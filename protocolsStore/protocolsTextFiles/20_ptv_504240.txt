הכנסת העשרים

מושב רביעי

פרוטוקול מס' 382

מישיבת ועדת הכנסת

יום רביעי, ו' באב התשע"ח (18 ביולי 2018), שעה 08:30

סדר היום:

א. בחירת נציגי הכנסת באסיפה הבוחרת, לפי חוק הרבנות הראשית לישראל,
התש''ם-1980.

ב. בקשת יו"ר הוועדה המיוחדת, חברת הכנסת רחל עזריה להקדמת הדיון בהצעת חוק
פינוי בינוי (תיקון מס' 4) (פינוי בשל סירוב בלתי סביר), התשע"ו-2016
(מ/1023), לפני הקריאה השנייה והשלישית.

ג. בקשת יו"ר ועדת החינוך, התרבות והספורט להקדמת הדיון בהצ"ח הקולנוע
(תיקון מס' 5), התשע"ח-2018 , לפני הקריאה השנייה והשלישית.

ד. בקשת יו"ר הוועדה המשותפת לוועדת הכנסת ולוועדת הכלכלה לדיון בהצ"ח
השידור הציבורי למיזוג הצעות החוק הבאות:

1. הצ"ח השידור הציבורי הישראלי (תיקון מס' 8) (תיקון), התשע"ח-2018
(מ/1237).

2. הצ"ח השידור הציבורי הישראלי (תיקון מס' 8) (תיקון-ביטול הפיצול של
תאגיד השידור הישראלי לתאגיד החדשות), התשע"ח-2018 (פ/20/5584), הצעת חה"כ
איתן כבל.

ה. פניית יו"ר הוועדה המשותפת, לוועדת הכנסת ולוועדת החוקה, חוק ומשפט, חבר
הכנסת אמיר אוחנה בדבר טענות נושא חדש בעת הדיון בהצעת חוק יסוד: ישראל –
מדינת הלאום של העם היהודי

ו. בקשת יו"ר ועדת הכלכלה להקדמת הדיון בהצעת חוק משק החשמל (תיקון מס' 16
והוראת שעה) (רפורמה במשק החשמל), התשע"ח-2018 (מ/1244), לפני הקריאה
השנייה והשלישית

נכחו:

חברי הוועדה:

מכלוף מיקי זוהר – היו"ר

אמיר אוחנה

דוד אמסלם

יואב בן צור

יואל חסון

אחמד טיבי

שולי מועלם-רפאלי

איילת נחמיאס ורבין

רועי פולקמן

יואב קיש

פנינה תמנו

חברי הכנסת:

קארין אלהרר

יעקב אשר

איתן ברושי

יעל גרמן

יוסף ג'בארין

אילן גילאון

איתן כבל

עליזה לביא

מרב מיכאלי

מיכאל מלכיאלי

ניסן סלומיאנסקי

רחל עזריה

חמד עמאר

עודד פורר

נורית קורן

מיכל רוזין

מוזמנים:

  ------------------------------------------------------------------------
  ראובן חביב   –   מנהל אגף מחקר ופיתוח, משרד התרבות והספורט
  ------------ --- -------------------------------------------------------

  ------------------------------------------------------------------------

ייעוץ משפטי:

יעל סלנט

גור בליי

אלעזר שטרן

מנהל/ת הוועדה:

אתי בן יוסף

רישום פרלמנטרי:

יפעת קדם

פניית יו"ר הוועדה המשותפת, חה"כ אמיר אוחנה בדבר טענת נושא חדש בעת הדיון
בהצעת חוק-יסוד: ישראל – מדינת הלאום של העם היהודי.

היו"ר מכלוף מיקי זוהר:

אני מתכבד לפתוח את ועדת הכנסת. הנושא על סדר היום: פניית יו"ר הוועדה
המשותפת לוועדת הכנסת והחוקה, חוק ומשפט, חבר הכנסת אמיר אוחנה, בדבר טענת
נושא חדש בעת הדיון בהצעת חוק-יסוד: ישראל – מדינת הלאום של העם היהודי.
אנא אדוני נמק את טענתך.

אמיר אוחנה (הליכוד):

עלו טענות במהלך הדיונים. המבקשים ינמקו את הטענות.

קארין אלהרר (יש עתיד):

אדוני יושב הראש, ועדה נכבדה, אנחנו דנו בנושא הלאום. חברים נוספים ואני
טענו לנושא חדש. בסעיף 1(ב) להצעת חוק היסוד נכתב שמדינת ישראל היא מדינת
הלאום של העם היהודי שבה הוא מממש את זכותו הטבעית, התרבותית וההיסטורית
להגדרה עצמית. אני מבקשת לטעון נושא חדש לעניין הוספת המילה "הדתית". הנושא
של הדת לא היה בנוסח הראשוני. מדובר באיזו שהיא פשרה שהגיעו אליה בתוך
הקואליציה.

היו"ר מכלוף מיקי זוהר:

חבר הכנסת אוחנה, יש עוד טענות?

אמיר אוחנה (הליכוד):

כן.

היו"ר מכלוף מיקי זוהר:

מי?

יוסף ג'בארין (הרשימה המשותפת):

אני.

קארין אלהרר (יש עתיד):

המקום של המילה "דתית" לא צריך להיות כאן. נעזוב כרגע את הטענה המהותית,
אני מדברת על כך שזה נושא חדש שלא היה קודם. אני מבקשת לשמוע את הייעוץ
המשפטי.

היו"ר מכלוף מיקי זוהר:

תודה רבה. חבר הכנסת יוסף ג'בארין.

יוסף ג'בארין (הרשימה המשותפת):

העניין של הגדרה עצמית דתית זה נושא כל כך כבד. זה גם משהו שאף פעם לא
הופיע בחוק בישראל. צריך להתייחס לזה ברצינות.

הטיעון השני הוא לגבי סעיף 10. למי שאינם יהודים היה כתוב: הזכות לקיים את
ימי המנוחה. יש כאן החלשה של הזכות שקיימת. זה מחייב את ההתייחסות של היועץ
המשפטי.

היו"ר מכלוף מיקי זוהר:

יש עוד טענות לנושא חדש?

נורית קורן (הליכוד):

אני טענתי נושא חדש לכל הניסוח שנעשה בוועדה. אני לא אפרט, פירטתי בוועדה.
אם אתה רוצה את כל הפרטים, היועץ המשפטי יענה.

יעל גרמן (יש עתיד):

אני מדברת על סעיף 10, על ימי מנוחה ושבתון, שזה שבת, מועדי ישראל ומועדי
המנוחה הקבועים במדינה. יש הבדל בין מי שאינם יהודים לבין מי שהם יהודים.
במהלך הדיונים בצלאל סמוטריץ' דיבר על כך שבערים מעורבות של יהודים וערבים
שיש בהן רוב יהודי תהיה אפשרות להחיל את יום השבת של היהודים גם על הערבים.
אני לא מכירה את החוק הזה. יכול להיות שזה משהו שהוא היה רוצה לחוקק. אני
תוהה האם שינוי הנוסח לא מכשיר את האפשרות שגם בערים שבהם הרוב לא יהודי
ייאסר על מי שלא יהודי לפתוח את העסק שלו. זה דבר מהותי, זה נושא חדש שצריך
לפתוח ולדון בו בהתאם.

אחמד טיבי (הרשימה המשותפת):

בסעיף 4, שהוא סעיף השפה הערבית, הוכנס הביטוי "על פיו". הדתיים רצו לעשות
איזון, לכן הם הוסיפו את זה בסעיף 10. הבוקר, בשל הסתייגויות של חברי
האופוזיציה, הקואליציה הסירה את המילים "על פיו" מסעיף 4. זה היה מאחורי
גבם של חבריי חברי הכנסת החרדים. זה יצר בעיה.

עודד פורר (ישראל ביתנו):

זה לא נכון שזה היה מאחורי גבם, אבל בסדר.

אחמד טיבי (הרשימה המשותפת):

הם אמרו היום שהם הופתעו. הוצאת המילים "על פיו" מסעיף 4 זה נושא חדש. עדיף
למחוק את סעיף 4, רק להשאיר את המילים "על פיו", שאז זה לא נושא חדש. אם
עושים ההיפך זה נושא חדש.

היו"ר מכלוף מיקי זוהר:

תשובתו של היועץ המשפטי של ועדת חוקה.

יואל חסון (המחנה הציוני):

אני מבקש התייעצות סיעתית.

גור בליי:

כמו שאמרנו בדיון אתמול, הוועדה רשאית לערוך שינויים משמעותיים בסעיפים בעת
הכנה לקריאה שנייה ושלישית, כמובן כל זמן שהם לא חורגים מגדר הנושא. במקרה
הזה הועלו טענות בקשר לכל הסעיפים שתוקנו בוועדה. עמדתנו היא שכל המקרים זה
שינויי נוסח או תוספות. אולי חלק מהתוספות מהותיות יותר, אבל אף אחת מהן לא
חורגת מגדר הנושא.

היו"ר מכלוף מיקי זוהר:

התייעצות סיעתית תסתיים ב-8:46.

בקשת יו"ר ועדת הכלכלה להקדמת הדיון בהצעת חוק משק החשמל (תיקון מס' 16
והוראת שעה) (רפורמה במשק החשמל), התשע"ח-2018 (מ/1244), לפני הקריאה
השנייה והשלישית.

היו"ר מכלוף מיקי זוהר:

בקשת יושב-ראש ועדת הכלכלה להקדמת הדיון בהצעת חוק משק החשמל, בקשתו של חבר
הכנסת איתן כבל. הוא מבקש אישור להקדמת הדיון. חבר הכנסת כבל, אנא נמק
בבקשה את הבקשה להקדמת הדיון.

איתן כבל (המחנה הציוני):

הבקשה היא לפטור מחובת הנחה, כדי שאפשר יהיה להעלות את הנושא לדיון היום.

היו"ר מכלוף מיקי זוהר:

מי בעד הקדמת הדיון, ירים את ידו? מי נגד, מי נמנע?

הצבעה

בעד – פה אחד

נגד – אין

נמנעים – אין

אושר.

בקשת יו"ר הוועדה המיוחדת, חה"כ רחל עזריה להקדמת הדיון בהצ"ח פינוי בינוי
(תיקון מס' 4) (פינוי בשל סירוב בלתי סביר), התשע"ו-2016 (מ/1023), לפני
הקריאה השנייה והשלישית.

היו"ר מכלוף מיקי זוהר:

נעבור לבקשתה של יושבת-ראש הוועדה המיוחדת, חברת הכנסת רחל עזריה, להקדמת
הדיון בהצעת חוק פינוי בינוי (תיקון מס' 4) (פינוי בשל סירוב לבתי סביר),
התשע"ח-2016. חברת הכנסת עזריה לא נמצאת כאן, אז פולקמן יסביר במקומה.

רועי פולקמן (כולנו):

זה חוק שמתנהל בוועדת הרפורמות כבר תקופה ארוכה. היה דיון מקיף. אנחנו
רוצים לסיים את זה.

היו"ר מכלוף מיקי זוהר:

מי בעד, ירים את ידו? מי נגד, מי נמנע?

הצבעה

בעד – פה אחד

נגד – אין

נמנעים – אין

אושר.

בקשת יו"ר ועדת החינוך, התרבות והספורט להקדמת הדיון בהצ"ח הקולנוע (תיקון
מס' 5), התשע"ח-2018 , לפני הקריאה השנייה והשלישית.

היו"ר מכלוף מיקי זוהר:

בקשת יו"ר ועדת החינוך, התרבות והספורט להקדמת הדיון בהצעת חוק הקולנוע
(תיקון מס' 5).

ראובן חביב:

זה חוק שנותן מסגרת לרפורמה בענף הקולנוע. אנחנו בעיצומם של דיונים מאוד
אינטנסיביים בוועדת החינוך, התרבות והספורט. אנחנו מבקשים לאפשר קריאה
שנייה ושלישית כבר היום.

איילת נחמיאס ורבין (המחנה הציוני):

אני מאוד שמחה על כך שהקולנוע חשוב לקואליציה, בניגוד לדברים אחרים שפחות
משמחים אותי, אבל אני חושבת שמדובר בחוק מורכב שמחייב דיונים הרבה יותר
מעמיקים. יש שם סעיפי חוק מאוד מאוד בעייתיים. ממילא אנחנו מתנגדים. אני רק
רוצה שתראה את הענייניות. אני מבינה את החיוניות של הקדמת חוק הרפורמה
בחשמל, אבל הקדמת חוק הקולנוע אינה חיונית כלל ועיקר בימים שבהם הכנסת
עומדת עם חוקים מאוד מאוד מאתגרים - מחוק הלאום, עד חוק הפונדקאות וחוקים
נוספים. אני הצבעתי בעד הקדמת הרפורמה בחשמל, כי אנחנו לא רוצים להגיע
לנובמבר שבו נצטרך להאריך את הרישיון של חברת החשמל. אנחנו ענייניים. את
חוק הקולנוע אין שום סיבה להקדים, צריך לתת לוועדת החינוך לעשות את הדיונים
כמו שצריך. יש שם סעיפים מאוד בעייתיים.

היו"ר מכלוף מיקי זוהר:

אני מבקש לעבור להצבעה. אני חושב שהקדמת הדיון נחוצה, כדי שהחוק יעבור עוד
במושב הזה. מי בעד הקדמת הדיון, ירים את ידו?

הצבעה

בעד – 8

נגד – 5

נמנעים – אין

אושר.

בקשת יו"ר הוועדה המשותפת למיזוג הצעות החוק הבאות:1. הצ"ח השידור הציבורי
הישראלי (תיקון מס' 8) (תיקון), התשע"ח-2018 (מ/1237).2. הצ"ח השידור
הציבורי הישראלי (תיקון מס' 8) (תיקון-ביטול הפיצול של תאגיד השידור
הישראלי לתאגיד החדשות), התשע"ח-2018 (פ/5584/20)

היו"ר מכלוף מיקי זוהר:

אני עובר לבקשת יו"ר הוועדה המשותפת לוועדת הכנסת ולוועדת הכלכלה למיזוג
הצעות החוק הבאות: הצעת חוק השידור הציבורי הישראלי, שזאת הצעת החוק של
הממשלה שדנו בה, והצעת חוק השידור הציבורי הישראלי של חבר הכנסת איתן כבל.

איילת נחמיאס ורבין (המחנה הציוני):

אני שמחה שהקואליציה התעשתה והעבירה את החוק הטרומי של איתן כבל.

איתן כבל (המחנה הציוני):

אני מבקש, אחרי שעברנו את כל התהליך, למזג על פי הכללים את ההצעה עם הצעת
החוק הממשלתית.

פנינה תמנו (יש עתיד):

אני רוצה לברך את כבל. אני רוצה לומר לחברי חבר הכנסת חסון, זו הפעם השנייה
שאני בעד ואני לא מתנגדת. הוא אמר מעל דוכן המליאה שהתנגדתי.

היו"ר מכלוף מיקי זוהר:

מי בעד, ירים את ידו? מי נגד, מי נמנע?

הצבעה

בעד – פה אחד

נגד – אין

נמנעים – אין

אושר.

אנחנו חוזרים להצבעה על טענות נושא חדש שהועלו פה. אני מבקש לדחות את כל
טענות הנושא החדש שהועלו בחוק הלאום. אני עובר להצבעה. מי בעד טענות נושא
חדש, ירים את ידו?

הצבעה

בעד – 5

נגד – 7

נמנעים – אין

לא אושר.

אחמד טיבי (הרשימה המשותפת):

רביזיה.

היו"ר מכלוף מיקי זוהר:

הוגשה רביזיה. היא תידון בשעה 09:18.

בחירת נציגי הכנסת באסיפה הבוחרת, לפי חוק הרבנות הראשית לישראל,
התש"ם-1980

היו"ר מכלוף מיקי זוהר:

אני עובר לבחירת נציגי האסיפה הבוחרת, לפי חוק הרבנות הראשית לישראל,
התש"ם- 1980. מליאת הכנסת הסמיכה את ועדת הכנסת לבחור את חמשת נציגי הכנסת
לאסיפה הבוחרת של מועצת הרבנות הראשית. הודענו לפני שבועיים על קיום הישיבה
היום לבחירת הנציגים. כל אחד מחברי הכנסת שאינו שר או סגן שר רשאי היה
להציג את מועמדותו למזכירות ועדת הכנסת עד לסיום המליאה ביום רביעי שעבר,
11 ביולי. ביום ראשון הודענו על שמות חברי הכנסת שהגישו מועמדות. מאז
ההודעה ביום ראשון יש מספר חברי כנסת שביקשו להסיר את מועמדותם. על שולחן
הוועדה מונחת רשימת המועמדים המעודכנת, ואלה הם: חבר הכנסת דודי אמסלם, חבר
הכנסת יעקב אשר, חבר הכנסת יואב בן צור, חבר הכנסת מכלוף מיקי זוהר, חבר
הכנסת מרדכי יוגב, חברת הכנסת עליזה לביא, חברת הכנסת שולי מועלם, חברת
הכנסת מרב מיכאלי, חברת הכנסת אילת נחמיאס-ורבין, חברת הכנסת לאה פדידה.
לפי הוראות סעיף 66ג לתקנון הכנסת הבחירות בוועדה יהיו גלויות. מכיוון
שמספר המועמדים עולה על מספר הנציגים שיש לבחור, שהוא 5, כל חבר ועדה נדרש
לומר את שם המועמד או המועמדים שהוא תומך בהם, לא יותר מ-5 מועמדים.
המועמדים שיזכו למרב הקולות הם אלה שייבחרו. במידה וכמה מועמדים יזכו במספר
קולות שווה, לא ניתן יהיה לקבוע בשל כך מי הם חמשת נציגי הכנסת, נחזור מיד
על ההצבעה. אני מסב את תשומת הלב שלכם שעל שולחן הוועדה מונח גם מכתבו של
היועץ המשפטי של הכנסת - הוא הופץ לחברי הכנסת - שעליו תרחיב בקצרה היועצת
המשפטית של הוועדה. גברתי היועצת המשפטית, נא לפרט על מכתבו של היועץ
המשפטי.

יעל סלנט:

במכתבו ביקש היועץ המשפטי לכנסת להסב את תשומת לב חברי הכנסת כי בבואם
להצביע בוועדה מן הראוי שיתנו את דעתם לעיקרון הייצוג ההולם לנשים ולנגזר
ממנו, בפרט על רקע תת הייצוג המובנה והחריג של נשים באסיפה הבוחרת. עיקרון
שני שביקש היועץ המשפטי לכנסת להסב את תשומת לב חברי הכנסת בבואם לבחור את
נציגי הכנסת לאסיפה הבוחרת של מועצת הרבנות הראשית, הוא העיקרון של מתן
ייצוג סיעות האופוזיציה.

פנינה תמנו (יש עתיד):

כמה ייצוג של האופוזיציה?

יעל סלנט:

אין הוראה שקובעת כמה חברים צריכים להיות מהאופוזיציה. היועץ המשפטי מצא
לנכון להסב את תשומת ליבכם שצריך לתת תשומת לב לייצוג הולם לנשים ולייצוג
לסיעות האופוזיציה. גם בעבר הנוהג היה, לפחות בפעמיים האחרונות, שהייתה
נציגות לסיעות האופוזיציה בקרב חברי הכנסת שנבחרו.

עליזה לביא (יש עתיד):

בפעם שעברה היינו 3 נשים.

מרב מיכאלי (המחנה הציוני):

אני מבקשת להסיר את מועמדותי.

דוד אמסלם (הליכוד):

גם אני מסיר את מועמדותי.

איילת נחמיאס ורבין (המחנה הציוני):

גם אני.

היו"ר מכלוף מיקי זוהר:

חברת הכנסת מיכאלי, חבר הכנסת אמסלם וחברת הכנסת נחמיאס-ורבין מסירים את
מועמדותם.

יואל חסון (המחנה הציוני):

אנחנו הודענו שהאופוזיציה תומכת בעליזה לביא כמועמדת מוסכמת. אני מקווה
שתקבלו החלטה לתת יותר ייצוג נשי.

היו"ר מכלוף מיקי זוהר:

אני מצביע לשתי נשים.

יואל חסון (המחנה הציוני):

צריך יותר.

היו"ר מכלוף מיקי זוהר:

יש 5. זה כמעט הרוב.

מרב מיכאלי (המחנה הציוני):

אדוני, קח בחשבון מה הרכב הוועדה הכוללת. זה לא רק חמשת חברי הכנסת.

היו"ר מכלוף מיקי זוהר:

אני בוחר ביעקב אשר, ביואב בן צור, בי, בעליזה לביא ובשולי מועלם-רפאלי.
הבא בתור בהצבעה הוא דודי אמסלם.

דוד אמסלם (הליכוד):

כנ"ל.

שולי מועלם-רפאלי (הבית היהודי):

חבר הכנסת מוטי יוגב טלפן עכשיו וביקש להסיר את המעמדות שלו.

יואל חסון (המחנה הציוני):

אני מצביע לחבר הכנסת יעקב אשר, לחבר הכנסת יואב בן צור, לחבר הכנסת מיקי
זוהר, לחברת הכנסת עליזה לביא ולחברת הכנסת שולי מועלם.

אחמד טיבי (הרשימה המשותפת):

בוועדות לבחירת קאדים לבתי דין שרעיים יש שרים יהודים וחברי כנסת יהודים,
לא מוסלמים, למרות שהקאדים הם מוסלמים. אתם מתערבים לנו, נכנסים לנו לנשמה
בכל דבר. אני לא מבין למה אין פה מועמדים ערבים.

שולי מועלם-רפאלי (הבית היהודי):

לא הגשתם מועמדות.

אחמד טיבי (הרשימה המשותפת):

הם אמרו שזה רק ליהודים.

היו"ר מכלוף מיקי זוהר:

לא הגשתם מועמדות.

אחמד טיבי (הרשימה המשותפת):

אני מבקש רביזיה על השמות, לפתוח את הרשימה מחדש. יש אנשים שמאוד רוצים
להיות חברים.

איילת נחמיאס ורבין (המחנה הציוני):

הייתה הגשת מועמדות עד יום רביעי שעבר.

היו"ר מכלוף מיקי זוהר:

אי אפשר עכשיו.

אחמד טיבי (הרשימה המשותפת):

אני מבקש חוות דעת משפטית.

יעל סלנט:

אי אפשר.

אחמד טיבי (הרשימה המשותפת):

לאור העובדה שיש כאן רק נציגים מזן אחד, הרשימה המשותפת מוחה ולא תשתתף
בהצבעה.

היו"ר מכלוף מיקי זוהר:

במקום רוברט אילטוב יצביע חבר הכנסת חמד עמאר.

חמד עמאר (ישראל ביתנו):

אני מצביע כמוך.

היו"ר מכלוף מיקי זוהר:

העתיק את הצבעתי.

פנינה תמנו (יש עתיד):

המועצה הזאת אמורה להיות שומרת הסף בשירותים של כשרות, נישואים, גירושין,
כדי לספק אותם בצורה שוויונית לכל יהודי הארץ הזאת. אני רוצה להזכיר לך את
פרשת יקבי ברקן. אני עכשיו מצביעה. אני מקווה מאוד שתזכרו שאני שלחתי אתכם
לעשות את התיקון באפליה כלפי יוצאי אתיופיה שלצערי ברבנות אנחנו עדיין ספק
יהודים. זה אחד הדברים הראשונים שתבקשו להעלות ממי שאתם שולחים ובוחרים
אותו. אני מצביעה לחברתי עליזה לביא מ"יש עתיד", לחברת הכנסת שולי מועלם
מ"הבית היהודי" שאני בטוחה שהדברים שלי נכנסו לליבה והייתה בקשב רב, לחבר
הכנסת מיקי זוהר, לחבר הכנסת יואב בן צור מש"ס - אל תשכחו את הרב עובדיה
יוסף, זכר צדיק לברכה - וליעקב אשר שאני אוהבת מאוד, אבל הסיעה שלו היא
המקור לבעיה.

איילת נחמיאס ורבין (המחנה הציוני):

הייתי רוצה שיהיו 3 נשים ושני גברים, אבל בצוק העיתים ובצר לי אני אצביע על
פי סוג הסיכומים שהגענו כאן. את כולם אני מעריכה. אני מצטרפת לכל מילה
שאמרה חברת הכנסת פנינה תמנו-שטה. אני סומכת עליכם שתעשו עבודה בשבילה
ובשביל נשים. אני בוחרת בחבר הכנסת יעקב אשר, חבר הכנסת יואב בן-צור, חבר
הכנסת מכלוף זוהר, חברת הכנסת עליזה לביא, חברת הכנסת שולי מועלם. אנחנו
סומכות עליכן.

יואב בן צור (ש"ס):

אני מצביע כמו היושב-ראש.

שולי מועלם-רפאלי (הבית היהודי):

אני אפתח בזה שאני מצרה על זה שאף חברת כנסת נוספת מהקואליציה לא הגישה
מועמדות. מקובל שיש ייצוג הולם לנשים. המגמה היא להגדיל את מספר הנשים
מהכנסת, כדי להגדיל את מספר הנשים בגוף הכולל. יש לזה משמעות גדולה. כמי
שמאמינה בחשיבותה של רבנות ראשית משמעותית במדינת ישראל, קולות נשים בגוף
הבוחר הם משמעותיים כדי להביא את כל החברה הישראלית לידי ביטוי. אני בטוחה
שביחד נפעל בצורה הנכונה ביותר. אני מודה על התמיכה בי. אני מעתיקה את
ההצבעה של יושב-ראש הוועדה.

רועי פולקמן (כולנו):

הבחירה היא בחבר הכנסת יעקב אשר, בחבר הכנסת יואב בן-צור, בחבר הכנסת מיקי
מכלוף זוהר, בחברת הכנסת עליזה לביא ובחברת הכנסת שולי מועלם.

יעקב אשר (יהדות התורה):

אני מצטרף להצעה של חבר הכנסת פולקמן ושל היושב-ראש.

היו"ר מכלוף מיקי זוהר:

אני מבקש את תוצאות ההצבעה.

יעל סלנט:

מי שנבחרו הם: יעקב אשר, יואב בן צור, מיקי זוהר, עליזה לביא וחברת הכסת
שולי מועלם-רפאלי.

היו"ר מכלוף מיקי זוהר:

יש החלטה, יש חברים. אני מקווה שהם יפעלו למנות רבנים כמו שצריך.

טענת נושא חדש של חבר הכנסת פולקמן בנושא החינוכית.

רועי פולקמן (כולנו):

אדוני היושב-ראש, אני מושך את הצעתי לנושא חדש, אין צורך בהצבעה. אני מבקש
מאדוני לחזור למתווה שעליו סוכם. אתה הצעת להגדיל את מכסת הקליטה. אנחנו
צריכים לגבות את זה בהסכמה תקציבית. ברור ואין לי ספק שזה יהיה. אני חושב
שההסתייגות לא נחוצה. אנחנו נגיע להסכמות.

אילן גילאון (מרצ):

אדוני היושב-ראש, זה מול המתווה שאתה הצגת?

היו"ר מכלוף מיקי זוהר:

אני מציע שבחוק יעוגן ש-50 עובדים מהחינוכית יעברו לתאגיד בכיסוי מלא.

שולי מועלם-רפאלי (הבית היהודי):

במידה והחינוכית נסגרת.

היו"ר מכלוף מיקי זוהר:

במידה והחינוכית נסגרת. זה בחוק מעוגן הרמטית וסגור. דבר שני, אני אגיש
הצעה שתופל פה בוועדה ותעלה כהסתייגות במליאה, שקובעת שהחינוכית תמשיך
לחיות בעוד שנה נוספת עם תקציב שלא יעלה על 90 מיליון שקלים וכיחידת סמך של
משרד החינוך ומשרד התקשורת ביחד.

שולי מועלם-רפאלי (הבית היהודי):

כשברור לאדוני ש-90 מיליון השקלים הם לא מתקציב משרד החינוך, הם תקציב
תוספתי למשרד החינוך.

היו"ר מכלוף מיקי זוהר:

אני עובר להצבעות על הרביזיה של חוק הלאום. חבר הכנסת טיבי, יש לך דקה לנמק
את הרביזיה.

אחמד טיבי (הרשימה המשותפת):

הבקשה שלי מוצדקת.

היו"ר מכלוף מיקי זוהר:

מבקשים התייעצות סיעתית. ב-09:23 תהיה הצבעה על הרביזיה.

(הישיבה נפסקה בשעה 09:18 ונתחדשה בשעה 09:23.)

היו"ר מכלוף מיקי זוהר:

אני חוזר לדיון על ההצבעה על הרביזיה. מי בעד הרביזיה, מי נגד?

הצבעה

בעד – 5

נגד –7

נמנעים – אין

הרביזיה לא אושרה.

היו"ר מכלוף מיקי זוהר:

הטענה לא נתקבלה. אתם יכולים להמשיך בדיונים. בהצלחה. אני נועל את ועדת
הכנסת.

הישיבה ננעלה בשעה 09:25.
