הכנסת השש-עשרה נוסח לא מתוקן

מושב שלישי

פרוטוקול מס' 235

מישיבת ועדת הכנסת

יום שני, י"ד באייר התשס"ה (23 במאי 2005), שעה 10:00

סדר היום: א. פניית חבר הכנסת דוד טל בעניין הצטרפות סיעת עם אחד למפלגת
העבודה.

ב. שונות.

נכחו:

חברי הוועדה: רוני בר-און - היו"ר

איתן כבל

גדעון סער

מאיר פרוש

עמיר פרץ

מוזמנים: חבר הכנסת דוד טל

מזכיר הכנסת אריה האן

דוד לב - סגן מזכיר הכנסת

ירדנה מלר-הורביץ - סגנית מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

קצרנית: חנה כהן

פניית חבר הכנסת דוד טל בעניין הצטרפות סיעת עם אחד למפלגת העבודה

היו"ר רוני בר-און:

בוקר טוב, אני פותח את ישיבת ועדת הכנסת - ישיבה מס' 235. הוגשו הצעות
להביע אי אמון בממשלה, אבל לפי דברי המזכיר ההצעות האלה נמשכו, עקב הימצאו
של ראש הממשלה בשליחות מדינית בארצות הברית. נמצא אפוא שהיום אין לנו דיון
בהצעות אי אמון.

הנושא הבא - פניית חבר הכנסת דוד טל בעניין הצטרפות סיעת עם אחד למפלגת
העבודה. ביום רביעי האחרון דחינו את זה להיום, כדי להיות במצב שבו נוכל
לשמוע את העמדות של סיעות העבודה-מימד ועם אחד לעניין המיזוג שלהם. ברוך ה'
הסתייענו וכל עכבה לטובה וגם עכבה זו הלכה לטובה.

מונח לפניי מכתבם של יושב ראש סיעת העבודה-מימד, חבר הכנסת איתן כבל, ויושב
ראש סיעת עם אחד, חבר הכנסת עמיר פרץ, כהאי לישנא: "ליושב ראש ועדת הכנסת,
הנדון: מיזוג סיעות. הננו מתכבדים להודיעך כי סיעת העבודה-מימד וסיעת עם
אחד מתכוונות לממש את הסכם האיחוד שנחתם בין שתי המפלגות ולהתמזג לסיעה
אחת. נבקשך לכנס את ועדת הכנסת באופן מיידי כדי לאשר את המיזוג בין הסיעות
בהתאם לסעיף 60 לחוק הכנסת, התשנ"ד-1994". אני חושב שזה שיא, ברגע זה זה
התקבל, וועדת הכנסת מכונסת לצורך עניין זה.

עמיר פרץ:

אני מבקש לומר - גם בשם חברי דוד טל - שאני שמח שכל העניין הסתיים בצורה
מכובדת, בחברות ובהבנה.

כדי לשמור על הכללים של חוק המימון, צריך להכריז שהסיעה החדשה תיקרא
עבודה-מימד-עם אחד. כמו כן, צריך שחבר הכנסת דוד טל יודיע את הודעתו
לפרוטוקול לגבי השתתפותו בחובות עם אחד כפי שמחייב החוק.

היו"ר רוני בר-און:

המכתב שלו מונח לפנינו והוא יהיה חלק מהפרוטוקול.

עמיר פרץ:

רצוי שהיועצת המשפטית תאשר זאת, כי זה היה אחד הסעיפים הבעייתיים ביותר
בתהליך האיחוד.

איתן כבל:

אני רוצה לברך על המוגמר, רק שעכשיו יש בעיה עם הלוגו.

היו"ר רוני בר-און:

גם אנחנו מאחלים לכם בהצלחה. עו"ד אסטרחן, אני מבקש שתציעי לנו נוסח החלטה.

ארבל אסטרחן:

ועדת הכנסת מאשרת את מיזוג סיעות עם אחד ועבודה-מימד לסיעה אחת ששמה יהיה
עבודה-מימד-עם אחד.

שינוי השם אינו הכרחי מבחינת המימון. היום המימון משולם בנפרד לעבודה-מימד
ובנפרד לחברי הכנסת של עם אחד .

במקביל ועדת הכנסת מאשרת התפלגותו של חבר הכנסת דוד טל מסיעת עם אחד, בהתאם
לסעיף 59 (3) לחוק הכנסת.

דוד טל:

ואני לא יכול לקרוא לעצמי אחד העם.

היו"ר רוני בר-און:

אתה תוכל לקרוא לעצמך מימד אחד.

ארבל אסטרחן:

בשלב זה הסיעה אינה מייצגת מפלגה ועל כן אינה זכאית למימון מפלגות ואינה
זכאית לצוות פרלמנטרי עד שהיא תייצג מפלגה, אבל המימון של עם אחד יופחת
בהתאם. מהרגע שהסיעה תייצג מפלגה היא תהיה זכאית למימון הוצאות שוטפות של
אחד פלוס אחד ובהסכמה של חבר הכנסת טל היא תשתתף בחובותיה של סיעת עם אחד
בשיעור יחסי לחלקה, כלומר שליש, כפי שנעשה בשבוע שעבר לגבי סיעת שינוי
ובהתאם להסכמתו של מבקר המדינה בנושא הזה.

גדעון סער:

אני מבין את האיחוד והפיצול, האם אני צריך לאשר גם את המימון?

היו"ר רוני בר-און:

כן, כפי שגם עשית בעניין שינוי. מי בעד אישור הצעת ההחלטה?

הצבעה

בעד - 4

נגד - אין

נמנעים - אין

הצעת ההחלטה אושרה. אנחנו קובעים פה אחד שהצעת ההחלטה אושרה. אנחנו מאחלים
הצלחה לכל הגופים החדשים שנוצרו והתפצלו, התפלגו והתחברו מחדש, גם לסיעת
העבודה-מימד-עם אחד וגם לסיעה החדשה נוי.

אני מודה לכולם, הישיבה נעולה.

- - - - - -

הישיבה ננעלה בשעה 10:10
