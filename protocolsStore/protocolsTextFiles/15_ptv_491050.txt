פרוטוקולים/ועדת הכנסת/3829

ירושלים, ו' בחשון, תשס"ב

23 באוקטובר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 233

מישיבת ועדת הכנסת

יום שני, ה' בחשון התשס"ב (22.10.2001), שעה 13:00

סדר היום:

1. קביעת מסגרת דיון להצעות להביע אי אמון בראש הממשלה;

2. קביעת מסגרת דיון למכלול נושאים בישיבת הכנסת לפי סעיף 86(א);

3. קביעת סדרי דיון לישיבת האבל לזיכרו של השר רחבעם זאבי ז"ל;

4. הרכב הוועדה המשותפת של ועדת החוקה, חוק ומשפט וועדת החוץ והביטחון

לחוק האזנת סתר;

5. שונות.

נכחו:

חברי הוועדה:

יוסי כץ – היו"ר

בני אלון

  יצחק גאגולה

  משה גפני

  עבד-אלמאלכ דהאמשה

אליעזר זנדברג

  נעמי חזן

מוזמנים:

יושב ראש הכנסת אברהם בורג

אריה האן – מזכיר הכנסת

אנה שניידר – היועצת המשפטית לכנסת

  דוד לב – סגן מזכיר הכנסת

רות קפלן – סגנית מזכיר הכנסת

גאולה רזיאל – מנהלת לשכת מזכיר הכנסת

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

קביעת מסגרת דיון להצעות להביע אי אמון בראש הממשלה

היו"ר יוסי כץ:

שלום לכולם, אני מתכבד לפתוח את ישיבת הכנסת. הנושא הראשון בסדר יומנו
עניינו קביעת מסגרת דיון להצעות להביע אי אמון בראש הממשלה. סיעות
רע"מ-חד"ש-עמ"ל-תע"ל-בל"ד הגישו ליושב ראש הכנסת הצעה להביע אי אמון בראש
הממשלה בשל המדיניות הכלכלית חברתית של הממשלה כלפי המגזר הערבי; מצב
היישובים הלא מוכרים בנגב והחלטת הממשלה לא להחזיר את עקורי איקרית וברעם
(רע"מ-חד"ש-עמ"ל-תע"ל-בל"ד).

ההצעה אמורה להיות נדונה בישיבת הכנסת היום וועדת הכנסת מתבקשת לקבוע מסגרת
דיון.

אני מציע מסגרת דיון כמקובל.

מזכיר הכנסת אריה האן:

אין כמקובל; צריך להחליט על המסגרת שכן יש אפשרויות שונות. יש אפשרות
להקציב זמן, ויש אפשרות להודעות סיעות.

היו"ר יוסי כץ:

אני מבין שלכל אחת מהסיעות הערביות יש עשר דקות - - -

מזכיר הכנסת אריה האן:

לא; רק עשר דקות. אחד מנמק, חבר הכנסת טלב אלסאנע.

היו"ר יוסי כץ:

מה אחר כך?

מזכיר הכנסת אריה האן:

כל סיעה תדבר. חברת הכנסת נעמי חזן, האם את מוכנה לקבל מסגרת של הודעות
סיעות?

היו"ר יוסי כץ:

איך נהגנו בפעם האחרונה?

נעמי חזן:

שמונה דקות, שש דקות, ארבע דקות - - -

היו"ר יוסי כץ:

הנושא מספיק חשוב כדי לקיים לגביו דיון מסודר בסדר גודל של כשעתיים. מכל
מקום אני מציע שכל סיעה תקבל רשות דיבור של חמש דקות. האם הצעתי זאת מקובלת
עליכם?

נעמי חזן:

בלי מידרג של גודל הסיעות?

היו"ר יוסי כץ:

אני מעמיד את ההצעה להצבעה.

עבד אלמאלכ דהאמשה:

כל סיעה תקבל חמש דקות?

סגן מזכיר הכנסת דוד לב:

כל סיעה תקבל חמש דקות.

הצבעה

ההצעה אושרה.

נעמי חזן:

אני נמנעת ואני מבקשת לציין שאני קצת חוששת מתקדימים שכן לא ייתכן שסיעה
גדולה תהיה על אותו משקל כמו סיעת יחיד.

היו"ר יוסי כץ:

מדובר על החלטה חד פעמית שנובעת מהשבוע הצפוף בו אנחנו נמצאים, מהנסיבות
המיוחדות, ולהזכירכם, אנחנו עוד אמורים לקיים ישיבת אבל השבוע.

ההצעה, כאמור, אושרה. כל סיעה תקבל חמש דקות כדי להתבטא. אני מודה לכם.

נעבור לנושא הבא בסדר יומנו - קביעת מסגרת דיון למכלול נושאים בישיבת הכנסת
לפי סעיף 86(א).

קביעת מסגרת דיון למכלול נושאים בישיבת הכנסת, לפי סעיף 86(א)

היו"ר יוסי כץ:

יושב ראש הכנסת והסגנים, בישיבתם היום, החליטו להשתמש בסמכותם על פי סעיף
86(א) לתקנון הכנסת ולקיים דיון סיעתי במכלול הנושאים הרצופים ברשימה
שצורפה למסמך.

ועדת הכנסת מתבקשת לקבוע מסגרת לדיון סיעתי בנושאים אלו.

עבד אלמאלכ דהאמשה:

האם הכוונה היא לדיון אישי?

היו"ר יוסי כץ:

עשרות חברי כנסת הגישו הצעות לסדר בנושא ההתנקשות בחייו של השר רחבעם זאבי,
בעניין התגובה הישראלית והכניסה לשטחי A, בנושא מדיני שקשור לנסיעתו של שר
החוץ לארצות הברית ולדברי שר החוץ של דנמרק.

הרעיון מדבר על רצח שר התיירות וההתפתחויות בעקבותיו כנושא כולל שנקיים
סביבו דיון סיעתי.

עליי העניין הזה מקובל ואם הנשיאות החליטה - - -

מזכיר הכנסת אריה האן:

כל הנשיאות החליטה על כך.

היו"ר יוסי כץ:

על איזו מסגרת זמן חשבתם?

נעמי חזן:

מדובר על דיון אישי ואני מציעה שלוש דקות לכל נואם.

בנימין אלון:

אני מציע לקיים דיון סיעתי.

עבד אלמאלכ דהאמשה:

דיברנו על דיון אישי.

מזכיר הכנסת אריה האן:

בנושא חוץ וביטחון – הדיון יהיה סיעתי על פי סעיף 47.

נעמי חזן:

אם כך אני מבקשת שיתקיים דיון אישי בן שלוש דקות לכל נואם.

עבד אלמאלכ דהאמשה:

כך דיברנו בנשיאות.

מזכיר הכנסת אריה האן:

מדובר על נושא מדיניות החוץ ומדיניות הביטחון.

בנימין אלון:

על פי איזה סעיף ביקשו את הדיון?

מזכיר הכנסת אריה האן:

86(א).

היו"ר יוסי כץ:

אם חברי כנסת מסיעות שונות הגישו הצעות לסדר היום בנושא אחד או הצעות שונות
באותו עניין כאשר אותן סיעות מהוות רוב בכנסת, רשאים יושב ראש הכנסת
והסגנים לראות את הנושא כאילו החליטה הכנסת לדון בו בעקבות הצעה לסדר היום
והנושא ייכלל בסדר היום של הכנסת.

הוחלט על דיון סיעתי.

מזכיר הכנסת אריה האן:

לא. סעיף 47 מדבר על דיון סיעתי.

היו"ר יוסי כץ:

רשות הדיבור לחברת הכנסת נעמי חזן.

נעמי חזן:

הנשיאות החליטה לאחד שלוש קבוצות של הצעות לסדר שהוגשו על ידי חברי סיעות
שונות כאשר מדובר על נושא מרכזי שהונח על סדר היום אשר לגביו חברי הכנסת
רוצים להתבטא.

אחד מהשיקולים של הנשיאות, ויתקנו אותי החברים אם אני טועה, להפוך את
העניין על פי סעיף 86(א) לדיון זאת אומרת לתת אפשרות לחברי הכנסת להתבטא
ולכן אני מבקשת שיתקיים בעניין הזה דיון אישי במסגרת של שלוש דקות לכל
נואם.

היו"ר יוסי כץ:

תודה. רשות הדיבור לחבר הכנסת אליעזר זנדברג.

אליעזר זנדברג:

אני מבקש לשאול מתי הדיון הזה אמור להתקיים בין אם הוא סיעתי ובין אם הוא
אישי?

מזכיר הכנסת אריה האן:

מחר.

אליעזר זנדברג:

אני מציע לקיים את הדיון בצורה כזאת שבסופו לא תהיה החלטה בכלל, כלומר חברי
הכנסת יתבטאו אבל לא תהיה בסוף הדיון החלטה, ואז להמשיך אותו אחרי אי האמון
היום. מי שירצה להישאר ולדבר – ידבר, ומחר לא יהיה לחץ על סדר היום.

היו"ר יוסי כץ:

מה אתה מציע בעצם?

אליעזר זנדברג:

לקיים דיון אישי בתנאי שהוא יתקיים היום אחרי הצעת אי האמון, ובסופו לא
תתקבל החלטה מסוג כלשהו.

היו"ר יוסי כץ:

תודה. רשות הדיבור לחבר הכנסת בני אלון.

בנימין אלון:

אני סבור שצריך לקיים בעניין הזה דיון אישי אחרי אי האמון ואני גם מציע לתת
הזדמנות לכולם לדבר. להזכירכם, אי האמון לא עוסק בנושאים שעל סדר היום, זה
בדיוק סדר היום וזה גם מה שחברי הכנסת ביקשו.

היו"ר יוסי כץ:

תודה. רשות הדיבור לחבר הכנסת עבד-אלמאלכ דהאמשה.

עבד אלמאלכ דהאמשה:

גם אני תומך בהצעה הזאת וכך גם הבנתי בנשיאות כאשר דיברנו על העניין הזה.
אין לי כל בעיה שהנושא הזה יועלה לדיון אחרי הצעת אי האמון.

היו"ר יוסי כץ:

אדוני מזכיר הכנסת, האם אני מבין נכון שהשאלה אם לקבוע שמדובר בדיון אישי,
נתונה לסמכונתנו?

מזכיר הכנסת אריה האן:

כן, למרות למרות שסעיף 47 - - -

היו"ר יוסי כץ:

אני חושב שהתקופה שבה אנחנו נמצאים, כאשר מצד אחד מדובר על רצח של שר
בישראל ומן הצד האחר, להבדיל אלף אלפי הבדלות, כניסה מסיבית של מדינת ישראל
לשטחי A שהיא איננה דבר של מה בכך, מצדיקה לקיים דיון אישי - - -

יו"ר הכנסת אברהם בורג:

אני מבקש להעיר לחבר הכנסת זנדברג שאין דבר כזה שאפשר לקבוע דיון בלי
סיכום. בהסכמה אפשר לומר שלא מגישים הצעות סיכום.

עבד אלמאלכ דהאמשה:

זאת צריכה להיות בבחינת המלצה של הוועדה.

היו"ר יוסי כץ:

דיה לצרה בשעתה. אני הצעתי לקבוע דיון אישי בן שלוש דקות - - -

בנימין אלון:

אפשר לקבוע שיתקיים דיון בלי הצבעה.

יו"ר הכנסת אברהם בורג:

אם לא תהיינה הצעות סיכום - הדיון יסתיים היום, ואם מישהו ירצה להציע הצעת
סיכום – ההצבעה תתקיים במועד אחר.

מזכיר הכנסת אריה האן:

הממשלה יכולה לנצל את זכותה לפתוח את הדיון והיא גם יכולה לנצל את זכותה
לסכם אותו, אז אם השר המתאם יגיד שנסכם את הדיון מחר - - -

היו"ר יוסי כץ:

אני מעמיד להצבעה את ההצעה המדברת על דיון אישי בן שלוש דקות שיתקיים היום.

נעמי חזן:

הוא לא חייב להיות היום.

היו"ר יוסי כץ:

המועד נתון לשיקול דעתו של יושב ראש הכנסת.

אני מעמיד להצבעה את ההצעה המדברת על דיון אישי בן שלוש דקות.

הצבעה

ההצעה אושרה.

היו"ר יוסי כץ:

אני מודה לכם.

נעבור לנושא הבא בסדר יומנו – קביעת סדרי דיון לישיבת האבל לזיכרו של השר
רחבעם זאבי ז"ל.

קביעת סדרי דיון לישיבת האבל לזיכרו של השר רחבעם זאבי ז"ל

היו"ר יוסי כץ:

רבותיי, מקובל לקיים ישיבת אבל או בתום השבעה או בתום השלושים. אני מבין
שהיתה התייעצות עם המשפחה בה הוחלט לקיים את הישיבה האמורה בתום השבעה
להרצחו של השר רחבעם זאבי ז"ל כאשר המועד נופל על יום רביעי, תאריך שמקובל
גם על יושב ראש הכנסת, בשעה אחת עשרה, בתיאום עם המשפחה.

רשות הדיבור ליושב ראש הכנסת.

יו"ר הכנסת אברהם בורג:

תודה אדוני יושב ראש הוועדה. תקנון הכנסת קובע בסעיף 58 (ב) "נפטר חבר
הכנסת או חבר הממשלה בעת כהונתו,..." וכו' וכו', "...תקיים הכנסת ישיבה
מיוחדת לזכרו. יושב ראש הכנסת יפתח בדברים לזכרו של הנפטר ויכול שינאמו שני
חברי הכנסת שקבע יושב ראש הכנסת לכך.". כלומר המסגרת ברורה.

יש לי חשש מפני ישיבה כזאת שכן ביום רביעי שעבר קיימנו כבר ישיבה, לא נכחתי
בה אבל שמעתי שהיא היתה בעלת עוצמה רגשית גבוהה מאד מאד, התקיימה לוויה עם
כבוד עצום למת מכאן ועד בית הקברות, אז להגיע עכשיו לישיבת כנסת שבה ידברו
שלושה חברי כנסת שאחד מהם, לפחות היושב ראש, אמר את דברו, - זה אומר משהו
על איזשהו מימד של ירידה במעמד שאנחנו מדברים עליו. אינני סבור שאפשר יהיה
להגיע לאותה התעלות שהיתה סביב הטראומה, הרצח הלוויה וכו'. מן הצד האחר
מדובר על זכות מוקנית - - -

בנימין אלון:

מה, בדיוק, כתוב בתקנון? בתום השבעה או בתום השלושים?

יו"ר הכנסת אברהם בורג:

"נפטר חבר הכנסת..." וכו', "...תקיים הכנסת ישיבה מיוחדת לזכרו. יושב ראש
הכנסת יפתח בדברים לזכרו של הנפטר..." וכו'.

בנימין אלון:

זאת אומרת שאפשר לקיים את הישיבה הזאת גם בתום השלושים.

מזכיר הכנסת אריה האן:

נכון, אבל המשפחה ביקשה לקיים את ישיבת האבל בתום השבעה.

יו"ר הכנסת אברהם בורג:

הייתי אתמול אצל המשפחה במעמד של ניחום אבלים ולא הרגשתי נוח או לא הרגשתי
במספיק אינטימיות כדי לדבר על העניין הזה עם המשפחה כיוון שהיו במקום הרבה
מאד אנשים. אבל לו הייתי נשאל – הייתי ממליץ למשפחה לוותר על העניין הזה
בכלל.

אני מבקש להפנות שתי שאלות לא פורמליות לחבר הכנסת בני אלון; 1 – האם מדובר
על עמדת סיעה? 2 – אולי כדאי לדבר עם המשפחה ולהבהיר לה את המשמעות של
ישיבה כזאת שיכול להיות שלא יגיעו אליה כל חברי הכנסת, יכול להיות שאחדים
מהן ייצאו באמצע וכו'.

נעמי חזן:

אני מבקשת לשאול שאלה את חבר הכנסת בני אלון בדיוק באותה הרוח; האם אין
מקום לדבר עם המשפחה כדי לקיים את הישיבה האמורה ביום השלושים?

בנימין אלון:

היתה הידברות מוקדמת של מזכיר הכנסת עם המשפחה בה נדונו אפשרויות מסויימות
שיש בהן מן הייחוד ויכול בהחלט להיות שעל פי האות היבשה של התקנון – המשפחה
תרצה לשקול את הדבר שוב.

יו"ר הכנסת אברהם בורג:

אני לא רוצה שנדבר ברמזים. המשפחה שאלה, בשיחה שהתקיימה עם אריה האן, האם
ניתן להשמיע איזשהו קטע מוזיקה, או הקראה מפיו של חיים טופול, לדוגמה,
במליאה? אחרי שבדקנו את העניין הסתבר לנו שביום הזיכרון השלישי ליצחק רבין
עלתה הצעה כזאת והיתה לגביה התנגדות מקיר לקיר גם מצד העבודה וגם מצד
הליכוד.

היו"ר יוסי כץ:

היתה בקשה כזאת מצד המשפחה?

יו"ר הכנסת אברהם בורג:

העניין הזה הועלה. מכל מקום יש בעיה גדולה מאד לקבוע דבר כזה כיוון שאפשר
לקבוע משהו שנראה אסתטי לגבי אחד אבל מחר מישהו יבקש משהו אחר שייראה אסתטי
לשני, וכך לא יהיה לדבר סוף. אני לא ממליץ לוועדה ליצור תקדים מהסוג הזה.

בנימין אלון:

אני מציע, אם הדבר ייראה ליושב ראש הוועדה, הואיל ויש כמה התפתחויות, שאני
אתייעץ בקשר לכך עם המשפחה כדי שנדחה את הישיבה - - -

יו"ר הכנסת אברהם בורג:

אם מדובר על השלושים – כי אז יש לנו זמן.

בנימין אלון:

גם אם מדובר על השבעה.

יו"ר הכנסת אברהם בורג:

יש גם הצעה שהוצעה על ידי סגן מזכיר הכנסת דוד לב, שאם המשפחה תוותר על
המליאה כי היתה כבר ישיבת מליאה, בעצם, ומדובר על ישיבת מליאה במתכונת
הקפואה, הפורמלית מאד שאני מדבר עליה, ההצעה היא לקיים בשלושים,
באודיטוריום, משהו יותר רחב שאליו יהיה אפשר להביא את חיים טופול או את
להקת פיקוד מרכז וכו'.

היו"ר יוסי כץ:

אני מבקש שחבר הכנסת בני אלון ייקח על עצמו להתייעץ עם המשפחה בעניין הזה.

בנימין אלון:

בינתיים נשאיר את הסעיף הזה פתוח.

היו"ר יוסי כץ:

בשביל קביעת סדרי דיון רגילים על פי התקנון – לא צריכים אותנו. כאמור, כדי
לקיים ביום רביעי ישיבה במתכונת שקבועה בתקנון - בשביל זה לא צריכים אותנו.
יושב ראש הכנסת יחליט מי יהיו שני חברי הכנסת שידברו ובזה נגמור את הסיפור.

אם מדובר על השלושים כי אז בוודאי שיש זמן אבל והיה והמשפחה תעדיף לקיים את
הישיבה במתכונת חצי חיצונית, כלומר לא במליאת הכנסת אלא באודיטוריום או
בטרקלין או באיזשהו מקום אחר - ממילא חבר הכנסת בני אלון יבוא בדברים איתה
ויודיע לנו על כך.

בנימין אלון:

האם היה איזשהו פרסום תקשורתי או רשמי לגבי ישיבת האבל ביום רביעי?

מזכיר הכנסת אריה האן:

כן. במקרה כזה אנחנו תמיד פונים למשפחה. ברגע שהמשפחה אמרה שהיא מבקשת
לקיים את ישיבת האבל ביום רביעי - התארגנו לכך אתמול שכן כתוב בתקנון איך
מבצעים ישיבה מיוחדת כזאת.

נעמי חזן:

שלחתם כבר הזמנות לאותה ישיבה?

מזכיר הכנסת אריה האן:

כן, לסגל א'.

יו"ר הכנסת אברהם בורג:

חבל, אבל אין שום בעיה להוציא להן תיקון. חבל שההזמנות כבר נשלחו אבל משהן
נשלחו – אין בעיה לתקן את העניין. זה לא סוף העולם.

משה גפני:

יושב ראש הישיבה אמר עוד ביום רביעי שעבר שתתקיים ישיבת אבל בשבוע שלאחר
מכן.

יו"ר הכנסת אברהם בורג:

דווקא בעניין הזה אני מציע לכם להיות יותר גמישים ופחות פורמליים כיוון שאם
מדובר על ארוע שהוא יותר נכון וגם על דעת המשפחה - נספוג את הטכניקה של:
פרסמנו או לא פרסמנו.

משה גפני:

אני מסכים איתך.

היו"ר יוסי כץ:

תמיד עומדת בפנינו אפשרות שלישית – לקיים ישיבה על פי התקנון בדיוק ביום
רביעי, ובשלושים לקיים טקס מסוג אחר.

משה גפני:

אדוני יושב ראש הוועדה, אני מקבל את עמדת יושב ראש הכנסת אבל אילו המשפחה
היתה שואלת אותי כי אז הייתי מציע לה לקיים דיון במליאה על פי התקנון, בלי
כל הדברים מסביב, ולאחריה לעשות משהו באודיטוריום.

יו"ר הכנסת אברהם בורג:

חבר הכנסת בני אלון יתייעץ עם המשפחה ויחזור אלינו עם המלצה.

מזכיר הכנסת אריה האן:

אני מבקש לקבל ממנו תשובה עוד היום.

בנימין אלון:

יושב ראש ועדת הכנסת צודק שכן אם מדובר על המתכונת הרגילה - כי אז לא צריך
לקבל אישור מוועדת הכנסת - - -

מזכיר הכנסת אריה האן:

נכון, אבל אני מבקש בכל זאת לקבל תשובה עוד היום.

היו"ר יוסי כץ:

נעבור לנושא הבא בסדר יומנו - הרכב הוועדה המשותפת של ועדת החוקה, חוק
ומשפט וועדת החוץ והביטחון לחוק האזנת סתר.

הרכב הוועדה המשותפת של ועדת החוקה, חוק ומשפט וועדת החוץ והביטחון לחוק
האזנת סתר

היו"ר יוסי כץ:

רבותיי, מדובר על עניין פורמלי. יש ועדה משותפת של ועדת החוקה, חוק ומשפט
וועדת החוץ והביטחון, לחוק האזנת סתר ומדובר רק על החלפת חברים בתוכה.

בוועדה המשותפת חברים ארבעה, שניים מוועדת החוקה, חוק ומשפט ושניים מוועדת
החוץ והביטחון והבקשה שהונחה על שולחננו היא למנות את חברי הכנסת מוועדת
החוקה, חוק ומשפט – אופיר פינס-פז ואמנון רובינשטיין, ומוועדת החוץ
והביטחון למנות את חברי הכנסת דוד מגן וחיים רמון.

אני מעמיד את הבקשה להצבעה.

משה גפני:

מדוע מדובר על ארבעה חברי כנסת?

היו"ר יוסי כץ:

זה מה שהחוק קובע.

כאמור, אני מעמיד את הבקשה להצבעה.

הצבעה

הבקשה אושרה.

עבד אלמאלכ דהאמשה:

אני מבקש להסב את תשומת לבכם לכך שמביאים בפנינו משהו מוכן שלא נעים לסרב
לו. לנו יש חבר גם בוועדת החוקה, חוק ומשפט וגם בוועדת החוץ והביטחון לכן
אני מבקש שאחד מהחברים שלנו יכהן באותה ועדה.

היו"ר יוסי כץ:

מדובר על ועדה שכבר קיימת, שבה מחליפים את חברי הכנסת דן מרידור ועוזי ברעם
מוועדת החוץ והביטחון, חבר הכנסת אופיר פינס-פז יחליף את יושב ראש הוועדה,
וחבר הכנסת אמנון רובינשטיין יחליף את חבר הכנסת צחי הנגבי.

עבד אלמאלכ דהאמשה:

אינני מתנגד לבקשה אם כי אינני שש להרים את ידי בעדה בהצבעה.

היו"ר יוסי כץ:

אני מעמיד את הבקשה להצבעה.

הצבעה

הבקשה אושרה.

ש ו נ ו ת

היו"ר יוסי כץ:

רשות הדיבור לחברת הכנסת נעמי חזן.

נעמי חזן:

סיעת מרצ הגישה הצעת אי אמון בראש הממשלה לשבוע הבא שבו, להזכירכם, תתקיים
ישיבה מיוחדת לזיכרו של יצחק רבין. כיוון שכך אנחנו מבקשים שהדיון בהצעת אי
האמון שלנו תידון ביום שלישי.

מזכיר הכנסת אריה האן:

על פי החוק הישיבה שנקיים לזיכרו של יצחק רבין תהיה הישיבה היחידה שנקיים
באותו היום. בשעה שלוש תהיה עלייה לקברו, חברי הכנסת יעלו לקבר ויחזרו רק
בשעה חמש, ואז תתקיים הישיבה המיוחדת.

מבחינה טכנית אי אפשר לקיים באותו היום דיון בהצעת אי האמון.

נעמי חזן:

לכן אנחנו מבקשים לקיים את הדיון בהצעת אי האמון ביום שלישי.

היו"ר יוסי כץ:

על מה אתם מגישים את הצעת אי האמון?

נעמי חזן:

מדובר על נושאים מדיניים, ואני מבקשת להזכיר לכם שדיון בהצעת אי אמון כמעט
דוחה כל דבר אחר ולכן אנחנו דורשים לקיים את הדיון בהצעת אי האמון - - -

מזכיר הכנסת אריה האן:

ביום שלישי התקציב יוגש על ידי שר האוצר.

נעמי חזן:

אפשר לקיים את הדיון בהצעת אי האמון לפניו או אחריו. אני חוזרת ומדגישה
שדיון בהצעה להביע אי אמון בראש הממשלה, על פי התקנון, הוא הנושא הראשון
בסדר היום בשבוע אבל משום שביום שני לא תתקיים ישיבה רגילה, אנחנו מבקשים
שהנושא הראשון על סדר היום ביום שלישי יהיה הצעה להביע אי אמון, ולאחר
מכן - - -

משה גפני:

יש לי הצעה - - -

היו"ר יוסי כץ:

העלית בפנינו בעיה ואנחנו נעמיד אותה להכרעה.

נעמי חזן:

לא, אני לא יודעת אם הנושא הזה צריך להיות מוכרע בכלל על ידי הוועדה.
התקנון מדבר בפירוש על הנושא הזה - - -

היו"ר יוסי כץ:

חברת הכנסת נעמי חזן, צדיק – מלאכתו נעשית על ידי אחרים - - -

נעמי חזן:

אני מבקשת שהיועצת המשפטית לכנסת תתייחס לעניין הזה.

היו"ר יוסי כץ:

אני מודה לכם. הישיבה נעולה.

הישיבה ננעלה בשעה 13:25
