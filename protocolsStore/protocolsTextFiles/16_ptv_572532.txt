הכנסת השש-עשרה נוסח לא מתוקן

מושב שלישי

פרוטוקול מס' 195

מישיבת ועדת הכנסת

יום שלישי, י"ג בטבת התשס"ה (4 בינואר 2005), שעה: 09:00

סדר היום: א. ערעורים על החלטת יו"ר הכנסת והסגנים שלא לאשר דחיפות

הצעות לסדר היום.

ב. בקשת חבר הכנסת יורי שטרן להקדמת הדיון בהצעת חוק אזור

סחר חופשי אילת, התשס"ה-2004, לפני הקריאה הטרומית

(פ/3017).

ג. הצעת חברת הכנסת אורית נוקד לתיקון התקנון בדבר הצעת חוק

שחתום עליה חבר כנסת אשר מונה לשר או סגן שר.

ד. ברכות לרגל יום הולדתה של חברת הכנסת זהבה גלאון.

נכחו:

חברי הוועדה: רוני בר-און – היו"ר

יולי-יואל אדלשטיין

מיכאל איתן

דניאל בנלולו

זהבה גלאון

רשף חן

אחמד טיבי

שאול יהלום

אורית נוקד

גדעון סער

מלי פולישוק-בלוך

מאיר פרוש

יובל שטייניץ

יורי שטרן

מזכיר הכנסת, אריה האן

סגן מזכיר הכנסת, דוד לב

סגנית מזכיר הכנסת, ירדנה מלר-הורביץ

מנהלת לשכת מזכיר הכנסת, גאולה רזיאל

מוזמנים: עליזה בראשי

רונית חייקין

דלית דרור משרד המשפטים

יועצת משפטית: ארבל אסטרחן

מנהלת הוועדה: אתי בן-יוסף

קצרנית: דרורה רשף

ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר רוני בר-און:

בוקר טוב. ישיבת ועדת הכנסת מס' 195. ברוכים הבאים.

הנושא הראשון: ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

הצעה ראשונה, של חברת הכנסת גילה פינקלשטיין, בנושא: התנהלות הסנגוריה
הציבורית בפרשת רצח השופט אזר – ניסיון ההתאבדות כבר נראה לי קצת מאוחר,
לא? זו כבר התאבדות. זה כבר ניסיון שהפך למעשה שלם, למרבית הצער.

גילה פינקלשטיין:

כן. אני אסביר.

היו"ר רוני בר-און:

אם תרשי לי להסביר לך, שניה?

גילה פינקלשטיין:

כן.

היו"ר רוני בר-און:

למה דעתי לא נוחה שהעניין הזה יידון עוד בטרם יבש הדם ובתוך ימי השבעה,
כאשר בעצם המערכת עוד לא תחקרה את עצמה ככל שהיא צריכה לעשות את זה, אם
בכלל – אני הייתי מציע בנושא כל כך רגיש וכל כך עדין לא לעורר את הפולמוס
הציבורי.

את יודעת שיש לי סימפטיה רבה לערעורים שאת מגישה, כי בדרך כלל את כן מעלה
נושאים חשובים, אני הייתי מציע לך להתאזר בסבלנות לפחות שבוע. את הנעשה,
למרבית הצער, כבר לא ניתן להשיב. את האיש להחזיר למקומותינו כבר לא ניתן
יהיה, ואין לי שום ספק שהתדהמה והמבוכה הרבה שיש במקרה הזה יגרמו לדיון
הציבורי, בקשר לשאלות אתיות וחובות של סניגור, ומה מידת המחויבות, ומה מידת
ההזדהות של עורך דין עם לקוח או אינטרנס – אני לא בטוח שפה המהירות היא ערך
חשוב או הכרחי בדיון הציבורי, ואם את חושבת אחרת, אז תנמקי, בבקשה.

זו נטיית לבי, אני מכיר מכלי ראשון את סוג ההתלבטויות האלה, הוויכוח – למי
חובת הנאמנות, לצדק, למערכת המשפט או ללקוח. הוויכוח של הסנגוריה הציבורית
שנותיו שנות דור. היה לי הכבוד להיות נציג לשכת עורכי הדין בוועדת ההקמה של
הסנגוריה הציבורית לפני עשר שנים. אני אראה לך מסמכים שהזהרתי אז מפני
אפשרות שהזהרתי אז שהסנגוריה הציבורית תהיה החצר האחורית של פרקליטות
המדינה, בגלל הדרך שבה בנו אותה. אני חושב שזה אחד הצמתים שבו האזהרה שלי
נפגשה עם המציאות, אבל אני מציע לך, באמת, מכוח הניסיון שלי בעניין הזה,
ובחברות, לא לקיים את הדיון במהלך ימי השבעה.

זהבה גלאון:

תקבלי את ההצעה שלו. תקבלי אותה. אני חושבת.

היו"ר רוני בר-און:

אני בטוח שאת, והאחרים שידונו, תגידו דברים שאחר כך תחפשו מקום איך לבלוע
את הדברים שאמרתם. יהיה מה שיהיה, תגידי מה שתגידי, ככל שתהיי יצירתית
בעניין הזה, וככל שתנסי להלך בין הטיפות. הרי את לא רוצה למסמס את הדיון
ולא להגיד דבר. אם תצטרכי לנקוט עמדה ולהגיד דברים, את יכולה למצוא את עצמך
במבוכה ענקית אחר כך. זו עצתי.

גילה פינקלשטיין:

על זה אני מדברת.

היו"ר רוני בר-און:

מאה אחוז.

גילה פינקלשטיין:

צריך כן לדבר – קודם כל, אני שולחת - - -

שאול יהלום:

שלא תפסיד את ההצעה.

היו"ר רוני בר-און:

היא לא יכולה להפסיד את ההצעה. תשובי ותציעי את זה בשבוע הבא, ואם אז לא
יתנו לך את זה, אני אהיה לצדך. אלא אם יקרו דברים מבחינת הדרמה. אם הערפול
עוד יתווסף ולא ייפתר, אז אני שוב אבקש ממך. אבל אם הערפל קצת יתפזר, אני
אומר לך שאני אהיה לצדך – את שומעת שגם חברי הוועדה האחרים.

גילה פינקלשטיין:

קודם כל, אני שולחת את תנחומי למשפחה. דבר שני, אני מקבלת את זה שלא להעלות
את זה בזמן השבעה, אבל אני רוצה שפה, היות והנושא כל כך חשוב וקשור ליסודות
הצדק והדמוקרטיה במדינת ישראל - - -

היו"ר רוני בר-און:

אל תגידי - - -

גילה פינקלשטיין:

מדובר באדם ישר, הגון, שהקדיש את כל חייו לנושא הזה - - -

היו"ר רוני בר-און:

אבל את הולכת לכיוון שאת לא רוצה ללכת אליו, משום שאת תכף אומרת שזה לא
בגלל אלא בגלל מישהו אחר, ואני חושב שלא כדאי לך לעשות את זה.

גילה פינקלשטיין:

בסדר. אז אני רוצה שמפה תצא החלטה - - -

היו"ר רוני בר-און:

אין. אנחנו לא יכולים להחליט לתת צ'קים למזכירות הכנסת. אני מסביר לך, ואני
לא פעם אמרתי לך ועמדתי בדיבורי – אם בשבוע הבא יתבהרו השמים - - -

שאול יהלום:

את תוכלי להגיד את זה שוב בשבוע הבא, והוא יתמוך בך.

היו"ר רוני בר-און:

אם יתבהרו השמים, ואני מניח שכבר יהיו יותר עובדות ברורות - - -

שאול יהלום:

אם לא תהיה שר. אם תהיה שר, לא תוכל לתמוך - - - מזכירות הממשלה.

היו"ר רוני בר-און:

אל תדאג. גילה, קבלי את עצתי. אני לא מציע לך הצעה לא טובה.

גילה פינקלשטיין:

בסדר.

היו"ר רוני בר-און:

תודה רבה. אני מודה לחברת הכנסת גילה פינקלשטיין, שבהגינותה הרבה הסכימה
שלא לעמוד על הערעור, נוכח הנסיבות ונוכח קרבת המקרה לדיון המבוקש. אם
נזדקק, נשוב ונדון בכך בעתיד. תודה רבה.

הנושא הבא: חברת הכנסת ענבל גבריאלי - - -

גדעון סער:

זה הופך להצעה לסדר.

היו"ר רוני בר-און:

גם את זה אתה הופך להצעה לסדר?

גדעון סער:

כן.

היו"ר רוני בר-און:

למרות שהיא איננה פה. כל הכבוד. שמע, יש כאלה שמרוויחים מן ההפקר.

יושב ראש הקואליציה מצהיר כי הנושא יהפוך להצעה רגילה לסדר היום. בנסיבות
העניין, גם בהעדרה של חברת הכנסת גבריאלי אנחנו מוחקים את הערעור.

חבר הכנסת גדעון סער, האם אני יכול למנות אותך לדון בערעור שלי, בבקשה?

גדעון סער:

זה גם הופך להצעה לסדר.

שאול יהלום:

זה גם הופך. הוא אמר: שתי הצעות.

היו"ר רוני בר-און:

אבל רגע, אבל תנהל את זה. תודיע שכמנהל הדיון – חבר הכנסת סער מנהל את
הדיון.

היו"ר גדעון סער:

אני מודיע שכמנהל הדיון, זה הופך להצעה רגילה לסדר מטעם סיעת הליכוד.

רוני בר-און:

תודה רבה. כמשתתף בדיון, אני מודה ליושב ראש הדיון. אוקי. עכשיו יש לנו
שניים.

מאיר פרוש:

יש לכם עוד כמה מקומות פנויים, להצעות?

היו"ר רוני בר-און:

מאיר פרוש, אני אתן לך חמש דקות להגיש ערעור, אנחנו נקבל כל ערעור.

מאיר פרוש:

אני נמצא אצל פינקלשטיין.

היו"ר רוני בר-און:

אה. אתה גם אצל פינקלשטיין? טוב.

כיוון שכך, סיימנו את עניין הערעורים. אה. הנה יובל שטייניץ, לרקורד, מגיע.

2.  בקשת חבר הכנסת יורי שטרן להקדמת הדיון בהצעת חוק אזור סחר חופשי אילת,

  התשס"ה- 2004, לפני הקריאה הטרומית (פ/3017)

היו"ר רוני בר-און:

  ועכשיו אנחנו עוברים לדון בבקשת חבר הכנסת יורי שטרן להקדמת הדיון
  בהצעת - - -

גדעון סער:

רגע. אם אני ודני נצא לא יהיה קוורום, אז אי אפשר יהיה - - -

היו"ר רוני בר-און:

אם אתה ודני תצאו אני אראה את זה ואני אדע לספור לבד את הקוורום. לא צריך
לעשות לנו התראות על זה.

בקשת חבר הכנסת יורי שטרן להקדמת הדיון בהצעת חוק אזור סחר חופשי אילת,
התשס"ה=2004, לפני הקריאה הטרומית (פ/3017).

גבירתי מנהלת הוועדה, יש לנו פה קוורום?

שאול יהלום:

בתחילת הישיבה היה.

היו"ר רוני בר-און:

כן, אבל קוורום הוא - - -

אתי בן-יוסף:

אין קוורום.

היו"ר רוני בר-און:

אין קוורום, אנחנו לא יכולים לדון בהצעה, אני מצטער.

קריאות:

  - - -

היו"ר רוני בר-און:

חברים, חברים. מה הסערות האלה? מה חידשנו פה שבאין קוורום לא מתקיימת
ישיבה?

מלי פולישוק-בלוך:

הנה, הקוורום הגיע.

היו"ר רוני בר-און:

תעשי לי טובה, תנהלי את הישיבות שלך לבד, בבקשה. עם כל הכבוד.

מלי פולישוק-בלוך:

אתה מפריע לי שם, אז באתי לעזור לך פה.

זהבה גלאון:

אפשר לשאול שאלה? ממלאי מקום הם לא חלק מקוורום?

היו"ר רוני בר-און:

חברים קבועים. התקנון מדבר חד משמעית. חד משמעית.

יורי שטרן:

אי אפשר להעביר את הנושא לסדר היום?

היו"ר רוני בר-און:

אתה יכול לבקש שוב. זה לא מעשה בית דין. לא היום. הבקשה שלך עומדת - - -

גדעון סער:

הבקשה הזאת כבר עלתה על סדר היום פעמיים. אני לא מבין מה זאת ההעדפה הבוטה
הזאת לחבר כנסת - - -

היו"ר רוני בר-און:

אתה יודע שיש לנו סימפטיה לחבר הכנסת יורי שטרן.

גדעון סער:

יש לנו, אבל - - -

שאול יהלום:

זו לא סימפטיה לחבר הכנסת, זו העדפה לעיר אילת.

דניאל בנלולו:

- - - בכל כך הרבה אנשים, גם בוועדת הכספים, גם בוועדת הכלכלה. מה התוצאה?
תחכה לתקציב, תראה. תחכה לתקציב. מי שבכלל העלה את העניין הזה, זה אני,
אדוני חבר הכנסת יהלום.

היו"ר רוני בר-און:

או. אז אני מוכן לדון בעניין של שטרן.

דניאל בנלולו:

מי שבכלל העלה אותו. בכלל. עם כל הכבוד.

יורי שטרן:

-   - -

דניאל בנלולו:

אני לא רוצה. יש דיון בוועדת הכספים - - -

היו"ר רוני בר-און:

מה הצעקות האלה?

יורי שטרן:

  - - -

דניאל בנלולו:

רוני, אני שנתיים פה, פעם ראשונה אני צועק. מותר לי.

היו"ר רוני בר-און:

פעם ראשונה אתה צועק - - -

דניאל בנלולו:

היום.

היו"ר רוני בר-און:

פעם ראשונה אתה צועק, בארבעה בינואר 2005. זה נכון. תודה רבה לך.

הצעת חברת הכנסת אורית נוקד לתיקון התקנון בדבר הצעת חוק שחתום עליה

חבר כנסת אשר מונה לשר או סגן שר

היו"ר רוני בר-און:

חברים, חברת הכנסת אורית נוקד בדרך לכאן. היא מעלה הצעה לתיקון התקנון בדבר
הצעת חוק שחתום עליה חבר כנסת אשר מונה לשר או סגן שר. זה נושא חשוב, וכמי
שנבחרה לכהונת סגן שר לממשלה שתקום – הנה היא נכנסת - אפשר לומר שזה נושא
שהתחיל לעניין אותה לאור הבחירות במרכז מפלגת העבודה. זה הנושא של קבורת
חמור של כל הצעות החוק של חבר כנסת, משעה שהוא מתמנה לתפקיד סגן שר או שר,
וכל מעשה החקיקה, גם שלו, גם של ועדות הכנסת וגם של המליאה, בעצם יורד
לטמיון. ואני חושב שזה נושא שצריך, אל"ף, לתהות על קנקנה של התקנה הזאת –
מה עומד ביסוד הדבר הזה, שעבודה של חבר כנסת, בוודאי עבודה שהתקדמה ועברה
קריאה טרומית או ראשונה, ועברה עיבוד מסוים בוועדות, צריכה לרדת לטמיון רק
בגלל שהוא עובר לרשות המבצעת. למה אי אפשר למצוא איזה מנגנון, שמישהו אחר –
שיבחר חבר הכנסת, שתבחר הנהלת הסיעה, שתבחר המזכירות – ימשיך יוזמה,
והעבודה לא תרד לטמיון?

בבקשה, חברת הכנסת נוקד.

אורית נוקד:

אל"ף, אני רוצה לומר שההצעה שלי מתייחסת בעצם למקרים שבהם חבר הכנסת הוא
המציע הבודד, משום שכשמדובר במציעים נוספים, אז אין בעיה.

היו"ר רוני בר-און:

זה ברור. אני דווקא חושב שההצעה שלך להקפיא היא הצעה לא טובה. כי מה יקרה
למשל – את עכשיו נכנסת להיות סגנית שרה, בהנחה שזה יקרה, ואחר כך את מתקדמת
במעלה הרשות המבצעת, ולא חוזרת לרשות המחוקקת. למה העבודה של מיקי איתן,
שהשקיע עשרות שעות בוועדת החוקה, חוק ומשפט, צריכה לרדת לטמיון? הקפאה היא
לפי דעתי לא טובה. הקפאה מטפלת באגו של המציע. אומרת: אני הצעתי, תשמרו לי
את זה ליום גשום. אני מציע להעביר את זה למישהו אחר.

אורית נוקד:

אני הולכת אתך בעניין הזה. אין לי שום בעיה - - -

היו"ר רוני בר-און:

מיקי, מה דעתך?

אורית נוקד:

רק שניה. אני חושבת שההצעה שלי גם מצומצמת רק להצעות שעברו קריאה ראשונה.
אני אומרת שאין מה לעשות – יש מצבים - - -

היו"ר רוני בר-און:

למה?

אורית נוקד:

זאת בכל אופן ההצעה שלי. כי חוק שעבר קריאה ראשונה, אנחנו יודעים שבכנסת
הבאה אפשר להחיל עליו דין רציפות. המשמעות של התקנון היום כפי שאני הבנתי
אותו, הוא שהדבר הזה גם ימנע את החלת דין הרציפות על הצעה שעברה קריאה
ראשונה.

שאול יהלום:

זה מבטל את ההצעה.

אורית נוקד:

כן. אני, בכל אופן, בהצעה שלי, מתייחסת רק להצעות שעברו קריאה ראשונה, אחרי
שבאמת, כמובן, עברו כבר טרומית, ועברו דיונים – לעתים דיונים מאד מאד
מסובכים – בוועדה.

היו"ר רוני בר-און:

הנושא כאן עלה על השולחן, הוא מאד מעניין, וגם נכון וראוי לדיון, אבל אני
לא חושב שהפתרון שאת מציעה רק לגבי זה הוא נכון. תכף נשמע את דעות החברים.

אורית נוקד:

אוקי. אז אני חשבתי שיהיה נכון או, באמת, מצד אחד להקפיא, לא לבטל את
ההצעה, או מצד שני, אם כמובן אפשר יהיה להעביר את זה – הרי במילא הייתה כבר
קריאה ראשונה, זה מגיע לוועדה להכנה לקריאה שניה ושלישית. אם יושב ראש
הוועדה יהיה מוכן לקחת את זה, אני בשמחה רבה אקבל פתרון כזה. אבל מה שחשוב
זה, שהיה וזה לא קורה ולא לוקחים וממשיכים ומטפלים בחוק – כי באמת מקובל
עלי העיקרון שעבר לרשות המבצעת לא יכול לעסוק בזה - - -

היו"ר רוני בר-און:

בסדר, אז לא הוא.

אורית נוקד:

אז שמישהו אחר יעסוק בזה. אבל אם לא, אני לא רוצה שתימנע הזכות של אותו חבר
כנסת בכנסת הבאה – או אפילו אולי בכנסת הזאת, אם תהיה סיטואציה שהוא
חוזר - - -

היו"ר רוני בר-און:

ובינתיים מה יהיה המצב? הרי מעשה החקיקה נועד לתקן עוול או מצב בלתי מוסדר.
זאת אומרת: רק בגלל האגו שלי, שאומר הקפאה, אז לא נדאג לנכים כמו שאנחנו
מנסים לדאוג אצל חבר הכנסת יהלום, או לא נדאג לפרס כמו שמנסים לדאוג אצל
חבר הכנסת איתן?

אורית נוקד:

לא, זה לא מונע.

היו"ר רוני בר-און:

אבל זה עוד פעם תהליך של הפקדה, של הנחה, של קריאה ושל עבודה מול משרד
המשפטים ומול וועדה. זה לחזור אחורה.

חבר הכנסת פרוש, בבקשה.

מאיר פרוש:

חברת הכנסת אורית נוקד מעלה נושא שהוא באמת צודק, ויש בו גם הרבה היגיון.
אני כבר הייתי בסרט הזה. כבר קרה לי שאני הפכתי להיות סגן שר.

היו"ר רוני בר-און:

אה. זה קרה פתאום?

מאיר פרוש:

הפעם – אני לא יודע.

היו"ר רוני בר-און:

זה חל גם לגבי סגן שר במשרד שאין בו שר?

מאיר פרוש:

אני רוצה להפנות את תשומת לבכם. לי קרה שהובלתי בוועדת חקירה פרלמנטרית את
הנושא של בדיקת המצב של הרשויות המקומיות. כדי לעשות ועדת חקירה פרלמנטרית
אתה צריך קודם כל להעלות את זה למליאה, עם כל הוורסיות שזה עובר, ואחר כך
כמו קריאה טרומית, אחר כך אתה מקבל את ההצעה של מי יהיו החברים, מה המנדט
של הוועדה, ופעלנו ופעלנו, ואחר כך הפכתי להיות סגן שר, וועדת החקירה
הפרלמנטרית הזאת התבטלה, כתוצאה מכך שהפכתי להיות סגן שר. כשהולכים לטפל
בנושא שהיא מבקשת – ואני דרך אגב, חושב כמוך, שגם אם זה עבר טרומית ומישהו
הפך להיות סגן שר, מותר שיהיה איזשהו מנגנון שמאפשר המשך הפעילות של הצעת
החוק – אז לטפל גם בנושא הזה, גבירתי היועצת המשפטית.

היו"ר רוני בר-און:

אוקי. יושב ראש ועדת חוקה, חוק ומשפט בבקשה, ואחריו חבר הכנסת יהלום.

מיכאל איתן:

אני פשוט מציע שנשקול מה עומד מול מה, ואני חושב שהמסקנה שהצעת היא לדעתי
נכונה.

היו"ר רוני בר-און:

אתה יכול לתהות אחרי קנקנה של התקנה שזה הולך לאיבוד? אני מבין שחבר רשות
מבצעת לא יכול להתעסק במעשה חקיקה. אבל למה לאבד עבודה שכבר עשינו?

זהבה גלאון:

מאה אחוז.

מיכאל איתן:

אני מסכים. אני מסכים אתך.

היו"ר רוני בר-און:

זאת אומרת, אני מציע איזה פתרון, שיבוא חבר הכנסת - - -

מיכאל איתן:

אתמול היה לנו דיון דחוף בהצעה של חבר הכנסת הרצוג, שכבר הייתה מוכנה
לקריאה שניה ושלישית, ומיהרנו לעשות את זה מהפחד שהוא יהיה שר לפני שנספיק
להעביר את זה.

היו"ר רוני בר-און:

מיקי, איך נראה לך הפתרון הבא – חברים, בואו נראה אם אנחנו יכולים למצוא
פתרון – אם חבר הכנסת שעובר לרשות המבצעת, יגיש ליושב ראש הוועדה הרלוונטית
שמטפלת בחוק או לוועדת הכנסת, אם הצעת החוק עוד לא עברה לוועדה, בקשה
להוריש את החוק הזה לטיפולו של חבר כנסת אחר, תהיה רשאית הוועדה הספציפית
לאשר את זה.

מיכאל איתן:

אני הייתי מרחיק לכת. חוק שעבר קריאה ראשונה - הופך להיות של הוועדה.

אורית נוקד:

בדיוק.

היו"ר רוני בר-און:

אוקי. בסדר. וחוק שלא עבר קריאה ראשונה – בטכניקה שאני הצעתי.

מיכאל איתן:

אני הייתי מוותר על חוק שלא עבר קריאה ראשונה. הייתי מוותר.

אורית נוקד:

גם אני הייתי מוותרת.

היו"ר רוני בר-און:

ההצעה של חבר הכנסת איתן אומרת: חוק שעבר קריאה ראשונה, מרגע שחבר הכנסת
עבר לרשות המבצעת, הופך להיות רכושה של הוועדה, הוועדה ממשיכה ללכת אתו.

מיכאל איתן:

היא יכולה להחליט.

היו"ר רוני בר-און:

זאת הצעת חוק של הוועדה.

גדעון סער:

לדעתי ההצעה היותר טובה זה מה שהוצע פה בנייר – שההצעה לא מתבטלת, כמו
שאמרו, אלא ממתינים עד שחבר הכנסת יחזור להיות חבר כנסת.

היו"ר רוני בר-און:

אז לא עקבת אחרי מה שאמרתי. לו יתואר שחברת הכנסת נוקד עלתה על עיוות
ציבורי חשוב מאד. אני לא יודע מה - - -

מיכאל איתן:

הוועדה רוצה להמשיך.

היו"ר רוני בר-און:

לא יודע מה. חוק פלילי חשוב, שהוא עניין של יום ביומו, מכת מדינה. והיא
עכשיו הולכת לרשות המבצעת. אז מה, נחכה לה עכשיו שנתיים שהיא תחזור לכנסת
והמצב יוסדר?

שאול יהלום:

לא. במקרה הזה זה יתפרק בחודש. אבל אתה מדבר באופן עקרוני.

היו"ר רוני בר-און:

כן. אני לא חושב שההצעה של אורית – הרעיון הוא נכון, ההצעה היא לא טובה.

מיכאל איתן:

רגע, אני רוצה להגיד משפט. לפעמים יש מצב שחבר כנסת מסוים מעלה הצעת חוק,
ומי שעושה את עיקר העבודה זה חברים אחרים בוועדה. הוא בקושי בא, ואחרים
שוקעים בזה ומתעסקים בזה.

היו"ר רוני בר-און:

נכון. תודה, מיקי. שאול.

שאול יהלום:

אני רוצה להתייחס לכל מה שהועלה כאן. טרומית אני מציע לעזוב, עדיין לא
הושקעה בה עבודה וכל חבר כנסת - - -

אורית נוקד:

נכון. גם אני חושבת.

היו"ר רוני בר-און:

אז למה אנחנו סופרים על הטרומית עם העניין הזה של - - -

שאול יהלום:

בסדר, אבל אין ברירה.

היו"ר רוני בר-און:

לפעמים הלו"ז של העבודה, התיאום מול משרד המשפטים, הוא בין הטרומית לקריאה
הראשונה.

שאול יהלום:

במקרים יוצאים מן הכלל.

היו"ר רוני בר-און:

זה לא נכון.

שאול יהלום:

אתה יודע מה? הייתי אומר אולי טרומית ודיון ראשון בוועדה. היא עברה משהו,
משהו.

היו"ר רוני בר-און:

אז זה במערכת השיקולים של יושב ראש הוועדה.

שאול יהלום:

לא משהו שעוד לא השקיעו בו בכלל עבודה. אני רק מציע – אני מקבל שזה עובר
לנחלת הוועדה, אחרי ראשונה או לא משנה, כפי שאתה אומר. אני רק מציע, עוד
שני דברים: אם חבר הכנסת נפטר או התפטר - - -

היו"ר רוני בר-און:

אוקי. אם חבר הכנסת חדל לכהן.

שאול יהלום:

לא טוב. הוא יכול להיות שר ומכהן.

היו"ר רוני בר-און:

לא, לא. אמרנו: רשות מבצעת מונע ממנו, או חדל לכהן בנסיבות אחרות.

שאול יהלום:

בדיוק.

היו"ר רוני בר-און:

היועצת המשפטית, בבקשה.

מאיר פרוש:

מה להערה שאני אמרתי?

היו"ר רוני בר-און:

בסדר. הלו"ז של הדיון זה הצעות חוק. אנחנו במהלך החקיקה נראה גם לטפל בנושא
ועדת החקירה הפרלמנטרית.

אורית נוקד:

ורק שאלה: ומה קורה עם דין רציפות, בהנחה שזה, נגיד, לא התקדם בוועדה, ואז
אנחנו מגיעים לכנסת הבאה ואותו חבר כנסת נבחר?

שאול יהלום:

זה לא יותר גרוע.

היו"ר רוני בר-און:

זה הרבה יותר קל.

שאול יהלום:

אם זה לא עבר ראשונה, אז הוא גם לא יכול לעשות רציפות.

היו"ר רוני בר-און:

רגע. שאול, אתה לא יכול ככה. קיבלת זכות דיבור, אתה לא מפסיק לדבר.

שאול יהלום:

אני לא מפסיק לדבר?

היו"ר רוני בר-און:

דני בנלולו, בבקשה.

דניאל בנלולו:

קיבלתי פה באוזן שאתה הצעת את מה שרציתי להציע, אז אני - - -

היו"ר רוני בר-און:

תודה רבה. היועצת המשפטית, בבקשה.

ארבל אסטרחן:

נראה שצריך קודם כל להבחין בין הצעות חוק שחבר כנסת חתום עליהן לבד, לבין
הצעות חוק שהוא חתום עם אחרים.

היו"ר רוני בר-און:

זה ברור.

ארבל אסטרחן:

כאשר הוא חתום עם אחרים - - -

היו"ר רוני בר-און:

אז יש לו יורשים, נו, כמו שאמר דוד לוי לבגין.

ארבל אסטרחן:

אבל בפועל, זאת אחת הבעיות - - -

היו"ר רוני בר-און:

הוא אמר יורש. הוא לא פרגן - - -

גדעון סער:

הוא אמר ממשיך, לא?

היו"ר רוני בר-און:

יורש.

קריאות:

ממשיך, ממשיך.

מיכאל איתן:

יורש.

היו"ר רוני בר-און:

בוא נתערב. אתה רוצה להתערב? עכשיו. בתור איש מחנה לוי המובהק – אני מבין
למה אתה - - -

גדעון סער:

הוא היה אז - - -

קריאות:

  - - -

היו"ר רוני בר-און:

ואיפה היה רובי?

מיכאל רצון:

כשהוא אמר את זה אני הייתי - - - שמיר וארנס.

מיכאל איתן:

הוא אמר את זה באולם אוהל שם.

קריאה:

לא פה ולא פה. בבנייני האומה.

קריאה:

נכון. בבנייני האומה.

קריאות:

  - - -

היו"ר רוני בר-און:

מיקי, בוא נתערב.

גדעון סער:

זה היה בשנת 1985. אני אומר לך, זה היה המושב הראשון – אחרי זה זה התפוצץ –
והמושב השני היה בשנת 1986, ואז הוא אמר ממשיך.

היו"ר רוני בר-און:

ואז - - - אמר: ז'בוטינסקי בבית שאן.

זהבה גלאון:

ממש דיון מרתק.

אחמד טיבי:

בואו נפתח את הנקודה הזאת יותר.

היו"ר רוני בר-און:

תגיד לי, אתה חושב שדוד לוי היה אומר את זה באוהל שם? כן, בבקשה.

ארבל אסטרחן:

מה שקורה זה, שהתופעה היותר רחבה שאנחנו רואים במחלקה המשפטית, זה שחברי
כנסת הגישו הצעות חוק לקריאה טרומית, מתמנים לשר, חוזרים להיות חברי כנסת
כמו שקרה עכשיו למספר חברי כנסת, ומגישים מחדש את כל הצעות החוק שלהם.
בהזדמנות הזאת שאנחנו דנים בזה, יכול להיות שגם בדבר הזה צריך לטפל.

היו"ר רוני בר-און:

לא, אז את זה נעצור. אנחנו, כוועדה, כמי שחוקק את העניין הזה, צריכים לבחון
למה אנחנו דואגים. לאגו של חבר הכנסת, שיהיה לו עוד, בסטטיסטיקה, עוד שם על
שמו, או לכך שאנחנו מתייחסים אל מעשה חקיקה כאל משהו שנועד לתקן נורמה
ציבורית, חברתית. אם אנחנו דואגים לציבוריות, לנורמה, לחברה, אנחנו בכל
הכבוד נפגע באגו של חבר הכנסת. הוא לא יכול לחזור לדבר הזה.

ארבל אסטרחן:

זה יותר חמור ממה שאתה חושב, כי אז אותו חבר כנסת מגיש עוד פעם את כל הצעות
החוק שהוא הגיש בעבר.

היו"ר רוני בר-און:

שיגיש. אנחנו יכולים למנוע ממנו? לא יכולים למנוע ממנו.

ארבל אסטרחן:

לא, אבל יכול להיות שברגע שהוא חוזר גם שמו חוזר - - -

היו"ר רוני בר-און:

לא רוצה להתעסק עם זה. לא רוצה להתעסק עם זה.

ארבל אסטרחן:

אז בעצם אפשר היה לומר ששמו של חבר כנסת נמחק ברגע שהוא עובר לרשות המבצעת,
וברגע שהוא חוזר להיות חבר כנסת, כל עוד הצעת החוק לא הונחה לשניה-שלישית,
באופן אוטומטי - - -

היו"ר רוני בר-און:

בשביל מה אני צריך את זה? מישהו צריך את זה? אנחנו צריכים את זה?

אומרת לנו היועצת המשפטית לאור מה שאנחנו מתקדמים פה, שברגע שחבר הכנסת
עובר לרשות המבצעת והוא יחד עם עוד מציעים אחרים, השם שלו נמחק, אבל אם הוא
חוזר לרשות המחוקקת, מחזירים את השם שלו להצעה. למה? זה עושה את המעשה - -
-

זהבה גלאון:

עבר זמנו בטל קורבנו.

היו"ר רוני בר-און:

בדיוק ככה. שיחליט. הוא לא רוצה להימחק מהצעת החוק – שיוותר על ההצעה
להצטרף לרשות המבצעת. נראה את הגאונים האלה. נראה את ה- integrity הזה.

ארבל אסטרחן:

אז בעצם, הרעיון שמתגבש הוא שברגע שחבר כנסת הוא חותם יחיד על הצעת חוק, לא
משנה איזו קריאה זה עבר - - -

היו"ר רוני בר-און:

נכון. זה עובר לוועדה, עובר לבעלות הוועדה. ואם זה עדיין לא היה בוועדה,
ועדת הכנסת תעביר את זה, ואז זה עובר לוועדה.

מאיר פרוש:

אני מציע שהוועדה תבחר חבר כנסת שמוביל את זה. בלי אבא אין חוק.

היו"ר רוני בר-און:

למה? יושב ראש הוועדה.

זהבה גלאון:

יושב ראש הוועדה הוא גם האבא, גם האמא.

מאיר פרוש:

אבל אם זה לא הנושא שלו, הוא מביא את זה, ואפילו היה חתום על זה - - -

היו"ר רוני בר-און:

ומה אם תבחר מישהו שלא בהכרח מסכים עם החוק?

מאיר פרוש:

הסיעה תחליט.

מיכאל איתן:

למה לסבך? להשאיר את זה בידי הוועדה, הוועדה תחליט.

היו"ר רוני בר-און:

ההצעה של מיקי הכי טובה. מצויין.

ארבל אסטרחן:

וזה כבר עבר קריאה כלשהי, אז זה חייב להיות בוועדה.

היו"ר רוני בר-און:

נכון. לפעמים זה לא מפוצל. בסדר, אוקי. אז אנחנו מבקשים מהיועצת המשפטית
להכין במהירות המרבית האפשרית הצעת תיקון תקנון שתגבש את העמדה לפיה בסעיף
142 - - -

גדעון סער:

המצב המשפטי הנוכחי בתקנון יש לו עיגון בחוק?

קריאות:

לא, לא.

היו"ר רוני בר-און:

הצעה לתיקון סעיף 142 על כל סעיפי אל"ף, בי"ת, גימ"ל, דל"ת רבתי שלו,
שמגבשת את עמדת הוועדה לפיה צריך להבטיח שלא תרד לטמיון עבודת חקיקה, באופן
שחבר כנסת כמציע בודד החתום על הצעת חוק, עם התקדמותו לרשות המבצעת בתפקיד
כזה או אחר, הצעתו והעבודה הכרוכה בה לא ירדו לטמיון, באופן שהיא תעבור - -
-

גדעון סער:

אחרי קריאה ראשונה.

היו"ר רוני בר-און:

לא, לא. גם בטרומית.

ארבל אסטרחן:

הוועדה צריכה להחליט אם היא מעונינת להמשיך בהצעה?

היו"ר רוני בר-און:

לא, לא. אין לה שיקול דעת.

גדעון סער:

מה זה אין לה שיקול דעת? אם הוועדה - - -

היו"ר רוני בר-און:

שתפיל את זה בקריאה, בהצבעה. יש לו שיקול דעת לטפל בהצעות חוק שלי שעברו
בטרומיות? הוא חייב לטפל בזה, הוא יכול להפיל את זה בקריאה.

זהבה גלאון:

נכון, נכון.

היו"ר רוני בר-און:

הוועדה תהיה אפוטרופסית של החוק לכל דבר ועניין, כאילו חבר כנסת מן השורה
מטפל בו.

גדעון סער:

למה? אפילו המציעה אומרת שהטרומית זה מוגזם.

זהבה גלאון:

זאת הצעה טובה.

היו"ר רוני בר-און:

זה לא מוגזם. אני אומר לך. אני עובד עכשיו על הצעת חוק שאני חושב שהיא
נורמטיבית ברמה העליונה, ואני שנה לא מצליח להגיע למשרד המשפטים להתאמה
לקריאה ראשונה. זה חוק של אכיפה של חוקי אנשים עם מוגבלות.

גדעון סער:

אני רוצה לשאול אותך דבר אחד: חבר הכנסת העביר, נניח, את הקריאה הראשונה –
אני לוקח את הדוגמה המוסכמת ביותר – ההצעה מוטלת שם, יש שמונים הצעות
אחרות, הוא לא מתעניין בה, אף אחד אחר לא מתעניין בה, מה הוועדה תעשה לפי
דעתך?

היו"ר רוני בר-און:

אז זה יגיע לפי סידרה.

גדעון סער:

אבל קודם הייתה לך נורמה, זה כתוב בתקנון וצוטט פה, שההצעה בטלה או פקעה.

ארבל אסטרחן:

כן. כאילו הוא חזר בו.

גדעון סער:

כאילו הוא חזר בו. אז מורידים את הכאילו הוא חזר בו. למה אתה חייב להטיל
חיוב על פעילות כזו או אחרת.

היו"ר רוני בר-און:

יראו את הוועדה לכל דבר ועניין כאילו חבר הכנסת. ייראו את הוועדה כאילו היא
חזרה בה. היא רק מקבלת איזה סוג של אפוטרופסות.

גדעון סער:

אתה רק צריך לבטל את מה שכתוב פה. את המלים: "כאילו חזר בו".

זהבה גלאון:

גדעון, אני אתן לך דוגמה.

דלית דרור:

אבל אם זה לא "כאילו חזר בו" אז שר או סגן שר עומד מאחורי הצעת חוק פרטית,
למרות שהוא בממשלה.

גדעון סער:

אני רוצה להגיד דבר אחד רק כדי לחדד את מה שאמרתי. המטרה של התיקון צריכה
להיות השגת שתי תכליות: אחת, לא להרוג את ההצעה.

היו"ר רוני בר-און:

ואת העבודה.

גדעון סער:

ואת העבודה. שתיים, שניתן יהיה בעתיד להחיל דין רציפות - - -

אורית נוקד:

על מה שעבר קריאה ראשונה.

גדעון סער:

לכן, התיקון צריך לאפשר את שני הדברים האלה. הוא לא צריך להטיל חבות לקידום
על דבר שיכול להיות שיש לו ביקוש או אין לו ביקוש.

היו"ר רוני בר-און:

מקובל עלינו, חברים? נא להכין את זה בדחיפות המירבית.

יולי-יואל אדלשטיין:

אנחנו מדברים, אדוני היושב ראש, על מצב שזה קורה בתוך אותה קדנציה?

היו"ר רוני בר-און:

לא. מתי שזה קורה.

גדעון סער:

אחרת אין לך דין רציפות.

היו"ר רוני בר-און:

ודאי, אבל מכוח זה שהוועדה לקחה את זה.

ברכות לרגל יום הולדתה של חברת הכנסת זהבה גלאון

היו"ר רוני בר-און:

טוב. יש עוד נושא שאני מבקש לדון בו ברצינות רבה. אני מבקש מכולם להצטרף
אלי עכשיו. חברים, אני מבקש להצטרף אלי: היום יום הולדת, היום יום הולדת,
היום יום הולדת לזהבה. מזל טוב, מזל טוב, עד מאה ועשרים.

זהבה גלאון:

תודה רבה לכם. תודה, זה מאד יפה.

היו"ר רוני בר-און:

ועכשיו הברכות לזהבה. אחמד טיבי, תפתח בבקשה.

גדעון סער:

זה ב"שונות"?

היו"ר רוני בר-און:

לא, לא. זה בעיקריות, לא ב"שונות". מאד עיקריות.

אחמד טיבי:

אני מאד נרגש שהיושב ראש פנה אלי ראשון.

היו"ר רוני בר-און:

ודאי, נו. אתה תקבע את הטון. הרי אחריך רק כולם יתלהבו עוד יותר. אתה תקבע
פה רף שבלתי ניתן יהיה לעבור אותו.

אחמד טיבי:

אני חוזר על משפט היסטורי שזהבה גלאון אמרה מעל הדוכן. אני וזהבה חברים
כשני עשורים - - -

גדעון סער:

היא גם אמרה את זה ב"זמנים מודרניים".

אחמד טיבי:

ועצם העובדה שהיא הזכירה רק אותי כחבר כנסת ב"זמנים מודרניים" והתעלמה
מחברי כנסת אחרים, בעיקר מהימין - - -

גדעון סער:

זה זכה לתשומת לב. כן.

אחמד טיבי:

דבר שגרר תגובות נזעמות - - -

היו"ר רוני בר-און:

ברשות הפלסטינית.

גדעון סער:

לא, דווקא שם לא. זה התאים להם.

אחמד טיבי:

הוא דבר הראוי להערכה.

היו"ר רוני בר-און:

אתה מזכיר את היהודים. זה כמו ההספד.

אחמד טיבי:

לא, לא. זה עדיין לא כך. זה הולך למחוזות אחרים.

היו"ר רוני בר-און:

אני והמנוח, המנוח ואני, אני ואני. תתחיל לדבר עליה, לא עליך, כבר.

זהבה גלאון:

הוא לא יכול.

אחמד טיבי:

אל"ף, אני לא יכול.

אני שייך למגזר גדול של אנשים האוהבים את זהבה - - -

גדעון סער:

מגזר. מגזר.

מזכיר הכנסת א' האן:

עדה. עדה.

היו"ר רוני בר-און:

אתה עושה לי מזה פארסה. אני אומר לך, אני אפסיק אותך.

אחמד טיבי:

אין הרבה אנשים בבניין הזה כמו זהבה. אישה כהוגן, אמיצה - - -

זהבה גלאון:

מה זה כהוגן?

אחמד טיבי:

אמיצה, עם עקרונות, יודעת מה זו חברות. אני גאה ש - - -

זהבה גלאון:

בקיצור, תגיד שאתה אוהב אותי וזהו. תסגור עניין.

אחמד טיבי:

אנחנו גאים שאנחנו חברים שלך, זהבה - - -

היו"ר רוני בר-און:

אני קורא אותך לסדר. את לא רוצה שאני אוציא אותך בשלב המחמאות, נכון?

אחמד טיבי:

ואני מקווה שניפגש פה בעוד שש שנים בערך.

זהבה גלאון:

אני אהיה שרה ואתה?

גדעון סער:

שש שנים זה יום ההולדת הארבעים שלה.

אחמד טיבי:

כן. כן. מזל טוב.

היו"ר רוני בר-און:

ועכשיו נשמע דעה אחרת. גדעון סער.

אחמד טיבי:

דעת המאוכזבים. בבקשה.

גדעון סער:

אנחנו תמיד עוקבים אחרי כל הפעילות של זהבה, הראיונות שהיא נותנת לכלי
תקשורת שונים, ההדגשים השונים בכל ראיון בנושאים השונים, זה חלק מ- - -

זהבה גלאון:

אני כבר אשלם על זה הרבה זמן.

גדעון סער:

מהאהדה והחיבה הבלתי מסויגת, אם כי לעתים היא נפגמת עקב אכזבות כאלה ואחרות
לאורך הדרך.

היו"ר רוני בר-און:

אני רוצה להגיד לך שהוא, עד היום, מסרב לפרק את מטה ההסברה של הליכוד
לבחירות הקודמות, בגלל שאנחנו כל הזמן עוקבים אחרי מה שאת אומרת בתקשורת.

גדעון סער:

ולא סתם הבעתי כאן תקווה שגם בשנה הבאה, כאשר זהבה תציין 35 שנים, אנחנו גם
נציין כאן את יום הולדתה, ואנחנו ראינו גם הבוקר דוגמה להתנהגות קצת חסרת
אחריות, אפילו קצת ילדותית, שנובעת מהגיל הצעיר הזה, בסעיף הקודם - - -

היו"ר רוני בר-און:

זה החן שלה. זה החן שלה. שהיא מצליחה להרגיז אותך – זה החן שלה.

גדעון סער:

בסעיף הקודם על סדר היום, כאשר היא חברה לא לצד הנכון.

אבל למרות זאת, החן הזה של הילדותיות אנחנו אוהבים אותו, ואנחנו באמת - - -

אחמד טיבי:

תמשיכי כך.

היו"ר רוני בר-און:

היה לך טיעון קשה. אתה כל כך – לוקח לך זמן הטיעון הזה.

גדעון סער:

בוא נגיד ככה: היום אנחנו שבוע לאחר הראיון ל"זמנים מודרניים". אם יום
ההולדת היה שבוע קודם, היה לנו יותר קל.

היו"ר רוני בר-און:

טוב. עכשיו נציג יהדות התורה, בבקשה.

מאיר פרוש:

שהקדוש ברוך הוא ימלא משאלות לבך לטובה, וכל מה שאתך ויש לך, שיהיה לך תמיד
לטובה ובהצלחה.

זהבה גלאון:

תודה רבה.

גדעון סער:

אמן כן יהי רצון.

היו"ר רוני בר-און:

נציג המורדים.

קריאה:

פתח תקווה.

מיכאל רצון:

אני רוצה לומר משהו שקצת יקלקל לזהבה. למרות שהיא לפני גיוס, ואני חושש
שהיא תסרב – שמעתי אותה היום ברדיו - - -

היו"ר רוני בר-און:

תסרבי פקודה לפנות מתנחלים.

מיכאל רצון:

אבל אני רוצה לספר משהו. אני - - -

זהבה גלאון:

תספר שהילדים שלנו היו ביחד בגן.

מיכאל רצון:

או. בדיוק רציתי לספר. למה את מתערבת?

היו"ר רוני בר-און:

הנכדים שלו והילדים שלך.

מיכאל רצון:

זה קצת יחשוף את הגיל, אז אני - - -

זהבה קודם כל יש לה שורשים נהדרים בפתח תקווה, מלבס. מי שיודע מה זה מלבס –
זה גזע.

אחמד טיבי:

מלבס זה טוב.

מיכאל רצון:

מלבס זה טוב. כן, נכון. זה טוב. היה פעם מלבס. זה טוב.

ובאמת, הדבר היותר חשוב מזה שהיא ממלבס, ושהילדים שלנו למדו ביחד בגן, זה
שהיא הצליחה למרות ההתנהגות שלה, שהבן שלה יגיע לשרת בגולני. וזה בהחלט - -
-

היו"ר רוני בר-און:

בתור בוגר גולני אתה גאה בזה.

מיכאל רצון:

בתור בוגר גולני וכל ילדיו שירתו ועדיין משרתים בגולני.

היו"ר רוני בר-און:

יפה מאד.

מאיר פרוש:

לכן היא אמרה הבוקר שיש - - - שיעשו את העבודה.

היו"ר רוני בר-און:

תודה רבה. נציגת התנועה הקיבוצית, בבקשה.

אורית נוקד:

לא. אני דווקא – הוא אמר שהוא נציג המגזר, אז אני נציגת המגדר. ואני באמת
רוצה להגיד לך זהבה, שאני מאד מאד אוהבת אותך. פשוט כך.

זהבה גלאון:

תודה. תודה רבה.

אורית נוקד:

באמת, ביום הראשון שנכנסתי לכנסת - - -

מיכאל רצון:

סגנית השר אורית נוקד, לקצר, כן?

אורית נוקד:

ברצינות. ביום הראשון שנכנסתי לכנסת כבר באת, הסברת לי, אחר כך שיתפת אותי
בכמה יוזמות חקיקה. אני חושבת שמה שבאמת מאפיין אותך זה האומץ וסגנון
הדיבור והשפה. השפה שהיא מדהימה. אני חושבת שלא סתם התקשורת מאד אוהבת
אותך. את תצליחי. ואני באמת מאחלת לך שתהיי שרה.

היו"ר רוני בר-און:

תודה. חבר הכנסת יולי אדלשטיין.

גדעון סער:

לברכה הזו אנחנו - - - מצטרפים.

יולי-יואל אדלשטיין:

אני, אדוני היושב ראש, מאזין בסבלנות לכל המתחזים האלה. אחד אומר שזהבה היא
עם שורשים נכונים מפתח תקווה, וזה מן המגזר, וזאת מן המגדר, אני רוצה לומר
מספר מלים בשם העדה האמיתית של זהבה. אנחנו עם זהבה כיוצאי ברית המועצות
לשעבר, אנחנו גם לא נחשוף כאן - - -

היו"ר רוני בר-און:

תקראו לי לדני בנלולו. הוא לא יסלח לי שלא נתתי לו לברך.

גדעון סער:

- - - מה זה, היא - - - וגם גולנצ'יקית. היא יכולה להיבחר עשירייה ראשונה
אצלנו.

זהבה גלאון:

אני גם ערביה, גם רוסיה - - -

היו"ר רוני בר-און:

בכל מקום. כל המגזרים עובדים בכיוון שלך.

יולי-יואל אדלשטיין:

אז אדוני היושב ראש, במסגרת הברכות של העדה האמיתית שקלתי גם לחשוף שכל
המתחזים האלה אפילו לא יודעים מה שמה האמיתי של זהבה - - -

היו"ר רוני בר-און:

גולדה.

יולי-יואל אדלשטיין:

אפילו אתה לא יודע, אדוני היושב ראש. ומכיוון שהקצרנית רושמת כל מילה
בפרוטוקול, אני אשמור לעצמי את שמה האמיתי של זהבה. מי שאחר כך ירצה לגשת
אלי ותמורת תשלום סמלי לקבל את השם, אני אמסור לו. תודה רבה, וברכות
לבביות, זהבה.

זהבה גלאון:

תודה רבה.

היו"ר רוני בר-און:

עכשיו רונית. רונית.

רונית חייקין:

אני יש לי בעיה לדבר בפרהסיה.

היו"ר רוני בר-און:

אנחנו נצא. דברי. אם לא תדברי, תהיה לך בעיה להיות בפרהסיה. תקומי ותדברי.

רונית חייקין:

את האמת? אני פשוט כתבתי לרוני בר-און - - -

היו"ר רוני בר-און:

מצוין. אז תקריאי את הפתק.

רונית חייקין:

שיגיד לזהבה מזל טוב כי יש לה יום הולדת.

היו"ר רוני בר-און:

לא, לא, לא. את תגידי, עכשיו, מה שיש לך להגיד לזהבה.

רונית חייקין:

רוני, אל תביך אותי.

היו"ר רוני בר-און:

נו, תגידי לה שתי מילים ונגמור.

רונית חייקין:

אני עובדת עם זהבה כבר כמה שנים. אני מאד מאד נהנית לעבוד אתה ואני מאד
אוהבת, כמו את כל הסיעה.

היו"ר רוני בר-און:

אוה. אחר כך אומרים שהח"כים פוליטיקאים. עליזה, תראי לה איך עושים את זה
נכון.

זהבה גלאון:

היא הצטרפה למשרד החוץ, לסגל הדיפלומטי.

רונית חייקין:

אני תמיד אומרת לזהבה: זהבה, יש לי אותך, אבל יש לי עוד חמישה. נכון?

זהבה גלאון:

האמת שזה נכון.

היו"ר רוני בר-און:

עליזה.

עליזה בראשי:

טוב. זהבה ואני חברות עוד הרבה הרבה לפני שהיא הגיעה לכנסת. זהבה היא חברה
אולטימטיבית. אני מאחלת לכל אחד חברה כזו. בכל הזמנים. בטוב, ברע, פשוט
חברה נהדרת - - -

יולי-יואל אדלשטיין:

באוויר, בים, ביבשה.

היו"ר רוני בר-און:

טוב. מישהו עוד מבקש לברך?

אז אני אסכם ואני באמת אגיד לך, שאת מצד אחד יריב מאד מאד חד ולא פשוט,
ובצד השני, לפחות בשני מקרים, גיליתי אצלך סוג של חברות שבאמת נדיר
במקומותינו, ואני באמת אוהב אותך. תודה רבה, הרבה שנים טובות.

זהבה גלאון:

קודם כל, תודה לרוני. זה הדדי. גם אני אוהבת אותך. סליחה, אתה יודע את זה,
אני אומרת את זה לפרוטוקול. אני לא יודעת אם זה עוזר לך במרכז הליכוד,
אבל - - -

היו"ר רוני בר-און:

אשתי תמיד אומרת: שאלה שאוהבות אותך, יאהבו אותך לפרוטוקול. אותי תשאיר
בבית.

אחמד טיבי:

היא בקלות אוהבת אנשים, גברים, זהבה.

זהבה גלאון:

גם אותך.

היו"ר רוני בר-און:

אם את אומרת לו שאת אוהבת גם אותו, אז אני רוצה לספר אנקדוטה שהייתה לי פעם
עם יעקב ברדוגו – ואחמד יודע את זה – עוד בימים החמים. אנחנו נכנסים לאיזה
אירוע, וברדוגו: אחי, אחי. אני אומר לו: אל תקרא לי אחי. הוא אומר לי: למה?
אני אומר לו: אם אתה אח של אחמד טיבי ואני אחיך, אז גם אני אח של אחמד
טיבי.

אבל עברו מים והבדיחה נהייתה מציאות.

זהבה גלאון:

אני רוצה להגיד משהו ברצינות. קודם כל, זה מאד מרגש אותי, זה מאד יפה. זה
גיל כזה, שאמנם עוד לא החלפתי קידומת – שנה הבאה אני מחליפה קידומת לכל מי
שתהה - - -

היו"ר רוני בר-און:

39, הה?

זהבה גלאון:

יפה.

יולי-יואל אדלשטיין:

זה היה לפרוטוקול.

זהבה גלאון:

זה היה לפרוטוקול. כן, כן.

היו"ר רוני בר-און:

בליכוד היית יכולה להיבחר בצעירים, הייתי אומר.

זהבה גלאון:

בכל אופן, זה היה נורא מרגש ונורא נחמד, ונורא תודה לרוני ולעידית ולעליזה
ולכל מי שארגנו את זה.

קריאה:

לרונית.

זהבה גלאון:

אמרתי. זה נורא כיף לשמוע, באמת, מחמאות כאלה – זה כיף כזה – מאנשים
שאוהבים. ובסך הכל אנחנו אמנם לא תמיד רואים עין בעין את הכל מבחינה
פוליטית, אבל בסך הכל יש פה חברויות, אנחנו חברים, וחיבות ורגשות חמים –
כדי לא להגיד לך אני אוהבת אותך, אחמד - - -

גדעון סער:

אבל לא רק הדברים האלה.

זהבה גלאון:

מה?

גדעון סער:

זה לא שיש פה רק את זה. גם וגם. זה לא שכולם אוהבים את כולם.

היו"ר רוני בר-און:

כן, כן.

יולי-יואל אדלשטיין:

אל תספרו לילדה הצעירה את הסודות האפלים של הכנסת.

זהבה גלאון:

זהו. אבל באמת אני רוצה להגיד שזה נחמד לי. אני אוהבת לבוא, מה שנקרא,
למקום העבודה שלי, ואני אוהבת לבוא לישיבות הוועדה ואני מגלה בהן עניין,
ואני גם מגלה עניין בחברים כאן, אני חייבת להודות. תודה רבה.

היו"ר רוני בר-און:

יום הולדת שמח, עד 120. הישיבה נעולה באופן חגיגי ביותר.

זהבה גלאון:

רגע. אני אוכלת את ה - - -

היו"ר רוני בר-און:

לא, לא. לאכול זה, כמובן, לא מונע בעדך. בית הקפה פתוח, הישיבה נעולה.

הישיבה ננעלה בשעה: 09:45.
