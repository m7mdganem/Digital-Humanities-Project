הכנסת העשרים-וארבע

מושב שני

פרוטוקול מס' 21

מישיבת ועדת הכנסת

יום שני, ה' בחשון התשפ"ב (11 באוקטובר 2021), שעה 11:00

סדר היום:

<< נושא >> 1. דיווח שרים לוועדות לפי סעיף 123(ז)(2) לתקנון הכנסת.

2. הסמכת הוועדה המיוחדת לזכויות הילד לעניין חקיקת משנה ודיווחים מכוח
החוק.

3. בקשת יושבת-ראש הוועדה המיוחדת לזכויות הילד להעברת ההצעה לסדר-היום
בנושא: "מאבק המטפלות והחינוך לגיל הרך", של חברי הכנסת קטי קטרין שטרית,
איתמר בן גביר, ינון אזולאי ועאידה תומא סלימאן מוועדת הכלכלה לדיון בוועדה
המיוחדת לזכויות הילד.

4. בקשת יושבת-ראש ועדת הבריאות, חברת הכנסת סילמן, להעברת הצעת חוק ביטוח
בריאות ממלכתי (תיקון - צמצום פערים בין הפריפריה למרכז), התשפ"א-2021
נושא >> (פ/432/24), של חה"כ יעל רון בן משה, מוועדת העבודה והרווחה לדיון
בוועדת הבריאות.

5. קביעת ועדה לדיון בהצעת חוק האנטומיה והפתולוגיה (תיקון - חובת רצף
פעילות בגוף שנותן שירות לנתיחת גוויה), התשפ"א-2021 (פ/2049/24) – של חברי
הכנסת ווליד טאהא, מנסור עבאס ומאזן גנאים, לשם הכנתה לקריאה הראשונה. <<
נושא >>

נכחו:

חברי הוועדה:

ניר אורבך – היו"ר

איתן גינזבורג

ווליד טאהא

בועז טופורובסקי

אחמד טיבי

עידית סילמן

חברי הכנסת:

ינון אזולאי

יעל רון בן משה

מאזן גנאים

אורית מלכה סטרוק

מאיר פרוש

מיכל שיר סגמן

מוזמנים:

סגנית מזכירת הכנסת אלינור ימין

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

הילה מליחי

<< נושא >>הצעת חוק האנטומיה והפתולוגיה (תיקון - חובת רצף פעילות בגוף
שנותן שירות לנתיחת גוויה), התשפ"א-2021<< נושא >>

<< יור >> היו"ר ניר אורבך: << יור >>

בוקר טוב. אני מתכבד לפתוח את ישיבת ועדת הכנסת. היום יום שני, ה' בחשון
תשפ"ב, 11 באוקטובר 2021. בשמי ובשם הוועדה, אני משתתף בצערה של חברתנו,
חברת הכנסת אורית סטרוק על פטירת אמה. מן השמיים תנוחמו.

<< דובר >> אורית מלכה סטרוק (הציונות הדתית): << דובר >>

תודה רבה.

<< יור >> היו"ר ניר אורבך: << יור >>

תודה שהגעת לפה היום.

<< דובר >> אורית מלכה סטרוק (הציונות הדתית): << דובר >>

ברשותך, יש לי הצעה לסדר שאני רוצה להגיד לפני הכול.

<< יור >> היו"ר ניר אורבך: << יור >>

ברשותך, אני מתחיל את הנושא הראשון. כמו שאת יודעת, יש דיונים במקביל
בוועדות, ויש יושבי-ראש ועדות שהגיעו לפה.

<< דובר >> אורית מלכה סטרוק (הציונות הדתית): << דובר >>

גם לי יש דיון במקביל בוועדה, וזאת הסיבה שאני רוצה לומר את דבריי בפתח
הדיון, והם לא יהיו ארוכים, ברשותך.

<< דובר >> איתן גינזבורג (כחול לבן): << דובר >>

אבל יש לנו ועדת פנים - - -

<< דובר >> אורית מלכה סטרוק (הציונות הדתית): << דובר >>

אני הולכת לוועדת פנים, בדיוק בגלל זה אני רוצה לדבר פה כמה שיותר - - -

<< דובר >> ווליד טאהא (רע"מ – רשימת האיחוד הערבי): << דובר >>

יו"ר ועדת הפנים הוא כאן כדי שילך לדיון שאת תרצי לדבר בו. אם אני לא אצא,
גם הדיון שם לא יתחיל.

<< יור >> היו"ר ניר אורבך: << יור >>

אני רוצה להתחיל את הדיון. אנחנו נתחיל בסעיפים, ואז אני אתן לחברת הכנסת
אורית סטרוק להציע הצעה לסדר. הנושא הוא קביעת ועדה לדיון בהצעת חוק
האנטומיה והפתולוגיה (תיקון - חובת רצף פעילות בגוף שנותן שירות לנתיחת
גווייה), התשפ"א-2021, פ/2049/24, של חברי הכנסת ווליד טאהא, מנסור עבאס
ומאזן גנאים, לשם הכנתה לקריאה ראשונה. המלצת הלשכה המשפטית היא להעביר את
זה לוועדת הבריאות. אני רוצה לומר מילה אחת לגבי הנושא הזה. גם אצלנו, אצל
היהודים, וגם אצל המוסלמים, כל הנושא של הלנת המת הוא משהו מאוד מאוד
משמעותי, ולכן אנחנו מכבדים את החוק שלו ואת החשיבות שלו. אנחנו מכבדים את
האזרחים המוסלמים ואנחנו רוצים לבוא לקראתם. ברגע שוועדת הכנסת תחליט על
העברה לוועדה, אני קורא ליושבת-ראש ועדת הבריאות למצוא את האיזונים בין
שמירת כבוד המת מצד אחד והחשיבות שלו, לבין הנושא של שמירת השבת שלנו, של
היהודים. אני מאמין שנוכל להגיע לאיזונים הנכונים.

לפני שאנחנו עוברים להצבעה, מישהו רוצה להתייחס לדבר הזה?

<< דובר >> ווליד טאהא (רע"מ – רשימת האיחוד הערבי): << דובר >>

אני רוצה להגיד שני משפטים. א', תודה רבה, אדוני היושב-ראש. אני אמרתי
בדברים שלי על הדוכן במליאה שאכן אין כוונתנו לפגוע בדת היהודית, לא חשבנו
על כך. אנחנו רק רוצים לממש את הזכות של האזרח הערבי, שבגלל אילוצים של סדר
עבודה שנקבע למכון, דווקא הזכות שלנו בעניין הזה נפגעת. אנחנו רוצים להגיע
לנוסחה שמצד אחד מכבדת את המת ומביאה אותו לקבורה מהירה, מצד שני גם לא
לפגוע בדת היהודית, זה כלל שאנחנו נדאג למצוא את הניסוחים בשבילו. תודה
רבה.

<< יור >> היו"ר ניר אורבך: << יור >>

תודה רבה לך, חבר הכנסת טאהא. חבר הכנסת מאיר פרוש. אחריו – חברת הכנסת
אורית סטרוק. בבקשה.

<< דובר >> מאיר פרוש (יהדות התורה): << דובר >>

אם בחרת להתחיל דווקא בסעיף האחרון הזה, צריך להתחיל עם הדבר הראשון שיש
לנו. כדי להקים את המדינה פה, לפני תש"ח-1948, כאשר בן גוריון רצה לומר
בפני האומות המאוחדות שהוא מקים בית לאומי לכל יהודי, הוא חיבר מסמך. למסמך
הזה קוראים מסמך הסטטוס-קוו. אחד מארבעת הסעיפים במסמך הזה היה שיום המנוחה
של מדינת ישראל הוא יום השבת. אני, חלילה, לא מדבר נגד הרגשות של הערבים
המוסלמים, חלילה וחס. נמצא פה אחמד ועומד מעלינו כאן. אני לא תמים דעים
איתו, לפעמים אני עושה מעשים שמפריעים לו, או עשיתי מעשים, כשהייתי במשרד
השיכון, שהפריעו לו, אבל בהחלט לא כדי להתגרות. אף פעם אני לא עושה פעולות
כדי להתגרות בפלסטינים, זו לא דרכי.

אני חושב שכדי להתחשב ברגשות של המוסלמים, אנחנו פותחים את המכון לרפואה
בשבת ובזה אומרים שמה שבן גוריון התגאה בו ואמר: אני מקים בית לאומי לכל
יהודי, והמסגרת שלו תהיה ששומרים על המוסדות, שומרים על המתקנים של הממשלה
ביום השבת, זה יום המנוחה; אז גם אם אני רוצה להתחשב בערבים המוסלמים, למה
לעשות את זה כפגיעה בדת היהודית? כבר הציעו חברים - - -

<< דובר >> אחמד טיבי (הרשימה המשותפת): << דובר >>

אגב, הייתה הצעה מעולה של גפני.

<< דובר >> מאיר פרוש (יהדות התורה): << דובר >>

רגע, רגע, למה אתה מפריע לי? הייתה הצעה לפני ההצבעה, וכולם היו אמורים
ללכת בפה אחד על זה, שבבית החולים של נצרת יקימו סניף של אבו כביר.

<< דובר >> אחמד טיבי (הרשימה המשותפת): << דובר >>

אין תקציב.

<< דובר >> מאיר פרוש (יהדות התורה): << דובר >>

ייתנו תקציב, מה שאתה רוצה תקבל. תעשו את זה שם, אבל למה בריש גלי צריכים
לתת את החוק הזה כדי לאפשר לרמוס את הדת היהודית, את השבת? אדם שלא מבין
בכל הדברים האלה, מה הוא רואה? שבמדינת ישראל ממשלת ישראל מחוקקת חוק כדי
לפגוע בשבת. אני אומר, אני לא רוצה לפגוע בערבים, אני לא רוצה להישמע כך,
אבל זה לא הוגן לעשות דבר כזה. אז אני מבקש להמתין עם זה, ואולי יחד עם
המציעים נחכה, שזה לא יעבור כחוק. אני לא חושב שמותר שיהיה כזה דבר, שניתן
יד לדבר כזה.

<< יור >> היו"ר ניר אורבך: << יור >>

תודה רבה לחבר הכנסת פרוש.

<< דובר >> אורית מלכה סטרוק (הציונות הדתית): << דובר >>

אני רוצה, ברשותך, בלי קשר להצעה לסדר, להצטרף לדברים של חבר הכנסת פרוש
ולהוסיף עליהם. להוסיף עליהם. אנחנו נכנסים עכשיו בפרשיות השבוע לפרשיות של
אברהם אבינו. אנחנו נקרא על סדום ועמורה. וישנה שאלה ידועה של חכמינו: מה
הייתה הבעיה הגדולה בסדום? הרי היו עוד חברות ועוד מקרים שבהם לא נהגו
הכנסת אורחים ולא נהגו לפי כללי המוסר והצדק. הבעיה הייתה שבסדום הם הפכו
את ההתנהגות הלא מוסרית לחוק. יש הבדל אם אנשים פועלים בצורה לא מוסרית,
אבל זה לא החוק של המדינה, לבין אם המדינה מחליטה שנושא מסוים שלא תואם את
הערכים שלה הופך לחוק. כמו שאמר חבר הכנסת פרוש - - -

<< דובר >> מאיר פרוש (יהדות התורה): << דובר >>

אני אומר את זה בשם אומרו: הגאון הרב קוליץ, רבה של ירושלים, כשאני הייתי
חבר בעיריית ירושלים והלכו לעשות את חוק ההסמכה, שבדרום ירושלים יהיו
חילולי שבת, ובצפון ירושלים, איפה שהחרדים נמצאים לא יהיו חילולי שבת. אז
הוא אמר: מה ההבדל בין סדום לאחרים? בסדום עשו את מעשי התועבה בחוק. לעשות
חוק.

<< דובר >> אורית מלכה סטרוק (הציונות הדתית): << דובר >>

בדיוק. זה בדיוק כל העניין, כי כפי שאמר חבר הכנסת פרוש, יש מספיק דרכים
להסתדר וללכת לקראת אוכלוסייה כזאת או אחרת, ואנחנו מכירים את המציאות
כולנו. אבל להכניס לספר החוקים של מדינת ישראל חוק שעניינו חילול שבת – זה
סדום. זה צעד שלא עושים. זה בדיוק צעד שלא עושים. אני מבקשת ממך, חברי
יושב-ראש הוועדה – אני יודעת שהשבת יקרה לך מאוד. אני מבקשת מאוד לשקול את
הדבר הזה פעם נוספת. המון דברים אפשר לסדר שלא בחקיקה. רק לפני שבועות
ספורים עמדה חברת הכנסת סילמן והסבירה למה את הצעת החוק של מיכל וולדיגר לא
צריכים להעביר בחוק, צריכים - - -

<< דובר >> עידית סילמן (ימינה): << דובר >>

לא, אני לא אמרתי דבר כזה אף פעם.

<< דובר >> אורית מלכה סטרוק (הציונות הדתית): << דובר >>

אמרת, ואני במו אוזניי שמעתי. עמדתי לידך ושמעתי אותך מסבירה את זה.

<< דובר >> עידית סילמן (ימינה): << דובר >>

לא אמרתי את זה. אמרתי שיש הרבה דרכים, לא אמרתי את זה.

<< יור >> היו"ר ניר אורבך: << יור >>

חברת הכנסת סטרוק, קטונתי - - -

<< דובר >> עידית סילמן (ימינה): << דובר >>

אמרתי שיש הרבה אופציות, כמו שכאן יש הרבה אופציות.

<< יור >> היו"ר ניר אורבך: << יור >>

את ודאי תגידי מה שאת רוצה להגיד, אני הייתי מציע, כדי שנוכל לטפל בסוגיה
הזאת - -

<< דובר >> עידית סילמן (ימינה): << דובר >>

אל תגידי בשמי.

<< יור >> היו"ר ניר אורבך: << יור >>

- - שנתמקד בסוגיה הזאת, כי אחרת אנחנו סתם מתפרסים.

<< דובר >> אורית מלכה סטרוק (הציונות הדתית): << דובר >>

בסוגיה הזאת אני מדברת. אתה בעצם מקדם הליך חקיקה – מי כמוך יודע שישנם
חוקים שאתה לא מקדם. לדוגמה: חוק הסדרת ההתיישבות הצעירה שוכב אצלך כבר כמה
וכמה חודשים, לא קידמת אותו לשום ועדה. אז יש חוקים שאתה עוצר אותם פה ולא
מקדם אותם. אני מציעה מאוד, אדוני היושב-ראש, מכיוון שהסמכות בידך, ובידך
בלבד – בכלל, אין לי עסק עם אף אחד מהיושבים פה, אפילו לא עם חברת הכנסת
סילמן, יושבת-ראש הקואליציה. יש לי עסק איתך, הסמכות היא בידך. בידך לעצור
את הדבר הזה ולפנות לראשי הקואליציה ולנהל שיח ביניכם איך פותרים את הבעיה
הזו לא באמצעות חקיקה, כי החקיקה תהיה כתם נוראי על מדינת ישראל.

<< יור >> היו"ר ניר אורבך: << יור >>

תודה רבה, חברת הכנסת סטרוק. אני תיכף אתן לחברת הכנסת סילמן להתייחס, זה
אמור לעבור אליה. א', אני מאוד מכבד את דבריכם. ההשקפה שלכם ושלי היא זהה
לחלוטין בדבר הזה לגבי הנושא של אופייה ומעמדה הציבורי והחוקי של השבת פה
במדינת ישראל. שקלתי לעכב את הדבר הזה, אבל בשיג ושיח שהיה לי עם חבר הכנסת
טאהא ודברים שאני שקלתי, נחה דעתי במובן הזה שכשזה יגיע לוועדת הבריאות,
אנחנו נדע למצוא את האיזונים שישמרו על מעמדה של השבת גם בנושא של העבודה
במכון הפתולוגי, וגם תוך שמירת האיזון בנושא של הלנת המת וכבודו. חברת
הכנסת סילמן, את רוצה להוסיף משהו בעניין לפני שאנחנו עוברים להצבעה?

<< דובר >> עידית סילמן (ימינה): << דובר >>

בוקר טוב, תודה רבה. אני מבינה שקביעת הוועדה שאנחנו דנים בה עכשיו –
החקיקה הזו אמורה להגיע לוועדה שלי, ועדת הבריאות. אני רוצה לומר שיש הרבה
דברים שנמצאים על סדר-יומה של הכנסת שמגיעים בצורה של חקיקה שאפשר להעביר
אותם, כמו שנאמר פה, גם לא בחקיקות אלא בצווים ובתקנות. אני חושבת שבכלל,
ככל שאפשר להימנע בדברים מסוימים מחקיקה, ואפשר לקדם אותם – נכון שחקיקה
מהווה מנוף, בטח בקריאות טרומיות והלאה, זה מנוף שהוא טוב כדי לקדם נושאים
מסוימים ולהביא אותם אל סדר-היום, ויכול להיות שגם בנושא הזה או נושאים
אחרים שנמצאים על סדר-יומה של הכנסת ונמצאים כרגע לפני קריאה ראשונה או
אחרי קריאה טרומית, או בכלל, יכולים להמשיך להתנהל בצורה כזאת או אחרת של
משא ומתן והגעה להסכמות. הרי בסוף הבית הזה הוא בית של הסכמות. יש שרים
שמעוניינים להגיע להסכמות, וככל שזה ייעשה גם בעניין הזה, זה יכול להיות
פתרון משמעותי.

כמובן שהדברים יגיעו לוועדה ואנחנו נבחן – אין לי בכלל ספק שכבודה ושמירתה
של השבת היא ערך עליון והיא חשובה לנו פה במדינת ישראל , וגם לי באופן
אישי. ולכן כאשר אנחנו מגיעים לעולמות של אותם ערכים מתנגשים, אנחנו נשב
ונדון בדברים כדי לשמור את האיזונים והבלמים הנחוצים ונצרכים, בטח אצלי
בוועדת הבריאות. ואנחנו נתייעץ עם הגורמים הרלוונטיים כדי לעשות את זה בדרך
הכי טובה, בין אם זה צריך להיות בחקיקה, ובין אם לא ויגיעו להסכמות אחרות,
ובין אם אנחנו נצטרך לעשות את זה בדרך כזאת או בדרך אחרת. ואני שמחה שיש
מקום שאפשר לשבת ולדון בו על הדברים בצורה רצינית ועמוקה, ולשמור על הערכים
שלנו שבשמם ועבורם הגענו לכנסת. בהחלט תודה על הדברים.

<< יור >> היו"ר ניר אורבך: << יור >>

תודה רבה, חברת הכנסת סילמן. לפני שנעבור - - -

<< דובר >> אורית מלכה סטרוק (הציונות הדתית): << דובר >>

לא ממש הבנתי, לא אותך ולא אותך. אם אתם באמת לא חושבים שזה צריך להיות
בחוק, אז - - -

<< דובר >> איתן גינזבורג (כחול לבן): << דובר >>

אנחנו הבנו. אנחנו הבנו.

<< יור >> היו"ר ניר אורבך: << יור >>

חברת הכנסת סטרוק, גם אני לא כל כך הבנתי את המכתב ששלחתם אתמול.

<< דובר >> עידית סילמן (ימינה): << דובר >>

יכול להיות שנצליח לשכנע.

<< יור >> היו"ר ניר אורבך: << יור >>

יש דברים שאת מבינה אותי ויש דברים שאני מבין אותך, ויש דברים שפחות. אנחנו
נעבור עכשיו, ברשותכם, להצבעה. מי בעד להעביר את הצעת החוק לוועדת הבריאות,
שירים את ידו. מי נגד?

הצבעה

בעד – פה אחד

ההצעה להעביר את הצעת חוק האנטומיה והפתולוגיה (תיקון - חובת רצף פעילות
בגוף שנותן שירות לנתיחת גוויה), התשפ"א-2021, לוועדת הבריאות אושרה.

<< דובר >> מאיר פרוש (יהדות התורה): << דובר >>

אני בעד לא לקדם שום דבר בעניין הזה, קודם כל להידבר. אסור שהחוק הזה
יתגלגל פה בכלל.

<< דובר >> אורית מלכה סטרוק (הציונות הדתית): << דובר >>

כן. עצם הקידום. עצם הקידום הוא הבעיה.

<< דובר >> אחמד טיבי (הרשימה המשותפת): << דובר >>

אני הצבעתי בעד, אבל שר הבריאות אומר שהוא פתר את זה באופן מינהלתי וקיבל
החלטה.

<< יור >> היו"ר ניר אורבך: << יור >>

נכון.

<< דובר >> אחמד טיבי (הרשימה המשותפת): << דובר >>

ב', גפני העביר הצעה להעביר את זה לבית החולים בנצרת כדי שלא לפגוע בשבת.
חשוב לנו, לציבור הערבי, שהדברים יתנהלו. אנחנו סובלים – בכל שבת אנחנו
מוצפים בכל פעם שיש מוות, בקריאות. אז אפשר למצוא איזון בלי לפגוע במפלגות
החרדיות ובאנשים שמאמינים בשבת, ולפתור את הבעיה של הציבור הערבי בנתיחות
בשבת.

<< יור >> היו"ר ניר אורבך: << יור >>

המפלגות החרדיות וחברי הכנסת הדתיים במפלגות האחרות.

<< דובר >> אחמד טיבי (הרשימה המשותפת): << דובר >>

הח"כים הדתיים במפלגות אחרות זורמים.

<< דובר >> מאיר פרוש (יהדות התורה): << דובר >>

יש מסורתיים גם בליכוד.

<< דובר >> אורית מלכה סטרוק (הציונות הדתית): << דובר >>

לא, בזהות מדינת ישראל, עם כל הכבוד, לא בחבר כנסת פלוני אלמוני, ממפלגה זו
או ממפלגה אחרת. זו הזהות של מדינת ישראל.

<< יור >> היו"ר ניר אורבך: << יור >>

חברת הכנסת סטרוק, בכל הכבוד, אני לא צריך שיטיפו לי - -

<< דובר >> אורית מלכה סטרוק (הציונות הדתית): << דובר >>

לא הטפתי, רק חידדתי.

<< יור >> היו"ר ניר אורבך: << יור >>

- - ואני מציע גם להמשך היחסים הפרלמנטריים בינינו, אני לא צריך שיטיפו לי
על זהותה היהודית של המדינה.

<< דובר >> אורית מלכה סטרוק (הציונות הדתית): << דובר >>

אני לא הטפתי, אני דייקתי את המינוח משום שדיברו פה על חברי כנסת - -

<< יור >> היו"ר ניר אורבך: << יור >>

פעם אחרי פעם – אתם התיישבתם באיזשהו כיסא. אני התייחסתי אתמול למכתב
שלך - - -

<< דובר >> אורית מלכה סטרוק (הציונות הדתית): << דובר >>

- - או על מפלגה, ואני אומרת שהשבת היא לא עניין של מפלגה - -

<< יור >> היו"ר ניר אורבך: << יור >>

חברת הכנסת סטרוק. חברת הכנסת סטרוק - -

<< דובר >> אורית מלכה סטרוק (הציונות הדתית): << דובר >>

- - זו הזהות של מדינת ישראל כמדינה. כמדינת העם היהודי.

<< יור >> היו"ר ניר אורבך: << יור >>

- - את לא צריכה לשכנע אותי בזה, אני אמרתי את הדברים האלה, וזה ברור לי,
ואני חי את זה יום-יום - -

<< דובר >> עידית סילמן (ימינה): << דובר >>

נראה לי שגם אחמד טיבי מבין את זה.

<< יור >> היו"ר ניר אורבך: << יור >>

- - ואני יודע גם להגיע להידברות כדי שהדברים האלה יישמרו, ואני גם סומך על
חברתי, חברת הכנסת עידית סילמן, שכשזה יגיע אליה לוועדה, שהיא תדע לשמור על
האיזונים בדיוק לטובת הדברים האלה. אנחנו חונכנו וגדלנו על הדברים האלה,
וגם אם יש לאנשים עניין או אינטרס להגיד שדברים פה השתנו, אז התשובה היא
לא, אנחנו נמצאים באותו מקום שהיינו בו כל החיים שלנו, ובעזרת השם, גם
נישאר שם. תודה.

<< דובר >> אורית מלכה סטרוק (הציונות הדתית): << דובר >>

אתה עונה על דברים שלא אמרתי.

<< יור >> היו"ר ניר אורבך: << יור >>

אני אומר דברים ביחס להתייחסות שלך.

<< דובר >> אורית מלכה סטרוק (הציונות הדתית): << דובר >>

זה בסדר שאתה עונה לי על דברים שאני לא אמרתי.

<< יור >> היו"ר ניר אורבך: << יור >>

דברים שאמרת.

<< דובר >> אורית מלכה סטרוק (הציונות הדתית): << דובר >>

אני רק אמרתי שהשבת איננה עניין של מפלגה כזו או אחרת, זה עניין של זהותה
היהודית של מדינת ישראל.

<< יור >> היו"ר ניר אורבך: << יור >>

אז אני מסכים איתך. אני מסכים איתך. אני מסכים איתך. ולכן יש גם את חוק
שעות העבודה והמנוחה, ולכן יש גם איזונים בחקיקה נוספת שישמרו על כבודה של
השבת, ואנחנו נדאג לזה. אנחנו נמצאים בדיוק במקומות שאפשר לדאוג לזה. חברת
הכנסת סילמן, יש עוד משהו?

<< דובר >> עידית סילמן (ימינה): << דובר >>

אני רוצה להוסיף משפט ולומר שהממשלה הזאת לראשונה לוקחת על עצמה לטפל
בנושאים שקשורים לפשיעה ולאלימות, שהיא בלתי נשלטת, בחברה הערבית.

<< דובר >> אחמד טיבי (הרשימה המשותפת): << דובר >>

יש ערבים שנהרגים באופן טבעי.

<< דובר >> עידית סילמן (ימינה): << דובר >>

נכון. גם אצלנו, בכל חברה, זה לא רק שם. אבל אני אומרת שאם אתם מרגישים
שבסופי השבוע יש עומסים בתחום הזה, אני רק חושבת שהממשלה הזאת מביאה בשורה
גם עם צוות השרים המיוחד שקם בהובלתו של סגן השר יואב סגלוביץ', והשרים
הנוספים - -

<< דובר >> אחמד טיבי (הרשימה המשותפת): << דובר >>

מה זה קשור למכון אבו כביר, הבשורה?

<< דובר >> עידית סילמן (ימינה): << דובר >>

- - ואני מאוד מקווה שזה יסייע בטח בפתרון הנושאים האלה גם ויתרום להם,
ויהיה לנו פחות במה להתעסק בנושאים האלה כי זה יהיה יותר נשלט ויטפלו בשורש
הבעיה.

<< דובר >> אחמד טיבי (הרשימה המשותפת): << דובר >>

עידית, אני מכבד אותך. לא היית צריכה לקשור בין הבשורה של המלחמה בפשיעה
להעברת חוק על מכון אבו כביר לטפל בגופות.

<< דובר >> עידית סילמן (ימינה): << דובר >>

אני לא אומרת, אני רק אומרת שאולי זה גם יקל. אני מקווה.

<< דובר >> מאזן גנאים (רע"מ – רשימת האיחוד הערבי): << דובר >>

הייתי מצפה שתגידי שממשלות ישראל נרדמו בשמירה כל הזמן, אז - - -

<< דובר >> עידית סילמן (ימינה): << דובר >>

בדיוק, תודה, חבר הכנסת מאזן גנאים, לזה התכוונתי.

<< דובר >> מאזן גנאים (רע"מ – רשימת האיחוד הערבי): << דובר >>

נכון, תגידי את זה.

<< דובר >> עידית סילמן (ימינה): << דובר >>

אז אנחנו לא נירדם בשמירה ואנחנו נעשה את העבודה שלנו, ואני מקווה שלא
נצטרך את זה גם.

<< דובר >> אחמד טיבי (הרשימה המשותפת): << דובר >>

בינתיים מספר הנרצחים וההרוגים בממשלה הזאת יחסית יותר מאשר בעבר.

<< דובר >> עידית סילמן (ימינה): << דובר >>

לא ראיתי את זה עדיין, חבר הכנסת אחמד טיבי. אני אשמח שתגבה את זה בנתונים.

<< דובר >> אחמד טיבי (הרשימה המשותפת): << דובר >>

עוד לא ראית? אנחנו קוברים את המתים שלנו כמעט כל יום, מה לא ראית?

<< דובר >> עידית סילמן (ימינה): << דובר >>

אתה יודע, מה שלא טיפלו בו 12 שנה, כל מה שיגלגלו אלינו, אנחנו נטפל. תודה.

<< דובר >> אחמד טיבי (הרשימה המשותפת): << דובר >>

בינתיים ההצעות של הממשלה הזאת הן מעצרים, שב"כ, צה"ל. עדיין לא הצעתם
חיסולים, זה נכון.

<< דובר >> עידית סילמן (ימינה): << דובר >>

חבר הכנסת אחמד טיבי, לראשונה בממשלה הזו נמצאים נציגים של החברה הערבית,
שגם יטפלו בחברה הזאת וידאגו לה ממקום אמיתי וטהור שהם רוצים למגר את
הפשיעה ואת האלימות הבלתי החוקית. שמים כאן תוכנית ומתעסקים בנושאים
אזרחיים שחשובים לחברה, ולכולנו יש אינטרס שהחברה הזאת תצעד בדרך הנכונה
בדיוק כמו כל חברה אחרת שאנחנו דואגים לה פה במדינה.

<< דובר >> אחמד טיבי (הרשימה המשותפת): << דובר >>

בינתיים אנחנו ממשיכים לדבר.

<< דובר >> עידית סילמן (ימינה): << דובר >>

וזה מה שצריך להיות. ולא בכל מה שלא טופל 12 שנה אנחנו נוכל לטפל בתוך
חודש. אני מקווה שהממשלה תחזיק ארבע שנים ותוכל לטפל בזה.

<< יור >> היו"ר ניר אורבך: << יור >>

חבר הכנסת אחמד טיבי וחברת הכנסת סילמן, תודה רבה לכם.

<< נושא >>דיווח שרים לוועדות לפי סעיף 123(ז)(2) לתקנון הכנסת << נושא >>

<< יור >> היו"ר ניר אורבך: << יור >>

אנחנו נמשיך, ברשותכם, בסדר-היום לפי הסדר הרגיל. אנחנו עכשיו בסעיף א',
דיווח שרים לוועדות לפי סעיף 123(ז)(2) לתקנון הכנסת.

<< דובר >> אורית מלכה סטרוק (הציונות הדתית): << דובר >>

רגע, יש לי הצעה לסדר.

<< יור >> היו"ר ניר אורבך: << יור >>

סליחה, בסדר. בבקשה. סליחה, חברת הכנסת סטרוק.

<< דובר >> אורית מלכה סטרוק (הציונות הדתית): << דובר >>

בסדר. אדוני היושב-ראש, אני רוצה להעלות לסדר-היום את הפנייה שפנינו אליך
אתמול, חברי להנהלת שדולת ארץ ישראל, חבר הכנסת קיש ואני. אנחנו שמנו לב
שבתקופה האחרונה יש מתח גדול בין מפלגת רע"מ לבין ראשי הקואליציה סביב
דרישות שגם ראשי הקואליציה – לפחות לפי מה שנאמר בתקשורת והם בעצמם כותבים
בפייסבוק ובטוויטר – רואים בתור דרישות מאוד מאוד חמורות, קשות ובעייתיות
של רע"מ; כמו למשל הסירוס המוחלט של חוק קמיניץ, כמו למשל הסדרה של המאחזים
הבדואיים בנגב באופן שלא הולם את דרישות הסף שהציבו השרים שקד ואלקין, כמו
למשל חיבור לחשמל של אלפי מבנים ערבים בלתי חוקיים שאין להם אפילו אופק
הסדרתי, ועוד דרישות שכבר גלוי לעין כל שיש עליהן ויכוח.

לי יש ניסיון פרלמנטרי לא קטן, ולא ראיתי מעודי דבר כזה, שקואליציה שחפצה
להצליח מול מי שמנסה לכופף אותה נותנת בידי אותו חבר כנסת או אותה מפלגה
שרוצה לכופף 12 נקודות לחץ שבאמצעותן הוא יכול לכופף את הקואליציה. וזה
בדיוק מה שעשיתם, ובתשובתך כלפיי מעל דפי ערוץ 7 אתה כתבת שאנחנו לא היינו
כאן בזמן ההצבעה על החלוקה לוועדות, אז אני מציעה להסתכל בפרוטוקול, אני
הייתי כאן. וכתבת בואו לעבוד, אז לידיעתך, מאז שקמתי מהשבעה של אמי אני לא
מפסיקה לעבוד ולא מפסיקה להיות נוכחת בוועדות, ואתה יכול לבדוק את זה, גם
אני וגם חבריי האחרים. אנחנו עובדים. אנחנו עובדים קשה, ויש דברים שברוך
השם, אנחנו גם משלבים ידיים כי כך צריך, אבל כאן יש נושא שהוא בנפשנו. אלה
דברים שגם אתם, גם ראשי המפלגה שלך, גם ראשי מפלגת תקווה של חברת הכנסת
מיכל שיר שיושבת כאן אתנו, גם אתם חושבים שאלו דברים שבהם אסור לוותר. אני
ראיתי כבר הרבה מאוד פעמים שאפילו הקימו ועדות מיוחדות וועדות משולבות,
ועשו כל מיני פטנטים כדי לא לתת נקודות לחץ בידי מי שרוצה להשיג הישגים
שהקואליציה סבורה שלא טוב שהם יושגו.

אז אם אכן אתם חושבים שהדברים האלה שבעינינו כאנשי שדולת ארץ ישראל מסכנים
את עתיד הנגב, מסכנים את עתיד הגליל, אם אתם חושבים שאסור להיכנע בהם,
אנחנו מבקשים ממך כיושב-ראש ועדת הכנסת – וזה לגמרי בסמכותך – להעלות מחדש
את 12 חלקיו, פיצוליו, של חוק ההסדרים שנמסרו לידי חבר הכנסת ווליד טאהא
כיושב-ראש ועדת הפנים, להעביר אותם לוועדות אחרות, אפילו להקים ועדות
מיוחדות שידונו בהם, ובלבד שלא יהיו 12 נקודות לחץ שבאמצעותן הקואליציה,
הממשלה, תיכנס לרע"מ ומדינת ישראל תפסיד את הנגב ואת הגליל. אני אומנם
שלחתי לך במייל את המכתב הזה, אבל אני רוצה גם לתת אותו בידך ממש. זאת
הבקשה שלנו.

<< יור >> היו"ר ניר אורבך: << יור >>

קראתי את בן שמעון בקבוצה הפרלמנטרית, זה בסדר. תודה רבה. אני מדגיש, חברת
הכנסת סטרוק, מאחר ואני באמת מכבד אותך - -

<< דובר >> אורית מלכה סטרוק (הציונות הדתית): << דובר >>

גם אני מכבדת אותך.

<< יור >> היו"ר ניר אורבך: << יור >>

- - ויש בינינו חילוקי דעות אולי בהתנהלות - - -

<< דובר >> אורית מלכה סטרוק (הציונות הדתית): << דובר >>

לכן אני פונה אליך. אם לא הייתי מכבדת אותך, לא הייתי פונה אליך.

<< יור >> היו"ר ניר אורבך: << יור >>

בבסיס יש בינינו הסכמות רבות, בוודאי אידיאולוגיות. קודם כל, אני מחדד,
ועדת הכנסת היא לא ועדת כספים. בדרך כלל לא נהוג להעלות הצעות לסדר, אבל
אפשרתי לך את זה כי, שוב, אני מכבד אותך.

<< דובר >> מאיר פרוש (יהדות התורה): << דובר >>

בזה אני לא מסכים איתך.

<< דובר >> אורית מלכה סטרוק (הציונות הדתית): << דובר >>

אני בטוחה שזה נכון, אבל - - -

<< דובר >> ארבל אסטרחן: << דובר >>

כך היה בוועדת הכנסת, זה נכון.

<< דובר >> מאיר פרוש (יהדות התורה): << דובר >>

לא היו פה הצעות לסדר?

<< יור >> היו"ר ניר אורבך: << יור >>

זה לא מקובל.

<< דובר >> ארבל אסטרחן: << דובר >>

בוועדת הכנסת זה לא מקובל. בוועדת הכנסת זה לא מקובל.

<< דובר >> מאיר פרוש (יהדות התורה): << דובר >>

בתחילת הדרך פה בקדנציה הזו, היו רק הצעות לסדר.

<< יור >> היו"ר ניר אורבך: << יור >>

זו הייתה הוועדה המסדרת, ואני לא יודע – אני השתתפתי בוועדה המסדרת, לא
הייתי כל כך - - - מההתנהלות בוועדה.

<< דובר >> מאיר פרוש (יהדות התורה): << דובר >>

קודם כל, חבר כנסת שרוצה לדבר, לא ייתנו לו לדבר?

<< יור >> היו"ר ניר אורבך: << יור >>

חבר הכנסת פרוש, אני השתתפתי בוועדה המסדרת, אני לא הייתי לוקח משם דוגמה
להתנהלות, ברשותך. אני מניח שגם אתה לא.

<< דובר >> מאיר פרוש (יהדות התורה): << דובר >>

אבל חבר כנסת שרוצה לומר משהו, אתה לא נותן לו?

<< יור >> היו"ר ניר אורבך: << יור >>

זו הצעה לסדר.

<< דובר >> מאיר פרוש (יהדות התורה): << דובר >>

אני חבר בוועדת הכנסת לפני 15 שנה, היה הכול בסדר.

<< יור >> היו"ר ניר אורבך: << יור >>

אני, חס וחלילה, לא סותם פיות, ואני חושב שפה בוועדה – אני לא חושב שמישהו
יצא מפה ולא הוציא את כל – עניינית. עניתי אתמול ואני עניתי לתקשורת כי דקה
אחרי שזה הגיע אליי זה כבר היה בתקשורת.

<< דובר >> אורית מלכה סטרוק (הציונות הדתית): << דובר >>

אבל בסוף אנחנו מדברים על משהו פרלמנטרי, ומן הראוי שהדברים יידונו כאן
וייכנסו לפרוטוקול.

<< יור >> היו"ר ניר אורבך: << יור >>

אני אגיד את אותם דברים. אני מאמין לך ואני מכיר אותך שהדברים שאת אומרת,
את באמת מאמינה בהם. אני רואה את זה אחרת במובן שיש פה איזושהי יצירת תמונה
שלא תמיד מתכתבת עם המציאות ולפיה גם גזירת הבקשות. אני לא שמעתי את
הדרישות הסחטניות של רע"מ לגבי הנושא של תקציב המדינה. חוק קמיניץ עלה
במשאים ומתנים הקואליציוניים. בסופו של דבר ההחלטה שלי אם להיכנס לממשלה
הייתה כשכל הנושא הזה ירד מהפרק והוא לא חזר לשולחן. לגבי דברים אחרים, אני
לא שמעתי. אני אומר שוב, יש פה איזושהי התנהלות, היה פה דיון על הדברים
האלה. יש פה הסכמים, יש הבנות בתוך הקואליציה. אני לא עושה עכשיו ערכת
ערעור על הישיבות שכבר היו פה בוועדת הכנסת. את פנית אליי שאני אקיים דיון
חוזר. חבר הכנסת אבי מעוז פנה לבג"ץ ואמר ההחלטה שקיבלו בנושא של הכנסת
הכשרות לרפורמה בוועדת הכנסת לא הייתה נכונה, ביקש גם לכנס את הוועדה. אין
לזה סוף. יש כללי התנהלות פה במשכן, במליאה.

אני אומר עכשיו, חברת הכנסת סטרוק, ואני אומר את זה באמת מעומק ליבי,
בשלושה-ארבעה החודשים האחרונים – אני לא יודע מה היה לפני כי אני לא הייתי
פה – כולנו גרמנו לכנסת לרדת לדיוטות תחתונות, גם בנושא של השיח, גם בנושא
של ההתנהלות בוועדות. יש דברים שהם יותר משפיעים ויש דברים שהם פחות
משפיעים, אבל בסוף כל דבר משפיע. היה פה דיון בוועדה – אני אומר את זה בצער
עכשיו, בלי להפנות אצבע מאשימה. רוב האופוזיציה לא הייתה בדיון הזה. רוב
האופוזיציה לא הייתה בהצבעות בגלל שהיא איבדה את הזכות שלה - - -

<< דובר >> אורית מלכה סטרוק (הציונות הדתית): << דובר >>

אני הייתי בדיון? אני הייתי בדיון?

<< יור >> היו"ר ניר אורבך: << יור >>

כן.

<< דובר >> אורית מלכה סטרוק (הציונות הדתית): << דובר >>

תודה. ניר, תקשיב רגע, אתה אומר שאתה לא מכיר.

<< יור >> היו"ר ניר אורבך: << יור >>

עוד רגע אחד. עוד רגע אחד. עוד רגע אחד.

<< דובר >> אורית מלכה סטרוק (הציונות הדתית): << דובר >>

אני - - -

<< יור >> היו"ר ניר אורבך: << יור >>

רגע אחד, לא, לא, חברת הכנסת סטרוק, עזבי. הטענות שהעלית, אני קראתי אותן,
הגבתי אליהן, ועכשיו אני מגיב עוד פעם פה. אני לא רוצה לפתוח בזה יותר דיון
כי אני אומר לך, שורה תחתונה – לא יהיה דיון נוסף על הדברים האלה. הדברים
שאת אומרת, חלקם לא מתכתבים עם המציאות, חלקם, מה שכן, תאמיני לי שבמקומות
שאנחנו נמצאים בהם, יש לנו את יכולת ההשפעה שלנו, ואת יודעת איך עובדת
ממשלה, את היית בממשלה. ואת יודעת איך עובדים חברי כנסת שהם בקואליציה, את
היית בקואליציה.

<< דובר >> אורית מלכה סטרוק (הציונות הדתית): << דובר >>

דווקא מתוך שהייתי אני אומרת את זה. דווקא מתוך שהייתי.

<< יור >> היו"ר ניר אורבך: << יור >>

עוד רגע אחד. רגע אחד. לא, לא, לא, רגע אחד.

<< דובר >> אורית מלכה סטרוק (הציונות הדתית): << דובר >>

כשאני הייתי בקואליציה, ראיתי איך 'תחמנו'. אם ככה, שהם לא יגיעו לידיים
הלא נכונות.

<< יור >> היו"ר ניר אורבך: << יור >>

אבל חברת הכנסת סטרוק, יש סכנות. יש סכנות באידיאולוגיה שהן מסכנות אותך,
את האידיאולוגיה שאת מייצגת, ויש מורכבויות שיכולות לסכן, ויש דברים שאת
יודעת שנעשים במישור החיובי, שמטבע הדברים, האופוזיציה לא תגיד. אז אני
אומר לך שבהתנהלות בתוך הקואליציה, במישור שאנחנו נמצאים בו ולא ברמת
ההצהרות ולא ברמת האמירות, אני אגיד לך את זה פה, הימין לא מסכן שם, למרות
הניסיונות לצייר את זה ככה. ברשותך, אני רוצה לעבור לנושא הבא.

<< דובר >> אורית מלכה סטרוק (הציונות הדתית): << דובר >>

רק עוד משפט אחד, ברשותך, ואני בכלל יוצאת כי אני רוצה ללכת לוועדת הפנים
כדי שלא תגיד שאני לא עובדת, אני עובדת כל הזמן. אני רוצה לומר כך, אם אתה
אומר שאתה לא מכיר שיש לרע"מ דרישות שראשי הקואליציה - -

<< יור >> היו"ר ניר אורבך: << יור >>

אני לא אמרתי את זה. לא אמרתי את זה.

<< דובר >> אורית מלכה סטרוק (הציונות הדתית): << דובר >>

- - הדרישות שאני הזכרתי – הזכרתי שלוש דרישות: - -

<< יור >> היו"ר ניר אורבך: << יור >>

לא אמרתי את זה. לא אמרתי את זה.

<< דובר >> אורית מלכה סטרוק (הציונות הדתית): << דובר >>

- - שנייה. סירוס חוק קמיניץ, חיבור לחשמל של אלפי מבנים ללא אופק הסדרתי
והסדרת המאחזים הבדואיים, שעד היום ההחלטה לא הובאה לממשלה בגלל אי הסכמות.
נניח שאתה לא מכיר את זה - - -

<< יור >> היו"ר ניר אורבך: << יור >>

גם בגלל שנפל חוק האזרחות, ואת יודעת למה, ואני לא אכנס – לא אמרתי את זה,
אבל אני רוצה לדייק. אני לא אמרתי שאני לא מכיר. לא אמרתי שאני לא מכיר,
אני לא מכיר כוונה להתנות את התמיכה בתקציב – ויש הבדל גדול בזה. יש גם
הרבה - - -

ב << דובר >> אורית מלכה סטרוק (הציונות הדתית): << דובר >>

בסדר, אתה לא מכיר כוונה.

<< יור >> היו"ר ניר אורבך: << יור >>

יש גם הרבה דברים שאני מנסה לקדם, אבל אם הם לא עוברים, אני לא מפיל את
התקציב.

<< דובר >> אורית מלכה סטרוק (הציונות הדתית): << דובר >>

זורמת איתך, אתה לא מכיר כוונה, אז אני אגיד לך דבר אחד, אדוני היושב-ראש,
יש לפחות 30 עיתונאים ששנינו מכירים שכן מכירים כוונה כזו. אני מציעה דבר
אחד – דבר אחד, אל תעשה עכשיו כלום – יש לכם מדי פעם הפסקות בין הדיונים,
קח שיעורי בית, תבדוק, אולי 30 עיתונאים לא טועים.

<< יור >> היו"ר ניר אורבך: << יור >>

אני לא אבדוק את זה דרך עיתונאים. אני לא אבדוק את זה דרך עיתונאים.

<< דובר >> אורית מלכה סטרוק (הציונות הדתית): << דובר >>

תחשוב מה אתה – אני אגיד לך, אתה חבר כנסת ויושב-ראש ועדת הכנסת, יש לך
סמכות אדירה, שאין לרוב חברי הכנסת בבית הזה. תחשוב איך אתה יכול באמצעות
הסמכות שלך להגן על הגליל ולהגן על הנגב ולא להפקיר אותם. זה הכול. תבדוק
את הנתונים ותחשוב מה אתה יכול לעשות. תודה רבה.

<< יור >> היו"ר ניר אורבך: << יור >>

בסדר גמור. תודה רבה לך, חברת הכנסת סטרוק.

אנחנו עוברים כרגע לסעיף א', דיווח שרים לוועדות לפי סעיף 123(ז)(2) לתקנון
הכנסת. יש פה נוסח שמוצע לדיון. היועצת המשפטית ארבל, בבקשה.

<< דובר >> ארבל אסטרחן: << דובר >>

כידוע, כל ועדות הכנסת רשאיות לזמן שרים להופיע בפניהן, כמו שמזמינים עובדי
מדינה והם חייבים להגיע ולמסור מידע. אבל בנוסף להוראה הכללית קובע התקנון
בסעיף 123(ז) כך: שר שענייני משרדו נידונים בוועדה קבועה יופיע בוועדה
לדווח על ענייני משרדו אחת לכנס של הכנסת. בדיווח כאמור יסקור השר לפני
הוועדה את פעולות משרדו, את תוכנית העבודה של המשרד ואת אופן ביצוע תקציב
המשרד. כמו כן ישיב השר לשאלות של חברי הוועדה, לרבות שאלות שהועברו אליו
מראש באמצעות יו"ר הוועדה. כלומר, זה משהו מובנה של דיווח אחת לכנס. ואז
מוסיף התקנון ואומר: ועדת הכנסת תקבע – זה מה שאתם מתבקשים לעשות עכשיו –
לגבי כל שר לאיזו ועדה יימסר הדיווח ורשאית היא לקבוע יותר מוועדה אחת.
יו"ר הוועדה ימסור לשר הודעה על מועד הדיווח לפחות 30 ימים מראש.

מאחר ובממשלה הזאת השתנו קצת שמות השרים והרכבי המשרדים וגם בכנסת השתנו
הוועדות הקבועות – כזכור, הוקמו שלוש ועדות קבועות חדשות – מוצע לעבור שוב
על הרשימה הזאת ולשנות את מה שצריך מאז הקביעה שנעשתה בכנסת הקודמת.

מונחת בפניכם טיוטה שמסודרת לפי שרי הממשלה בממשלה הנוכחית, הממשלה ה-36,
ומול כל אחד הוועדה שאליה ידווח. אני אעבור על זה מהר, אבל רק צריך לומר
שכמובן הדבר הזה לא שולל מכל הוועדות, אלה שמנויות כאן והוועדות האחרות, את
הסמכות לזמן שרים ולבקש מידע. צריך גם לומר שיש משרדים שיש בהם איזשהו תחום
שהוא לא תחום עיקרי ששייך לוועדה אחרת. שאלו אותי למשל על רשות התקשוב
שנמצאת במשרד הכלכלה, ובעבר בנושאים האלה דיווחו לוועדת המדע. לא כתוב כאן
ששרת הכלכלה תדווח גם לוועדת המדע, אבל ברור שוועדת המדע יכולה לזמן אותה,
או את כל אחד ממשרדה, ולבקש דיווחים ולשאול שאלות בעניין הזה.

<< דובר >> מאיר פרוש (יהדות התורה): << דובר >>

סליחה שאני שואל, אולי התייחסת ולא שמעתי, כתוב בחקיקה או בתקנות שהשר
ידווח – יש חובת דיווח?

<< קריאה >> קריאה: << קריאה >>

יש את זה בתוך החוק. בתוך חקיקה יש לך.

<< דובר >> ארבל אסטרחן: << דובר >>

זה בדיוק מה שאנחנו אומרים עכשיו. מה שאמרתי, לכל ועדה יש סמכות לזמן שרים.
בנוסף, יש הוראה שאומרת שכל שר יגיע לוועדה קבועה שמפקחת על המשרד שלו פעם
בכנס, ואז הוא צריך לתת דיווח מובנה על התקציב, על הפעילות, להשיב לשאלות,
אפשר למסור לו שאלות מראש, צריך להודיע לו על זה 30 ימים מראש. זאת אומרת,
זה אמור להיות עניין מובנה של דיווחי שרים שוטפים. בואו נעבור על הרשימה
שנמצאת כאן ונראה שהיא מקובלת על הוועדה. זה מסודר לפי ועדות, כך עשינו גם
בעבר.

לוועדת החוץ והביטחון ידווחו השרים הבאים: ראש הממשלה, שר הביטחון, שר
החוץ, שר המודיעין, השר לשיתוף פעולה אזורי ושר ההתיישבות. לוועדת הכספים
ידווח שר האוצר. לוועדת הכלכלה, זו ועדה שחולשת על הרבה משרדים, אז יש פה
הרבה שרים: שר האנרגיה, שר הבינוי והשיכון, שר החקלאות ופיתוח הכפר, השר
לפיתוח הפריפריה, הנגב והגליל, שר התחבורה והבטיחות בדרכים, שר התיירות, שר
התקשורת, ושר הכלכלה והתעשייה, שהוא ידווח גם לוועדת הכלכלה וגם לוועדת
העבודה כי כל ענייני העבודה נמצאים שם במשרד. זה מס' 15 בטבלה.

אני עוברת למס' 16. ועדת הפנים תקבל דיווחים משר הפנים והשר להגנת הסביבה.
ועדת ביטחון הפנים החדשה תקבל מהשר לביטחון הפנים, וגם, תראו, במס' 19
רשמתי את השר לחיזוק וקידום קהילתי. יש החלטת ממשלה לבטל את המשרד הזה, אז
ברגע שהוא יבוטל זה כבר לא יהיה רלוונטי, אבל זה עדיין לא קרה. השר לשירותי
דת, מס' 20, ידווח לשתי ועדות: לוועדה החדשה של מיזמי תשתית לאומיים
מיוחדים ושירותי דת יהודיים בנושאי שירותי הדת היהודיים, אבל יש גם שירותי
דת של לא יהודיים שעליהם הוא ידווח לוועדת הפנים והגנת הסביבה.

<< דובר >> מאיר פרוש (יהדות התורה): << דובר >>

למה שרת התחבורה לא צריכה לדווח לוועדה הזו? למה שרת התחבורה לא צריכה
לדווח לוועדה למיזמי תשתית לאומיים?

<< דובר >> ארבל אסטרחן: << דובר >>

זה נכון שאולי בענייני המטרו יהיה דיווח גם של שר התחבורה לוועדה הזו, פשוט
אין לה דברים מוגדרים. אנחנו לא כל כך יודעים כרגע מה זה מיזמי התשתית
הלאומיים. אפשר להוסיף לשר התחבורה - - -

<< דובר >> מאיר פרוש (יהדות התורה): << דובר >>

אני לא מחפש תעסוקה ליוליה, אבל אני שואל אתכם, לכאורה שרת התחבורה צריכה
להגיע.

<< דובר >> ארבל אסטרחן: << דובר >>

אפשר היה להוסיף לשר התחבורה גם לוועדה הזו בעניינים שנדונים בה. פשוט הם
לא מפורטים אז לא כל כך ברור איזה מיזמים יהיו שם.

<< דובר >> מאיר פרוש (יהדות התורה): << דובר >>

על שירותי דת אני יודע שיוליה פעילה כבר. תני לה תעסוקה בנושאים אחרים, אז
אולי היא תפסיק כבר עם העניין הזה.

<< דובר >> ארבל אסטרחן: << דובר >>

אמרתי, זה לא סותר את הסמכות של ועדה לזמן שר. בגלל שהמטרו נקוב בסמכויות
הוועדה הזאת – אני פשוט לא יודעת איזה עוד מיזמים יהיו שם. המטרו נקוב, אז
אפשר בסמכות של שר התחבורה להוסיף את ועדת הכלכלה פלוס הוועדה הזו לענייני
המטרו.

<< דובר >> יעל רון בן משה (כחול לבן): << דובר >>

לא, לא, אז אני מבקשת לקיים על זה דיון. משרד התחבורה באופן קבוע מדווח
לוועדת הכלכלה, שם נמצאת הסמכות. המטרו גם ככה הוחרג. אם יש איזשהו צורך
ספציפי, אז בואו נדון על זה אבל לא נעלה את זה עכשיו.

<< דובר >> ארבל אסטרחן: << דובר >>

בכל מקרה צריך לזכור שכל ועדה יכולה לזמן שר ולדרוש ממנו דיווחים ומידע.
סעיף 21, שר המשפטים לוועדת החוקה. לוועדת העלייה ידווחו שר העלייה והקליטה
ושר התפוצות. לוועדת החינוך, התרבות והספורט ידווחו שלושה שרים: שר החינוך,
שר התרבות והספורט והשר לענייני ירושלים ומורשת. שר הרווחה והביטחון החברתי
ידווח לוועדת העבודה והרווחה. השר לשוויון חברתי גם לוועדת העבודה והרווחה
וגם לוועדה לקידום מעמד האישה. שר הבריאות לוועדת הבריאות החדשה ושר
החדשנות, המדע והטכנולוגיה לוועדת המדע והטכנולוגיה. זאת ההצעה, שכאמור,
מבוססת על מה שהיה בעבר ועל הסמכויות החדשות של הוועדות.

<< יור >> היו"ר ניר אורבך: << יור >>

מישהו רוצה להעיר עוד משהו? חברת הכנסת רון בן משה? אז אנחנו נעבור להצבעה.
מי בעד ההצעה כפי שהוצגה על ידי ארבל – ירים את ידו.

הצבעה

בעד ההצעה – פה אחד

ההצעה אושרה פה אחד.

<< יור >> היו"ר ניר אורבך: << יור >>

זה אושר.

<< נושא >> הסמכת הוועדה המיוחדת לזכויות הילד לעניין חקיקת משנה ודיווחים
מכוח החוק << נושא >>

<< יור >> היו"ר ניר אורבך: << יור >>

אנחנו עוברים לנושא הבא, הסמכת הוועדה המיוחדת לזכויות הילד לעניין חקיקת
משנה ודיווחים מכוח החוק. ארבל.

<< דובר >> ארבל אסטרחן: << דובר >>

הבקשה היא של יו"ר ועדת - - -

<< דובר >> מיכל שיר סגמן (הליכוד): << דובר >>

שתי בקשות.

<< דובר >> ארבל אסטרחן: << דובר >>

כן. ישנם חוקים שנחקקו בעבר בוועדה המיוחדת לזכויות הילד. כידוע, ועדה
מיוחדת מוסמכת לחוקק. בדרך כלל הן לא מחוקקות הרבה, אבל הוועדה הזו דווקא
חוקקו כמה חוקים.

<< דובר >> מיכל שיר סגמן (הליכוד): << דובר >>

כשאנחנו מחוקקים, אנחנו עושים את זה בצורה איכותית.

<< דובר >> ארבל אסטרחן: << דובר >>

כידוע, כאשר ועדה קבועה מחוקקת, הרבה פעמים היא מסמיכה את עצמה לעניינים
שונים, בעיקר אישור חקיקת משנה. דיברנו על זה גם בהקשר של חוק הוועדות
לאחרונה. זאת אומרת, הרבה פעמים אם למשל ועדת החוקה מחוקקת איזשהו חוק, אז
היא אומרת השר באישור ועדת החוקה רשאי להתקין תקנות. כאשר מדובר בוועדה
מיוחדת, אנחנו לא נוקבים בשמה בחוק כי לא יודעים אם היא תהיה קיימת בעתיד
כאשר יגיעו תקנות. זה נכון גם לאישור חקיקת משנה, גם לדיווחים וכולי. לכן
בשלושה חוקים שחוקקה הוועדה לזכויות הילד ניתנו סמכויות של אישור חקיקת
משנה לוועדה, אבל לא ננקב שם הוועדה אלא נקבע שזו ועדה שתקבע ועדת הכנסת.
החוקים שאנחנו מדברים עליהם הם חוק סיוע לקטינים נפגעי עבירות מין או
אלימות שנחקק בתשס"ח-2008. שם יש סעיף שאומר: השר ממונה על ביצוע החוקה
והוא רשאי באישור הוועדה להתקין תקנות. הוועדה הוגדרה כוועדה מוועדות הכנסת
שהנושא נמצא בתחום סמכויותיה כפי שתקבע ועדת הכנסת. החוק השני - - -

<< דובר >> מיכל שיר סגמן (הליכוד): << דובר >>

ובכל שנה אכן הוועדה לזכויות הילד משנת 2008 מקבלת דיווח. כלומר, זו רוטינה
שנמשכה משנת 2008. את הדיווח האחרון קיבלנו במאי האחרון.

<< דובר >> ארבל אסטרחן: << דובר >>

שני החוקים הנוספים הם מ-2018 שניהם: חוק הפיקוח על מעונות יום לפעוטות. גם
הוא חוק שנחקק בוועדה לזכויות הילד והוגדרה הוועדה כוועדה מוועדות הכנסת
שחוק זה הוא בתחום ענייניה שקבעה ועדת הכנסת. גם שם יש סמכויות: השר,
באישור הוועדה, יכול לקבוע כל מיני דברים. החוק השלישי הוא חוק התקנת
מצלמות לשם הגנה על פעוטות במעונות יום לפעוטות.

<< דובר >> מיכל שיר סגמן (הליכוד): << דובר >>

אלו שני חוקים שמאוד קשורים אחד לשני, אי אפשר להגיד חוק הפיקוח בלי חוק
המצלמות.

<< דובר >> ארבל אסטרחן: << דובר >>

שניהם נחקקו בתשע"ט-2018. גם שם הוגדרה ועדה באופן דומה, גם שם יש סמכויות
לוועדה. צריך לציין שבכנסת הקודמת הסמיכה ועדת הכנסת את הוועדה המיוחדת
לזכויות הילד כוועדה לעניין שלושת החוקים האלה. אבל שוב, מאחר שזו ועדה
שאינה קבועה וקמה בכל כנסת מחדש, נדרשת שוב ההסכמה, ככל שהוועדה אכן רוצה
לתת את הסמכות הזאת לוועדה לזכויות הילד.

<< יור >> היו"ר ניר אורבך: << יור >>

תודה רבה. מישהו עוד רוצה להוסיף משהו לפני שנעבור להצבעה? תודה. אז אנחנו
עוברים להצבעה.

<< דובר >> מיכל שיר סגמן (הליכוד): << דובר >>

הוועדה פשוט כל הזמן דנה.

<< יור >> היו"ר ניר אורבך: << יור >>

אנחנו עוברים להצבעה. אנחנו מציעים לקבוע כי הוועדה המוסמכת לעניין שלושת
החוקים היא הוועדה המיוחדת לזכויות הילד. מי בעד – ירים את ידו. מי נגד? מי
נמנע?

הצבעה

בעד ההצעה – פה אחד.

ההצעה אושרה פה אחד.

<< יור >> היו"ר ניר אורבך: << יור >>

ההצעה עברה.

<< נושא >> בקשת יושבת-ראש הוועדה המיוחדת לזכויות הילד להעברת ההצעה
לסדר-היום בנושא: "מאבק המטפלות והחינוך לגיל הרך", של חברי הכנסת קטי
קטרין שטרית, איתמר בן גביר, ינון אזולאי ועאידה תומא סלימאן מוועדת הכלכלה
לדיון בוועדה המיוחדת לזכויות הילד << נושא >>

<< יור >> היו"ר ניר אורבך: << יור >>

אנחנו עוברים לסעיף ג': בקשת יושבת-ראש הוועדה המיוחדת לזכויות הילד להעברת
ההצעה לסדר-היום בנושא: "מאבק המטפלות והחינוך לגיל הרך", של חברי הכנסת
קטי קטרין שטרית, איתמר בן גביר, ינון אזולאי ועאידה תומא סלימאן מוועדת
הכלכלה לדיון בוועדה המיוחדת לזכויות הילד. חברת הכנסת שיר סגמן, את רוצה
להציג את זה?

<< דובר >> מיכל שיר סגמן (הליכוד): << דובר >>

חברת הכנסת שטרית הייתה צריכה להיות כאן כדי להציג את זה. אני שוחחתי איתה
בנושא, אני רק לא יודעת איפה זה נמצא כרגע. באופן כללי הוועדה לזכויות הילד
עוסקת באופן קבוע בלידה עד שלוש. פיתחנו סוג של מומחיות לנושא. באופן כללי,
כל הנושא של ילדים, על אחת כמה וכמה בגיל הרך, אין לו לגמרי בית, אין לו
לגמרי גג. מאחר שהוועדה לזכויות הילד היא זו שמאגדת ועוסקת לעומק בנושא
הזה, חברת הכנסת שטרית, שעמה שוחחתי, והיא זו שהעלתה את ההצעה לסדר, מעדיפה
– פה אני קצת מדברת בשמה, אבל היא מעדיפה – להעביר את ההצעה לסדר לדיון
בוועדה לזכויות הילד במקום לוועדה שאליה נקבעה במליאה.

<< יור >> היו"ר ניר אורבך: << יור >>

בסדר גמור. אני רק מעיר שיושב-ראש ועדת הכלכלה הסכים להעביר את ההצעה הזאת
לוועדה לזכויות הילד.

<< דובר >> מיכל שיר סגמן (הליכוד): << דובר >>

אני מודה מאוד ליושב-ראש ועדת הכלכלה, חברי הטוב.

<< יור >> היו"ר ניר אורבך: << יור >>

נעשית עבודה מדהימה מאחורי הקלעים.

<< דובר >> מיכל שיר סגמן (הליכוד): << דובר >>

תראו מה זה, קואליציה, אופוזיציה, סיעות שונות.

<< יור >> היו"ר ניר אורבך: << יור >>

מדהים, זה מרגש לעומת מה שמוצג בחוץ. אנחנו נעבור להצבעה. מי בעד להעביר את
ההצעה לסדר-היום בנושא הזה לדיון בוועדה המיוחדת לזכויות הילד – ירים את
ידו בבקשה. מי נגד? מי נמנע?

הצבעה

בעד הבקשה – פה אחד

הבקשה אושרה פה אחד.

<< יור >> היו"ר ניר אורבך: << יור >>

קיבלנו את ההצבעה והיא עוברת להמשך דיון לוועדה המיוחדת לזכויות הילד.
כמובן, בכפוף לאישור המליאה.

<< נושא >> בקשת יושבת-ראש ועדת הבריאות, חברת הכנסת סילמן, להעברת הצעת
חוק ביטוח בריאות ממלכתי (תיקון - צמצום פערים בין הפריפריה למרכז),
התשפ"א-2021 נושא >>

<< יור >> היו"ר ניר אורבך: << יור >>

סעיף ד': בקשת יושבת-ראש ועדת הבריאות, חברת הכנסת סילמן, להעברת הצעת חוק
ביטוח בריאות ממלכתי (תיקון - צמצום פערים בין הפריפריה למרכז),
התשפ"א-2021, פ/432/24, של חברת הכנסת יעל רון בן משה מוועדת העבודה
והרווחה לדיון בוועדת הבריאות. מי רוצה להציג את זה?

<< דובר >> יעל רון בן משה (כחול לבן): << דובר >>

אני אגיד. זו הצעת חוק שעברה בדיון מוקדם לפני ארבעה חודשים. באותה העת
ועדת הבריאות עוד לא פוצלה מוועדת העבודה, הרווחה והבריאות. לשמחתי, במליאה
הייתה תמיכה של כל סיעות הבית בהצעה, ובאופן טבעי פה בוועדת הכנסת זה עבר
לוועדת העבודה, הרווחה והבריאות. משהוקמה ועדת הבריאות שבראשותה עומדת חברת
הכנסת סילמן, גם לשם משרד הבריאות מגיע, מדווח, השר שבסופו של דבר תיקון
החקיקה שלי מדבר יגיעו לוועדה הזו, אני חושבת שיהיה נכון להעביר את המשך
החקיקה לוועדה. לשמחתי, יושבת-ראש הוועדה מאוד מאוד רתומה לנושא, גם
להשפעות נוספות במערכת הבריאות בכלל, גם בנושאים כמו בריאות הנפש וגם
בצמצום פערים. היא מובילה את זה ביד רמה ומאוד הייתי שמחה שנצביע על העברה
לוועדה שלה.

<< יור >> היו"ר ניר אורבך: << יור >>

ב-12:20.

<< קריאה >> קריאה: << קריאה >>

הוא רוצה לנמק הסתייגות על המעונות לזכויות הילד.

<< דובר >> מאיר פרוש (יהדות התורה): << דובר >>

רביזיה הוא מבקש?

<< יור >> היו"ר ניר אורבך: << יור >>

מישהו עוד רוצה להוסיף? אנחנו נעבור להצבעה להעביר את הצעת חוק ביטוח
בריאות ממלכתי, התיקון שאמרנו, של חברת הכנסת יעל רון בן משה לדיון בוועדת
הבריאות. מי בעד – ירים את ידו. מי נגד? מי נמנע?

הצבעה

בעד ההצעה – 4

ההצעה אושרה.

<< יור >> היו"ר ניר אורבך: << יור >>

עבר בכפוף לאישור במליאה. אנחנו נצא להפסקה עד 12:20 ואז נשמע את הנימוקים
לרביזיה של חבר הכנסת ינון אזולאי בנושא המעונות. תודה לכם והמשך יום נעים
לכולנו.

<< הפסקה >> הישיבה ננעלה בשעה 11:50. << הפסקה >>
