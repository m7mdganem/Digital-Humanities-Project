הכנסת השש-עשרה נוסח לא מתוקן

מושב שלישי

פרוטוקול מס' 171

מישיבת ועדת הכנסת

יום שני, י"ז בחשוון תשס"ד, 1.11.2004, שעה 10:00

סדר היום:

א. סדרי הדיון בהצעת חוק תקציב המדינה לשנת 2005 והצעת חוק המדיניות
הכלכלית לשנת

2005, התשס"ה-2004.

ב. בקשת יושב-ראש ועדת הכספים למיזוג הצעות החוק הבאות, לפי סעיף 122(ב)
לתקנון הכנסת:

1. הצעת חוק מיסוי מקרקעין (שבח, מכירה ורכישה)(תיקון - הארכת התקופה
הקובעת),

התשס"ד-2004.

2. הצעת חוק מיסוי מקרקעין (שבח, מכירה ורכישה)(תיקון מס' 53),
התשס"ד-2004.

נכחו:

חברי הוועדה: רוני בר-און - היו"ר

מיכאל איתן

ענבל גבריאלי

צבי הנדל

רשף חן

גדעון סער

מאיר פרוש

עמרי שרון

אהוד יתום - מ"מ

מוזמנים: חבר הכנסת גלעד ארדן

חבר הכנסת אבשלום וילן

חבר הכנסת יגאל יאסינוב

חברת הכנסת מרינה סולודקין

גאולה רזיאל - מנהלת לשכת מזכיר הכנסת

מזכיר הכנסת: אריה האן

סגן מזכיר הכנסת: דוד לב

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

א. סדרי הדיון בהצעת חוק תקציב המדינה לשנת 2005 והצעת חוק המדיניות
הכלכלית לשנת 2005, התשס"ה-2004

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת מס' 171. נושא ראשון על
סדר-היום: סדרי הדיון בהצעת חוק תקציב המדינה לשנת 2005 והצעת חוק המדיניות
הכלכלית לשנת 2005, התשס"ה-2004.

מה אומרת ההצעה שלך, אריה?

אריה האן:

זו הצעה שאנחנו הגשנו אותה גם לפני שנה.

היו"ר רוני בר-און:

מי ישב בדיון הזה? האם קיימתם דיון בעניין הזה או שזו יוזמה פרטית שלך?

אריה האן:

זאת לא יוזמה פרטית. זה דבר שכבר קיים הרבה שנים, ואנחנו מתאימים את זה
ללוח הזמנים.

היו"ר רוני בר-און:

אני זוכר שבפעם היחידה שאני ישבתי בעניין סדרי דיון - לפני שהבאנו את זה
לוועדה - התכנסו מספר אנשים, ובטעות או לא בטעות גם טרחו להזמין אותי לדיון
הזה, ובאותו דיון קבענו את הרעיון.

אריה האן:

בעניין הזה לא היתה שום ישיבה. היושב-ראש ביקש ממני להציע הצעה על סמך מה
שהיה בשנה שעברה ובשנים הקודמות לה. הבאתי את המסמך הזה ליושב-ראש - הוא
מבוסס על התקדימים, והוא ביקש אותי להעביר זאת אליך ושאתם תדונו.

היו"ר רוני בר-און:

מציעים לנו ממזכירות הכנסת לקבוע את סדרי הדיון בהתאם לסמכות שלנו על-פי
סעיף 131 לתקנון. האם זה דורש הסכמה כללית?

ארבל אסטרחן:

החלטת ועדה.

היו"ר רוני בר-און:

החלטת ועדה - רוב רגיל - לפיה בקריאה הראשונה אנחנו נדון בהצעת חוק התקציב
וכן בהצעת חוק המדיניות הכלכלית, מה שנקרא חוק ההסדרים. הדיון ייפתח היום.

אריה האן:

הדיון על התקציב ייפתח מחר.

היו"ר רוני בר-און:

היום ייפתח הדיון בנושא חוק "פינוי פיצוי". שר האוצר ישא את נאום התקציב על
מכלול הצעות החוק הקשורות בו מחר בשעה 16:00. מיד לאחר נאומו של שר האוצר
יתקיים דיון משולב בשני החוקים - בהצעת החוק של התקציב ובהצעת חוק המדיניות
הכלכלית.

הדיון יהיה אישי ויוקצו חמש דקות לכל נואם. בסיום הדיון תינתן תשובת שר
האוצר ותתקיימנה הצבעות על חוק התקציב והצעת חוק המדיניות הכלכלית, בקריאה
הראשונה.

ההצבעות יתקיימו ביום ד', 3 בנובמבר - או ביום ה' אם הדיון יימשך מעבר
למצופה - מיד בתום הדיון בהצעת החוק בקריאה ראשונה.

האם יש לכם רעיונות אחרים?

מאיר פרוש:

האם אפשר לתחם את המועד?

אבשלום וילן:

למה לא לתחם בזמן את ההצבעה?

אריה האן:

אדוני היושב-ראש, אם מותר לי לעדכן. סיעת העבודה פנתה ליושב-ראש הכנסת לפני
כחצי שעה וביקשה ממנו שההצבעות תתקיימנה ביום רביעי בשעה 17:00 מאחר שיש
באותו ערב כנס גדול לזכרו של ראש הממשלה יצחק רבין, זכרו לברכה.

לכן, היושב-ראש ביקש להקדים את הישיבה ביום רביעי לשעה 9:00, ולקבוע את
ההצבעה בשעה 17:00. הוא התקשר ליושב-ראש הקואליציה, הציג בפניו את הבקשה של
סיעת העבודה, ויושב-ראש הקואליציה גם הסכים.

זה עדכון מלפני חצי שעה.

היו"ר רוני בר-און:

כשקבעתם את השעה 11:00, אמרתם אולי נגלוש ליום חמישי; כשאתם מזיזים
בשעתיים, אתם אומרים שאתם יודעים לסיים בשעה 17:00 אחר הצהרים...

אריה האן:

השאלה היא טובה ויש לה גם תשובה. התשובה היא שלאחר שבדקנו עם הסיעות ונתנו
חמש דקות - מסתבר לנו שנוכל לסיים אפילו לפני כן.

היו"ר רוני בר-און:

אני מציע שאנחנו נלך בניסוי ותעיה. אנחנו מתחילים ביום שלישי, וביום רביעי
בשעה 12:00 בצהרים נעשה הערכת מצב וניתן התרעה של לפחות ארבע שעות על
הצבעה. אל תתחייב לגבי יום רביעי בשעה 17:00 ואחר כך נתחיל להאריך ואנשים
יעשו סידורים.

אבשלום וילן:

אדוני היושב-ראש, נוצר מצב מוזר. אתם הקואליציה - לכם יש עניין לקיים את
ההצבעה במועד סביר ככל האפשר.

היו"ר רוני בר-און:

אתה לא מצליח להבין למה אני מחפש פתרון אובייקטיבי ולא פתרון ששייך רק לצד
שלי?

אבשלום וילן:

יש לי הצעה בשבילך, אני מבין. אם יש לנו בעיית זמן - אפשר למשוך את הדיון
אל תוך הלילה. כבר קיימנו דיונים על תקציב.

היו"ר רוני בר-און:

מתי הכוונה לסיים ביום שלישי?

אריה האן:

ביום שלישי כתבנו 22:00 בלילה.

היו"ר רוני בר-און:

זה לא כתוב. לפי מה שכתוב פה, מתקיימים הדיונים ברצף, ללא הפסקה.

אריה האן:

זה לא פה. לא צריך לבלבל בין שני מסמכים. זה מסמך עקרונות לגבי התקציב.
היושב-ראש - לפי סמכותו - קובע את סדרי הדיון, את שעות הפתיחה, את שעות
הסיום.

היושב-ראש קבע כך, וזה מה שאמור להיות מובא לנשיאות הכנסת, שהיא צריכה לתת
את הגושפנקה לכך.

היו"ר רוני בר-און:

אם אתם רוצים לקבוע זמן קשיח, אני מודיע לך שיכול להיות מצב שיהיו נואמים
שלא ינאמו.

אבשלום וילן:

לכן צריך להיכנס לתוך הלילה.

אריה האן:

אני מציע להשאיר לנו את האפשרות.

היו"ר רוני בר-און:

עדיף להכביד במקום שהוא הפיך ושאפשר לקצר בו, ולא לקבוע במקום שהוא בלתי
הפיך, כי אם אתה קובע את השעה 17:00 - בהתחשב בכך שיש את האזכרה בשעה 19:00
או בשעה 20:00 בערב - יגיעו לרשימה, יהיו עוד עשרה נואמים ויגידו להם:
סליחה, אתם לא יכולים לדבר.

אריה האן:

אדוני היושב-ראש, אם כך אני חושב שכדאי לקבל את ההצעה של חבר הכנסת וילן,
ואנחנו נבדוק - אנחנו יכולים כבר לקראת 21:00 או 22:00 בערב ביום שלישי
לבדוק.

היו"ר רוני בר-און:

זה לא ענייננו לקבוע לתוך הלילה. כפי שאמרת, זו סמכות הנשיאות ואני לא רוצה
להתערב בסמכות הנשיאות.

מה שאני מציע - אנחנו יודעים שאנחנו רוצים לסיים ביום רביעי אחר הצהרים כדי
לאפשר השתתפות באזכרה לראש הממשלה המנוח יצחק רבין. בצד שני, אנחנו לא
רוצים עכשיו לקבוע לוח זמנים שיהיה קשיח.

אני מציע לכם לעשות שתי הערכות מצב. להודיע לחברי הכנסת שזאת הרשימה - אף
אחד שלא ילך הביתה כי יכול להיות שהישיבה תתמשך לתוך הלילה ביום שלישי. פעם
שנייה אני מציע- כדי לתת התרעה של שלוש-ארבע שעות מראש לפני ההצבעה, כדי
שאנשים יוכלו להגיע ממטולה הנה, או מאילת הנה - להודיע ביום רביעי בשעה
12:00 מתי בדיוק תהיה ההצבעה ביום רביעי אחר הצהרים.

רשף חן:

למה לא לקבוע עכשיו שהיא תיערך בשעה 17:00? האלטרנטיבה היא לקבוע שבכל מקרה
המליאה תיסגר בשעה 18:00, ואם לא גמרו עד אז - ההצבעה תהיה ביום חמישי.

אבשלום וילן:

מה עם מינוי שרים? האם יש על סדר-היום מינוי שרים?

אריה האן:

בינתיים לא.

אני מבקש להציע, אדוני היושב-ראש. אנחנו נפרסם שאנחנו שואפים להצביע בשעה
17:00, ונעשה הערכת מצב ביום רביעי בשעה 12:00 בצהרים.

אם נראה שאין אפשרות להצביע בשעה 17:00 - נודיע לך ונקיים התייעצות.

מאיר פרוש:

יש לי עוד הצעה. אפשר גם לומר - בהתחשב בעובדה שיש את העצרת ביום רביעי
בערב - אם נניח יהיו עוד עשרה שצריכים לנאום, מתכנסים ביום רביעי בשעה
22:00 בלילה.

היו"ר רוני בר-און:

ההצעה מונחת לפניכם. בסעיף 1, לעניין הקריאה הראשונה: א', ב', ג', מוסכמים.
בסעיף ד' יבוא: ההצבעות ייערכו ביום ד', י"ט מרחשוון התשס"ה - 3 בנובמבר
2004 - תמחקו את הסוגריים - עם תום הדיון בהצעת החוק בקריאה הראשונה, ולא
יאוחר מהשעה 17:00 באותו יום.

אתם תקבלו על עצמכם ותשבו עם האצבע על הדופק.

האם אנחנו לא צריכים לקבוע סדרי דיון לחוק פינוי פיצוי?

אריה האן:

לא. זו הצעה בקריאה ראשונה.

צבי הנדל:

האם בקריאה ראשונה אין דיון?

היו"ר רוני בר-און:

יש, אבל זה דיון רגיל - זה כמו חוק תעבורה רגיל. זה מתחיל היום בשעה 11:00,
בשאיפה שזה יסתיים מחר עד השעה 16:00.

צבי הנדל:

אז מתי התקציב?

אריה האן:

מתחיל מחר בשעה 16:00. שר האוצר מבקש להביא את התקציב מחר בשעה 16:00.

היו"ר רוני בר-און:

2) תקציב הכנסת - תקציב הכנסת יידון בוועדה המשותפת לתקציב הכנסת. התקציב
יוגש לקריאה שנייה ושלישית במסגרת הצעת חוק התקציב והצעת התקציב שמגישה
ועדת הכנסת.

אני לא מסכים לתנאי הזה, ואגיד לכם למה.

אני זוכר בדיוק מה קרה פה עם הדיון בתקציב הכנסת בשנה שעברה, שהורידו את
הפירוט המדויק יום וחצי לפני הקריאה השנייה והשלישית הנה, ונהיה בוקה
ומבולקה. אני לא מתכוון לעבור על זה שוב.

דיברתי, דומני, אתך אריה, ועם אבי לוי לפני חודש. אמרתי שיחד עם הצעת
התקציב של הממשלה תובא הצעת תקציב מפורטת לכנסת. זה לא הומצא לי. דיברתי
אתו שוב וסיכמתי אתו שזה יוגש עד 15 בנובמבר. אם זה לא יוגש עד 15
בנובמבר - תקציב הכנסת לא יאושר עם תקציב המדינה.

אריה האן:

אני יודע מחשב הכנסת שדיברת אתו. חשב הכנסת מכין, ולפי דעתי הוא עוד אולי
יגיש זאת לפני ה-15 בנובמבר.

היו"ר רוני בר-און:

מאה אחוז. אנחנו נוסיף בסוף סעיף 2: והכל בכפוף להגשת הצעת תקציב מפורטת
לוועדה המשותפת עד ליום 15 בנובמבר 2004.

האם יש למישהו הערות לעניין הזה? תודה.

3) תקציב הביטחון

א. הוועדה המשותפת לתקציב הביטחון תקבע את חלוקת תקציב הביטחון במסגרת
הסכום

הכולל שיאושר בכנסת בקריאה שלישית.

מינינו את חבר הכנסת הירשזון.

ב. הוועדה המשותפת רשאית לבחור ועדת משנה לבירור נושאים בתקציב הביטחון.

הערות בעניין הזה - אין.

4) קריאה שנייה וקריאה שלישית

להצעת התקציב לקריאה שנייה יצורפו הסתייגויות. הזמן המוקצה להסתייגויות -
שש שעות. אם יהיו יותר הסתייגויות מהזמן הזה?

אריה האן:

זה דיון סיעתי על כל ההסתייגויות ביחד.

מאיר פרוש:

אני שואל מדוע אנחנו צריכים לקבוע את זה מהיום. שש שעות זה עניין שאתה פעם
ראשונה מביא אותו היום.

היו"ר רוני בר-און:

כך זה נעשה בשנה שעברה.

מאיר פרוש:

בסוף. לא עכשיו.

אריה האן:

בקריאה שנייה ושלישית. נכון.

היו"ר רוני בר-און:

אתה צודק, חבר הכנסת פרוש. בשנה שעברה פיצלנו. בישיבה לגבי קריאה ראשונה
קבענו קריאה ראשונה; קריאה שנייה ושלישית - מה שנקרא, השם יתברך - ענק
וגדול מכולם.

אם כך, אנחנו לא נדון בסעיף 4.

חברים, אנחנו מצביעים אפוא על ההצעה כפי שהיא מונחת בפניכם, על סעיפים 1, 2
ו-3 בלבד. על סעיף 4 איננו מצביעים כעת, נדון בכך מאוחר יותר.

צבי הנדל:

ראשי סיעות מדברים עשר דקות כמו בשבוע שעבר?

היו"ר רוני בר-און:

באותו סדר דוברים?

אריה האן:

אדוני היושב-ראש, הסדר בין הסיעות כפי שהיה.

רשף חן:

הסיעות נותנות את הסדר שלהן.

היו"ר רוני בר-און:

מי בעד ההצעה כפי שהוצעה כאן - סעיפים 1, 2 ו-3, בתיקון סעיף 1.ד, ירים את
ידו.

ה צ ב ע ה

בעד - 9

נגד - אין

נמנעים - אין

ההצעה בדבר סדרי הדיון בהצעת חוק תקציב המדינה לשנת 2005 והצעת חוק
המדיניות הכלכלית לשנת 2005, התשס"ה-2005, נתקבלה.

היו"ר רוני בר-און:

אני קובע אפוא שפה אחד ההצעה הזאת אושרה.

ב. בקשת יושב-ראש ועדת הכספים למיזוג הצעות החוק הבאות, לפי סעיף 122(ב)
לתקנון הכנסת:

1. הצעת חוק מיסוי מקרקעין (שבח, מכירה ורכישה)(תיקון - הארכת התקופה
הקובעת), התשס"ד-‏2004

2. הצעת חוק מיסוי מקרקעין (שבח, מכירה ורכישה)(תיקון מס' 53), התשס"ד-2004

היו"ר רוני בר-און:

הסעיף הבא על סדר היום הוא בקשת יושב-ראש ועדת הכספים למזג דיון בהצעות
החוק הבאות, לפי סעיף 122(ב) לתקנון הכנסת: 1. הצעת חוק מיסוי מקרקעין
(שבח, מכירה ורכישה)(תיקון - הארכת התקופה הקובעת), התשס"ד-2004, פ/2059,
של חבר הכנסת אהוד רצאבי, רוחמה אברהם, אלי אפללו, דניאל בנלולו, רוני
בריזון, ענבל גבריאלי, רשף חן, כחלון ואיוב קרא, יחד לדיון עם הצעת חוק
מיסוי מקרקעין (שבח, מכירה ורכישה)(תיקון מס' 53), של הממשלה, שמספרה 105.

כותב אלי חבר הכנסת אברהם הירשזון: "ועדת הכספים מבקשת את אישורה של ועדת
הכנסת לפי סעיף 122(ב) לתקנון הכנסת, להביא את הצעת חוק מיסוי מקרקעין
(שבח, מכירה ורכישה)(תיקון - הארכת התקופה הקובעת), התשס"ד-2004 (פ/2059)
של חבר הכנסת אהוד רצאבי, שעברה בדיון מוקדם, ביחד עם הצעת החוק הממשלתית:
הצעת חוק מיסוי מקרקעין (שבח, מכירה ורכישה)(תיקון מס' 53), התשס"ד-2004
(מ- 105) שעברה קריאה ראשונה, כהצעת חוק אחת לקריאה שנייה ולקריאה שלישית.

אין הנמקות. לא יודעים אפילו לכתוב את הבקשה, זה לא ייאמן. אני מניח
שההנמקה תהיה שההצעות עוסקות באותו עניין וחבל לקיים דיון כפול בנושא אחד.

יש הצעות אחרות? אין. מי בעד לאשר את בקשתו של חבר הכנסת הירשזון?

ה צ ב ע ה

בעד - רוב

נגד - אין

נמנעים - אין

הבקשה למיזוג הצעת חוק מיסוי מקרקעין (שבח, מכירה ורכישה)(הארכת התקופה
הקובעת), התשס"ד-2004, וכן הצעת חוק מיסוי מקרקעין (שבח, מכירה
ורכישה)(תיקון מס' 53), התשס"ד-2004, נתקבלה.

היו"ר רוני בר-און:

אישרנו את זה אפוא, גם כן פה אחד. בשונות אין לנו מאומה.

תודה על השתתפותכם. הישיבה נעולה.

הישיבה ננעלה בשעה 10:20.
