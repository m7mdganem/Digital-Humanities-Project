פרוטוקולים/ועדת הכנסת/4234

ירושלים, י"ב בטבת, תשס"ב

27 בדצמבר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 261

מישיבת ועדת הכנסת

יום שני, י' טבת התשס"ב (25 בדצמבר 2001), שעה: 13:00

סדר היום: א. קביעת ועדות לדיון בהצעות חוק ובהצעות לסדר היום – רביזיה.

ב. הצעת חוק שידורי טלוויזיה מהכנסת (הוראת שעה) –

הכנה לקריאה שניה ושלישית (הארכת תוקף מס' 3) – התשסב-2001 -

נכחו:

חברי הוועדה: יוסי כץ – היו"ר

  אורי אריאל

  יגאל ביבי

  משה גפני

  זהבה גלאון

  יצחק וקנין

שאול יהלום

אליעזר כהן

אברהם פורז

מוסי רז

דוד לב

מוזמנים: עו"ד דוידה לחמן-מסר משרד המשפטים

  יוסף בראל מנכ"ל, ערוץ 33

עו"ד ז'אנה קרני לשכה משפטית, רשות השידור

יועץ משפטי: אתי בנדלר

ארבל אסטרחן

מנהל/ת הוועדה: אתי בן-יוסף

קצרנית: דרורה רשף

1.  קביעת ועדות לדיון בהצעות חוק ובהצעות לסדר היום – רביזיה

היו"ר יוסי כץ:

רבותי, אנחנו מצביעים על בקשת רביזיה של סיעת שינוי בהחלטת הוועדה להעביר
את חוקי התקשורת/פורנוגרפיה, שתי הצעות החוק, לוועדת החינוך. עשינו זאת על
פי המלצת היועצת המשפטית שלנו. היא ניתחה את ההצעות ואת תקנון הכנסת וזו
היתה מסקנתה.

מי בעד בקשת הרביזיה ירים את ידו. ארבעה.

מי נגד בקשת הרביזיה ירים את ידו. רוב נגד בקשת הרביזיה.

הרביזיה נדחתה. שתי הצעות החוק נשארות בוועדת החינוך.

ב. הצעת חוק שידורי טלוויזיה מהכנסת (הוראת שעה) –

הכנה לקריאה שניה ושלישית (הארכת תוקף מס' 3) – התשסב-2001 –

היו"ר יוסי כץ:

גבירתי היועצת המשפטית, נא להציג את החוק.

אתי בנדלר:

כידוע, שידורי הטלוויזיה מהכנסת מועברים באמצעות רשות השידור בערוץ 33.
הבסיס החוקי לכך הוא חוק הוראת שעה שנחקק כבר בשנת 1997. משנה לשנה מוארך
תוקפו בשנה נוספת. אותו חוק נותן גיבוי, בעצם, להעברת השידורים בהתאם להסכם
שנחתם בין רשות השידור לבין הכנסת.

מידי שנה אנחנו משוכנעים שזו השנה האחרונה שזו המתכונת, כי אנחנו בהליכים
לגיבוש הסדר אחר להעברת שידורי טלוויזיה מהכנסת. נדמה לי שהפעם אנחנו מאד
רציניים בעניין הזה, כי יש כוונה מאד רצינית של יושב ראש הכנסת ושל יושב
ראש ועדת הכנסת להשקיע, אכן, מאמצים רציניים ולהביא לכנסת מתכונת ברורה
להעברת שידורי הכנסת לטלוויזיה.

לפיכך מוצע, בכל מקרה, בשלב זה, להאריך את תוקף הוראת השעה. הנוסח שהתקבל
כאן ושעליו החליטה ועדת הכנסת הוא שההארכה תהיה עד תום הכנס השני של הכנסת
בשנת 2002, שהוא כידוע כנס הקיץ שאמור להסתיים בסוף חודש יולי 2002, אלא אם
כן ועדת הכנסת תחליט לשנות את החוק.

אני מבקשת לאשר את הצעת החוק הזאת לקריאה שניה ושלישית.

היו"ר יוסי כץ:

יש מישהו שמתנגד מהאורחים שהוזמנו?

יוסף בראל:

אני רוצה להעיר מספר הערות. היו לנו ישיבות ודיונים עם הצוות שיושב ממול
ברוח מאד טובה וברצון לשתף פעולה. יש כמה בעיות על הפרק שחייבות להיות
מוסדרות כדי שנוכל להמשיך ולקיים את השידורים האלה מטעמה של רשות השידור.

לערוץ 33 שמקורותיו התקציביים מאד מוגבלים, עלות השידור מהכנסת על פי
"brake down” תקציבי, על פי מפרט פנימי של כל המרכיבים, הוגש לכנסת והוא
כשמונה מיליון שקל, בתנאי שהוא מסתיים בשמונה בערב ומעבר לזה עולה יותר.

על מנת למנוע ויכוחים מיותרים – הרי רשות השידור לא מעונינת לקבל כסף
מהכנסת – הצענו שנספק לכנסת - עד שתיפרד, תקבל את העלות שלה ותוכל לפרסם
מכרז מטעמה לחברה או לחברת הפקה שתפיק לה את השידורים ותשדר לה אותם – על
סמך מכרז שכבר ערכנו בערוץ 33 לעניינים אחרים, צוות, שהיא תשלם ישירות את
העלויות שלו ושהוא יקיים לה את השידורים. אנחנו נדאג לשלמות המקצועית
ולמוצר הסופי, שיהיה ברמה מקצועית ונקייה מאד, גם מבחינת תמונה וגם מבחינת
שידור ונעזור לכנסת לעבור לערוץ החדש לכשתקבל אותו. זאת, כדי לאפשר לערוץ
33 להפוך לערוץ המזרח תיכוני כפי שהוחלט בתוך רשות השידור, שיקדיש את
שידוריו לשידורים גם בערבית וגם באנגלית – בנוסף לשידורים אחרים - ושיוכל
למלא את ייעודו החדש שאושר לו בתוך רשות השידור ועל דעת הממשלה.

לכן מאד חשוב לי שההערות האלה יתקבלו, בהסכמתכם, כמובן ובהסכמת היועצת
המשפטית של הוועדה כנספח להחלטה הזאת של השנה הבאה, כי 4.5 מיליון שקל אינם
מאפשרים לנו לקיים את השידורים.

דוד לב:

נכון שיש מערכת של מגעים בין ערוץ 33 ובין הצוות של הכנסת והכל באמת נעשה
ברוח טובה, אבל אני לא חושב שצריך לערבב דבר בדבר שאינו שייך לעניין.

ראשית, יש חוק שעומד לפוג ב 31 לדצמבר ואת החוק הזה צריך להאריך. בלי החוק
הזה אי אפשר להמשיך לפעול. מעבר לכך יש מספר הצעות שאנחנו כעת שוקלים. גם
מהצד המשפטי, גם מהצד הכלכלי, גם מהצד של שיתוף פעולה בנושאים האלה.

שאול יהלום:

אחרי 2002. לשנת 2203.

דוד לב:

לא, לא. יכול להיות שזה יחול כבר בתוך 2002. זה כולל מערך של קבלת ערוץ
באמצעות שר התקשורת. השאלה איך הוא יופעל. האם זה יהיה לוויין, האם זה יהיה
כבלים וכיוצא באלה. גם אי אפשר לכתוב בתוך החוק את הדברים שאתה מבקש. זה לא
קיים. החוק אומר דבר פשוט: מה שנגמר ב-31 לדצמבר 2001, מוארך עד סוף יולי
תחילת אוגוסט 2002. כל יתר הדברים צריכים לעשות.

עכשיו, יש ויכוח בינינו והוא לא חדש – הוא גם נמשך כמה שנים טובות – לגבי
העלויות של השידורים מהכנסת, כאשר הטענה הקבועה של רשות השידור/ערוץ 33
היא, שהעלויות האלה הן יותר ממה שאנחנו משלמים והדיון הזה יהיה גם השנה,
אבל אל תערבב את שני הדברים האלה.

היו"ר יוסי כץ:

סליחה, השאלה היא זו: אם אנחנו מאריכים את תוקפו של החוק – בהנחה שאנחנו
מאריכים את תוקפו של החוק – אנחנו בעצם קובעים שרשות השידור ממשיכה לשדר.
אנחנו לא נכנסים פה לפרטי ההסכם.

אתי בנדלר:

ודאי שלא.

דוד לב:

ודאי שלא. זאת בדיוק הנקודה.

היו"ר יוסי כץ:

שיהיה ברור.

דוד לב:

מכוח החוק הזה נחתמו ההסכמים הקודמים ומכוח ההארכה הזאת, ייחתם ההסכם הבא.

היו"ר יוסי כץ:

אני רוצה, חבר הכנסת יהלום, לפני שאני מצביע, להבהיר דבר אחד: אני, בפירוש,
לא הסכמתי לקבל הצעה יותר מרחיבה בישיבה הקודמת, כיוון שאני חושב שהכנסת לא
יכולה להמשיך לעבוד בשיטה הקיימת, משתי סיבות עיקריות: הסיבה הראשונה היא
שחקיקה שנמשכת כבר כמה שנים בדרך של הוראת שעה, נראית לי חקיקה לא תקינה
לחלוטין. הסיבה השניה: יש לי תחושה לא טובה שגוף שמחוקק מכתיב לרשות כלשהי,
באמצעות החקיקה, דרכי פעולה בנושאים שלא קשורים לכוחה של הכנסת כמחוקק אלא
לכנסת כגוף מנהלי. לכן הצעתי – והצעת הפשרה הזו התקבלה בישיבה הקודמת –
להאריך את זה רק עד תום הכנסת השני של הכנסת.

אני מבקש לאשר את הצעת החוק לקריאה שניה ושלישית ואני קורא לכם ליישב את
חילוקי הדעות, להיערך לשינויים הצפויים ולהביא את הנושא לכאן. אני אזמן
דיון בנושא הזה בפרק זמן מוגבל.

מי בעד הצעת החוק לאישור לקריאה שניה ושלישית ירים את ידו. שניים.

מי נגד? אין.

תודה רבה, אני מודה למשתתפים.

הישיבה ננעלה בשעה: 13:20.
