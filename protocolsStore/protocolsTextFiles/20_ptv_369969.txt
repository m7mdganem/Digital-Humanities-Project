הכנסת העשרים

מושב שלישי

פרוטוקול מס' 215

מישיבת ועדת הכנסת

יום שלישי, ד' בשבט התשע"ז (31 בינואר 2017), שעה 14:15

סדר היום:

רביזיה על החלטת ועדת הכנסת בדבר טענת חריגה מגדר נושא הצעת חוק להסדרת
ההתיישבות ביהודה והשומרון, התשע"ז–2016 (כ/672), הנדונה בוועדה המשותפת
לוועדת החוקה, חוק ומשפט ולוועדת החוץ והביטחון

נכחו:

חברי הוועדה:

דוד ביטן – מ"מ היו"ר

רוברט אילטוב

יואב בן-צור

שולי מועלם-רפאלי

אברהם נגוסה

חברי הכנסת:

ענת ברקו

יעל גרמן

שרן השכל

יוסי יונה

אורי מקלב

רויטל סויד

אוסאמה סעדי

טלי פלוסקוב

מיכל רוזין

נחמן שי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אתי אפלבוים

רביזיה על החלטת ועדת הכנסת בדבר טענת חריגה מגדר נושא הצעת חוק להסדרת
ההתיישבות ביהודה והשומרון, התשע"ז–2016 (כ/672), הנדונה בוועדה המשותפת
לוועדת החוקה, חוק ומשפט ולוועדת החוץ והביטחון

היו"ר דוד ביטן:

אני פותח את הישיבה.

על סדר-היום: רביזיה על החלטות ועדת הכנסת בדבר טענה חריגה מגדר נושא בהצעת
חוק להסדרת ההתיישבות ביהודה ושומרון, התשע"ז-2016, הנדונה בוועדה המשותפת
לוועדת החוקה, חוק ומשפט ולוועדת חוץ וביטחון.

אוסאמה סעדי (הרשימה המשותפת):

איפה הימים של ניסן?

היו"ר דוד ביטן:

יש לנו 3 החלטות. מכיוון שהיו שלוש החלטות, אני אתן נימוק לשלושה חברי
כנסת. כל אחד יכול לנמק דקה. מי רוצה לנמק?

אוסמה, אתה רוצה לנמק?

אוסאמה סעדי (הרשימה המשותפת):

לא.

היו"ר דוד ביטן:

רויטל, את רוצה לנמק?

אוסאמה סעדי (הרשימה המשותפת):

אתה רוצה שאני אנמק? אני אנמק.

היו"ר דוד ביטן:

רויטל, את רוצה לנמק? את לא רוצה לנמק.

היו"ר דוד ביטן:

מיכל רוזין, רוצה לנמק?

מיכל רוזין (מרצ):

כן.

אוסאמה סעדי (הרשימה המשותפת):

אני אנמק.

מיכל רוזין (מרצ):

תתחיל ואני אמשיך.

היו"ר דוד ביטן:

כל אחד דקה.

אוסאמה סעדי (הרשימה המשותפת):

אדוני היושב ראש. אנחנו באמת פונים אליך בתור יו"ר הקואליציה. זאת באמת
הזדמנות אחרונה. אני לא יודע האם אתם באמת בעד החוק או שאתם נגד החוק. זאת
ההזדמנות האחרונה. עוד מעט זה יעלה למליאה ואז נתחיל לכסח. פה אני אומר,
באמת, זאת ההזדמנות האחרונה, לשים סוף לחוק המביש הזה, שבאמת יכתים את ספרי
החוקים של מדינת ישראל.

אל לנו להטיל את הכדור הלוהט הזה לשולחנו של בית המשפט העליון.

היו"ר דוד ביטן:

אנחנו לא, אתם תעשו את זה.

אוסאמה סעדי (הרשימה המשותפת):

אבל אתם תאלצו אותנו. באם באמת ראש הממשלה לא רצה את החוק הזה והוא בעצמו
אמר שזה יביא אותנו לבית הדין בהאג, כנראה ששתי האפשרויות יהיו. גם תלכו
להאג וגם בית משפט עליון ייאלץ בסופו של דבר למחוק את החוק הזה.

היו"ר דוד ביטן:

רויטל סויד.

רויטל סויד (המחנה הציוני):

זה אחד הרגעים האחרונים שבהם אני קוראת - - -

היו"ר דוד ביטן:

יש לנו בערך 4,000 יחידות בעייתיות ביהודה ושומרון.

רויטל סויד (המחנה הציוני):

נושא חדש.

היו"ר דוד ביטן:

הצעתי לכם הצעה לא לפרוטוקול ולא רציתם, אז מה אתם רוצים?

רויטל סויד (המחנה הציוני):

מה אתה מציע, להחיל את זה רק על 1,000 בתים ולא על 4,000?

מה אתה מציע?

היו"ר דוד ביטן:

אני לא יכול להציע בצורה פורמלית. הייתי מוכן ללכת לפשרה הגיונית שכל העולם
היה מבסוט ממנה אבל לא רציתם.

יעל גרמן (יש עתיד):

הבנו גם בלי שהוא אמר.

רויטל סויד (המחנה הציוני):

זה אחד הרגעים האחרונים שלנו כחברי כנסת יש אפשרות לבוא ולעצור את החוק
המסוכן הזה.

אדוני יושב ראש הוועדה, המחליף. זהו אחד הרגעים האחרונים לפני שאנחנו פה
בכנסת מחוקקים חוק מסוכן. הוא חוק מסוכן.

לכן, מכיוון שאנחנו נמצאים באמת ברגעים האחרונים לפני שאנחנו מחוקקים את
החוק שאנחנו, כנסת ישראל\ נותנת יד לחוק מסוכן שכזה, אני קוראת לחבריי
להתעשת ולעצור ולמנוע חקיקת חוק, שהיועץ המשפטי לממשלה אומר שהוא לא רק
אנטי דמוקרטי אלא גם אומר: אני לא אהיה זה שיגן עליו בבג"צ.

זה נכון שאנחנו כבר רגילים לראות את היועצים המשפטיים כשמאלניים, כמי שצריך
להזיז אותם מהדרך, כמי שבוא נשמע אותם ונעיף אם הצידה. עדיין אנחנו מדינה
שומרת חוק ומשפט כל-כך חריג מהיועץ המשפטי לממשלה לא נשמע כבר הרבהמאוד
זמן.

לכן אני קוראת לחבריי, וזה לא משנה אם אתם באופוזיציה ובקואליציה, ארץ
ישראל יקרה לכולנו ולי בטח, אבל יש עדיין מדינה והיא מדינת חוק ויש להימנע
מהחקיקה הזאת.

הרביזיה הזאת היא רבזיה שאני מבקשת לקבל אותה, כי גם על הדרך ולמרותה
הסתייגויות הכנסת נושאים חדשים שלא דני בהם ולא דיברנו עליהם ולא נתנו
עליהם את הדעת. זה הרגע לעצור.

היו"ר דוד ביטן:

מיכל רוזין.

מיכל רוזין (מרצ):

שולי אני חייבת לומר לך. הרי בימים הקרובים עמונה תפונה. גם תאכלו את הדגים
הסרוחים וגם תגורשו מהעיר. בסופו של דבר החוק הזה נולד בחטא. דיברתם על
הקישוט הריחני של שרן אבל פה יש קישוט מסריח, קישוט אלקטרולי, שבא להגיד
לכאורה: בואו תצביעו לנו. לצערי הרב, גם ראש הממשלה, גם ליברמן, גם
"כולנו", נסחפים אחרי 8 מנדטים של הבית היהודי כי מפחדים לאבד שם מנדטים.
בסופו של דבר כולכם תגורשו מהעיר.

החוק הזה נולד בחטא. הוא נולד לנסות לעקוף את בג"צ ולעשות סדר בעניין
עמונה. בסופו של דבר אמרו לנו פה בצורה חד משמעית, לא רק היועץ המשפטי
לממשלה, גם היועץ המשפטי של של הכנסת, היועץ המשפטי של מרד הביטחון שאמר
דבר חריף שכבר פורסם ולכן אני מרשה לעצמי להגיד. הוא אמר: שמי שיחתום על
צווים כאלה של הפקעות קרקעות פרטיות יסכן את עצמו בבית הדין הבינלאומי
בהאג. מה שאתם רוצים בסופו של דבר זה שזה יעבור לבג"צ ואז אתם תגידו עליו
שהוא בולשביקי ושמאלן והכול והוא יאשר. לא רק שיש פה נושאים חדשים אלא כל
מטרת החוק השתנתה. המטרה היתה לעקוף את בג"צ בעניין עמונה, זה נהיה סיפור
של ההסדרה. דרך אגב, ביטן, תזכור מה שאני אומרת לך. הרבה פעמים, כשאתה
מצהיר: עזבו, אנחנו נותנים להם להעביר טרומית ואחר-כך אנחנו נתקע את זה,
בסוף החוק הופך להיות חוק.

היו"ר דוד ביטן:

זה לא המצב.

מיכל רוזין (מרצ):

במקרה הזה, זה לא אתה. במקרה הזה כחלון ומפלגת "כולנו", שאתה עמדת והצהרת
במליאה בשבילו, שזה לא יקודם ושזה לא עוקף בג"צ. אם יהיה פה חוק שמתנגש עם
בג"צ - - -

היו"ר דוד ביטן:

לא, לא.

מיכל רוזין (מרצ):

זה רק מראה לכם שכל פעם שאתם רוצים לרצות את ה"סמוטריצים" בסופו של דבר אתם
מגיעים פה להצעות חוק בזויות שיבזו את מדינת ישראל.

היו"ר דוד ביטן:

אני אבקש להצביע נגד הרביזיה. אנחנו לא נמצאים במהות החוק, אנחנו נמצאים
בטענה לנושא חדש. שמענו את היועץ המשפטי של הוועדה שאמר שאין נושא חדש בכל
הטענות שנטענו.

מיכל רוזין (מרצ):

אנחנו חולקים עליו

היו"ר דוד ביטן:

אני רוצה להגיד לכם דבר אחד. אנחנו לא מחוקקים את החוק על מנת שבג"צ יפסול
אותו. אנחנו חושבים שהחוק הזה ראוי ומקווים שבג"צ יקבל את העמדה, במיוחד
לאור העובדה שגם כי בית המשפט הבינלאומי קיבל את הטענה של המתווה של
קפריסין.

מיכל רוזין (מרצ):

היועץ המשפטי לממשלה יגן על החוק בבג"צ?

היו"ר דוד ביטן:

לא הפרעתי לכם.

לכן אנחנו נילחם בבג"צ על העמדה שלנו.

מיכל רוזין (מרצ):

אלעזר יצטרך להגן.

יעל גרמן (יש עתיד):

היועץ המשפטי אמר שהוא לא יגן עליה.

מיכל רוזין (מרצ):

נכון, גם היועץ המשפטי של הכנסת. אז אולי אלעזר יצטרך להגן על העמדה.

היו"ר דוד ביטן:

אני אומר את דעתי כרגע.

אוסאמה סעדי (הרשימה המשותפת):

גם אלעזר אמר אותו דבר.

היו"ר דוד ביטן:

אני אומר משהו אחר. אנחנו עמדנו בהתחייבות שנתנו במליאה, שאנחנו לא נעשה
חקיקה רטרואקטיבי ולא נפגע בבית המשפט. זאת בדיוק התוצאה של התיקונים
שעשינו בקריאה ראשונה.

לכן אני מבקש מחברי הכנסת לדחות אתה רביזיה.

מיכל רוזין (מרצ):

החוק הכי רטרואקטיבי שחוקק בכנסת אי פעם.

היו"ר דוד ביטן:

מי שבעד הרביזיה ירים את ידו.

אנחנו נצביע שלוש פעמים.

נתחיל בטענה אוסמה. מי שבעד ירים את ידו? מי נגד?

הצבעה

בעד – 5

נגד – 9

נמנעים – אין

הרביזיה של חבר הכנסת סעדי לא נתקבלה.

היו"ר דוד ביטן:

הרביזיה לא נתקבלה.

נעבור לרביזיה של מיכל רוזין.

מיכל רוזין (מרצ):

היו 5, נחמן הצביע.

היו"ר דוד ביטן:

בסדר.

מי בעד הרביזיה של מיכל רוזין? מי נגד?

הצבעה

בעד – 5

נגד – 9

נמנעים – אין

הרביזיה של חברת הכנסת מיכל רוזין לא נתקבלה.

היו"ר דוד ביטן:

מי בעד הרביזיה של רויטל סויד?

הצבעה

בעד – 5

נגד – 6.

נמנעים – אין

הרביזיה של חברת הכנסת רויטל סויד לא נתקבלה.

היו"ר דוד ביטן:

הרביזיה לא התקבלה. הישיבה נעולה.

הישיבה ננעלה בשעה 14:30.
