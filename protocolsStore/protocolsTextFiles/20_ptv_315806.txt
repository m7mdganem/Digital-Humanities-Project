הכנסת העשרים

מושב שני

פרוטוקול מס' 56

מישיבת ועדת הכנסת

יום חמישי, כ"ג בחשון התשע"ו (5 בנובמבר 2015), שעה 15:00

סדר היום:

רביזיות על פניית יושב-ראש ועדת הכספים בדבר טענת חריגה מגדר נושא הצעת חוק
התכנית הכלכלית (תיקוני חקיקה ליישום המדיניות הכלכלית לשנות התקציב 2015
ו-2016), התשע"ה-2015, בנושאים אלו:

1. פרק ו', סעיפים 23 ו-24 (ייעוץ פנסיוני ושיווק פנסיוני);

2. פרק י', סעיפים 342 עד 347 ו-349 (הגבלת כיסוי קופות החולים וחברות
ביטוח עבור השתתפות בעלות ניתוח פרטי)

נכחו:

חברי הוועדה:

רועי פולקמן – מ"מ היו"ר

מכלוף מיקי זוהר

אורן אסף חזן

חברי הכנסת:

משה גפני – יו"ר ועדת הכספים

עבד אל חכים חאג' יחיא

נאוה בוקר

מיכל בירן

באסל גטאס

שרן השכל

יצחק וקנין

מנואל טרכטנברג

מיקי לוי

אורלי לוי אבקסיס

אראל מרגלית

בצלאל סמוטריץ

רחל עזריה

נורית קורן

מיקי רוזנטל

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

רביזיות על פניית יושב-ראש ועדת הכספים בדבר טענת חריגה מגדר נושא הצעת חוק
התכנית הכלכלית (תיקוני חקיקה ליישום המדיניות הכלכלית לשנות התקציב 2015
ו-2016), התשע"ה-2015, בנושאים אלו:

1. פרק ו', סעיפים 23 ו-24 (ייעוץ פנסיוני ושיווק פנסיוני);

2. פרק י', סעיפים 342 עד 347 ו-349 (הגבלת כיסוי קופות החולים וחברות
ביטוח עבור השתתפות בעלות ניתוח פרטי) 2015

היו"ר רועי פולקמן:

חברים, אנחנו פותחים את הדיון. באסל, אתה הגשת רביזיה, אתה מוזמן לנמק.

באסל גטאס (הרשימה המשותפת):

אני פונה לחברי הקואליציה - - -

מיקי רוזנטל (המחנה הציוני):

תגיד שאתה פונה ללב שלהם. אה, אין להם.

אורן אסף חזן (הליכוד):

אתה אכזר. אתה, דיברנו שאין לך משהו אחר, עכשיו אתה רוצה לקחת לנו את הלב?

באסל גטאס (הרשימה המשותפת):

רבותיי, אני חושב שעניינית, למרות כל אהבתנו לרב גפני, הנימוק החזק ביותר
הוא שאתם צריכים להצביע אתנו על כך ששני הנושאים האלה ייחשבו כנושאים חדשים
ויהיו מחוץ לחוק.

אורן אסף חזן (הליכוד):

עכשיו כבר אין לנו רוב.

היו"ר רועי פולקמן:

חברים, יהיה בסדר. תנו לחבר הכנסת באסל גטאס לנמק.

באסל גטאס (הרשימה המשותפת):

זהו, נימקתי, חאלס. אני יודע שזה לא נכנס לא לראש ולא ללב.

מיקי לוי (יש עתיד):

זה על הבריאות או על הפנסיוני?

באסל גטאס (הרשימה המשותפת):

על כל אחד בנפרד, או על שניהם?

היו"ר רועי פולקמן:

לא. חברת הכנסת אורלי לוי, את רוצה לנמק?

באסל גטאס (הרשימה המשותפת):

היא הגישה רביזיה על הפנסיוני.

אורלי לוי אבקסיס (ישראל ביתנו):

האמת, אני חייבת לומר שאני די מופתעת ממה שקורה פה. גם למי שחשב שראה הכול,
גם אם הוא היה צופה מן הצד וגם אם היה שחקן בתוך המשחק, זה הזוי מה שקורה
פה. מצד אחד, אני חושבת שאני יודעת מה תפקידה של אופוזיציה, ואין פה נושאים
מדיניים שיש עליהם מחלוקת. מצד שני, אני רואה את חברי האופוזיציה מתחילים
לנשור, ואני לא מצליחה לפתור את הפאזל.

היו"ר רועי פולקמן:

מי מתחיל לנשור?

אורלי לוי אבקסיס (ישראל ביתנו):

חברי האופוזיציה. אני חשבתי שהחברים בליכוד ממהרים לאנשהו ושתפקידנו
כאופוזיציה הוא להקשות - - -

קריאות:

- - -

אורן אסף חזן (הליכוד):

זו כבר תקלה שלך.

היו"ר רועי פולקמן:

אורן, אתה צריך להקשיב, מדברים פה על עניינים של אופוזיציה.

אורלי לוי אבקסיס (ישראל ביתנו):

בנושא שאנחנו באים לדון עליו עכשיו, יש בו כל כך הרבה על המאזניים, יש בו
400 מיליון שקלים ו-5,000 משרות במשק.

משה גפני (יו"ר ועדת הכספים):

על מה את מדברת?

אורלי לוי אבקסיס (ישראל ביתנו):

על הפנסיה. האם אנחנו רשאים לעשות את זה במין כזאת נונשלנטיות? ההסכם הזה
היה בלי ייצוג של רוב המועסקים במשק, למעלה ממיליון עובדים. הם אומרים שלא
רק שלא הייתה להם זכות להיות חברים - - -

משה גפני (יו"ר ועדת הכספים):

אבל הדיון הוא על נושא חדש, אורלי.

אורלי לוי אבקסיס (ישראל ביתנו):

נכון, אבל תבינו מה עומד פה על המאזניים. 400 מיליון שקלים, שהם 5,000
מקומות עבודה. מה זאת קלות הראש הזו? אני באתי מהפריפריה, ועוד מעט נדון גם
בפרק הבריאות בכספים, והפריפריה שם מופקרת, אין שם רופאים בהסדר, ורוצים
לסגור להם גם את ההחזר. מה הם אמורים לעשות? הם תולים בנו תקווה שנעשה את
תפקידו המחייב כאופוזיציה ושנקשה על הממשלה - - -

באסל גטאס (הרשימה המשותפת):

אדוני היושב-ראש, אני לא שומע בגלל אורן חזן.

אורן אסף חזן (הליכוד):

חשבתי שאתה לא שומע כי עדיין יש לך מים מההפלגה.

היו"ר רועי פולקמן:

תן לחברת הכנסת אורלי לוי לסיים.

באסל גטאס (הרשימה המשותפת):

צריך לשים אותו בפינה. לך לפינה.

אורן אסף חזן (הליכוד):

שיטה לרוקן מים מהאוזניים: תקפוץ על רגל אחת וזה יפתור לך את הבעיה.

באסל גטאס (הרשימה המשותפת):

לך תעמוד בפינה. יש גבול לכל תעלול.

היו"ר רועי פולקמן:

אורלי, תחתרי לסיום דברייך.

אורלי לוי אבקסיס (ישראל ביתנו):

הציבור בבית מסתכל עלינו ואומר: רגע, זה מה שאני מצפה מכם? יש לי שתי בנות
עכשיו בגיל ההתבגרות, ואני חוטפת ביקורת בבית, כזאת שאני לא חוטפת מהקשים
שבעיתונאים. אנחנו לא נראים טוב. יש פה 5,000 משרות על השולחן ועתיד
הבריאות בפריפריה. ואתם לא יודעים מה עוד קורה מתחת לשולחן כשאנחנו נאבקים
על הטבות המס לפריפריה; זה תכף יתגלה ותהיה פה רעידת אדמה למי שחשובה לו
הפריפריה. ואני עכשיו באה לבקר את החברים שלי מהאופוזיציה: שכחתם את
תפקידכם. 5,000 משרות.

מיכל בירן (המחנה הציוני):

אורלי, אני אשמח לשמוע מה את אומרת על 5,000 המשרות? זה משפט שאני לא
מצליחה להבין מה את אומרת.

אורלי לוי אבקסיס (ישראל ביתנו):

5,000 משרות בסכנה. 400 מיליון שקלים למעסיקים - - -

מיכל בירן (המחנה הציוני):

את אומרת שהמבוטחים צריכים לשלם את דמי התפעול?

אורלי לוי אבקסיס (ישראל ביתנו):

לא, לא.

מיכל בירן (המחנה הציוני):

אז מה את אומרת? את אומרת משפט סתום.

אורלי לוי אבקסיס (ישראל ביתנו):

יש פה מס הכנסה שאמור להכניס 400 מיליון שקלים, בלי להוריד - -

היו"ר רועי פולקמן:

חבר הכנסת אורלי לוי - - -

אורלי לוי אבקסיס (ישראל ביתנו):

- - בלי להוריד את התשלומים של הלקוח, של הצרכן. אז מה עשינו? נתנו לממשלה
יד לגבות עוד 400 מיליון שקלים, ואף אחד לא הוריד - - -

היו"ר רועי פולקמן:

אורלי, הדברים חשובים - - -

אורלי לוי אבקסיס (ישראל ביתנו):

אז אני פונה ללב של החברתיים בליכוד - - -

היו"ר רועי פולקמן:

הדברים חשובים מאוד - - -

אורלי לוי אבקסיס (ישראל ביתנו):

אז אני רוצה להציע הצעה.

היו"ר רועי פולקמן:

קדימה, אבל באמת לסיים.

אורלי לוי אבקסיס (ישראל ביתנו):

אנחנו יכולים לשחק בחתול ועכבר. תאמינו לי - - -

היו"ר רועי פולקמן:

לא, ננהל דיון ענייני, מקצועי.

אורלי לוי אבקסיס (ישראל ביתנו):

לא, לא, לא - - -

היו"ר רועי פולקמן:

ניהלנו הרבה שעות של דיונים על הנושאים האלה, אנחנו לא מתעלמים מהנושאים.

אורלי לוי אבקסיס (ישראל ביתנו):

בואו אני אומר לכם משהו. אנחנו יכולים לטרטר את ועדת הכנסת היום מפה ועד
להודעה חדשה. אנחנו אתמול התחננו: תנו לנו את סדר היום, תנו לנו את
הנוסחים, שנדע על מה אנחנו הולכים להצביע, שנהיה מוכנים עם ההסתייגויות,
שנהיה ערוכים לקראת הדיונים. פרק חוק ההסדרים, סעיף סל, כל מה שאתם רוצים
אתם יכולים לדחוף לשם. אנחנו באים עכשיו למין איזשהו ערפל שאין לנו מושג על
מה הולכים לדון. ומילא אנחנו הח"כים, אבל מה קורה עם הציבור שעלול להיפגע
מזה וזאת אולי התחנה האחרונה שהם יכולים לבוא ולהשמיע את דברם? השארתם את
חוק ההסדרים על השולחן של ועדת הכספים היום - - -

קריאה:

יאללה, זה פיליבסטר, נו.

אורן אסף חזן (הליכוד):

אורלי, נגמר, תודה רבה. תודה רבה.

היו"ר רועי פולקמן:

טוב, אורלי - - -

אורלי לוי אבקסיס (ישראל ביתנו):

ההצעה שלי היא פשוטה: בואו נחזור להצעה מאתמול. אני יודעת שאצל חלקכם
המשפחות שלכם מחכות לכם. תקשיבו, אנחנו אתמול ביקשנו לא לקיים היום את
הדיון, בטח לא ככה, כאשר הסעיפים פתוחים, בלי נוסחים ובלי כלום. אני פונה
אליכם: בואו תקבלו את ההצעה, נדחה את הישיבה הזו, ובינתיים נקדם סדר יום
שייתן לנו גם זמן להגיע למשא ומתן, כי אפשר לסגור את הפארסה הזאת.

אורן אסף חזן (הליכוד):

עד מתי את רוצה לדחות?

אורלי לוי אבקסיס (ישראל ביתנו):

תחילת השבוע.

היו"ר רועי פולקמן:

חברת הכנסת אורלי לוי, הדברים חשובים, ואנחנו ננהל דיונים עמוקים על כל
הנושאים האלה. הדברים ראויים.

אורלי לוי אבקסיס (ישראל ביתנו):

מה שביקשנו אתמול, אני מבקשת היום.

משה גפני (יו"ר ועדת הכספים):

אמרת "דיונים ארוכים"?

היו"ר רועי פולקמן:

דיונים ככל שצריך. ממצים, המילה היא "ממצים". אנחנו לוקחים את זה בכובד
ראש.

אנחנו מעלים להצבעה את שני נושאי הרביזיה. פרק ו', סעיפים 24 ו-24, ייעוץ
פנסיוני, מי בעד קבלת הרביזיה? מי נגד קבלת הרביזיה?

הצבעה

בעד הרביזיה – מיעוט

נגד – רוב

הרביזיה בנושא הייעוץ הפנסיוני לא נתקבלה.

היו"ר רועי פולקמן:

הרביזיה נדחתה. אנחנו מצביעים על הרביזיה בנושא פרק י', פרק הבריאות. מי
בעד קבלת הרביזיה?

אורן אסף חזן (הליכוד):

רגע, מי החברים?

היו"ר רועי פולקמן:

אורן, אנחנו בודקים את זה.

אורן אסף חזן (הליכוד):

היא פעם מצביעה, פעם לא מצביעה - - -

משה גפני (יו"ר ועדת הכספים):

מה אכפת לך?

אורן אסף חזן (הליכוד):

מה זאת אומרת? אני לא אתן הצבעות כפולות בכנסת. אתם צוחקים, אבל שש שנים
עשו לאבא שלי עוול, ובסוף יצא שבר-און הצביע וחזן שילם. לא יהיו פה הצבעות
כפולות, לא יהיו.

היו"ר רועי פולקמן:

אורן, אנחנו בהצבעה. מי נגד הרביזיה?

הצבעה

בעד הרביזיה – מיעוט

נגד – רוב

הרביזיה בנושא פרק הבריאות לא נתקבלה.

היו"ר רועי פולקמן:

שבעה בעד ושמונה נגד, הרביזיה נדחתה. תודה.

הישיבה ננעלה בשעה 15:10.
