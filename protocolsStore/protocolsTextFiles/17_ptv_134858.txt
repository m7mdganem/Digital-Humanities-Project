הכנסת השבע-עשרה נוסח לא מתוקן

מושב ראשון

פרוטוקול מס' 165

מישיבת ועדת הכנסת

התקיימה ביום רביעי, ד' בכסלו, התשס"ח, (14/11/2007), בשעה 09:00

סדר היום: הצעת חוק ההסדרים במשק המדינה (תיקוני חקיקה להשגת יעדי התקציב
והמדיניות הכלכלית לשנת הכספים 2008), התשס"ח-2007 – חלוקת ההצעה וקביעת
ועדות לדיון לפי סעיפים 117 ו-121 לתקנון הכנסת.

נכחו:

חברי הוועדה:

דוד טל – היו"ר

דוד אזולאי

רוברט אילטוב

אלי אפללו

אורי אריאל

מוחמד ברכה

אליהו גבאי

יצחק גלנטי

נסים זאב

יצחק זיו

נאדיה חילו

יואל חסון

אחמד טיבי

אסתרינה טרטמן

שלי יחימוביץ

אביגדור יצחקי

יורם מרציאנו

גדעון סער

מאיר פרוש

ראובן ריבלין

רונית תירוש

מוזמנים:

גלעד ארדן

חיים אורון

אלחנן גלזר

משה גפני

אבשלום וילן

אמנון כהן

סופה לנדבר

סטס מיסז'ניקוב

מיכאל מלכיאור

יעקב מרגי

מיכאל נודלמן

מרינה סולודקין

עתניאל שנלר

משה שרוני

נורית אלשטיין – היועצת המשפטית של הכנסת

נאזם באדר – סגן מזכיר הכנסת

ירדנה מלר-הורביץ – סגנית מזכיר הכנסת

רביב סובל – משרד האוצר

ייעוץ משפטי:

ארבל אסטרחן

שגית אפיק

מנהלת הוועדה:

אתי בן-יוסף

רשמת פרלמנטרית:

אתי אפלבוים

 

הצעת חוק ההסדרים במשק המדינה (תיקוני חקיקה להשגת יעדי התקציב והמדיניות
הכלכלית לשנת הכספים 2008), התשס"ח-2007 – חלוקת ההצעה וקביעת ועדות לדיון,

לפי סעיפים 117 ו-121 לתקנון הכנסת.

היו"ר דוד טל:

אני מתכבד לפתוח את ישיבת ועדת הכנסת. הנושא: הצעת חוק ההסדרים במשק המדינה
(תיקוני חקיקה להשגת יעדי התקציב והמדיניות הכלכלי לשנת הכספים 2008),
התשס"ח-2007.

ברגע זה העמידו לרשותכם את הטבלה המפורטות, בהנחיית היועצת המשפטית לכנסת.
אני מבקש להודיעכם כי הדיון יימשך עד לפתיחת דיוני המליאה. אחר כך נקיים
הפסקה.

גדעון סער:

אי אפשר לתת לזמן להיערכות?

היו"ר דוד טל:

זה תלוי בחברים. אם החברים יסיימו את הפרק של הפיצולים עד 10:00 תהיה לכם
הפסקה עד השעה 11:00. לאחר מכן נקיים הפסקה בדיונים ונשוב ונתכנס אחר
הצהריים. על שעה מדויקת תתקבל הודעה. היום אנחנו מתכוונים לסיים את כל חוק
ההסדרים.

היום, כאמור, כאמור, נדון בכל סעיפי החוק לשם פיצולם וחלוקתם לוועדות. לגבי
חלק מהסעיפים, נחליט על המלצה למליאה לפצלם לחלוטין מתוך החוק. חלק
מהסעיפים יישארו בחוק ההסדרים ואנו נחליט על חלוקתם לוועדות.

כאמור, חלק מהסעיפים יישאו בחוק ההסדרים ואנו נחליט על חלוקתם לוועדות.
במהלך חודש דצמבר תתכנס ועדת הכנסת כדי לקבוע סדרי דיון בקריאה שניה
ושלישית, לרבות בהסתייגויות. לפיכך אני רוצה לבקש שלא יוגשו הסתייגויות לשם
דיבור, כי זמן הדיבור במליאה לא יושפע ממספר ההסתייגויות. בעבר, ככל
שהסתייגנו יותר, קיבלנו על כל הסתייגות 5 דקות. כעת הדבר ייקבע על ידי ועדת
הכנסת, כפי שנקבע בשנה האחרונה, בהסכמה.

ראובן ריבלין:

הכנסת תפעיל את סעיף 31?

היו"ר דוד טל:

אתם רוצים להשחית את זמנכם ולהגיש הסתייגויות? תגישו.

חיים אורון:

יש כאן אי הבנה בסיסית.

היו"ר דוד טל:

אמרתי שהוועדה תשוב ותתכנס ותקבל הסכמה לגבי כמה מדברים כל סיעה, כמה כל
חבר כנסת בתוך אותה סיעה ידבר. זה כפי שנקבע בשנה שעברה.

ראובן ריבלין:

אתה לא מדבר על היום?

היו"ר דוד טל:

אני לא מתכוון להיום. אמרתי שבדצמבר נשוב נתכנס ונדון בזה. אני אומר את זה
רק כדי שלא יגישו כרגע הסתייגויות. אין טעם בהגשת הסתייגויות. פעם כשהגשנו
20 הסתייגויות זה היה כפול 5 דקות, דהיינו, 100 דקות דיבור. זה לא ילך כך,
אלא לפי המסורת של שנה שעברה, בהסכמות של כל הבית.

חיים אורון:

אדוני היושב ראש, ההודעה שלך מאוד חשוב לתכלית אחת בלבד, לחסוך בנייר. כרגע
תקנון הכנסת תקף וחוק ההסדרים הוא כמו כל חוק אחר וזכותי להגיש הסתייגויות
עם זמן דיבור. אם מישהו רוצה לשנות את התקנות יש דרכים איך לעשות זאת, ולא
בהודעה - - -

היו"ר דוד טל:

אני לא מתנגד לפרוצדורה, קיבלתי אותה.

רבותי חברי הכנסת ועדת הכנסת והכנסת כולה אינן כבולות לדרך שבה הממשלה
הגישה את הצעת החוק והן חופשיות להחליט כיצד על הכנסת לפעול בכל הנוגע
לפסולים והחלוקה לוועדות. הנחיית היועצת המשפטית קובעת כי אין לחוקק במסגרת
חוק ההסדרים, עניינים שאין זיקה ישירה והכרחית בינם לבין התקציב, לשנת
התקציב הקרובה. מדובר במבחן משולב, תקציבי ומשפטי, שבודק שמדובר בנושא בעל
עלות תקציבית משמעותית. זאת לצד הבחינה שלפיה, קיום התקציב לאותה שנת
כספים, מחייב את חקיקת החוק בצמוד לחוק התקציב.

טוב תעשה הממשלה אם תקדים ותביא במהלך השנה חוקים, שהיא חושבת שהם חשובים
לקיום התקציב הבא, כדי שכולם יצאו נשכרים - הממשלה שהציעה את החוק, והתאפשר
לה לבחון אותו יחד עם הכנסת בצורה מעמיקה ויסודית, הכנסת שמילאה את חובתה
כמחוקק, והרשות השופטת, שלא תהיה לה סיבה להתערבות. חשוב להזכיר כי בית
המשפט העליון ביקר מספר פעמים את חוק ההסדרים. מי שרואה באופן שלילי את
התערבות בית המשפט במה שקורה בכנסת, צריך להימנע מחקיקת חוקים באופן לא
ראוי, דבר שעלול להביא את בית המשפט לעשות שימוש בנשק יום הדין כמו פסילת
חקיקה.

שלי יחימוביץ:

מה עם אלה שמסכימים עם בית המשפט העליון? הם גם יכולים להתנגד.

היו"ר דוד טל:

תכף אני אשיב.

אנו מצפים מהממשלה שבשנה הבאה לא תכלול עניינים כמו אלה שיפוצלו - רפורמות
ביטולי חקיקה פרטית וכו', בהצעת חוק שמובאות לקריאה ראשונה, אלא לפעול
בהליך חקיקה רגיל במהלך הרגיל של כל השנה.

אני קורא לוועדות הכנסת השונות, שאליהן עוברים הנושאים המפוצלים מתוך הצעת
החוק, לא לעכבם כדי שלא תשמע טענה שמחוץ לחוק ההסדרים הכנסת אינה מאפשרת
לחוקק. על הוועדות יהיה לדון בעניינים האלה מייד, אחרי שיסתיים הדיון בחוק
ההסדרים במליאה. אינני מדבר כאן על התוצאה. חברי הכנסת סבורים להחליט שהם
מקבלים את הצעת הממשלה כולה, חלקה או דוחים אותה, ובלבד שיתקיים דיון רציני
ומעמיק.

אני רוצה להודות ליושבת ראש הכנסת ולחברים אחרים שפעלו כדי לשמור על כבוד
הכנסת, להבטיח הליך חקיקה ראוי. יותר מכל, למזכירת הוועדה נועה, אתי, מנהלת
הוועדה, שגית וארבל, היועצות המשפטיות, שטרחו ויגעו, מעבר לשעות העבודה
הרגילות, כדי להכין ולערוך את החומר לרשותכם. נורית היא מעל כולם.

תודה רבה, אני מודה לכם מאוד. היועצת המשפטית של הכנסת, בבקשה.

נורית אלשטיין:

שמענו את דבריו של יושב ראש ועדת הכנסת. ההנחיה לגבי הטיפול הנאות בחוק
ההסדרים כללה, לבד מן העובדה שבהחלטה על הפיצול צריך להביא בחשבון היעדר
קשר ישיר ומיידי לתקציב, גם את העובדה שאם מדובר בעניינים בעלי משקל ציבורי
רב, מורכבים, הדורשים דיון מעמיק, שמעצם טיבם הפגמים שדבקו בחוק ההסדרים
לעניין חקיקה חפוזה, חלים עליהם קל וחומר, גם אם מישהו יטען שיש להם זיקה
תקציבית, כשלעצמם הם לא יכולים להיות כלולים, לטעמנו, בחוק ההסדרים. המבחן
הוא מבחן משולב, משפטי וכלכלי.

גדעון סער:

מה קורה אם יש להם זיקה תקציבית?

נורית אלשטיין:

אמרנו שהמבחנים הם מצטברים. היה ומדובר, למשל, ברפורמות גדולות או בחקיקה,
גם אם יבוא מישהו שיצליח להראות שיש לזה זיקה כלשהי תקציבית, הרי זה לא
עניין שלטעמנו אפשר לכלול אותו בחוק ההסדרים.

אני רוצה לומר דבר נוסף. זה מופיע בהנחיה באופן ברור. אני סבורה שחברי
הכנסת סוברנים לפעול, כמובן, על פי ההנחיה, וסוברנים לפעול כדרכם. חשוב
שהדברים יובאו בחשבון.

נקודה נוספת שאני רוצה להביא דווקא עכשיו. זה לא סוד, שמענו בשבועות
האחרונים, שהכנסת הצליחה להוציא, בהסכמות כאלה ואחרות, סעיפים שונים מחוק
ההסדרים.

היו"ר דוד טל:

ועדיין נותרו יותר מידי סעיפים.

נורית אלשטיין:

לא רק שנותרו יותר מידי סעיפים אלא חשוב שחברי הכנסת יהיו מודעים למהלך,
שיכול להיות, שבסופו אנחנו מרמים את עצמנו. אני אסביר: ההמלצה המשפטית שלנו
כללה מבחנים משולבים. לאמור, ההוצאה מחוק ההסדרים, העברת הסעיפים לחקיקה
רגילה לוועדות המוסמכות ולאו דווקא לוועדת הכספים וקביעת לוח זמנים שלא
יתנגש בחוק ההסדרים. שכן, אם מישהו רוצה לנופף בחוברת רזה, אבל בסופו של
יום, סעיפים שיוצאו מחוק ההסדרים ויועברו בחקיקה רגילה, יעברו לוועדות
שאינן הוועדות המוסמכות, על מנת להעבירן בלוח זמנים של חוק ההסדרים, נמצא
שבמקום חוק הסדרים אחד, עשינו הרבה חוקי הסדרים ורימינו את עצמנו ואידך זיל
גמור. הדברים ברורים ולא אוסיף למעלה מהצריך.

כאשר אנחנו הנחנו המלצות בפני יושבת ראש הכנסת ובפני יושב ראש ועדת הכנסת,
שילבנו הן את ההמלצה לעניין הוצאת סעיפים מחוק ההסדרים והן לעניין העברת
אותם סעיפים לחקיקה רגילה בוועדה המוסמכת. עצם העובדה, שבסופו של דבר
הועברו סעיפים לוועדה, שבאופן טבעי איננה הוועדה המוסמכת, מעוררת חשד.
הדברים צריכים להישאל. מישהו צריך לחשוב, מדוע רפורמה גדולה, שמטבעה צריכה
להיות בוועדת כלכלה וגם נדונה בוועדת כלכלה וגם השר הממונה מעוניין שהיא
תמשיך להידון בוועדת הכלכלה, מדוע היא תעבור, למשל, לוועדה אחרת? במהלך
הדיון, כאשר ידונו סעיפים שונים, נשמח לומר מהי ההמלצה המשפטית שלנו. חברי
הכנסת יכולים להנחות את עצמם לאורה - - -

נסים זאב:

למה שההמלצה לא תהיה מראש? יכול להיות שחברי הכנסת לא ידונו בעניין. מרמים
את עצמם זה משפט חמור. זה חוקי או לא חוקי? אם זה לא חוקי, אף אחד לא רוצה
להצביע.

אורי אריאל:

זה חוקי אבל מסריח. מותר להיות נבלים ברשות התורה.

נורית אלשטיין:

ההמלצות המשפטיות שלנו, לעניין הועדות המוסמכות כתובה בטבלה שחולקה לכם.
ההמלצות בעניין הפיצול השתנו. ההנמקות, ככל שיידרש, יינתנו על ידי הלשכה
המשפטית.

ראובן ריבלין:

לא התייחסת להמלצה של הוועדה, כפי שהיא מופיעה בנייר שלנו, שהדיונים
יסתיימו עד 31.12. האם בפיצול הזה ההצבעות תהיינה בנפרד או יוחזרו לחוק
ההסדרים?

נורית אלשטיין:

בנפרד.

ראובן ריבלין:

הן תידונה בוועדות לקריאה שניה ושלישית?

נורית אלשטיין:

במועד שונה מחוק ההסדרים.

ראובן ריבלין:

האם ההתחייבות של הוועדה לסיים עד 31.12 מחייבת או שזאת רק המלצה?

היו"ר דוד טל:

זאת רק המלצה.

נורית אלשטיין:

זאת רק המלצה. אמרתי שיש כאן שילוב וצריך להיות רגישים ולשים אליו לב.
הפיצול הוא התחנה הראשונה. התחנה האחרת, מהי הוועדה שמקבלת לחיקה את הדיון
באותו סעיף שהופך עכשיו חקיקה רגילה. ככל שהוועדה המוסמכת לא היא זאת שתקבל
בסופו של יום את החקיקה אליה, ברור שעל פני הדברים צריכה להישאל שאלה מדוע,
כי בהמשך, התחנה האחרונה היא, מהו לוח הזמנים. אנחנו סברנו שבכל אותם
סעיפים שיפוצלו מהחוק ראי להתחיל בחקיקה רגילה אחרי שחוק ההסדרים מסתיים.

בעזרת השם, אפשר לשחק כך ואחרת. אפשר לקרוא לזה חוק הסדרים. השם כשלעצמו,
חוק הסדרים, חוק תקציב, חקיקה רגילה שעוברת יחד עם חוק ההסדרים בבליץ, מה
לי שם כזה או שם אחר? דה פקטו, מדובר בחקיקה שסובלת מאותם פגמים שנתלו בחוק
ההסדרים.

שלי יחימוביץ:

אני רצה לשאול מה את מציעה לגבי החקיקה?

נורית אלשטיין:

שימו לב לאיזו ועדה זה עובר. זאת סמכותכם, אתם יכולים להצביע גם על הפיצול
וגם על המעבר לוועדה.

שלי יחימוביץ:

ומה לגבי התאריך?

נורית אלשטיין:

ככל שהוועדה המוסמכת היא זאת שתקבל אליה גם את החקיקה, שמבקשים עכשיו
להעבירה בחקיקה רגילה, אפשר יהיה לשער שלוח הזמנים יהיה - - -

אפשר להחליט גם על הפיצול ולא לקבוע ועדה. אם חברי הכנסת יחליטו על
פרוצדורה כזאת, הם משאירים את הכוח בוועדת הכנסת, זה חשוב.

שלי יחימוביץ:

אני רוצה להגיד אמירה כללית. אני מקבלת את דבריה של היועצת המשפטית, שאנחנו
מרמים לא רק את עצמנו אלא גם את הציבור. נוצר כאן מרוץ להראות חוברת דקה,
ואני לא מזלזלת חלילה במאמצים שלך, אדוני יושב ראש הוועדה. נוצר כאן מרוץ
להראות חוברת דקה פיקטיבית, שהמשמעות העניינית והתכנית שלה היא דלה ביותר,
במיוחד לציבורים שאין להם לוביסטים. זה בולט לעין.

מבחינת התוכן, מהסעיפים שנשארו בחוק ההסדרים לא ירד אפילו סעיף אחד
שמשמעותו פגיעה בקבוצות החלשות באוכלוסיה. אני מדברת על הקפאה לשנה של
קצבאות הביטוח הלאומי והבטחת הכנסה, שזה סעיף שאי אפשר להצביע בעדו, נקודה.
גם על המשך הקיצוץ ב-4% בקצבאות לאומללים ביותר, וזה שעה שהשכר שלנו – אני
באמת לא רוצה להיות פופוליסטית, אני לא חושבת שהשכר שלנו גבוה מידי – זה
שעה שהשכר שלנו צמוד לשכר הממוצע במשק. להרים את היד עבור המשך קיצוץ
קצבאות כשסך הכל השחיקה מביע כבר ל-8%, זה מעשה שלא יעשה.

גדעון סער:

איך זה ששרי העבודה הצביעו בעד זה?

היו"ר דוד טל:

גדעון, הזכות ניתנת כרגע לחברי הכנסת להצביע לפי הבנתם, לפי הכרתם, לפי
השקפת עולמם.

שלי יחימוביץ:

אני מדברת בשם עצמי ואני מתחייבת להצביע נגד. אגב, הרפורמות הכי משמעותיות
לשינוי פני שוק העבודה ולפגיעה המונית באלפי עובדים, כמו הרפורמה בתחבורה,
נשארו כמובן. השב"ן, שפוגע ב-75% מהמבוטחים בקופות חולים, שמונע תרופות
שאינן בסל, שזאת בגזירה בלתי הגיונית לחלוטין – זה נשאר. אנחנו לא משחקים
במספרים. זה שחופי הכנרת זה סעיף ששווה 30 סעיפים, והוא ירד, זה לא משכנע
אותי ואין לזה שום יתרון לגבי הציבור.

היו"ר דוד טל:

כאמור, תוכלי להצביע בניגוד למה שהומלץ.

שלי יחימוביץ:

לסיום אני רוצה לצטט את דברו של יו"ר הסיעה שלנו. עכשיו אני מוכנה לחתום על
מה שהוא אמר: שכל מה שיצא מחוק ההסדרים יישאר, ושכל מה שנשאר בחוק ההסדרים
ייצא.

איתן כבל:

זאת גאולה לעולם, דרך אגב.

אביגדור יצחקי:

אני רוצה להתייחס לדברים שנאמרו פה על ידי המחלקה המשפטית. אני חושב שזאת
קצת פגיעה במעמדה של הכנסת ומעמדם של חברי הכנסת, לומר שתהליך של פיצול כזה
או אחר, או וועדה כזאת או אחרת, הוא זה שקובע בסופו של דבר את אופיו של חוק
ואת תוכן החוק ומה יוצא ממנו בסופו של דבר. אני יכול להביא כמה דוגמאות
לעניין הזה. לכן, הסערה הזאת, האם החוק הזה יהיה בוועדת כזאת או בוועדה
כזאת, בסופו של דבר על הדברים האלה מצביעים גם במליאת הכנסת וגם בוועדות.
יושבים פה חברים, שיש להם שיקול דעת. אני רוצה לומר לך גברתי הנכבדה, על
דעת רוב חברי הכנסת, השב"ן יישאר במצב הנוכחי שלו.

חיים אורון:

לשליש מהאוכלוסייה לא יהיו תרופות מצילות חיים.

אביגדור יצחקי:

זה ממש לא נכון וזאת הצגה מעוותת של הדברים. יש עוד הרבה דברים. היום אנחנו
מדברים על פרוצדורה. אנחנו מבזבזים את הזמן על פרוצדורה. במקום זה צריך
להתעסק במהות.

הנושא הזה של חוק ההסדרים - שחברי הכנסת יסתכלו בראי ולא בשום מקום אחר ולא
על ממשלה.. הבטחנו לעצמנו שנביא חוק שונה. אנחנו, חברי הכנסת, לא הממשלה,
עזבו את הממשלה. בסוף חבר הכנסת בעצמם לא התארגנו לכלל חקיקה כדי לשנות את
החוק הזה, כולל אני. בעניין הזה צריכים חברי הכנסת לא כל שנה לבוא לבכות
וליילל אלא לעשות מעשה, להגיש הצעת חוק לשנות את חוק ההסדרים.

שלי יחימוביץ:

יש הצעת חוק כזאת.

השר איתן כבל:

בוא לא ניתמם, אנחנו בקואליציה. אתה חושב שאנחנו עושים עכשיו הכאה על חטא?

ראובן ריבלין:

החוק הקיים מאפשר לנו להדוף את חוק ההסדרים.

משה שרוני:

כל שנה אנחנו באים ובוכים ועושים אל"ף בי"ת גימ"ל דלי"ת. במקום לעשות כל כך
הרבה עבודה, שוועדת הכנסת תחליט בצורה נבונה ונכונה. כל חברי הכנסת הנבונים
יצביעו בעד ביטול חוק ההסדרים וזה הכל. זה מה שצריך לעשות.

אביגדור יצחקי:

זה מצריך חקיקה.

משה שרוני:

ועדת הכנסת יכולה לבטל את כל חוק ההסדרים.

ראובן ריבלין:

רק צריך להצביע נגד החוק.

יעקב מרגי:

אדוני יושב ראש הוועדה, חבריי חברי הכנסת. אני רוצה להודות ליועצת המשפטית
של הוועדה על הכנות. נתנו לנו להבין שהכל מתואם ובסך הכל קוצצו סעיפים רבים
מחוק ההסדרים. שמענו את הידיעה ואכן שמחנו כי כולנו רצינו לראות חוק הסדרים
חדש. לכן כאשר ראינו את ההמלצה, את השוליים הצרים של 31.12, הבנו שזה כמעט
ולא כלום. כשראינו את ההסכמים וההבנות - - -

היו"ר דוד טל:

רק לגבי 6-7 סעיפים.

יעקב מרגי:

כשראיתי אלו סעיפים פוצלו לוועדות מחוק ההסדרים, לבי התחמץ. כולם יודעים את
דעתי ואת הביקורת שלי לגבי המדיניות הכלכלית של נתניהו.

גדעון סער:

כמה שנים תתקפו את ביבי? כל שנה אתם מביאים את אותם תקציבים ותוקפים את
ביבי.

יעקב מרגי:

לא חשבתי שאני אשב בוועדת הכנסת ואני אתמוך בחוק הסדרים שהוא דומה לחוק
ההסדרים - - -

גלעד ארדן:

לא חשבת שתעלה ב-30% את מחיר הלחם האחיד.

יעקב מרגי:

לא חשבתי שאני אשב בקואליציה ואני אצטרך לתמוך בחוק הסדרים כמעט זהה לזה של
בנימין נתניהו.

גדעון סער:

צריך להביא זר פרחים לנתניהו.

יעקב מרגי:

אני מגיע לדיון כאן כיו"ר סיעת ש"ס, בלב כבד. למרות כל ההבטחות שאכן
הדיונים המעמיקים יהיו בוועדות. שר האוצר הבטיח שהוא מוכן לקיים דיונים
בוועדות ושנוכל להילחם על כל סעיף וסעיף בוועדה. נתנו את הסכמתנו שאכן נאשר
את הפיצולים, ברוח הדברים שסיכמנו. אני מודיע כאן, שלא יהיו אי הבנות. תהיה
מלחמה עיקשת בוועדות על כל סעיף וסעיף.

אורי אריאל:

נילחם כמו אריות וניפול כמו זבובים.

יעקב מרגי:

אורי, ברקורד של המאבקים שלך, לצערי כך היה. נלחמת כמו ארי ונפלת כמו זבוב.

יעקב מרגי:

אני קורא לכל רשאי הוועדות. ה-31.12 זה תאריך בלוח השנה, לא יותר מזה. אם
האוצר חושב לקבל את החוקים האלה ב-31.12 הוא יתאכזב. מדובר כאן בסעיפים
כבדים לכן אני מודיע לאוצר, שאם הוא מתכוון לקבל את החוקים האלה ב-31.12,
אנחנו כחברי כנסת חובה עלינו להוכיח לציבור שאכן בכוונתנו לשנות את הנוהג
המגונה הזה של האוצר להביא בחוק ההסדרים כל על מנת לנקות את השולחן.

ראובן ריבלין:

אבקשך להסב את תשומת לב חברי הכנסת שדבריהם מוקלטים ונזכיר להם ב-1.1 מה הם
אמרו היום.

חיים אורון:

אני רוצה להגיד לידידי חבר הכנסת אביגדור יצחקי. היות ולא קיבלתי את בקשתו
של היושב ראש הגשתי הסתייגות שאחרי סעיף "לא יוגש חוק הסדרים במתכונת חוק
זה, החל משנת התקציב הבאה (2008), אלא בסעיפים הקשורים ישירות לתקציב
המדינה". אם זה מתקבל ב-31.12 נגמר הסיפור. לא צריך שום דבר ארוך. זאת
הצבעה את בעוד 40 יום ונגמר הסיפור.

אביגדור יצחקי:

יהיה על זה דיון בוועדת הכספים.

חיים אורון:

יהיה דיון ונראה איך כולם מצביעים. אביגדור, אני כבר מתחיל את המשא ומתן
ואומר לך מה הפשרה שאני מוכן ללכת עליה. אני מוכן להתפשר ושנגיד שזה
מהקדנציה הבאה. אז תיגמר כל ההצגה. כל אחד הוא בעד חוק ההסדרים כשהוא
בקואליציה והוא נגד כשהוא באופוזיציה. אני יודע שגם בשנה הבאה אני אהיה
באופוזיציה.

אביגדור יצחקי:

אם זה יתקבל, אתה מצביע בעד עבור כל הסעיפים?

חיים אורון:

עם כל הכבוד וויכוח ההיסטורי באיזה ועדה יידון כל סעיף, זה לא מעניין אותי,
מצידי שיעבירו את כל החוק הזה לוועדה למעמד הילד. בסופו של דבר חשובה העמדה
כלפי הסעיפים ואיזה תהליך חקיקה אמיתי יהיה. ראיתי מעט חוקים בוועדה שהיה
לה חוק אחד, יושב היושב ראש, עם כל הלוביסטים מסביב, וחוקקו את החוק. ראיתי
ישיבות שהיו בהם המון חוקים, ישבו הרבה חברי כנסת ודנו בהם. עם כל ההטפות
מוסר לכולם, זה המבחן שלנו. אני עוד לא רואה איך עומדים במבחן הזה. המבחן
העיקרי, מבחינתי, גברתי היועצת המשפטית הוא לא כמות הביטולים אלא כמות
ההצבעות. כל החוקים שיובאו בסוף להצבעה אחת בקריאה שלישית, הם חוק ההסדרים.
כל השאר זה המשחקים. כל חוק שלא יפוצל עד לקריאה השלישית, זאת אומרת
שיכריחו אותי להצביע נגד חוק שאני תומך בו, משום שאני נגד חוק ההסדרים, זה
הקריטריון המהותי. בקריטריון הזה, לצערי הרב, ברוב הסעיפים שבהם מדובר, לא
חל שינוי ולכן זה חוק הסדרים.

יצחק זיו:

אני שומע את חברי הכנסת ואני שואל את עצמי כל פעם מחדש לאן הגעתי? אני
מסתכל על הסעיפים שיושארו כחלק מחוק ההסדרים. הרי בעצם לא עשו כלום. הדיון
צריך להיות על הסעיפים האלה. מה שיפוצל, זה נושא נפרד. הקפאת קצבאות המל"ל
זה הדבר הבסיסי שצריך לטפל בו. השב"ן זה נושא של ייהרג ובל יעבור. חברי
הכנסת, זה הנושא הבסיסי שעליו צריך לדבר.

אביגדור יצחקי:

מי הולך להקפיא קצבאות? נראה לך הגיוני שראש ממשלה ושר האוצר יקפיאו
קצבאות? זה נראה לך הגיוני? גם אין אינפלציה.

יצחק זיו:

לאחר הרווחים הגדולים והמיליארדים שנכנסו, הדבר הבסיסי הוא לטפל בנושאים
הבסיסיים. השב"ן והמל"ל הם הדברים הבסיסיים. אם נטפל בדברים הבסיסיים האלה,
נוכל אחר כך לטפל בדברים נוספים. אנחנו חייבים לדאוג שנושא חוק ההסדרים לא
יישאר כפי שהוא ולא להגיד שתהיה חוברת דקה. חוברת דקה יכולה להכיל הרבה.
צריך לפצל אותו ולטפל בו ביסודיות.

אבשלום וילן:

אדוני היושב ראש. אני מודה שאחרי כל הפרסום הגדול והכבוד הרב שנתנו לאלה
שעמדו מול האוצר, כשאני מסתכל על התוצאה הסופית יש פה כמה תהיות עקרוניות.
אני לא מבין את החוכמה הזאת שבנושאים שיפוצלו, ממליצים שהכנתם תסתיים עד
ל-31.23 וההצבעה במליאה תתקיים במועד נפרד. האם זה בסופו של דבר יגיע
למליאה עד ה-31 או לא יגיע?

היו"ר דוד טל:

יגיע למליאה לפני ה-31 לא כחלק מחוק ההסדרים ולא יוצבע - - -

גדעון סער:

אז זה לא פיצול.

היו"ר דוד טל:

כל חוק יוצבע בנפרד. בכל 6 הסעיפים האלה, כל חוק יהיה בנפרד ויוצבע בנפרד
בקריאה שניה וקריאה שלישית.

אבשלום וילן:

בעצם זה מן ישראבלוף כי בכל מקרה תערוך בהם דיון מהיר ותצטרך להביא אותם עד
סוף השנה.

היו"ר דוד טל:

זה נכון, אבל תהיה הצבעה נפרדת. זה ההבדל הקטן.

אבשלום וילן:

בפועל, בית המשפט העליון אמר שמדובר בעצם בחקיקה מהירה ולא נכונה ואתם
נותנים לזה יד. נניח שאני תומך בחוק, זאת צורה? מה עשיתם פה? אני לא אוהב
שעושים לי ישראבלוף. הבעיה כאן היא ההליך. אתה נותן את ידך, ומי כמוך התנגד
לזה שנים בכל הוועדות, ונותן לזה יד.

אביגדור יצחקי:

אתה נותן הרצאה של שעה על שני סעיפים?

אבשלום וילן:

אני אתן יותר. אני לא מבין דבר אחד בעבודה שעשיתם. ישנם דברים שהם לא
נכונים במהות. מדוע נתתם ידכם - - -

היו"ר דוד טל:

למשל? אגב, עדין לא נתנו יד לשום דבר. בסוף הדיון תראה אם נתנו או לא נתנו
יד.

אבשלום וילן:

אדוני היו"ר, אתה היית יו"ר ועדת העבודה והרווחה. מי כמוך יודע שלאוצר אין
שום סמכות אמיתית לגעת בנושא קצבאות הביטוח הלאומי. זה לא שייך אליו, זה
ביטוח ששייך לאזרחים. מה פתאום אתה משאיר את זה? מהותית אין להם זכות לטפל
בזה, אבל אתם נכנעתם. לדעתי צריך לעשות עוד ניקוי אחד, בסעיפים שהם להם
רשות לדון בהם.

היו"ר דוד טל:

נעשה את הניקוי כאן ועכשיו.

אורי אריאל:

ראשית אני אומר לאביגדור יצחקי כי יש הצעת חוק, הכל ישנו. היו דיונים גם
בוועדה הזאת. תואיל, יחד עם חבריך לקואליציה, ותעבירו את החוק לביטול חוק
ההסדרים, שהוא בושה לבית הזה יותר מכל מיני דברים אחרים. יש על זה הסכמה
ובידכם הדבר לעשותו. לאופוזיציה אין מה ליילל. האופוזיציה מסתכלת עליכם
ושואלת אתכם את כל השאלות הנכונות. כל יושבי ראש הוועדות מסכימים שהדבר לא
תקין, כולל יושב ראש ועדת הכנסת, וההמלצה שלכם לגמור את זה עד סוף השנה היא
בגדר צחוק מהעבודה. אני מציע לכם לשנות את זה.

נסים זאב:

אני רוצה להזכיר לחברים שכאן לא דנים, כרגע, במהות אלא רק בפיצול עצמו.
דיון מהיר לא הופך את הדיון לדיון פסול. המשפט של היועצת המשפטית, שחברי
הכנסת מרמים את עצמם, ברגע שהנושא מגיע לוועדה, לא רלוונטי. אותם חברי כנסת
יושבים בוועדת כספים, בוועדת רווחה וגם בוועדת חוקה. חבר הכנסת שיושב
בוועדת הכנסת הוא רמאי ובוועדת הכספים הוא לא רמאי? איזו מן תיאוריה,
פסולה, לדעתי, שנשמעה על ידי היועצת המשפטית, כאילו חברי הכנסת מרמים את
עצמם? הרמאות היא, אם חבר כנסת, אולי, מצביע בניגוד למצפונו.

אני רוצה לומר לכם שבמשחק של קואליציה אופוזיציה היו רוצים כל חברי
הקואליציה תמיד להצביע כמו אופוזיציה. זה הרבה יותר טוב, זה הרבה יותר
נכון, ולא רק בחוק ההסדרים. כל חוק וחוק שמגיע לשולחן הכנסת היינו רוצים
להצביע כמו אופוזיציה. צריך להבין את המגבלות ואת היכולות. לכן אני אומר
שנתחיל לדון במהות, במסגרת הוועדות, כפי שועדת הכנסת תחליט.

השר איתן כבל:

בלשון שחקני הכדורגל, אנחנו מכדררים עכשיו ברחבה. מה שג'ומס אמר הוא נכון.
הקואליציה והשותפות בקואליציה תיבחנה בסופו של עניין בוועדות השונות. האם
הן יצליחו לנהל מאבק על תקציב ש אני מודה שהוא תקציב רע. המבחן האמיתי של
השותפות בקואליציה יהיה במהות ושם נידרש לעשת קרב. יש שם דברים קשים, רעים,
שפוגעים מאוד מאוד באזרחי מדינת ישראל. אני אומר את זה גם לגדעון לגבי
נתניהו. הייתי שמח אם הוא יעמוד ויודיע כבל עם ועדה הוא, שחוק ההסדרים בטל.

שלי יחימוביץ:

אבל הוא לא הולך להיות ראש ממשלה.

משה שרוני:

למה מפלגת העבודה לא נלחמת על זה?

גדעון סער:

אבל אתם מביאים את חוק ההסדרים, מה אתה רוצה?

יורם מרציאנו:

איתן רומז שאתם מקימים את הממשלה הבאה.

גלעד ארדן:

מברק הוא לא מצפה להגיד משהו, כי הוא איבד את הלשון, לכן הוא מצפה מביבי
להגיב.

סטס מיסז'ניקוב:

שמעתי את נאום היועצת משפטית והתחברתי לכל מילה. אני רק מבקש שתהיי
קונסיסטנטית גם בעת ההצבעות על הסעיפים, כפי שדיברנו אתמול. היא יודעת על
מה אני מדבר. אני מבקש ממך להיות עקבית גם בעת ההצבעות.

לעומת אחרים, יש לי רק הסתייגות אחת לגבי חוק ההסדרים. לפי החוברת הזאת,
ועדת הכספים יכולה לצאת לחופשת סקי. אני מבקש להוציא מוועדת הכספים את
הדיון בנושא התחילה, כי אני לא מתכוון לדון על תחילה של הסעיפים שעליהם לא
נדון בוועדת הכספים. אז תעבירו את התחילה לוועדת חוץ וביטחון וגם את המטרה
תוציאו מאיתנו, כי אני לא מבין את המטרה של החוק הזה.

משה גפני:

לדעתי, מי שעוקב אחרי עבודת הכנסת, מתבייש להיות בבניין הזה.

קריאה:

אז תתפטר.

משה גפני:

אני לא מתכוון להתפטר. הביזיון שלנו, נאמר כבר קודם, מעבר לחילופי הדברים
במליאה וביחסים בין חברי הכנסת. במהות הביזיון הוא נורא ואיום. הכנסת
מסיימת את עבודתה מידי יום, ללא סעיפים שעומדים על סדר היום. הכנסת לא
עובדת. למה היא לא עובדת? מפני שהממשלה והקואליציה מביאים את הכל באופן
מרוכז, בפרק זמן מאוד קצר כך שחברי הכנסת לא יכולים לדון בהם. כל אחד מראשי
הקואליציה יוכל לקחת לעצמו קרדיט על מה שהוא העביר ומי. חבר הכנסת אפללו
אומר שהוא לוקח לעצמו את הקרדיט, רוחמה אברהם לוקחת לעצמה קרדיט. כולם
לוקחים פה קרדיטים אבל הביזיון הוא של כולנו. במקום שהכנסת תעבוד במשך כל
השנה ותדון ברפורמות במשק המים, במשק החשמל ובשרותי הדת, היא פשוט לא
עובדת.

אביגדור יצחקי:

חבר הכנסת גפני, אין לך בושה. אתמול היית רשום לכל הדיונים ולא הופעת לאף
אחד. הבן אדם לא יכול לעמוד פה ולהשמיץ את כולנו. אתמול הוא היה רשום לכל
הדיונים ולא הופיע לאף אחד. אתה בא להגיד לנו עכשיו מה אנחנו עושים או לא?
מה זאת הטפת המוסר הזאת? מה זה שייך לחוק ההסדרים?

גלעד ארדן:

הם בכלל לא מביאים חוקים ממשלתיים, הכל דרך חוק ההסדרים.

אביגדור יצחקי:

מה זה שייך לחברי הכנסת? שידבר על הממשלה ושלא ידבר על הכנסת.

משה גפני:

אדוני היושב ראש, אני מציע לחבר הכנסת יצחקי לא להתחרות מי נמצא ומי לא
נמצא. אתמול הייתי בשיחה במסגרת דיוני הקואליציה, שאתה היית פעם יושב הראש
שלה, במשא ומתן מחוץ לבניין.

אדוני היושב ראש, אתה נבחרת להיות יושב ראש הוועדה ובידך לבטל את הפארסה
הזאת ואת הביזיון, שהוא נחלת כולנו. הכנסת צריכה לעבוד במשך כל השנה, להביא
רפורמות, להביא את כל החוקים הללו. אני תומך ביועצת המשפטית. אני מציע,
אדוני יושב ראש הוועדה, אל תתפתה לקואליציה הזאת. זאת קואליציה זמנית והיא
בדרך לפירוק. אני אומר לך זאת מהדיונים שהיו לי אתמול. היא קואליציה בדרך
לפירוק ולכן תטביע חותם וכולנו נזכור לך לטובה. להפסיק לחלוטין את העניין
הזה שהכנסת תקיים חוקים על כל החוקים האלה במשך כל השנה, בלי קשר לתקציב.
התקציב עומד בפני עצמו.

ראובן ריבלין:

אדוני היושב ראש, למרות שמפני חטאנו גלינו מעל מקומנו הטבעי. אנחנו אנשי
הליכוד, לא נמצאים בשלטון, אבל כאיש ליכוד אני תמיד מוצא את עצמי משיב, כי
הר תמיד אנחנו אשמים. חברי הממשלה דהיום לא היו חברים בממשלה הקודמת. יש
מפלגה חדשה, קדימה, שהיא המובילה שלא ידעה מה זה הליכוד. קם דור חדש שלא
ידע איש. כמובן, שהאשם הראשי הוא ביבי נתניהו. אני רוצה להזהיר את כל חברי
הקואליציה, שיזכרו מה שקרה לליכוד ושבהתאם לכך ינהגו.

דבר שני. אני מוכרח לומר. כמו שאומר אחד מחברי האופוזיציה הקונסיסטנטיים,
הקובעים, שהוא גם איש מאוד ממלכתי ואדם שהוא אחראי עם אחריות ציבורית כבדה,
כמו חבר הכנסת אורון: לא רק שזכותה של הממשלה למשול, זאת גם חובתה למשול.
יתכן מאוד שיש חוקים נלווים שצריכים להיות קשורים בתקציב אבל הם לא יכולים
להפוך להיות עיקר. הם לא יכולים להפוך את חוק התקציב ואת חוק ההסדרים במשק
לחוק עוקף כנסת.

אני רוצה לברך את היועצת המשפטית על עמדתה הברורה. אני רק רוצה לשאול אותה
ולהסביר לה שלפעמים יש הבדלים בין החלטות פוליטיות להחלטות משפטיות. כאשר
ההחלטות הן חזקות אנחנו צריכים לחיות עם זה כי אנחנו הריבון והעם קבע
שאנחנו נהיה כאן. את יכולה להמליץ בפני העם להחליף אותנו אבל מעת עתה
המציאות היא כזאת.

אם את לא יודעת, גברתי היועצת המשפטית, יש מצב שבו אנחנו נקיים 35 ישיבות
בוועדה, ניכנס לפרטי הפרטים של כל מילה בחוק, נגבש עמדה בוועדה על דעת
החברים בעד ונגד, ואז יכולים כל חברי הוועדה, ברגע הקובע, להתחלף. אם יש
כאלה שיש להם מצפון או שהם לא יכולים לפעול בניגוד למצפונם, אז שמים אותם
להיות יושבי ראש ועדה. למשל, בוועדת חוקה, ששם הם יכולים כהרף עין להצביע
בלי שהם יודעים על מה הם מצביעים, והם מובילים את דעת החוקה.

גלעד ארדן:

רפורמות בשיטות הממשלה.

ראובן ריבלין:

בעניין זה את צריכה לפנות אליהם ולשאול אותם, האם לא הגיע הזמן, מבחינת
יוקרתה של הכנסת ומבחינת הציבור, שהכנסת היא שלוחתו, שלא יהיה מצב שבו
ישתתף חבר כנסת 35 דיונים וברגע המכריע של ההצבעה יחליפו אותו? האם דבר זה
אינו נוגד את השכל הישר ואת הסדר הציבורי?

אני מוכרח לומר. אנחנו צריכים להיות מאוד זהירים כי לפי דעתי אנחנו מבקשים
לקרוע את החבל ולנתק אותו מדברים שעד היום היות מותרים.

אביגדור יצחקי:

יש לך דוגמה ספציפית?

ראובן ריבלין:

הואיל והייתי בממשלה והייתי גם חבר כנסת, היו לי חברים בלב ובנפש, שניהלו
את המערכת בצד הנכון של המקום, כמנכלים של המשרדים, ובעיקר את משרד ראש
הממשלה. אני לא זוכר מי זה היה בדיוק, אבל הוא אדם שבקיא בכל תג ותג. למשל,
את הדיון ברפורמה בנמלים יכולנו להתחיל 8-9 חודשים לפני כן כי היא היתה
מוכנה. אבל האוצר אמר שהיא לא תעבור משום שהיא לא תתקבל על דעת כל אנשי
הקואליציה. הדרך היחידה להעבירה היה בדרך של כפיה על חברי הכנסת להצביע,
מבחינת זה ראה וקדש, או שנלך לבחירות. האוצר מצא דרך שאומרת, אנחנו בכנסת,
במהלך עניינים רגיל לא נוכל להעביר את החוקים שאנחנו מבקשים, לכן אנחנו
עושים זאת. בא ראש ממשלה, שהוא ראש מפלגתי וראש ממשלה בעתיד ואומר שהוא
רואה בחוק ההסדרים מכשיר בידי הממשלה. אמרתי לו שגם אם הוא חושב כך, דעתו
לא מתקבלת. אין אפשרות לשנות את הכנסת ולהפכה למכשיר בידי הממשלה.
הקואליציה היא מכשיר בידי הממשלה כל זמן שהיא מקפידה על כל אותם חוקים.

עד היום היה לנו בית המשפט העליון והכנסת. היום יש לנו גם את שלי, שמקבלת
מעמד ציבורי. אני מברך את יושב ראש הוועדה על ניהול הוועדה ושהוא נותן
לחברי הכנסת לומר את דברם.

הצעתו של חיים אורון היא מצוינת אך יש לי חשש כבד מאוד שחוק ההסדרים הבא
יבטל את חוק ההסדרים הזה, שביטל את חוק ההסדרים.

היו"ר דוד טל:

חברת הכנסת שלי יחימוביץ ראוייה לכל המחמאות שאמרת, אני חושב שכולם
מסכימים, ואנחנו נעבור לדובר הבא.

גלעד ארדן:

אני לא חושב שיש טעם לחזור על הדברים שכבר נאמרו כאן. אני רק רוצה לחזק
אותם בדוגמה. אמר חבר הכנסת גפני, ואולי לא הבינו למה הוא מתכוון, שהכנסת
נראית כלפי חוץ כאילו שהיא לא עושה את עבודתה. נכון שהרבה פעמים, כאשר
מביאים לנו הצעות לסדר לא כל חברי הכנסת משתתפים בדיון. אולי בגלל שגם
העיתונות לא כל כך מייחסת חשיבות לדיונים. אין ספק שאם סדר יומה של הכנסת
היה מלא, כל אורך ימות השנה, בהצעות חוק ממשלתיות, ולזה התכוון חבר הכנסת
גפני, חברי הכנסת היו באים והיו מביעים את עמדותיהם והיו נלחמים. גם לאזרחי
המדינה היה יותר קל להבין מה התהליך הדמוקרטי שמתקיים בכנסת.

אבל כיוון שהממשלה לא רוצה את אותו תהליך שקלא וטריא דמוקרטי, שבסופו של
דבר בו ועל פיו צריכות להתקבל הכרעות, היא מצאה את הפטנט הזה של חוק
ההסדרים. אני יושב ראש ועדה, 3 או 4 חודשים ויש לי נטיה לדחוס את סדר היום
ולפנות כמה שיותר מהשולחן. אני מנסה לחפש הצעת חוק ממשלתית אחת שממתינה על
סדר יומה של ועדת הכלכלה. אני אומר לכם שאין הצעת חוק ממשלתית אחת על
שולחנה של ועדת הכלכלה. סליחה, יש הצעת חוק מחוק ההסדרים הקודם, שפוצלה
ועדיין שוכבת אצלנו.

משה גפני:

זה פשוט לא יאומן.

גדעון סער:

גם בוועדה למעמד האשה אין הצעת חוק ממשלתית.

היו"ר דוד טל:

היתה רפורמה מסוימת. אמנון כהן, כיושב ראש הוועדה, שלח את הממשלה לעשות את
הממשלה לעשות שיעורי בית ולהגיע עם הבנות והסכמות עם משרד המשפטים. עד לרגע
זה, התחלפו, כמדומני, שני יושבי ראש, הממשלה לא חזרה, לא משרד האוצר ולא
משרד המשפטים עם שום הסכם.

גדעון סער:

אני מבקש להודיע שגם בוועדה לקידום האישה אין שום הצעת חוק ממשלתית.

אביגדור יצחקי:

חיפשת טוב?

גלאד ארדן:

חיפשתי טוב.

שר המשפטים, שאני מאוד מעריך ומזדהה עם עמדותיו, נוטה תמיד להסביר לנו שבית
המשפט העליון הפך להיות רשות מחוקקת. מי שעוקב אחרי שר המשפטים והתזכירים
ואיך שהמשרד שלו פועל, יחד עם משרדי הממשלה האחרים - בסופו של דבר צריך את
הסכמה של משרד המשפטים - רואה שגם הממשלה הפכה להיות הרשות המחוקקת כי כאן
בבית המחוקקים יש רק הצעות חוק פרטיות. כל הצעת חוק ממשלתית, בטח אם יש לה
איזושהי משמעות ציבורית כלפי האזרחים, מבאים אותה דרך חוק ההסדרים.

אבל, לא רק הצעות חוק משמעותיות. הפעם הזאת הגענו לשיא של כל הזמנים. גם
הצעות חוק, שהמשפטן שיש לו את הכישורים הלולייניים החזקים ביותר עלי אדמות,
לא היה מצליח להבין מה הקשר בין החוקים שהוכנסו בחוק ההסדרים הזה, ששבר את
כל השיאים, לבין תקציב המדינה. פרסום מחירים בתחנות הדלק, השלטים שבכניסה
לתחנת הדלק שאומרים מה המחיר, זה דבר שהאוצר החליט שהוא קשור ישירות לתקציב
המדינה והכניס אותו בחוק ההסדרים. זאת רק דוגמה אחת.

לכן אני מקווה ומצפה, שאדוני, כמו שהובלת בוועדת הכלכלה את כל התהליכים
הפרלמנטאריים הדמוקרטיים, ותמיד עמדת על כך שהדיון יהיה מעמיק וממצה לטובת
הצרכן הקטן ולטובת האזרחים, כך תעשה גם הפעם.

היו"ר דוד טל:

שכנעת אותי.

אלי אפללו:

אני רוצה להודות ליושב ראש הוועדה, דוד טל ולכל החברים. אני גם רוצה לפתוח
ולומר ששמעתי דעות שונות. אני רוצה להודות ליושבת ראש הכנסת ולדוד טל כל כך
שחוק ההסדרים שהונח בפנינו, מוגש אלינו בצורה שונה בתכלית. אני חושב שש פה
קונצנזוס, שחוק ההסדרים יהיה כמה שיותר קטן ושבכלל ייעלם. חלק מהחברים יודע
את עמדתי מוועדת הכספים. חברת הכנסת שלי יחימוביץ אמרה שהיא תזכיר לי מה
אמרתי לאורך כל הדרך. זה נכון. בכל זאת, אנחנו היום עומדים. אני רוצה
להזכיר את שר האוצר המצוין, שהיה ראש ממשלה לשעבר, ביבי נתניהו. היה פעם שר
אוצר, היה פעם ראש הממשלה והוא ישאר כל פעם "היה".

גדעון סער:

עכשיו קילקלת.

אלי אפללו:

ביבי נתניהו הביא חוק הסדרים עצום, דרקוני. אני מודה שאני הצבעתי בעד החוק.
יושב פה חבר הכנסת ג'ומס. אני זוכר שהוא צייר לנו על הלוח, השמן מחזיק את
הרזה. ג'ומס אמר: "בואו נראה איפה השמן ואיפה הרזה". מה שקרה קרה. היום,
לפחות, בא אלינו חוק הסדרים קטן יותר. גם אני הייתי רוצה שזה לא יהיה בכלל.
אבל בכל זאת, עם הזמן, ועם המאבק שנעשה, זה יקרה. ואני אומר עוד פעם לדוד
טל וליושבת ראש הכנסת, תודה על המאמץ של קיצוץ באופן דראסטי של 60%-70%.
היה ויכוח אם אלה דברים חשובים או פחות חשובים אבל עובדה שחוק ההסדרים
צומצם באופן דראסטי.

משה גפני:

אתם הבאתם את החוק הזה. מה תודה? הוא עוד אומר תודה. מגיע חוק ההסדרים והוא
אומר תודה. כאילו שאני הבאתי את החוק הזה.

אלי אפללו:

היה ברור לי מה האופוזיציה תאמר, זאת לא תורה מסיני. בכל זאת, אני רוצה
להגיד לכם שחוק ההסדרים הזה הוא שונה, מצומצם ויש דברם שבאמת באים לשפר
דברים ורפורמות שבאות באמת לטובת הציבור. אני רוצה שכל אחד, באמת, יראה
שבסופו של דבר מה שנכנס. אם יש דברים שהם לא בסדר, הם ישונו בוועדות. זאת
המטרה של החוק באופן כללי. אני רוצה להודות לכל החברים וליושב הראש.

אביגדור יצחקי:

באיזה שעה מתכוונים להמשיך את הדיון?

היו"ר דוד טל:

אני מניח שזה יהיה בסביבות השעה 16:00. בכל מקרה אנחנו דנים היום ומסיימים
את החלוקה.

מנהלת הוועדה תקרא את שמות חברי הוועדה שזכאים להצביע היום.

אתי בן יוסף:

דוד טל, אלי אפללו, אביגדור יצחקי, מי במקום יואל חסון?

אלי אפללו:

מיכאל נודלמן.

אתי בן יוסף:

מי במקום רונית תירוש?

אלי אפללו:

שי חרמש.

אתי בן יוסף:

שלי יחימוביץ, איתן כבל במקום קולט אביטל, יורם מרציאנו, נאדיה חילו, אמנון
כהן מחליף את דוד אזולאי, נסים זאב, יעקב מרגי, יצחק גלנטי, יצחק זיו, מאיר
פרוש, גדעון סער, רובי ריבלין, גלעד ארדן מחליף את יולי אדלשטיין, סטס
מיסז'ניקוב מחליף את אסתרינה טרטמן, רוברט אילטוב, אורי אריאל, אליהו גבאי,
חיים אורון מחליף את זהבה גלאון, אחמד טיבי, מוחמד ברכה.

היו"ר דוד טל:

רבותי, חבר כנסת. בפניכם הצעה לחלוקת הצעת חוק ההסדרים. זה מחולק ל-4
חלקים. כרגע אני מתעלם מהחלק הרביעי. אני רוצה להצביע על החלק הראשון, מה
שמופיע תחת הכותרת: סעיפים שיפוצלו מהצעת החוק, לפי סעיף 121 לתקנון הכנסת.
אנחנו נצביע על כך כרגע כדי שלא יהיה מישהו שיעז להתחכם, כדי שלא יווצר מצב
וכדי למנוע חקיקה מהירה חפוזה ולא מעמיקה, אנחנו גם נקבע שהחקיקה והדיונים
בנושאים שאנחנו מפצלים יכולים להתחיל רק מ-1.1.2008 ולא לפני כן.

לאחר מכן נצביע, על פי בקשתו של יו"ר הקואליציה, לאיזה ועדה ילך כל סעיף.
אנחנו נתחיל בסעיף הראשון שהנושאים הללו מפוצלים. אנחנו מצביעים, גם,
שהדיונים בסעיפים האלה יתחילו לאחר קבלתו של חוק ההסדרים בכנסת. כדי שמישהו
לא יתחכם ויתחיל בדיונים כבר עכשיו.

אם כן, חברי הכנסת, אני אקרא רק את הסעיפים ועליהם נצביע בפעם אחת.

אמנון כהן:

אני מציע להצביע סעיף וועדה.

היו"ר דוד טל:

אנחנו מפצלים כרגע את כל הסעיפים האלה. תכף אקרא את השמות של הסעיפים האלה.
נחליט גם שהוועדות, אליהן הם יועברו, לא יוכלו להתחיל לדון לפני ה-1.1. אחר
כך, לפי בקשתו של יו"ר הקואליציה, נחליט לאיזה ועדות זה הולך. עכשיו אני
הולך לקרוא את הסעיפים שיפוצלו:

"1. פרק ב' – דתות, מינוי חשב מלווה, שינוןי המנגנון לתקציב המועצות הדתיות
קבורה
רוויה, איחוד מועצות דתיות.

2. צמצום מספר הסגנים בשכר החל מהבחירות הבאות.

3. מינוי חשב מלווה לחברה עירונית בבעלות מלאה

4. ביטול המגבלה לפיה לא ניתן למנות ועדה קרואה שנה לפני הבחירות.

5. הסמכת שר הפנים למנות ועדה קרואה והסכת מגבלות מסמכות האצילה של שר
הפנים.

6. תיקון פקודת בריאות העם – אישור מנכ"ל.

7. תיקון חוק לפיצוי נפגעי גזזת.

8. ביטול חוק בית חולים באשדוד."

חיים אורון:

זאת אומרת שממשיכים לבנות את בית החולים עד 1.1?

היו"ר דוד טל:

"9. תיאגןד קופות החולים..

10. חובת דיווח על תרומות למלכ"רים.

11. העלאת מס שבח לגבי נכסים שנרכשו בשנים 1948-1960.

12. ביטול מס מכירה.

13. תיקון פקודת מס הכנסה.

14. חישוב המס על רווחי הון של תושב חוץ המוכר ני"ע בישראל.

15. הפחתת שיעור הריבית על החזר מס.

16. האצלת סמכויות בעניין ביטול או שינוי רישום מע"מ.

17. תיקון חוק איזור סחר חופשי באילת (פטורים והנחות ממסים), כך שלא יכלול
את אזור
טאבה.

18. תיקון חוק הבלו."

אגב , חבר הכנסת אפללו ביקש ממני להודיע שבכל נושא שקשור לדלק הוא לא
משתתף. אני מציין זאת לפרוטוקול.

"19. ועדה לחיוב אישי בעניין הסכם שכר חריג בגוף מתוקצב או נתמך.

20. פיצויי פיטורים בשל חילופי מעבידים.

21. התאמת הגיל לענין ניכוי קצבה.

22. התאמת קצבאות לענין חוק שירות קבע.

23. תיקון חוק רשות הספנות והנמלים לענין תשלום קצבאות לעובדים.

24. איגוד ערים כנרת.

25. פרק העברת האחריות לטיפול רפואי בנפגעי תאונות דרכים לקופות החולים.

26. מנגנון בוררות בין חברות תשתית ממשלתיות.

27. הרחבת סמכויות חשב מוסד המל"ל.

28. תשלום גמלת סיעוד בכסף.

29. תיקון חוק משק הדלק.

30. תיקון חוק משק החשמל.

31. הקמת מערך הפצה קרקעי ספרתי לשידורי טלוויזיה מסחריים וציבוריים.

32. הכללת מתקני תקשורת בהגדרת תשתיות לאומיות.

33. תיקון חוק פיצויים לנפגעי תאונות דרכים – מסירת מידע."

חברי הכנסת, אני רוצה לעשות תיקון קטן בסעיף 23, תיקון חוק רשות הספנות.
ועדת הכנסת ממליצה לסיים את החקיקה עד 31.3.2008. אותו כנ"ל לגבי פרק העברת
אחריות לטיפול רפואי בנפגעי תאונות דרכים ולגבי מנגנון בוררות בין חברות
תשתית ממשלתיות.

אני עובר הלאה:

"34. הרשאה להקמת מבנה דרך.

35. מתן סמכות לשר האוצר להחיל בצו את ההוראות לעניין עריכת שינויים בשכר
ובדיקת
הסכמים חורגים על תאגיד הנשלט בידי גוף נתמך.

36. תיקון חוק ההגבלים העסקיים – צמצום פטור ביחס להסדרים כובלים בתוצרת
חקלאית.

37. תיקון חוק הגליל.

38. חוק רשות הספנות והנמלים.

39. תיקון וחוק התקנים – הסמכת שר התמ"ת להציע תיקונים.

40. תיקון חוק קליטת חיילים משוחררים.

41. תיקון חוק שירות המדינה (מ ינויים) – רפורמה בדיני פיטורים של עובדי
מדינה.

42. תיקון חוק שירות המדינה (משמעת) – דיון בהרכב חסר.

43. תיקון פקודת מסילות הברזל.

44. תיקון חוק עובדים זרים.

45. החלת חובת המכרזים על גופים שהממשלה משתתפת בתקציביהם."

אלה הם כל הסעיפים ויש עוד שני סעיפים נוספים, פרק המים, ורשות תחבורה
ציבורית וביטול החוק הקובע את לוחות הזמנים להעברת הכספים מהמדינה לרשויות.
כל אלה ידונו לא לפני 1.1.2008. אחרי חקיקת חוק ההסדרים.

אנחנו נבצע הצבעה אחת, ולאחר מכן נצביע לגבי אותם סעיפים שקראתי, לאיזה
ועדה זה יפוצל.

היו"ר דוד טל:

מי בעד הסעיפים שקראתי, שיעברו לדיון לאחר חוק ההסדרים, ירים את ידו.

הצבעה

בעד – רוב

נגד - מיעוט

אשר על כן אני קובע שאנחנו ממליצים למליאת הכנסת שכל הסעיפים שקראתי כרגע
יפוצלו והדיון בהם יתחיל לא לפני סיום חוק ההסדרים כנראה ב-1.1.2008.

ראובן ריבלין:

ממליצים בפני המליאה פה אחד.

היו"ר דוד טל:

כעת נצביע על הוועדות אליהן יועברו הסעיפים שפוצלו. על כל סעיף נצביע
בנפרד.

גדעון סער:

האם המליאה מצביעה על הפיצול עצמו?

היו"ר דוד טל:

המליאה יכולה להצביע היום ב-11:00 גם אם לא נחליט על הוועדות. אבל, אני
רוצה להשתדל להביא למליאה גם את הוועדות.

סטס מיסז'ניקוב:

בחוק ההסדרים שפוצל, לפי סעיף 121, יש הטבה של ביטול מס מכירה. זאת ההטבה
היחידה שנמצאת בחוק ההסדרים. מדוע אנחנו מפצלים אותה ולא מיישמים אותה עד
הוק, עד ה-31.12. אני לא מבין את זה. הציבור מחכה להטבה הזאת כבר הרבה זמן.

היו"ר דוד טל:

אתה צודקת במאת האחוזים אבל היה סיכום עם אנשי האוצר, ואני לא רוצה לשבור
את הסיכום, כי הנושא הנגדי היה נושא מס שבח. אם נביא את זה וגם את זה - - -

סטס מיסז'ניקוב:

אני מבקש התייחסות של היועצת המשפטית.

היו"ר דוד טל:

כרגע אני לא נותן לה את רשות הדיבור.

אביגדור יצחקי:

יש לי שאלה. בעמוד האחרון יש ארבעת הסעיפים. 3 מהם פיצלת והרביעי, הרביעי:
ביטול חוק ערי ואזורי פיתוח - - -

היו"ר דוד טל:

כנראה שזה יישאר בוועדת הכנסת אלא אם כן יושב ראש הקואליציה יגיד שהוא הגיע
לסיכומים אחרים עם אנשי האוצר.

אביגדור יצחקי:

בוא נחסל את הדף הזה.

אלי אפללו:

זה נשאר בוועדת הכנסת.

היו"ר דוד טל:

אביגדור, זה יישאר בוועדת הכנסת. ועדת הכנסת תשוב ותדון בזה באמצע דצמבר.

חברי הכנסת:

  1. פרק ב' – דתות, מינוי חשב מלווה, שינוןי המנגנון לתקציב המועצות
  הדתיות קבורה רוויה, איחוד מועצות דתיות.

  הצעת יו"ר הקואליציה: כספים. עמדת היעוץ: פנים.

  שלי יחימוביץ:

  למה כספים?

  רביב סובל:

  מרבית ההצעה נוגעת להסדרה של תקציב המועצות הדתיות, דרכי אישורו וכדומה,
  לכן רוב ההצעה נוגעת לעניינים כספיים.

  חיים אורון:

  נכון שרוב ההצעה עוסקת בכספים, ועל בסיס ההנחה הזאת אפשר להעביר את כל
  הנושאים. הנושא של מועצות דתיות תמיד היה בוועדת הפנים. הוא חלק מהרשות
  המקומיות ולכן אני בעד ועדת הפנים.

  היו"ר דוד טל:

  מי בעד ועדת הכספים?

הצבעה

בעד ועדת הכספים – רוב

נגד - מיעוט

  אני קובע שהנושא הזה עובר לוועדת הכספים.

2. צמצום מספר הסגנים בשכר החל מהבחירות הבאות.

הצעת יו"ר ה קואליציה: כספים. הצעת הייעוץ המשפטי: פנים.

הצבעה

בעד ועדת כספים – רוב

נגד - מיעוט

ההצעה הועברה לוועדת הכספים.

3. מינוי חשב מלווה לחברה עירונית בבעלות מלאה.

הצעת יו"ר הקואליציה והייעוץ המשפטים: פנים.

הצבעה

בעד ועדת הפנים – רוב

נגד - מיעוט

4. ביטול המגבלה לפיה לא ניתן למנות ועדה קרואה שנה לפני הבחירות.

הצעת יו"ר הקואליציה והייעוץ המשפטי: פנים.

הצבעה

בעד ועדת הפנים – רוב

נגד - מיעוט

זה יעבור לוועדת הפנים.

5. הסמכת שר הפנים למנות ועדה קרואה והסכת מגבלות מסמכות האצילה של שר
הפנים.

הצעת יו"ר הקואליציה והייעוץ המשפטי: פנים.

הצבעה

בעד ועדת הפנים – רוב

נגד - מיעוט

פה אחד, יעבור לוועדת הפנים.

6. תיקון פקודת בריאות העם – אישור מנכ"ל.

הצעת יו"ר הקואליציה והייעוץ המשפטי: עבודה ורווחה.

הצבעה

בעד ועדת עבודה רווחה והבריאות – רוב

נגד - מיעוט

הועבר לוועדת עבודה רווחה ובריאות.

7. תיקון חוק לפיצוי נפגעי גזזת.

הצעת יו"ר הקואליציה והייעוץ המשפטי: עבודה ורווחה.

הצבעה

בעד ועדת עבודה רווחה ובריאות – רוב

נגד – מיעוט

אושר לוועדת העבודה, הרווחה והבריאות.

8. ביטול חוק בית חולים באשדוד.

הצעת יו"ר הקואליציה: ועדת כספים. הצעת הייעוץ המשפטי: עבודה ורווחה.

הצבעה

בעד ועדת כספים – רוב

נגד - מיעוט

הנושא של בית החולים באשדוד יועבר לוועדת הכספים.

9. תיאגוד קופות החולים.

הצעת יו"ר הקואליציה והייעוץ המשפטי: עבודה ורווחה.

הצבעה

בעד ועדת עבודה ורווחה – רוב

נגד – מיעוט

הנושא יועבר לוועדת העבודה והרווחה והבריאות.

10. חובת דיווח על תרומות למלכ"רים.

הצעת יו"ר הקואליציה והייעוץ המשפטי: עבודה רווחה ובריאות.

הצבעה

בעד ועדת עבודה רווחה והבריאות – רוב

נגד – מיעוט

הנושא יועבר לוועדת עבודה, רווחה והבריאות.

גדעון סער:

רביזיה למלכ"רים.

היו"ר דוד טל:

מי בעד רביזיה ירים את ידו.

הצבעה

בעד הרביזיה – מיעוט

נגד – רוב

הרביזיה לא מתקבלת.

אגב, סטס, ההצעה הבאה היא ההצעה הנגדית למס מכירה.

11. העלאת מס שבח לגבי נכסים שנרכשו בשנים 1948-1960.

הצעת יו"ר הקואליציה והייעוץ המשפטי: כספים.

חיים אורון:

אני מציע ועדת עבודה ורווחה.

הצבעה

בעד ועדת הכספים – רוב

נגד - מיעוט

זה עבר לוועדת הכספים.

12. ביטול מס מכירה.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

אשר על כן אני קובע כי נתקבלה ההצעה להעביר את מס מכירה לוועדת הכספים.

13. תיקון פקודת מס הכנסה.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

ההצעה תועבר לוועדת הכספים.

14. חישוב המס על רווחי הון של תושב חוץ המוכר ני"ע בישראל.

הצעת יו"ר הקואליציה והייעוץ המשפטי: כספים.

חיים אורון:

לוועדת הפנים.

היו"ר דוד טל:

הצבעה

בעד ועדת כספים – רוב

נגד – מיעוט

אני מאשר שזה עבר לוועדת הכספים.

15. הפחתת שיעור הריבית על החזר מס.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

אושר לוועדת הכספים.

16. האצלת סמכויות בעניין ביטול או שינוי רישום מע"מ.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

אני מאשר שהנושא יועבר לוועדת הכספים.

17. תיקון חוק איזור סחר חופשי באילת (פטורים והנחות ממסים), כך שלא יכלול
את אזור טאבה.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

זה עבר לוועדת הכספים.

18. תיקון חוק הבלו.

חבר הכנסת אפללו לא מצביע בנושא הזה. במקומו תצביע חברת הכנסת מרינה
סולודקין.

הצעת הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

הצעת החוק תועבר לוועדת הכספים.

19. ועדה לחיוב אישי בעניין הסכם שכר חריג בגוף מתוקצב או נתמך.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

ההצעה תועבר לוועדת הכספים.

20. פיצויי פיטורים בשל חילופי מעבידים.

הצעת יו"ר הקואליציה והייעוץ המשפטי: עבודה, רווחה והבריאות.

הצבעה

בעד ועדת עבודה רווחה והבריאות – רוב

נגד – מיעוט

ההצעה תועבר לעבודה, רווחה ובריאות.

21. התאמת הגיל לעניין ניכוי קצבה.

הצעת יו"ר הקואליציה והייעוץ המשפטי: עבודה, רווחה והבריאות.

הצבעה

בעד ועדת עבודה, רווחה ובריאות – רוב

נגד – מיעוט

ההצעה תועבר לוועדת עבודה, רווחה ובריאות של הכנסת.

22. התאמת קצבאות לעניין חוק שירות קבע.

הצעת יו"ר הקואליציה והייעוץ המשפטי: עבודה ורווחה.

הצבעה

בעד ועדת עבודה, רווחה ובריאות – רוב

נגד – מיעוט

הנושא הזה יועבר לוועדת העבודה והרווחה של הכנסת.

23. תיקון חוק רשות הספנות והנמלים לעניין תשלום קצבאות לעובדים.

כאמור, ועדת הכנסת ממליצה שהחקיקה תסתיים עד 31.3.2008. יושב ראש הוועדה
סוברני לקבל או לדחות.

הצעת יו"ר הקואליציה והייעוץ המשפטי: כספים.

גדעון סער:

עבודה ורווחה.

היו"ר דוד טל:

מי בעד ועדת הכספים?

הצבעה

בעד ועדת הכספים – רוב

בעד ועדת עבודה ורווחה – מיעוט

התיקון לחוק רשות הספנות רשות הספנות יועבר לוועדת הכספים.

24. איגוד ערים כנרת.

הצעת יו"ר הקואליציה והייעוץ המשפטי: ועדת הפנים.

הצבעה

בעד ועדת הפנים – רוב

נגד – מיעוט

הנושא יועבר לוועדת הפנים.

25. פרק העברת האחריות לטיפול רפואי בנפגעי תאונות דרכים לקופות החולים.
היתה פה הסכמה לכספים עד 31.1. שוב, כאמור זאת המלצה.

הצעת יו"ר הקואליציה והייעוץ המשפטי: כספים.

קריאה:

חוקה.

היו"ר דוד טל:

יכול להיות שיהיה ניגוד אינטרסים בין יושב ראש הוועדה - חבר הכנסת ריבלין,
אני מדבר איתך ברצינות.

ראובן ריבלין:

אני מתנצל. ההצעה שמובאת בפנינו היא על כלכלה. לחוקה אין בכלל לעשות.

היו"ר דוד טל:

הצעת הקואליציה היא לוועדת ועדת הכספים.

הצבעה

בעד ועדת כספים – רוב

בעד ועדת כלכלה – מיעוט

אנחנו מעבירים את זה לוועדת הכספים וזה עד 31.3.

26. מנגנון בוררות בין חברות תשתית ממשלתיות. ההמלצה היא עד 31.3.2008. זאת
ההמלצה ליושב ראש הוועדה.

הצעת יו"ר הקואליציה והייעוץ המשפטי: ועדת חוקה.

הצבעה

בעד ועדת חוקה – רוב

נגד – מיעוט

זה יעבור לוועדת החוקה.

27. הרחבת סמכויות חשב מוסד המל"ל.

הצעת יו"ר הקואליציה והייעוץ המשפטי: ועדת עבודה והרווחה.

הצבעה

בעד ועדת העבודה הרווחה והבריאות – רוב

נגד – מיעוט

זה יעבור לוועדת עבודה רווחה והבריאות.

28. תשלום גמלת סיעוד בכסף.

הצעת יו"ר הקואליציה והייעוץ המשפטי: ועדת עבודה, רווחה והבריאות.

הצבעה

בעד ועדת עבודה, רווחה והבריאות – רוב

נגד – מיעוט

זה יעבור לוועדת עבודה ורווחה.

29. תיקון חוק משק הדלק.

חברת הכנסת סולודקין תצביע במקום חבר הכנסת אפללו.

הצעת הקואליציה: ועדת כספים. והייעוץ המשפטי: ועדת כלכלה.

יורם מרציאנו:

אם הוא לא יכול להצביע, הוא גם לא יכול להציע.

רוברט אילטוב:

אני מציע.

ראובן ריבלין:

אני מבקש מאדוני, תמיד להצביע בעד ההצעה המוצעת על ידי הנשיאות, שזה מה
שהיועצת המשפטית. אתה צריך לשאול מי בעד כלכלה ואחר כך לשאול מי בעד כספים
ולא להיפך.

היו"ר דוד טל:

אני מקבל. מכל מלמדי השכלתי, וממך יותר מכולם.

הצבעה

בעד ועדת כספים – רוב

נגד – מיעוט

זה עובר לוועדת הכספים.

גדעון סער:

אני מבקש רביזיה.

היו"ר דוד טל:

מי בעד רביזיה, ירים את ידו?

הצבעה

בעד הרביזיה – מיעוט

נגד – רוב

הרביזיה לא מתקבלת.

30. תיקון חוק משק החשמל.

הצעת יו"ר הקואליציה: כספים והייעוץ המשפטי: כלכלה.

הצבעה

בעד ועדת כלכלה – מיעוט

בעד ועדת כספים – רוב

זה יעבור לוועדת הכספים.

31. הקמת מערך הפצה קרקעי ספרתי לשידורי טלוויזיה מסחריים וציבוריים.

הצעת יו"ר הקואליציה: כספים והייעוץ המשפטי: כלכלה.

גדעון סער:

בכל הכבוד, הלכו פה שני דברים נגד ועדת כלכלה, בניגוד להמלצת היועצת
המשפטית. זה קל, כי זאת ועדה של האופוזיציה. עם כל הכבוד ליושב ראש
הקואליציה, מה הקשר לוועדת הכספים?

היו"ר דוד טל:

הצבעה

בעד ועדת כלכלה – רוב

נגד – מיעוט

זה יעבור לוועדת הכלכלה.

32. הכללת מתקני תקשורת בהגדרת תשתיות לאומיות.

הצעת יו"ר הקואליציה: כלכלה. הייעוץ המשפטי: פנים.

הצבעה

בעד ועדת כלכלה – רוב

נגד – מיעוט

זה עובר לוועדת הכלכלה.

33. תיקון חוק פיצויים לנפגעי תאונות דרכים – מסירת מידע.

הצעת יו"ר הקואליציה והייעוץ המשפטי: ועדת חוקה.

קריאה:

לוועדת הכספים.

היו"ר ועדת טל:

הצבעה

בעד ועדת חוקה – רוב

נגד – מיעוט

זה עבר לוועדת החוקה.

34. הרשאה להקמת מבנה דרך.

הצעת יו"ר הקואליציה והייעוץ המשפטי: ועדת פנים.

הצבעה

בעד ועדת פנים– רוב

נגד – מיעוט

זה יעבור לוועדת הפנים.

35. מתן סמכות לשר האוצר להחיל בצו את ההוראות לעניין עריכת שינויים בשכר
ובדיקת הסכמים חורגים על תאגיד הנשלט בידי גוף נתמך.

הצעת יו"ר הקואליציה והייעוץ המשפטי: כספים.

הצבעה

בעד ועדת כספים – רוב

נגד – מיעוט

זה עבר לכספים.

36. תיקון חוק ההגבלים העסקיים – צמצום פטור ביחס להסדרים כובלים בתוצרת
חקלאית.

הצעת יו"ר הקואליציה והייעוץ המשפטי: ועדת כלכלה.

הצבעה

בעד ועדת כלכלה – רוב

נגד – מיעוט

זה עבר לוועדת הכלכלה.

37. תיקון חוק הגליל.

הצעת יו"ר הקואליציה והייעוץ המשפטי: כספים.

הצבעה

בעד ועדת הכספים – רוב

נגד – מיעוט

זה עובר לוועדת הכספים.

38. חוק רשות הספנות והנמלים.

הצעת יו"ר הקואליציה והייעוץ המשפטי: ועדת כלכלה.

הצבעה

בעד ועדת כלכלה – רוב

נגד – מיעוט

הנושא יועבר לוועדת הכלכלה.

39. תיקון וחוק התקנים – הסמכת שר התמ"ת להציע תיקונים.

הצעת יו"ר הקואליציה והייעוץ המשפטי: ועדת כלכלה.

הצבעה

בעד ועדת כלכלה – רוב

נגד – מיעוט

זה יעבור לוועדת הכלכלה.

40. תיקון חוק קליטת חיילים משוחררים.

הצעת יו"ר הקואליציה: חוץ וביטחון. והייעוץ המשפטי: ועדת עבודה ורווחה.

ראובן ריבלין:

מה עניין חיילים משוחררים לוועדת חוץ וביטחון?

אלי אפללו:

בסדר, עבודה ורווחה.

היו"ר דוד טל:

הצבעה

בעד ועדת עבודה, רווחה ובריאות – רוב

נגד – מיעוט

הנושא יועבר לוועדת העבודה, הרווחה והבריאות.

41. תיקון חוק שירות המדינה (מינויים) – רפורמה בדיני פיטורים של עובדי
מדינה.

הצעת יו"ר הקואליציה והייעוץ המשפטי: ועדת חוקה.

הצבעה

בעד ועדת חוקה – רוב

נגד – מיעוט

ההצעה הועברה לחוקה.

42. תיקון חוק שירות המדינה (משמעת) – דיון בהרכב חסר.

הצעת יו"ר הקואליציה והייעוץ המשפטי: ועדת חוקה.

הצבעה

בעד ועדת חוקה – רוב

נגד – מיעוט

ההצעה הועברה לוועדת החוקה.

43. תיקון פקודת מסילות הברזל.

הצעת יו"ר הקואליציה והייעוץ המשפטי: ועדת כלכלה.

הצבעה

בעד ועדת כלכלה – רוב

נגד – מיעוט

ההצעה תועבר לוועדת הכלכלה.

44. תיקון חוק עובדים זרים.

הצעת יו"ר הקואליציה: ועדה משותפת עבודה ורווחה וועדת הכספים בראשות יו"ר
ועדת הכספים. הצעת הייעוץ המשפטי: עבודה ורווחה.

הצבעה

בעד ועדת משותפת כספים ועבודה ורווחה ברשות יו"ר ועדת ה כספים – רוב

נגד – מיעוט

הנושא יועבר לוועדה משותפת של ועדת העבודה והרווחה וועדת הכספים, בראשות
יו"ר ועדת הכספים.

45. החלת חובת המכרזים על גופים שהממשלה משתתפת בתקציביהם.

הצעת יו"ר הקואליציה: כספים. הייעוץ המשפטי: ועדת חוקה.

הצבעה

בעד ועדת כספים – רוב

בעד ועדת חוקה – מיעוט

הנושא יועבר לוועדת הכספים.

היו"ר דוד טל:

יש הצעה להעביר את פרק המים לוועדת הכספים. זה נמצא בעמוד האחרון.

הצעת יו"ר הקואליציה: ועדת כספים. והייעוץ המשפטי: ועדת כלכלה.

הצבעה

בעד ועדת כספים – רוב

בעד ועדת כלכלה – מיעוט

הנושא יועבר לוועדת הכספים.

3. רישוי תחבורה ציבורית.

הצעת יו"ר הקואליציה: כספים. הייעוץ המשפטי: ועדת כלכלה.

גלעד ארדן:

תחבורה ציבורית זה כלכלה. מה קורה פה? יש גבול.

היו"ר דוד טל:

הצבעה

בעד ועדת הכספים – רוב

בעד ועדת הכלכלה – מיעוט

תודה, זה יעבור לוועדת הכספים.

1. ביטול החוק הקובע את לוחות הזמנים להעברת כספים מהמדינה לרשויות עד
313.2008.

הצעת יו"ר הקואליציה והייעוץ המשפטי: ועדת הכספים.

הצבעה

בעד ועדת הכספים – רוב

נגד – מיעוט

הנושא עובר לוועדת הכספים.

6. תיקון שכר מינימום עד 1.12.

הצעת יו"ר הקואליציה והייעוץ המשפטי: עבודה ורווחה.

הצבעה

בעד ועדת עבודה, רווחה והבריאות – רוב

נגד – מיעוט

הנושא יועבר לוועדת עבודה, רווחה ובריאות.

אני מודה לכם על שיתוף הפעולה, הישיבה נעולה.

הישיבה ננעלה ב-11:00
