הכנסת העשרים

מושב ראשון

פרוטוקול מס' 35

מישיבת ועדת הכנסת

יום שלישי, י"ב באב התשע"ה (28 ביולי 2015), שעה 15:25

סדר-היום:

1. פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940) וחוק הפסקת חברות בכנסת של חה"כ המכהן כשר או כסגן שר
(תיקוני חקיקה), התשע"ה–2015 (מ/940).

2. בקשת יו"ר ועדת הכספים להקדמת הדיון בהצעת חוק לעידוד מחקר ופיתוח
בתעשייה (תיקון מס' 7) (הקמת הרשות הלאומית לחדשנות טכנולוגית),
התשע"ה–2015 (מ/926), לפני הקריאה השנייה והשלישית.

נכחו:

חברי הוועדה:

דוד ביטן – היו"ר

יואב בן צור

צחי הנגבי

יואל חסון

אחמד טיבי

איילת נחמיאס ורבין

יואב קיש

חברי הכנסת:

זאב בנימין בגין

ענת ברקו

יעל גרמן

דב חנין

מיקי לוי

אורי מקלב

רויטל סויד

ניסן סלומינסקי

רחל עזריה

נורית קורן

מיכל רוזין

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

1. פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940) וחוק הפסקת חברות בכנסת של חה"כ המכהן כשר או כסגן שר
(תיקוני חקיקה), התשע"ה–2015 (מ/940).

היו"ר דוד ביטן:

רבותי, אני פותח את הישיבה. הוגשה רוויזיה. מי הגיש רוויזיה? אני כבר לא
זוכר מרוב רוויזיות.

איילת נחמיאס ורבין:

אנחנו.

אתי בן יוסף:

חבר הכנסת יואל חסון.

היו"ר דוד ביטן:

יואל חסון, הגשת רוויזיה?

יואל חסון:

כן, אבל יש לי הצעה לסדר.

היו"ר דוד ביטן:

לא, אין הצעה לסדר. קודם כול הרוויזיה.

יואל חסון:

אני יכול - - -

היו"ר דוד ביטן:

קודם כול הרוויזיה, תסלח לי.

יואל חסון:

אז אסביר למה הגשתי רוויזיה.

היו"ר דוד ביטן:

תסביר בשלוש דקות למה הגשת רוויזיה.

יואל חסון:

אין לך שעון. איך תדע מתי עברו שלוש דקות?

היו"ר דוד ביטן:

יש לי.

יואל חסון:

אדוני, אני לא זוכר דיון כל כך ארוך, כל כך, בנושא שהוא כזה, אתה יודע,
פרוצדורלי-פוליטי.

היו"ר דוד ביטן:

שולי.

יואל חסון:

לא שולי. פרוצדורלי-פוליטי, פוליטי. והרוויזיות, והרוויזיה הזאת בעיקר,
שאנחנו מגישים היא רוויזיה למעשה נגד עצם הלגיטימיות של הגשת הצעת החוק
הזאת בדרך הזאת.

היו"ר דוד ביטן:

וכבר אמרת לנו את כל הרוויזיה, מה עוד?

יואל חסון:

למה, לדוגמה, יושב-ראש הקואליציה, שהוא באמת, אני חושב הכי מנוסה כאן בחדר,
וגם בטח בבית - -

מיכל רוזין:

אני אתקן אותו תכף.

יואל חסון:

- - לא פנה לאופוזיציה - - -

היו"ר דוד ביטן:

רק אחרי ההצבעה.

יואל חסון:

לא פנה לאופוזיציה והציע לה - - -

היו"ר דוד ביטן:

אין דיבורים.

יואל חסון:

אתה מפריע לי, אני לא יכול, אף אחד לא מגן עלי.

מיכל רוזין:

מה קרה? חשבתי שאתה נדיב.

היו"ר דוד ביטן:

לא בזה.

יואל חסון:

למה יושב-ראש הקואליציה, נציגה של הממשלה והנציג של ראש הממשלה, לא פנה
לאופוזיציה והציע, לדוגמה, לדון לעומק בחוק הנורווגי, כולל לכולם.

צחי הנגבי:

כולל נסיעה לנורבגיה להבין את המסר של הנורווגים.

יואל חסון:

משלחת רמת דרג.

מיכל רוזין:

אתם ממש מעליבים את הנורווגים שאתם קוראים לזה חוק נורווגי.

יואל חסון:

באמת, דיברנו על זה בישיבות הקודמות - -

היו"ר דוד ביטן:

החוק השוודי.

דב חנין:

איפה מזג האוויר הנורווגי?

מיכל רוזין:

ערב הסעודית אולי.

יואל חסון:

- - שאני בטוח שדרדרנו את היחסים עם נורבגיה. דרדרנו את היחסים עם נורבגיה.
אבל אני מבטא באמת את דעתי. אני אומר: אות הקלון של החוק הזה על הממשלה הוא
לא בעצם הרעיון של החוק, אלא הוא בעצם התפירה הזאת הדקדקנית במי יוצא ומי
נכנס, וחס וחלילה, שלא יכנס אחד יותר מדי בליכוד שלראש הממשלה לא בא טוב -
-

מיקי לוי:

גם פורמלי.

יואל חסון:

- - ושאולי ממפלגה אחרת ושגם בבית - - -

היו"ר דוד ביטן:

סיימת?

יואל חסון:

לא סיימתי, שנייה.

היו"ר דוד ביטן:

אין, נתתי לך שלוש דקות.

יואל חסון:

ושגם בבית היהודי תיכנס רק מועלם, ולא יכנס הבא.

היו"ר דוד ביטן:

חבר הכנסת חסון, מספיק, זהו, סיימנו.

יואל חסון:

אומרים לי: חבר הכנסת חסון, זה מלחיץ אותי.

היו"ר דוד ביטן:

כן, אז אני אומר, סיימנו.

יואל חסון:

רגע, רגע, אני מסיים, משפט אחרון.

היו"ר דוד ביטן:

אוקיי.

יואל חסון:

במקום לבוא לאופוזיציה ולדבר על הפרדה אמיתית של הרשויות, המבצעת
והמחוקקת - -

היו"ר דוד ביטן:

טוב, מאה אחוז, תודה.

יואל חסון:

- - והפיכת החוק הנורבגי לכל השרים - -

היו"ר דוד ביטן:

תודה רבה. זהו, מספיק.

יואל חסון:

- - ולהביא את הכנסת - -

היו"ר דוד ביטן:

אל תיתן לי - - -

יואל חסון:

- - לא למצב שחבר הכנסת קיש, אדוני, שאין לו שום ידע בחוק הזה.

היו"ר דוד ביטן:

חבר הכנסת חסון.

יואב קיש:

אני היית פה בוועדת הכנסת, אתה לא תתחיל לקזז.

היו"ר דוד ביטן:

אל תענה לו, בשביל מה אתה עונה לו?

יואל חסון:

אין לו שום ידע בחוק, אין לו שום ידע בחוק הזה.

היו"ר דוד ביטן:

חבר הכנסת חסון.

יואל חסון:

ונגרר פה להצביע, ונגרר פה - -

היו"ר דוד ביטן:

טוב, מספיק, אני אוציא אותך.

יואל חסון:

- - להצביע. נגרר להצביע, אדוני, על חוק - -

היו"ר דוד ביטן:

חבר כנסת חסון, סיימת את דבריך.

יואל חסון:

- - שאין לו מושג על מהו.

היו"ר דוד ביטן:

אני רוצה להגיב.

יואל חסון:

ולמה לא מגישים שתייה כשהוועדה מתכנסת?

היו"ר דוד ביטן:

רק רגע. אה, בעד חמש דקות? רבותי, חברת הכנסת רוזין, חברת הכנסת. אני לא
צריך להגיב אפילו, כי חבר הכנסת חסון לא טען ולו טענה אחת - - -

יואל חסון:

סליחה, סליחה.

היו"ר דוד ביטן:

לא, אני מדבר.

יואל חסון:

אתה מגיב על הטענות שלי, אדוני?

מיכל רוזין:

לכן רציתי להוסיף על דבריו טענה עניינית.

היו"ר דוד ביטן:

הוא דיבר באופן כללי קונסטיטוציוני.

יואל חסון:

אתה מבקר את הטענות שלי?

היו"ר דוד ביטן:

ולא שמענו שום דבר לגופו של עניין.

מי בעד לדחות את הרוויזיה? מי נגד?

הצבעה

בעד – 9

נגד – 6

נמנעים – אין

הרוויזיה לא נתקבלה.

היו"ר דוד ביטן:

תודה רבה.

2. בקשת יו"ר ועדת הכספים להקדמת הדיון בהצעת חוק לעידוד מחקר ופיתוח
בתעשייה (תיקון מס' 7) (הקמת הרשות הלאומית לחדשנות טכנולוגית),
התשע"ה–2015 (מ/926), לפני הקריאה השנייה והשלישית.

היו"ר דוד ביטן:

עכשיו יש לנו עוד סעיף אחד בסדר-היום, אם אפשר.

יש לנו את בקשת יו"ר ועדת הכספים להקדמת הדיון בהצעת חוק לעידוד מחקר
ופיתוח בתעשייה (תיקון מס' 7) (הקמת הרשות הלאומית לחדשנות טכנולוגית),
התשע"ה–2015, לפני הקריאה השנייה והשלישית.

מי בעד? מי נגד? מי נמנע?

הצבעה

בעד – 11

נגד – אין

נמנעים – אין

הבקשה נתקבלה.

היו"ר דוד ביטן:

הבקשה אושרה. הישיבה סגורה.

הישיבה ננעלה בשעה 15:35.
