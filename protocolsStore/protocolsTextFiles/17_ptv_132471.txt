הכנסת השבע-עשרה נוסח לא מתוקן

מושב שני

פרוטוקול מס' 43

מישיבת ועדת הכנסת

יום שלישי, ב' בחשון התשס"ז, (24.10.2006) בשעה 09:00

סדר היום:

א. ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

ב. קביעת ועדה לדיון בהצעת חוק התקשורת (בזק ושידורים)(תיקון מס' 33)
התשס"ה-2005,

לאחר החלת דין רציפות עליה במליאת הכנסת.

נכחו:

חברי הוועדה:

רוחמה אברהם – היו"ר

אורי אריאל

קולט אביטל

אליהו גבאי

יצחק גלנטי

יצחק זיו

נאדיה חלו

דוד טל

אביגדור יצחקי

משה כחלון

יורם מרציאנו

אפרים סנה

גדעון סער

משה שרוני

מוזמנים:

אריה האן – מזכיר הכנסת

נאזם בדר – סגן מזכיר הכנסת

מנהלת הוועדה:

אתי בן יוסף

רשמת פרלמנטרית:

אתי אפלבוים

א. ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

היו"ר רוחמה אברהם:

בוקר טוב, אני מתכבדת לפתוח את ישיבת ועדת הכנסת. שני נושאים בפנינו:
הראשון, ערעורים על החלטת יו"ר הכנסת והסגנים שלא לאשר דחיפות הצעות
לסדר-היום. השני: קביעת ועדה לדיון בהצעת חוק התקשורת (בזק ושידורים)(תיקון
מס' 33) התשס"ה-2005, לאחר החלת דין רציפות עליה מליאת הכנסת.

שאלה למזכיר הכנסת. אתמול הונח על שולחן הכנסת ההסכם הקואליציוני שנחתם בין
קדימה לבין ישראל ביתנו. על פי התקנון, לאחר שהצעת החוק מונחת 24 שעות היא
אמורה להגיע להצבעה. אנחנו יודעים משהו על זה?

אריה האן:

אפשר, זה לא חובה. כרגע לא נקבע שזה יהיה היום כי היתה התחייבות של יו"ר
הכנסת כלפי הסיעות הערביות שהשבוע לא יביאו להצבעה נושאים שהם
קונטרוברסליים. עד עתה לא קיבלתי הוראה להעלות את זה לסדר היום.

גדעון סער:

לדעתי, כל עוד אין החלטה של יושבת ראש הכנסת שהדיון יתקיים היום או מחר,
אין טעם שנקבע מסגרת דיון.

היו”ר רוחמה אברהם:

אני לא רוצה לקבוע מסגרת דיון. העליתי את השאלה בשל תכנון היומן. אם יושבת
הראש תרצה להעלות את זה לסדר היום, אנחנו נצטרך לקבוע את זה בוועדת הכנסת,
אני לא קובעת מראש. יש לנו ישיבה גם היום ב-14:00 ולכן לא קבעתי מראש.

היום יש לנו ערעור בנושא עירית קרית שמונה. חבר הכנסת מרציאנו, תציג בבקשה
את הנושא.

יורם מרציאנו:

כמו בשבוע שעבר, יש פה נושא חשוב וכל חברי הכנסת מבינים את הדחיפות - מצבה
של העיר קרית-שמונה ועיריית קרית-שמונה. אם זה היה נדון אתמול בנשיאות
ונדחה, אז אולי לא הייתי מערער. אני מערער כי, לצערי הרב, כפי שנאמר לי על
ידי חברי בנשיאות הכנסת, זה בכלל לא עלה שם לדיון והם לא הגיעו לזה.

אני חושב שדווקא אנחנו, כחברי כנסת אחרי המלחמה, זוכרים מה קרה שם בחודשי
הקיץ וכמה תושבי קרית-שמונה סבלו. הנה החיים חזרו מהר מאוד למסלולם, עובדי
העיריה לא מקבלים שכר, מערכת החינוך לא עובדת בגלל שביתה בעירייה. אני מבקש
להעלות את זה כי זה סופר דחוף להעלות את זה כהצעה דחופה לסדר היום למליאת
הכנסת ואני מבקש את אישור חברי הכנסת להעלות את זה.

היו”ר רוחמה אברהם:

חבר הכנסת זיו, זאת פעם שניה שעולה נושא כזה ודווקא על ידי חבר הכנסת
מרציאנו. ברגע שמילאתם את המכסה אתם מפסיקים לדון בשאר? האם כך הדבר?

יצחק זיו:

אין לי שום ספק שחבר הכנסת מרציאנו מבין שאין שום דבר אישי.

יורם מרציאנו:

חס וחלילה, לא חשבתי כך.

יצחק זיו:

משום שאתה אומר שזאת הפעם השניה.

להערת אביגדור יצחקי, שלא קוראים את כל ההצעות - אנחנו עוברים על כולם.

אביגדור יצחקי:

אני הייתי שם. קבעו 5 ולא הגיעו לזה, זאת האמת.

יצחק זיו:

אבל קבעו 5 שנראו חשובים.

אביגדור יצחקי:

אני לא אומר שהם לא חשובים. אני אומר ברמת העובדה.

יצחק זיו:

אנחנו תמיד רואים את הכל ואם יש 5 שנראים לנו החשובים ביותר לרגע זה, אז
אין ספק שיש דברים שברגע זה לא היו חשובים.

משה שרוני:

איך קובעים את הדחיפות?

היו”ר רוחמה אברהם:

שאלתי את מזכיר הכנסת איך קובעים? הוא אמר שכולם מקבלים את הנושאים, עוברים
על הנושאים ומחליטים על חמישה. לא דנים על כל נושא בנפרד.

יורם מרציאנו:

יותר חמור בעיני הוא, שאחד מחברי הנשיאות אמר לי: "תשמע, תראה לי את המכתב
שכתבת". הוא אמר לי שהם לא קוראים את המכתב. הם קוראים: "הנדון – עיריית
קרית שמונה". הוא אמר שאם הייתי כותב "מצב חרום בקרית שמונה", זה היה נשמע
יותר טוב.

קולט אביטל:

אמת, כי פשוט לא הבנו.

היו”ר רוחמה אברהם:

אני רוצה להעלות הצעה ולבקש מחברי הכנסת, שהם בפורום נשיאות הכנסת, להעביר
ליושבת ראש הכנסת את הבקשה של ועדת הכנסת בסוגיה הזאת. אני לא רוצה לשמוע
טיעונים כאלה. אני חושבת שאם אתם מקיימים ישיבות, כדאי להתייחס לכל נושא
ונושא לגופו של עניין. מכיוון שזאת גם הצעה יחידה - - -

יצחק זיו:

יש לא פעם ויכוחים וזה לא אוטומטית.

היו”ר רוחמה אברהם:

זה בסדר שיהיה ויכוח אבל מבחינתי, ראוי ונכון להעלות את זה על שולחן
הנשיאות ולדון בסוגיה הזאת. יכול מאוד להיות שתאמרו: "חשוב מאוד אבל לא
דחוף".

יצחק זיו:

קיבלנו את ההערה ונתייחס.

היו”ר רוחמה אברהם:

אני מבקשת לאשר את ההצעה מכיוון שזה מציע אחד ובסך הכל הכללי זאת תוספת של
3 דקות ליומנה של הכנסת. אנחנו נעביר את המסר הזה מוועדת הכנסת.

קולט אביטל:

יחד עם זאת, הייתי רוצה לבקש ממזכירות הכנסת וממי שמנסח - כשמתקבלות בקשות
מהסוג הזה, לא לתת לזה כותרת סתמית שלא מבטאת את מה שחבר הכנסת כותב. אנחנו
לא רואים את הפניות של חברי הכנסת, מה מסתתר מאחורי המילה.

היו”ר רוחמה אברהם:

הצעה יעילה ומועילה.

אביגדור יצחקי:

בתוקף תפקידי בנשיאות, הפעם הראשונה שבה אני רואה איזה הצעות דחופות יש, זה
כשאני מתיישב על השולחן של נשיאות הכנסת בשעה 18:00. מה עושים? לוקחים את
ההצעות כמו שהן מתחילים מהראשון ואומרים: הראשון חשוב, השני חשוב, וכך
הלאה, מגיעים לחמישי וזהו. חזקה על חבר נשיאות, שלפני שהוא מחליט מה חשוב,
הוא יקרא את כל ההצעות ואז יחליט מה חשוב ויאיר את תשומת לבה של היושבת ראש
לעניין הזה.

אני חושב שבמקרים חריגים, אם באמת יש 6 דברים שהם חשובים, אפשר לאשר 6, וזה
לא כל כך נורא. זה לא צריך להיות חוק.

היו”ר רוחמה אברהם:

על אחת כמה וכמה כאשר חברי הכנסת הערביים לא נמצאים בגלל חג עיד אל-פיטר,
ויש יותר זמן.

אביגדור יצחקי:

אני חושב שבמקרה של עירית קרית שמונה זה באמת נושא חשוב ביותר, לא פחות
מחמשת האחרים. אני מקווה שהדיון יעזור. הבעיה שלנו זה האפקטיביות של הדברים
האלה.

אורי אריאל:

אז הפנתם כבר את העניין שהמזכיר קובע את הסדר?

היו"ר רוחמה אברהם:

לא, לא, חבר הכנסת אריאל לא להגזים, עד כאן. מחובתי להגן על מזכיר הכנסת
ואני אעשה את זה. מזכיר הכנסת בבקשה.

אריה האן:

אני רוצה רק להגיד לאביגדור. הסיעות יכולות להגיש הצעות דחופות לסדר היום
עד שעה 10:00 ביום שני. אם הייתם מקדימים את זה ל-9:00 זה היה עוזר לנו,
אבל אני לא מציע לכם להקדים ל-9:00 כי, כמי שהיה מזכיר סיעה, זה מאוד קשה
להגיש עד 9:00. גם עד 10:00 זה קשה. נותרו לנו שעתיים. השעתיים נועדו לעבור
על כל ההצעות, לסדר אותן בסדר, להעביר למזכירות הממשלה ולתאם עם מזכירות
הממשלה, על מנת שבשעה 12 תהיינה תשובות. הזמן הוא קצר מאוד ואין ברירה.

דוד טל:

אין את יום ראשון? יום ראשון הוא יום ארוך.

היו"ר רוחמה אברהם:

לי יש הצעת יעול. היום בשעה 14:00 אנחנו מקיימים דיון בנושא תקנון הכנסת.
אחת מההצעות שהועלתה זאת הצעתו של חבר הכנסת גדעון סער להקדים את פרסום
הלו"ז של הכנסת לשבוע הבא - במקום שזה יהיה ביום שישי, שזה יהיה ביום
חמישי. נדון בסוגיה הזאת ונדון גם בעניין של הצעות לסדר של חברי כנסת. אם
אנחנו מקדימים ביום, יגישו עד יום ראשון בלילה ויעבירו את כל הנושאים לדיון
לחברי הנשיאות וכך אולי יבוא פתרון לעניין הזה.

נאזם בדר:

מצטיירת תמונה כאילו יש רק 5 נושאים וזהו. היו מקרים רבים שאחרי שאושרו 5
נושאים היה צורך באישור נושא נוסף ואישרו.

דוד טל:

היו מקרים שאושרו 8 נושאים. זה לא קדוש.

נאזם בדר:

אתמול בישיבת הנשיאות אושרו 5 נושאים. נכון שכל אחד הסתכל על הנושאים
האחרים אבל לא הוצע על ידי אף אחד שהנושא הזה יוגש.

היו”ר רוחמה אברהם:

אני עוברת להצבעה. מי בעד ערעורו של חבר הכנסת יורם מרציאנו?

הצבעה

בעד – רוב

נגד – אין

נמנעים – אין

ערעור של חבר הכנסת יורם מרציאנו נתקבל.

היו"ר רוחמה אברהם:

פה אחד, אין מתנגדים ואין נמנעים. חבר הכנסת מרציאנו, ערעורך התקבל.

ב. קביעת ועדה לדיון בהצעת חוק התקשורת (בזק ושידורים)(תיקון מס' 33)
התשס"ה-2005,

לאחר החלת דין רציפות עליה במליאת הכנסת.

היו"ר רוחמה אברהם:

הנושא הבא: קביעת ועדה לדיון בהצעת חוק קביעת ועדה לדיון בהצעת חוק התקשורת
(בזק ושידורים)(תיקון מס' 33) התשס"ה-2005, לאחר החלת דין רציפות עליה
במליאת הכנסת.

אני מקריאה: "ביום ה-26.6.2006 החליטה הכנסת, בהתאם לבקשת הממשלה, להחיל
דין רציפות על הצעת חוק התקשורת (בזק ושידורים)(תיקון מס' 33) התשס"ה-2005,
לצורך הכנתה לקריאה שניה ולקריאה שלישית. עניינה של הצעת חוק זאת היא טיפול
בדואר זבל. בכנסת ה-16 הועברה הצעת החוק לוועדת הכנסת על מנת שתקבע איזו
ועדה תדון בה, אך בשל הקדמת הבחירות לא הוכרע הדבר".

מאחר והצעת החוק היא בתחום טיפולה של וועדת הכלכלה ונוגעת גם לתחום טיפולה
של ועדת המדע והטכנולוגיה, קיימתי שתי שיחות אתמול, במשותף, גם עם חבר
הכנסת זבולון אורלב וגם עם חבר הכנסת משה כחלון ועל דעתם סיכמנו שזה יידון
בוועדה משותפת של כלכלה ומדע, בראשות ועדת הכלכלה.

כל ראש ועדה יבחר נציגים מטעמו. הוועדה תהיה בת 10 חברים, 5 מכל וועדה.
מטעם ועדת

הכלכלה: חבר הכנסת משה כחלון – היו"ר, חברת הכנסת רונית תירוש, חבר הכנסת
יורם מרציאנו, חבר הכנסת גלעד ארדן, וחבר הכנסת יצחק זיו.

מטעם ועדת המדע וטכנולוגיה: חבר הכנסת זבולון אורלב, חבר הכנסת שלמה
ברזניץ, חבר הכנסת אברהם מיכאלי, חבר הכנסת אלכס מילר, וחברת הכנסת מרינה
סולודקין.

אני מבקשת להעלות את זה להצבעה. מי בעד? מי נגד?

הצבעה

בעד – רוב

נגד – אין

נמנעים אין

ההצעה להקים ועדה משותפת של ועדת הכלכלה וועדת המדע והטכנולוגיה נתקבלה.

היו"ר רוחמה אברהם:

ההחלטה נתקבלה פה אחד. תודה רבה. הישיבה נעולה.

הישיבה ננעלה בשעה 09:25
