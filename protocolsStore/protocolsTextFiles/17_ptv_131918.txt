הכנסת השבע-עשרה נוסח לא מתוקן

מושב ראשון

פרוטוקול מס' 11

מישיבת ועדת הכנסת

יום שני, ט' בסיוון התשס"ו (5 ביוני 2006), שעה: 10:00

סדר היום: הקמת הוועדה לפניות הציבור – לפי סעיף 17 לתקנון הכנסת

נכחו:

חברי הוועדה:

רוחמה אברהם – היו"ר

בנימין אלון

אורי אריאל

מוחמד ברכה

יצחק גלנטי

אביגדור יצחקי

סופה לנדבר

יעקב מרגי

גדעון סער

אפרים סנה

ליה שמטוב

מוזמנים:

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: דרורה רשף

הקמת הוועדה לפניות הציבור – לפי סעיף 17 לתקנון הכנסת

היו"ר רוחמה אברהם:

בוקר טוב חברי חברי הכנסת. אני מבקשת להתחיל ישיבה נוספת של ועדת הכנסת. על
סדר היום יש לנו נושא אחד, והוא מינוי הוועדה לפניות הציבור, לאור בקשתו של
חבר הכנסת סער. לאחר שהוא תיאם את זה עם כל הגורמים האופוזיציוניים, הגענו
סוף סוף להסכמה ואני יכולה לומר שניתן להקים את הוועדה הזאת.

כדי לעבור על זה באופן פורמלי – סעיף 17 לתקנון הכנסת קובע שהכנסת תבחר,
מזמן לזמן, לפי הצעת ועדת הכנסת, ועדה לעניין מסוים שדינה לכל דבר, פרט
לתקופת כהונתה, כדין ועדה קבועה, אם לא קבעה הכנסת הוראות אחרות.

ועדת הכנסת מציעה להקים ועדה לפניות הציבור, כאשר סמכויות הוועדה:

1.  טיפול ומתן מענה שוטף לפניות הציבור שמגיעות לוועדה מאזרחים ומארגונים
    שונים.

2.  קיום קשר שוטף עם משרדי הממשלה ועם נציבי פניות ציבור בגופים שונים,
    תוך הבטחת זכויותיהם וסמכויותיהם לטיפול בפניות הציבור במוסדותיהם.

3.  הסדרת נושא הטיפול בפניות הציבור במוסדות הממשלתיים והציבוריים לשם
    קביעת נורמות טיפול אחידות ככל האפשר בין כל הגופים שעוסקים בנושא.

4.  שמירה והגנה על מקבלי שירותים ציבוריים.

5.  יצירת שיתוף פעולה עם משרדי הממשלה וגורמים שונים בניסיון להיטיב את
    השירות הניתן לאזרח.

6.  קיום דיונים בנושאים מגוונים הנוגעים למצוקות הפרט, הצרכנים ומקבלי
    השירותים הציבוריים.

ההרכב המוצע של הועדה:

הוועדה תהיה בת חמישה עשר חברים:

לסיעת קדימה - 3 נציגים: מגלי והבה, רוחמה אברהם ומיכאל נודלמן

לסיעת העבודה-מימ"ד - 2 נציגים שאני אמורה לקבל את שמותיהם. אני מבקשת
מנציג סיעת העבודה-מימד להעביר לנו את השמות מהר ככל שניתן.

לסיעת ש"ס - 2 נציגים: יעקב מרגי ואמנון כהן

לסיעת הליכוד - נציג אחד (במקום שני נציגים) – אני מבינה שפה עשיתם איזושהי
החלפה בוועדה לביקורת המדינה.

לסיעת האיחוד הלאומי-מפד"ל - נציג אחד - בנימין אלון

גדעון סער:

ההחלפה היא עם עובדים זרים.

היו"ר רוחמה אברהם:

ההחלפה היא עם עובדים זרים, אז למה יש פה נציג אחד, למען הפרוטוקול? חבר
הכנסת יצחקי.

גדעון סער:

היו לי שני נציגים, אבל נתתי אחד לאיחוד הלאומי, כדי שגם הם יהיו מיוצגים.

היו"ר רוחמה אברהם:

אוקי, אז זה מה שאמרתי.

לסיעת ישראל ביתנו - 2 נציגים: יוסף שגאל וסופה לנדבר

לסיעת גיל – נציג אחד: אלחנן גלזר

לסיעת יהדות התורה - נציג: משה גפני

לסיעת חד"ש - נציג: מוחמד ברכה

לסיעת בל"ד – נציג – אני מבקשת גם מסיעת בל"ד להעביר אלי את השם.

הוועדה המסדרת קבעה כי ראשות הועדה תחולק בין שלוש סיעות האופוזיציה: ישראל
ביתנו, האיחוד הלאומי-מפד"ל והליכוד. על פי הסיכום בין חבר הכנסת גדעון סער
לנציגי האופוזיציה הוחלט שחברת הכנסת סופה לנדבר מסיעת ישראל ביתנו תכהן
כיושבת ראש החל מ - 5.6.06 עד - 15.6.07.

חבר הכנסת בני אלון מסיעת האיחוד הלאומי-מפד"ל יכהן כיושב ראש מ-15.6.07
עד - 15.6.09.

נציג סיעת הליכוד יכהן כיושב ראש מ- 15.6.09 עד לתום הקדנציה. – אני רק
מזכירה לכם, יושבי ראש הוועדות, למען הפרוטוקול, שאתם תצטרכו להגיש מכתב
התפטרות ביום שנקבע על פי ועדת הכנסת ואני לא הייתי רוצה שכשנגיע ליום הזה,
ניקלע לאיזשהן אי נעימויות כאלה ואחרות.

גדעון סער:

סיכמנו שאנחנו יכולים להסכים בינינו על שינויים במהלך הזמן, אם כולם
מסכימים.

היו"ר רוחמה אברהם:

זה מקובל עלי, רק תביאו את השינויים לוועדת הכנסת. האם מקובל עלייך, חברת
הכנסת לנדבר?

סופה לנדבר:

מקובל.

היו"ר רוחמה אברהם:

חבר הכנסת בני אלון, מכיוון שבך מדובר, אני אזכיר רק את העניין שאתה תכהן
כיושב ראש הוועדה לפניות הציבור מה-15 ביוני 2007 עד ה-15 ביוני 2009. ואני
רק מזכירה לאדוני שבתום הזמן המדובר תצטרך להניח מכתב התפטרות, על מנת
לאפשר לנציג הליכוד להיות יושב ראש בוועדה הזאת.

בנימין אלון:

בסדר.

היו"ר רוחמה אברהם:

אז אני עוברת להצבעה.

בנימין אלון:

רק – אפשר לפני זה?

סופה לנדבר:

אנחנו שנה והם שנתיים?

היו"ר רוחמה אברהם:

אתם לא יכולים לבוא אלי עם זה. זה הסיכום ביניכם.

גדעון סער:

זה הסיכום.

בנימין אלון:

יש לי רק הערה לפני ההצבעה. הואיל ואתם מאשרים פה את סמכויות הוועדה וכולי
– אני, בהתייעצות עם הייעוץ המשפט, הייתי מבקש שתהיה במנדט של הוועדה – כמו
שנקבע בכל הוועדות האלו - חקיקה בנושאים של פניות ציבור ובנושא מעמדם של
נציבי פניות ציבור בגופים שונים. כלומר, לעגן את מעמדם. יש ביקוש גדול לזה,
אם אפשר גם להכניס את זה.

היו"ר רוחמה אברהם:

מה אומרת היועצת המשפטית לצורך העניין?

ארבל אסטרחן:

לוועדה מיוחדת לפי סעיף 17 יש סמכות חקיקה.

היו"ר רוחמה אברהם:

אז לא צריך להוסיף את זה.

ארבל אסטרחן:

לא, זה כרגע לא נמצא במנדט. אם רוצים להגיד במפורש, צריך להגיד. זה יכול
לעתים לעורר קשיים לעומת סמכויות של ועדות אחרות.

בנימין אלון:

תמיד צריך לתאם.

היו"ר רוחמה אברהם:

חבר הכנסת אלון, אני מציעה שראשית אנחנו ניגש להקים את הוועדה הזו - - -

בנימין אלון:

לא, אבל לא יהיה דיון על זה. זה יהיה נורא מסובך.

יעקב מרגי:

למה?

היו"ר רוחמה אברהם:

אבל כן יהיה, כן יהיה. מכיוון – זה מה שאני עומדת להציע – מכיוון שעדיין לא
הרכבתי את שאר הוועדות, זאת אומרת: נותר לנו להרכיב את ועדת סמים וועדה
לזכויות של עובדים זרים. לכן, עד שאני לא ארכיב את כל הוועדות ואראה מה
הדרישות של כולם – רק אז אני אביא את זה לדיון מיוחד בוועדת הכנסת. כאשר כל
אחד מחברי הוועדה יוכל להביא בפני הצעות כאלה ואחרות, כדי לתקן את סמכויות
הוועדה, באם נידרש. לכן, אני לא מציעה לעשות את זה כאן ועכשיו באופן פרטני,
אלא ברגע שאנחנו נסיים להרכיב את הוועדות – אני מניחה שזה לא יקרה השבוע כי
יש לנו תקציב – בשבוע הבא, במהלך השבוע, אנחנו נסיים להרכיב את שתי
הוועדות, ולאחר מכן אני אשמח לקיים דיון בנושא, באם נידרש.

מקובל על אדוני?

בנימין אלון:

לא, אני חושב שזה הדיון, אבל – זה סדר היום. את קובעת אותו. אני מבקש, אם
כן, רק שיירשם לפנייך ולפני מנהלת הוועדה שזה יהיה.

היו"ר רוחמה אברהם:

אין שום בעיה, נרשם. כן.

מוחמד ברכה:

הרעיון הוא די פשוט. בסעיף השלישי בסמכויות: קיום דיונים בנושאים מגוונים
וכולי, כולל יוזמות חקיקה. זה הכל.

היו"ר רוחמה אברהם:

בסדר, חבר הכנסת ברכה. את כל הנושאים נביא – כן, חבר הכנסת מרגי.

יעקב מרגי:

גברתי היושבת ראש, אני חושב שזה רגע משמח ואני אומר את זה למרות יוזמות
שהיו בקדנציה הקודמת לבטל את הוועדות לעניינים מיוחדים. כמי שהשתתף כמעט
בכל הוועדות לעניינים מיוחדים בקדנציה הקודמת, אני יכול לומר לך שנעשתה שם
עבודה טובה, לטובת הכלל, לטובת עם ישראל, אפילו לטובת תדמיתה של הכנסת. אני
שמח שהזכות הזאת נפלה על ידך, ואנחנו היום מקימים את הוועדה לפניות
הציבור - לגבי סופה אני מבין שזה כמו סגירת מעגל - ואני מקווה שאולי
בקדנציה הנוכחית, ואם לא אז בבאה, אלה כבר לא תהיינה ועדות לעניינים
מיוחדים אלא כבר ועדות מן המניין, משום שהן ועדות חשובות. ותבואי על הברכה.

היו"ר רוחמה אברהם:

אין ספק שכל הנושא של פניות ציבור חשוב, בפרט בכל מה שקשור למוסדות
ציבוריים, גופים ממשלתיים וכולי. כפי שחבר הכנסת מרגי ציין, יכול להיות
שנצטרך לשקול להפוך את הוועדה הזאת לאחת מן הוועדות הקבועות בכנסת ועל כך
יבואו דיונים בהמשך. אין לי צל של ספק שטיפול נכון ויאה בכל מה שקשור
לפניות ציבור בגופים ממשלתיים מול הכנסת, יכול גם לשפר ולייעל את המערכת
מצד אחד, ומצד שני לשפר את התדמית הכל כך לוקה בחסר של כל הגופים
הממשלתיים. אנשים רבים, ביניהם גם אנשים רבים שנופלים בין הכיסאות, לא
זוכים למענה, לא זוכים לטיפול, ואנחנו, כנבחרי ציבור, צריכים להיות עם יד
על הדופק כל הזמן ולהיות קשובים לציבור.

לכן, חברי חברי הכנסת, אני שוב אומרת: לאחר שנקים את שאר הוועדות המיוחדות,
אני אשמח לקיים, במיוחד, דיון בנושא הזה, ואם יש צורך אנחנו נשלב ונרחיב את
סמכויות הוועדה. אני באופן עקרוני בעד יוזמות כאלה ואחרות ובעד קידום בכל
מה שקשור לנושאים של הציבור.

אם למי מחברי הכנסת יש משהו להוסיף לפני שאני עוברת להצבעה, אני אשמח – כן,
חבר הכנסת בן ששון.

מנחם בן-ששון:

אני חושב שהנקודה האחרונה שהעלית היא נקודה מכרעת, ואין מקום טוב מוועדת
הכנסת לקיים את הדיון הזה. אנחנו בלחצים של התארגנות, אפשר לחכות למושב
הבא. אבל – שיושבת הראש תיזום אצלנו דיון בשאלה של תדמית, משום ש – אני
אמרתי את זה בהזדמנות אחרת ברמה האישית – יש פער עצום בין מה שרואים משם
למה שרואים מכאן. והדמות של הכנסת רצינית עשרת מונים ממה שהיא נראית כלפי
חוץ. אז אולי גם באשמתנו אנחנו עוזרים לקלונה. צריך לחשוב על זה, ואולי
צריך להתייעץ בדעתם של אנשים שמעצבים דעת קהל ולשמוע גם חוות דעה. אני רואה
יום דיונים, או יותר מזה, מהותיים, שהם לא עם הצבעות, אלא נשב, נלמד, נטכס
עצה, ותצא חוכמה מכאן.

היו"ר רוחמה אברהם:

אני בהחלט מקבלת את עצתו של אדוני, אבל אני מוכרחה לומר שהוקמה ועדה שקשורה
ומטפלת בכל מה שקשור לקוד האתי של חברי הכנסת. הוועדה הוקמה בספטמבר 2003,
והיא אמורה לסיים את תפקידה, אני מניחה, לקראת ט"ו בשבט, שזהו חגה של הכנסת
הקרוב. אתמול היה דיון אצל יושבת ראש הכנסת, והיא בהחלט דרשה מיושב ראש
הוועדה, השופט בדימוס זמיר לסיים את העבודה הזו. מה שסיכמנו הוא שלפני הגשת
המסמך הרשמי, המסמך הראשוני במסמך הזה, המסמך יועבר לכל חברי הכנסת שבוודאי
ובוודאי יעירו ויאירו את כל מה שקשור לקוד האתי.

אני גם אמרתי בשבוע שעבר – וזה בהחלט גורם לי לחשוב שזהו עוד נדבך מאד חשוב
לגבי תדמיתה של הכנסת – כל מה שקשור להצעות החוק של חברי הכנסת, שמגישים
הצעות חוק מפה ועד הודעה חדשה - למחלקה המשפטית, שעוד לא עבר חודש מיום
כינונה של הכנסת, כבר הוגשו למעלה מאלף הצעות חוק, כאשר אין שום חשיבות
לאיזה חוק מוגש, אלא מעניין אותנו דבר אחד: שאנחנו נראה, חברי הכנסת, כלפי
הציבור, שאנחנו חרוצים ושאנחנו מסוגלים לעשות את העבודה נכון.

לכן אני סבורה – אני כרגע ביקשתי ממחלקת המחקר שתבדוק מה קורה בפרלמנטים
אחרים, ואני בהחלט מתכוונת להביא את זה כדיון מאד משמעותי, שיהיו בו
הכרעות. אני אשמח לשמוע את כל אחד מחברי הכנסת לגבי העניין הזה, לגבי הגשת
חוקים, תדמיתה של הכנסת וכולי. אני רק מבקשת דבר אחד: מכיוון שאני רואה
שרוב חברי הכנסת יש להם הסכמה בעניין הזה, אשמח לקבל - עד שנערוך את יום
הדיונים הזה – הצעות כתובות ורעיונות למי מחברי הכנסת שיש כאלה, כדי שכולנו
נתגייס למען המטרה החשובה הזאת. הרי הכנסת הקודמת, עשתה את אחד המהלכים
ההיסטוריים הגדולים ביותר. זה לא רק בנושא המדיני. היא עשתה הרבה מאד
דברים, כמו למשל החוק לשוויון זכויות לאנשים עם מוגבלות – בכל מה שקשור
לנכים – אבל מה קרה בפועל? זוכרים לנו מספר דברים שלא ראוי שהציבור יזכור
לנו. לכן אני חושבת שהזמן הזה, הכנסת ה-17, זה זמן נכון לעשות הכל כדי לשפר
את התדמית הזאת.

ומכיוון שחבר הכנסת יצחקי מאד לחוץ, מכיוון שיש ועדות ויש תקציב שצריך
לסיים, אני עוברת להצבעה. מי בעד ההצעה שהעלינו? מי נגד? מי נמנעים?

ההצעה התקבלה פה אחד. אני מודה לכם, חברי חברי הכנסת. יום עבודה פורה.

אני מאחלת לך הצלחה, ואני בטוחה שהכישורים שלך יובאו הלכה למעשה בוועדה
הזאת. בהצלחה.

סופה לנדבר:

תודה רבה, בהצלחה גם לך.

הוועדה ננעלה: 10:15.
