הכנסת השבע-עשרה נוסח לא מתוקן

מושב שלישי

פרוטוקול מס' 258

מישיבת ועדת הכנסת

יום רביעי, כ' בתמוז התשס"ח (23 ביולי 2008), שעה 09:00

סדר היום: הקמת ועדת חקירה פרלמנטרית בנושא: "התנהלותה הכספית של ועידת
התביעות".

נכחו:

חברי הוועדה:

דוד טל – היו"ר

אופיר פינס פז

משה שרוני

מוזמנים:

עו"ד נילי אבן-חן - מנהלת המחלקה לכלכלה ומחקר, התנועה לאיכות השלטון

יועצת משפטית: ארבל אסטרחן

  מתמחה: שלומי בלבן

מנהלת הוועדה: אתי בן-יוסף

רשמת פרלמנטרית: סיגל גורדון

 

הקמת ועדת חקירה פרלמנטרית בנושא: "התנהלותה הכספית של ועידת התביעות"

היו"ר דוד טל:

בוקר טוב, אני מתכבד לפתוח את ישיבת ועדת הכנסת. על סדר יומנו, בקשתו של
חבר הכנסת אופיר פינס, להקים ועדת חקירה פרלמנטרית בנושא: "התנהלותה הכספית
של ועידת התביעות". חבר הכנסת פינס, בבקשה.

אופיר פינס-פז:

הסיבה שיזמתי את הקמת ועדת החקירה הפרלמנטרית מורכבת משלושה נושאים, אחד,
התחקיר הקשה שפורסם בערוץ 2 ביום השואה על ועידת התביעות. שניים, המשפט
בבית המשפט המחוזי והכרעת הדין אצל כבוד השופט מודריק, לגבי ועידת התביעות
והעובדה שהם לא שילמו למי שהיו אמורים לשלם עשרות מיליוני שקלים ומשכו את
העניין שנים רבות. שלוש, המלצת ועדת חקירה ממלכתית בראשות דורנר, שאמרה שיש
קטע שחייבים לחקור אותו, שהוא בין ועידת התביעות לבי הממשלה. משום שהעניין
לא פוליטי – נושאים פוליטיים אני לא בעד להביא לוועדת חקירה פרלמנטרית -
אני חושב שהכנסת יכולה לטפל בו ולטפל בו טוב.

היו"ר דוד טל:

תודה. אני רוצה לקרוא את תפקידי ועדת החקירה הפרלמנטרית, ועדת החקירה
הפרלמנטרית תדון בנושא פעילותה של ועידת התביעות, מהקמתה בשנת 1951 ועד
ימים אלה, ותבחן, בין היתר, את הסוגיות הבאות:

1.  תפקידי ועדת החקירה הפרלמנטרית:

1.  מעורבות המדינה, על רשויותיה, בפעילות ועידת התביעות, והקשר ביניהן.

2.  סיוע ועידת התביעות לניצולי השואה ולארגונים, וכן למוסדות ציבור שונים,
    לרבות בנושאים אלה: קריטריונים לחלוקת הכספים ומנגנון חלוקתם, השבת
    רכוש, אופן קבלת ההחלטות, איתור יורשי נכסים, פרסום מידע לניצולים
    וליורשיהם.

3.  פעילות ועידת התביעות בסיוע ליהודי מזרח אירופה וברית המועצות לשעבר.

4.  פניות ציבור בנושאים האמורים.

  עם סיום עבודתה תגיש הוועדה דין וחשבון לכנסת.

2.  סמכויות הוועדה: לוועדת החקירה יהיו הסמכויות הנתונות לוועדה קבועה של
    הכנסת בנוגע לזימון, קבלת מידע וסדרי עבודה.

3.  הרכב ועדת החקירה הפרלמנטרית:

  ועדת החקירה הפרלמנטרית תהיה בת תשעה חברים:

  חברי הכנסת אופיר פינס ודוד טל ישמשו כיושבי ראש. למען הגילוי הנאות
  אומר, היועצת המשפטית סבורה, שאי אפשר שיהיו שני מלכים בכתר אחד.

ארבל אסטרחן:

גם החוק והתקנון, מי יחליט, מי יקבל החלטות?

היו"ר דוד טל:

בסדר גברתי, אז החלטנו, שנחלק את העבודה בינינו לחילופין, לסירוגין. חבר
הכנסת אופי פינס ינהל פעם אחת, אני אנהל פעם שנייה. כשלא אוכל להגיע הוא
יגיע, כשהוא לא יגיע, אני אגיע, ואם שנינו לא נגיע, יגיע מישהו אחר. כרגע
היושב ראש יהיה חבר הכנסת אופיר פינס. זה בסדר?

ארבל אסטרחן:

זה בסדר.

היו"ר דוד טל:

חברי הוועדה, חברי הכנסת יולי אדלשטיין, יעקב מרגי, אביגדור ליברמן – ממלא
מקומו סטס מיסז'ניקוב – זבולון אורלב, אבשלום וילן, שמואל הלפרט ומשה
שרוני. מי בעד ההרכב וסמכויות העבודה כפי שקראתי, ירים את ידו.

הצבעה

בעד – 3

נגד – אין

נמנעים – אין

הבקשה התקבלה.

היו"ר דוד טל:

אשר על כן קבענו את ההרכב ואת תפקידי ועדת החקירה הפרלמנטרית.

אופיר פינס-פז:

אני מבקש רוויזיה.

היו"ר דוד טל:

מי בעד הרוויזיה ירים את ידו.

הצבעה

בעד – 1

נגד – 2

נמנעים – אין

הרוויזיה לא התקבלה.

היו"ר דוד טל:

הרוויזיה לא התקבלה.

נילי אבן-חן:

אני רוצה לדבר רק בנושא תפקידי ועדת החקירה. יש כמה נושאים שהייתי שמחה
שיידונו במסגרת הוועדה, במיוחד נושא השקיפות של ועידת התביעות, נושא ניגודי
העניינים של הארגונים שנמצאים בתוך ועידת התביעות, כאשר למדינת ישראל יש
ייצוג קטן מאוד, על אף ש-50% מהניצולים הם תושבי מדינת ישראל, הייצוג שלה
שם הוא שניים או שלושה ארגונים מתוך עשרים וכמה ארגונים. לראות איך מדינת
ישראל יכולה להשפיע על שינוי ההרכב הזה על מנת שיותר החלטות יתקבלו עם רוב
שישפיע על הניצולים שנמצאים במדינת ישראל.

היו"ר דוד טל:

גברת אבן חן, אני לא רוצה לקטוע אותך, אבל כרגע הדיון עצמו הוא רק להקמת
הוועדה. סעיף ד' – פניות ציבור – כל מה שאת אומרת זה נכון, זה יכול להיכלל
בנושא הזה. אנחנו נדון בכל מה שניתן ואפשר וכל מה שיעלה. אנחנו נאפשר
להופיע לכל אזרח במדינת ישראל שיירצה להופיע, כל גוף שיירצה להופיע, כל
נציג של ועידת התביעות, אנחנו נאפשר להם לומר את דברם עד שיגידו די.

נילי אבן-חן:

אם פניות הציבור מכסה כל דבר, אין לי מה להגיד בעניין הזה. אני רק רוצה
להוסיף, שיש פנייה של הוועדה לביקורת המדינה למבקר המדינה, צריך שזה יהיה
בתיאום.

היו"ר דוד טל:

זה ידוע לי. יש פנייה, עדיין אין החלטה. ניסינו להכניס כל מי, שבצורה כזאת
או אחרת, טיפל בניצולי השואה, כל אחד מהם יש לו זיקה כלשהי לטיפול בנושא
השואה, היות ואנשים מכירים את הנושא מקרוב. תודה רבה רבותיי, אני מודה לכם
מאוד, אני מברך את חבר הכנסת פינס על היוזמה.

הישיבה ננעלה בשעה 09:15.
