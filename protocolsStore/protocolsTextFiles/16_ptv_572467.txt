הכנסת השש-עשרה נוסח לא מתוקן

מושב שלישי

פרוטוקול מס' 175

מישיבת ועדת הכנסת

יום שני, ב' בכסלו תשס"ה, 15.11.2004, שעה 10:00

סדר היום:

א. מועדי הכנסים במושב השלישי של הכנסת השש-עשרה.

ב. בקשת חבר הכנסת חיים אורון לאישור חוזי שכירות לפי סעיף 31(ה) להחלטת
שכר חברי

הכנסת (הענקות ותשלומים), תשס"א-2001.

נכחו:

חברי הוועדה: רוני בר-און - היו"ר

זהבה גלאון

רשף חן

אחמד טיבי

דני יתום

מוזמנים: חברת הכנסת יולי תמיר

טובי חכימיאן - חשבות הכנסת

מזכיר הכנסת: אריה האן

היועצת המשפטית של הכנסת: אנה שניידר

יועצת משפטית: ארבל אסטרחן

סגנית מזכיר הכנסת: ירדנה מלר-הורוביץ

מנהלת הוועדה: אתי בן-יוסף

קצרנית: טלי רם

א. מועדי הכנסים במושב השלישי של הכנסת השש-עשרה

היו"ר רוני בר-און:

בוקר טוב. אני מתכבד לפתוח את ישיבה מס' 175 של ועדת הכנסת. על סדר היום
בקשות למתן פטור מחובת הנחה של שני מגישים. גם חבר הכנסת שטרן וגם חבר
הכנסת אלדד משכו את בקשתם, וטוב שכך - האחד מהבחינה העניינית והשני בכורח
הנסיבות - אני מברך על כך, והנושאים האלה יורדים.

הנושא הבא על סדר היום הוא מועדי הכנסים במושב השלישי של הכנסת השש-עשרה.

אדוני המזכיר, בבקשה להציג את המלצת יושב-ראש הכנסת.

אריה האן:

יושב-ראש הכנסת והסגנים דנו בהצעה. השנה זו שנה מעוברת. בדרך כלל, כנס
החורף נמשך כחמישה חודשים, וכנס הקיץ כשלושה חודשים. השנה כנס החורף יימשך
קרוב לשישה חודשים כי התחלנו ב-11 באוקטובר ואנחנו מציעים לסיים ב-3
באפריל.

זה אומר שחופשת הפסח תהיה בין שבוע לעשרה ימים יותר מאשר בפעם הקודמת.

היו"ר רוני בר-און:

זאת אומרת, חופשת הפסח תהיה חודש וחצי.

למעשה, אנחנו עובדים מה-11 באוקטובר, ומציעים לנו לפתוח את הפגרה ב-3
באפריל, בעצם אנחנו עובדים מה-11באוקטובר עד ה- 30 במרס.

דני יתום:

ומתי הפגרה?

היו"ר רוני בר-און:

הפגרה מה- 31 במרס עד ה- 16 במאי.

אריה האן:

זה לא בדיוק.

היו"ר רוני בר-און:

בגלל שהם סופרים במושב ולא סופרים בפגרה גם את חמישי-שישי-שבת-ראשון.

אריה האן:

אדוני היושב-ראש, קודם כל זה תמיד היה כך. שנית, באותו שבוע ישיבות הוועדות
מתקיימות באופן רגיל, ולא צריכות אישור מיוחד. אנחנו מדברים כעת רק על
המליאה.

היו"ר רוני בר-און:

מכל מקום, את מועד פתיחת המושב אנחנו כבר פטורים מלקבוע כי הוא נקבע מניה
וביה בהחלטתנו הקודמת, ונתכנסנו פה ב- 11 באוקטובר.

מציעים לנו שב- 30 במרס למעשה נתפזר, הלכה זה מה-3 באפריל - שזה יום ראשון
בשבוע. הכנסת, ככנסת, היא בפגרה. כמובן שעבודת ועדות - ככל שאנחנו מתירים
להן לעבוד, ואנחנו מתירים להן לעבוד אם הן רוצות - ממשיכה להתקיים.

אומרים לנו שמ- 31 במרס ועד 16 במאי - שזה היום שבו נשוב ונתכנס - לא תהיה
מליאה. ואז אנחנו נשוב ונתפזר ב-27 ביולי, ונשוב ונתכנס ב-30 באוקטובר.

רשף חן:

תדגיש את העניין הזה של נשוב ונתכנס, כי יש חשש - - -

היו"ר רוני בר-און:

אנחנו מקווים לשוב ולהתכנס, זאת אומרת אלה שמקווים לשוב ולהתכנס פה - אנחנו
מברכים אותם על התקווה הזאת.

הערות.

זהבה גלאון:

זה נראה בסדר, לא?

היו"ר רוני בר-און:

כל אחד מהכיוון שבו הוא מסתכל.

דני יתום:

האם יש הצעות אחרות?

היו"ר רוני בר-און:

נשמע אתכם.

אריה האן:

הוועדה מאשרת או דוחה.

רשף חן:

זאת המלצת הנשיאות, אני מבין.

היו"ר רוני בר-און:

זאת המלצת יושב-ראש הכנסת.

אריה האן:

והסגנים.

היו"ר רוני בר-און:

אתה אומר שהוועדה לא מציעה הצעות אחרות. היא רק יכולה לאשר או לדחות. פעם
אחרונה שמישהו השתמש במינוח הזה, הוא אמר לי שהתפקיד שלי לאשר או לדחות את
תקציב הכנסת, אז אני באמת לא אציע הצעות.

אריה האן:

אני לא מדבר על תקציב הכנסת.

היו"ר רוני בר-און:

ואני כן.

מי בעד לאשר את ההצעה, ככל שהיא נוגעת לכנס החורף ולכנס הקיץ, ירים את ידו.

ה צ ב ע ה

בעד - 5

נגד - 1 (חבר הכנסת ר' בר-און)

נמנעים - אין

ההצעה בדבר מועדי כנס החורף וכנס הקיץ נתקבלה.

היו"ר רוני בר-און:

ההצעה אושרה.

שבוע חנוכה - בשבוע חנוכה מומלץ לנו לקיים את ישיבות הכנסת על-פי החלטת
ועדת הכנסת מהשנה שעברה. אנחנו לא נבדוק, אנחנו יוצאים מתוך הנחה שציטטתם.

ביום רביעי, שהוא נר שני של חנוכה, 8 בדצמבר 2004, יום רביעי בשבוע, מציעים
לנו לפתוח כרגיל את הישיבה ב- 11:00 ולסיים אותה בשעה 16:00; ביום שני, שזה
יום עבודת המליאה הבא לאחריו, א' בטבת, 13 בדצמבר, נר שביעי של חנוכה -
מציעים לנו לפתוח את הישיבה ב- 13:00 ולסיים ב- 16:00; ביום שלמחרת, 14
בדצמבר, ב' טבת, נר שמיני של חנוכה, שוב מציעים לנו לפתוח ב- 13:00, ולמה
הפעם מציעים לנו לסיים ב- 17:00? איזו דרמה, מה קרה?

אריה האן:

כי בשעה 17:00 יש את הדלקת הנרות המסורתית בכנסת.

היו"ר רוני בר-און:

אז מה פסול שנסיים בשעה 16:00, ומי שרוצה - שיישאר?

אריה האן:

הדלקת הנרות היא בשעה 17:00, לכן חשבנו שהישיבה תימשך עד השעה 17:00.

היו"ר רוני בר-און:

מי בעד הצעת הנשיאות בעניין שבוע חנוכה?

ה צ ב ע ה

בעד - 6

נגד - אין

נמנעים - אין

ההצעה בדבר מועדי כינוס הכנסת בשבוע חנוכה נתקבלה.

היו"ר רוני בר-און:

פה אחד, מועדי שבוע חנוכה אושרו.

חג השבועות, הבא עלינו לטובה, יחול השנה ביום ב', ו' בסיוון, 13 ביוני
2005. כיוון שכך, מוצע כי ישיבות הכנסת יתקיימו כסדרן בימים שלישי ורביעי,
14 ו- 15 ביוני אותה שנה. פה למעשה, חוץ מיום החג בעצמו, אנחנו לא משביתים
את עבודת הכנסת.

מי בעד ההצעה?

ה צ ב ע ה

בעד - 6

נגד - אין

נמנעים - אין

ההצעה למועדי כינוס הכנסת בחג השבועות נתקבלה.

היו"ר רוני בר-און:

פה אחד, גם עניין חג השבועות הוסדר.

חודש הרמדאן.

קריאות:

נגמר.

היו"ר רוני בר-און:

יש בעיה עם העניין הזה אצלם. החג הזה - אי אפשר לקבוע אותו מראש. פעם גם
אצלנו נהגו בשיטה הנכונה הזאת והיו קובעים את המולד מעת לעת על-פי מופע
הירח. רק אנחנו נהיינו עם מתוחכם, החלטנו שהלוח יקבע ולא הירח.

אנחנו פטורים מהעניין הזה. חבר הכנסת טיבי, אתם מסיימים היום את חג עיד אל
פיטר?

אחמד טיבי:

הסתיים.

היו"ר רוני בר-און:

אמרו לי שאין היום אי-אמון בגלל עיד אל פיטר.

אריה האן:

אמרו לנו שזה עד יום רביעי.

היו"ר רוני בר-און:

עד יום רביעי אין הצבעות פרובלמטיות?

אריה האן:

אין הצבעות פרובלמטיות, והוסכם בין הקואליציה לאופוזיציה שגם ביום רביעי -
אני לא יודע משום-מה - לא יהיו נושאים קונטרוברסליים.

היו"ר רוני בר-און:

ועכשיו לידיעה בלבד - מוסרים לנו, כדי שנכין את עצמנו כהלכה, כי תענית אסתר
וחג הפורים יחולו השנה בימים חמישי, שישי ושבת, מ- 24 עד 26 במרס 2005. זה
לא משפיע על עבודת הכנסת, ואנחנו מודים לחג הפורים על כך שהוא לא מפריע
לנו.

ב. בקשת חבר הכנסת חיים אורון לאישור חוזי שכירות לפי סעיף 31(ה) להחלטת
שכר חברי הכנסת (הענקות ותשלומים), תשס"א-2001

היו"ר רוני בר-און:

האם אנחנו יכולים לדון בעניין שלכם, סיעת מרצ?

זהבה גלאון:

לא ידעתי שדנים בכך, אבל הייתי רוצה שבנושא כזה לא אני אייצג אלא חבר הכנסת
חיים אורון.

היו"ר רוני בר-און:

הלכו לקרוא לחבר הכנסת אורון.

סיעת מרצ - בגלל בעיה פנימית מנהלתית, ליתר דיוק חילופי המזכ"לים - לא עמדה
בתנאי שאנחנו קבענו וגיבשנו לעניין הארכת החוזים.

אנחנו קבענו בשעתו בעניין התנאי שלא יאשרו חוזה שכירות ללשכות פרלמנטריות
שעה שיש יותר משתי לשכות פרלמנטריות של חברי כנסת - שימוש בכספי קשר עם
הבוחר - בקומה אחת, כדי למנוע תופעה או לזות שפתיים שאומרת שחברי הכנסת
שוכרים את הלשכות באותה קומה ובעצם הופכים את זה לסניף של מפלגה. כך החליטה
הוועדה הציבורית.

ולתקופת הביניים, על התקן של אין עונשין אלא אם כן מזהירין, אמרו שאת 2004
אנחנו עוד נאשר - -

ארבל אסטרחן:

חוזים שהיו בתוקף.

היו"ר רוני בר-און:

- - מכיוון שחוזים הם לא מהיום להיום ולא מחודש לחודש, אלא לפעמים הם
רב-שנתיים, ומי שהתקשר בחוזה ותנאי החוזה - גם מבחינת המיקום, גם מבחינת
השכר וגם מבחינת כל תנאי המהות שבחוזה, הם אותם חוזים - קבענו את 2004 לשנת
מעבר. יתנו לאנשים התרעה מוקדמת: דעו לכם, מ- 2005 הסידור הזה הוא נוקשה.

התנאי היה שהחוזים האלה חייבים להיות חתומים לפני 1 באפריל 2004. האם אני
מציג נכון?

ארבל אסטרחן:

חוזים שהיו בתוקף בעת שהתקבלה החלטת ועדת הכנסת - נשארו בתוקף.

היו"ר רוני בר-און:

מרצ - לפי הטענה ולפי התצהיר של המזכ"ל הנכנס - היתה בחוזה כזה, אלא שבתוך
החוזה הפנימי שלה היו דרושים חידושים מפעם לפעם. החוזה היה חוזה מסגרת
שצריך היה לחדש אותו מפעם לפעם, וכיוון שהמזכ"ל הוחלף ולא היה במקום, מישהו
הזניח את זה, ורק באוגוסט נחתם אותו חוזה שאם היה נחתם הלכה למעשה עוד
באפריל - היה מקנה לה את הזכות ללכת הלאה.

החשבות אישרה את התקופה מאוגוסט עד סוף השנה. יש לנו בלון של
אפריל-מאי-יוני-יולי שהוא לא מכוסה בחוזה שהיה עומד בדרישות, ושהטענה היא
שהחוזה הזה לא בא על כלל ההסכמה שלו ועל כלל החתימה שלו ועל כלל השכלול
הפורמלי שלו בגלל בעיות מנהלה.

וכך כותב לי המזכ"ל, מר ירון שור: "אני הח"מ נותן תצהיר, מועמד כדין, בפני
עורך-דין.

"אני משמש כמזכ"ל יחד מיום 1 ביולי 2004.

ביום 29 ביוני 2004 התקיימו הבחירות לתפקיד מזכ"ל יחד.

ההתמודדות במערכת בחירות זו, אשר גזלה זמן ומשאבים רבים מן המתמודדים, באה
בנוסף לשינויים המערכתיים מרחיקי הלכת שנערכו במסגרת תנועת מר"צ, אשר הביאו
בסופו של דבר להתהוותה של סיעת יחד.

לצערי הרב, מערכת הבחירות הפנימיות והשינויים המערכתיים האמורים, הביאו
לעיכוב בהעברת חוזי השכירות של חברי הכנסת מטעם סיעת יחד אל חשבות הכנסת.

אני מצהיר כי זהו שמי, זו חתימתי ותוכן תצהירי זה - אמת."

על זה עוד כותב לי חבר הכנסת אורון: "בשל בעיה שנבעה מסיבות הקשורות
בהיערכות פנימית של סיעת יחד, נוצר עיכוב בהעברת חוזי השכירות של חברי
הכנסת: שריד, רן כהן, גלאון, וילן ואורון אל חשבות הכנסת. מצ"ב תצהיר
המזכ"ל. אשר על כן, הריני פונה בזאת אליך בבקשה להביא לאישור ועדת הכנסת,
בהתאם לסמכותה של ועדת הכנסת לפי סעיף 31(ה) להחלטת שכר חברי הכנסת (הענקות
ותשלומים), תשס"א-2001."

אנחנו - חבר הכנסת אורון, אנוכי, היועצת המשפטית, עוד יועצת משפטית, חשבות
הכנסת המיוצגת באמצעות הגברת טובי חכימיאן - קיימנו בעניין הזה דיון,
והמלצתי בפניכם - חרף התקלה הזאת, אבל מכיוון שזאת תקלה לטעמי בתום לב ועל
בסיס בעיות מנהלה - לאשר גם את העניין הזה, ואני שב ומזכיר שאנחנו באמת
נקפוץ את ידינו מכאן ולהבא באישורים מהסוג הזה.

כך או כך, אחרי שביררתי את העובדות, שמעתי את הצדדים וקיבלתי תצהיר לאימות,
המלצתי היא לאשר את העניין הזה.

האם מישהו מעוניין להתייחס? תודה רבה. אני מציע שאת לא תצביעי, חברת הכנסת
זהבה גלאון.

מי בעד ההצעה לאשר את הבקשה? אנחנו מצביעים, חברת הכנסת גלאון איננה משתתפת
בהצבעה.

ה צ ב ע ה

בעד - 5

נגד - אין

נמנעים - אין

בקשת חבר הכנסת חיים אורון לאישור חוזי שכירות לפי סעיף 31(ה) להחלטת שכר
חברי הכנסת (הענקות ותשלומים), תשס"א-2001, נתקבלה.

היו"ר רוני בר-און:

פה אחד, אישרנו את זה.

דני יתום:

מצביעים ביחד עבור יחד.

היו"ר רוני בר-און:

תודה רבה, הישיבה נעולה.

הישיבה ננעלה בשעה 10:20.
