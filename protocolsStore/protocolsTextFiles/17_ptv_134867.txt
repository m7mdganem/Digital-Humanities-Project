הכנסת השבע-עשרה נוסח לא מתוקן

מושב שלישי

פרוטוקול מס' 167

מישיבת ועדת הכנסת

יום שני, ט' בכסלו תשס"ח, 19.11.2007, שעה 10:30

סדר היום:

1.  קביעת מסגרת הדיון להצעות להביע אי-אמון בממשלה.

2.  בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

    1.  הצעת חוק למניעת אלימות במשפחה (תיקון – חוות דעת לפני התחייבות
        לטיפול), התשס"ח-2007 (פ/30161/17), הצעת חברי הכנסת נאדיה חילו
        וגדעון סער.

    2.  הצעת חוק למניעת אלימות במשפחה (תיקון – חובת שמיעה בטרם דחית
        בקשה), התשס"ח-2007 (פ/3060/17), הצעת חברי הכנסת נאדיה חילו
        וגדעון סער.

    3.  הצעת חוק המועצה להשכלה גבוהה (תיקון – אי קבלת סטודנטים שלא שירתו
        בצבא), התשס"ח-2007, הצעת חבר הכנסת חיים כץ.

3.  בקשת יושב-ראש ועדת החינוך, התרבות והספורט להעברת הצעת חוק זכויות
    תלמידים

  מחוננים ומצטיינים, התשס"ז-2007, מוועדת הכלכלה לדיון בוועדת החינוך,
  התרבות

  והספורט.

4.  הרכב ועדה משותפת לדיון בהצעה לסדר-היום בנושא: "בריאות וסביבה –
    קורבנות החצר האחורית של ישראל: פריפריה, קשישים וערבים".

5.  הרכב ועדות משותפות לדיון בסעיפים מתוך חוק ההסדרים 2008

    1.  ועדה משותפת לוועדת הכספים וועדת העבודה הרווחה והבריאות בראשות
        ועדת

  הכספים.

2.  ועדה משותפת לוועדת החינוך, התרבות והספורט וועדת הכספים בראשות ועדת

  החינוך התרבות והספורט.

נכחו:

חברי הוועדה:

דוד טל – היו"ר

יולי יואל אדלשטיין

דוד אזולאי

אלי אפללו

אורי אריאל

מוחמד ברכה

זהבה גלאון

יצחק זיו

נאדיה חילו

אחמד טיבי

אסתרינה טרטמן

גדעון סער

מאיר פרוש

ראובן ריבלין

מוזמנים:

חה"כ זאב אלקין

חה"כ חיים אמסלם

חה"כ אמנון כהן

חה"כ חיים כץ

חה"כ אברהם מיכאלי

חה"כ שרה מרום-שלו

חה"כ מרינה סולודקין

חה"כ יוחנן פלסנר

חה"כ ליה שמטוב

סגנית מזכיר הכנסת: ירדנה מלר-הורוביץ

סגן מזכיר הכנסת: נאזם בדר

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

1.  קביעת מסגרת הדיון להצעות להביע אי-אמון בממשלה

היו"ר דוד טל:

בוקר טוב. אני מתכבד לפתוח את ישיבת ועדת הכנסת. על סדר-יומנו קביעת מסגרת
הדיון להצעות להביע אי-אמון בממשלה.

ההצעה הראשונה, של יהדות התורה-איחוד לאומי-מפד"ל, בנושא: הסכנה לפיטורי
עשרות רבני ערים וישובים במדינה; המועמד להרכיב את הממשלה הינו חבר הכנסת
יעקב ליצמן.

ההצעה השנייה, של מר"צ-יחד-רע"מ-תע"ל-חד"ש-בל"ד, בנושא: כישלונה בתחום
המדיני, הכלכלי, החברתי ובתחום החינוך; המועמד להרכיב את הממשלה הינו חבר
הכנסת יוסי ביילין.

ההצעה השלישית, של הליכוד, בנושא: הקפאת הבנייה בהתיישבות ביהודה ושומרון;
המועמד להרכיב את הממשלה הינו חבר הכנסת בנימין נתניהו.

ההצעה שלי היא למסגרת דיון של עשר דקות למציעים ושלוש דקות לכל סיעה. מי
בעד? מי נגד? מי נמנע?

ה צ ב ע ה

בעד – פה אחד

ההצעה למסגרת דיון של עשר דקות למציעים ושלוש דקות לכל סיעה, בהצעות להביע
אי-אמון בממשלה, נתקבלה.

היו"ר דוד טל:

אושר. עשר דקות למציעים ושלוש דקות לסיעה.

2.  
    בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

  1. הצעת חוק למניעת אלימות במשפחה (תיקון – חוות דעת לפני התחייבות
  לטיפול),

  התשס"ח-2007 (פ/30161/17), הצעת חברי הכנסת נאדיה חילו וגדעון סער

2.  הצעת חוק למניעת אלימות במשפחה (תיקון – חובת שמיעה בטרם דחית בקשה),

  התשס"ח-2007 (פ/3060/17), הצעת חברי הכנסת נאדיה חילו וגדעון סער

היו"ר דוד טל:

הנושא השני על סדר-היום - בקשות חברי הכנסת להקדמת הדיון בהצעות החוק
הבאות, לפני הקריאה הטרומית: הצעת חוק למניעת אלימות במשפחה (תיקון – חוות
דעת לפני התחייבות לטיפול), של חברי הכנסת נאדיה חילו וגדעון סער; והצעת
חוק למניעת אלימות במשפחה (תיקון- חובת שמיעה בטרם דחית בקשה), של חברי
הכנסת נאדיה חילו וגדעון סער.

בנושא הזה – היות שבשבוע הבא מתקיים יום נגד אלימות – אני ממליץ לאשר את
הבקשה. אני מאשר את הבקשה בהסתייגות אחת.

על-פי בקשת יושב-ראש הקואליציה, היות שבשבוע האחרון אישרנו פה פטור מחובת
הנחה מוקדמת לפני שוועדת השרים קיימה דיון בנושא הזה, אנחנו נאשר את זה
כאן, כפוף לאישורה של ועדת השרים לענייני חקיקה. אם ועדת השרים תאשר את זה
– ודאי מה טוב, ואני מציע לסיעות השונות להשתתף בדיון הזה בשבוע הבא.

אם כן, לגבי שתי הצעות החוק, מי בעד מתן פטור מחובת הנחה מוקדמת? מי נגד?
מי נמנע?

ה צ ב ע ה

בעד – פה אחד

הבקשה להקדמת הדיון בהצעת חוק למניעת אלימות במשפחה (תיקון – חוות דעת לפני
התחייבות לטיפול), התשס"ח-2007; ובהצעת חוק למניעת אלימות במשפחה (תיקון-
חובת שמיעה בטרם דחית בקשה), התשס"ח-2007, לפני הקריאה הטרומית, נתקבלה.

היו"ר דוד טל:

הבקשה להקדמת הדיון בשתי הצעות החוק נתקבלה, בכפוף למה שאמרתי.

1.  
    הצעת חוק המועצה להשכלה גבוהה (תיקון – אי קבלת סטודנטים שלא שירתו
    בצבא), התשס"ח-2007, הצעת חבר הכנסת חיים כץ

היו"ר דוד טל:

אנחנו עוברים להצעת חוק המועצה להשכלה גבוהה (תיקון – אי קבלת סטודנטים שלא
שירתו בצבא), של חבר הכנסת חיים כץ.

האם חבר הכנסת חיים כץ נמצא? לא נמצא. אשר על כן, אני לא דן בנושא הזה.

אלי אפללו:

אני מבקש להצביע.

קריאה:

- - -

היו"ר דוד טל:

אם אתה מבקש הצבעה, אני לא יכול להימנע מקיום הצבעה. אני לא יכול שלא לקיים
הצבעה – אם יש בקשה. אני חשבתי שנכון וראוי, שאנחנו נשמע קודם כול את מהות
הצעת החוק ועל מה אנחנו מתבקשים להצביע, אבל חבר הכנסת גדעון סער מבקש
להתייחס.

גדעון סער:

אדוני היושב-ראש, הרי ניתן תמיד לצאת מהחדר ואז לא יהיה קוורום להצבעה. אני
יכול גם לעשות דבר מדהים – לדבר, לקחת איתי תוך כדי דיבור שניים-שלושה
חברים, ולצאת במקביל.

היו"ר דוד טל:

אתה לא תעשה את זה. ברוב הגינותך כי רבה היא – אתה לא תעשה את זה.

גדעון סער:

אבל ההגינות מחייבת. הרי אתה, ראשית, לא מאשר פטור ברגע שאתה לא מצביע.
שנית, אתה קובע את סדר-היום ואתה, לפי שיקול-דעתך מחליט מתי – אם בכלל –
להביא את זה.

אז לבוא, בהיעדר המציע, ולהצביע – זה לא נכון. הרי הוא יכול למשוך - - -

היו"ר דוד טל:

חבר הכנסת סער, עם כל הכבוד, אני חושב שנכון וראוי שחבר כנסת שרוצה פטור
מחובת הנחה מוקדמת – צריך להגיע - -

אלי אפללו:

הנה, הוא נמצא, הוא הגיע.

היו"ר דוד טל:

- - ולהסביר לנו את מהות הצעת החוק, ומה ההשלכות של החוק הזה, ולמה אנחנו
כחברי ועדת הכנסת צריכים לפטור את הצעת החוק מחובת הנחה מוקדמת.

חבר הכנסת כץ, אנא אמור לנו מדוע אתה חושב שזה חשוב – קודם כול, מהות החוק,
ומדוע חשוב לפטור את הצעת החוק מחובת הנחה.

חיים כץ:

הצעת החוק הזאת באה לדעתי לעשות סדר במוסדות מסובסדים, לעשות סדר בנושא
תמיכה או אי-תמיכה בשירות צבאי.

המצב שנוצר היום, שאלה שלא משרתים – מקבלים פרסים. מי שלא הולך לצבא – יכול
ללכת ללמוד; ההשתמטות הגיעה כבר ל- 28%. אני חושב שלא צריך לתת יתרון לאלה
שלא רוצים לשרת בצבא.

אני לא מדבר רק על צבא. שירות לאומי בקהילה בשבילי זה צבא.

היו"ר דוד טל:

הנושא ברור. מדוע יש דחיפות לפטור את הצעת החוק מחובת הנחה מוקדמת? מה יקרה
אם זה יבשיל 45 יום על שולחן חברי הכנסת; חברי הכנסת ילמדו, יעמיקו, ימצו
את העניין, ולאחר מכן ידונו בהצעת החוק בקריאה טרומית?

חיים כץ:

בתקופה האחרונה אנחנו רואים את האחוזים שעולים ורואים את ההתייחסויות לצבא
בכלל – וראינו את זה אתמול ובעיתון של היום, באוניברסיטת ספיר – איך מרצה
גירש מישהו שהגיע עם מדים ממילואים – הוא גירש אותו מהכיתה, מה פתאום הוא
נכנס לאוניברסיטה בצבא כובש. הוא נכנס עם מדים, ונזרק מהכיתה.

מרינה סולודקין:

צריך לזרוק את המרצה.

חיים כץ:

אבל קודם כול, זרקו את החייל.

היו"ר דוד טל:

חבר הכנסת כץ, זה לא רלוונטי לדיון, עם כל הכבוד.

 נאדיה חילו:

החוק הזה גם מפלה את הסטודנטים הערבים. לא לקחת את זה בחשבון?

חיים כץ:

מה שאני רוצה - שהסטודנט הערבי יעשה שירות לאומי בקהילה שלו.

 נאדיה חילו:

אבל אל תתנה את זה.

חיים כץ:

למה לא? אני רוצה שהסטודנט הערבי לא יקח את המקום של אותו חייל
באוניברסיטה.

ליה שמטוב:

ואם סטודנט הוא עולה חדש? אם אני הגעתי בגיל 22 לארץ?

חיים כץ:

את יכולה ללמוד, זה עד גיל 21.

היו"ר דוד טל:

חבר הכנסת כץ, אני קורא לך לסדר פעם ראשונה.

זהבה גלאון:

בקיצור, זה רק נגד ערבים.

אלי אפללו:

אדוני היושב-ראש, חבר הכנסת חיים כץ מביא בפנינו דבר שאני חושב שלא ראוי
בכלל לבקש פטור מחובת הנחה לגביו, זה לא משהו בהול. אני לא חושב שזה נושא
שבכלל צריך לדון בו, אני חושב שהוא צריך לעבור בדרכים הרגילות, ושחברי
הכנסת יעיינו בו, יקראו אותו ויבינו אותו.

לעצם ההצעה עצמה – מה קרה? מה יעשו כל העולים החדשים שלא עברו את הצבא? האם
הם לא רשאים ללמוד? אותם צריך לפסול? מה קורה עם אנשים שלא יכולים ללכת
לצבא?

היו"ר דוד טל:

חבר הכנסת אפללו, אני לא רוצה להיכנס למהות החוק. אני מבקש לשמוע רק
ארגומנטים בעד או נגד פטור, זה הכול.

אלי אפללו:

אתה צודק, אבל חבר הכנסת כץ התייחס ואני רוצה לענות, ברשותך.

חיים כץ:

לא קראת מה שכתבתי אם אתה שואל את השאלות האלה.

אלי אפללו:

על אחת כמה וכמה, אני מרגיש שהחוק הזה בא לפגוע בסוג של אוכלוסייה מסוימת.

חיים כץ:

איזה סוג?

 נאדיה חילו:

סוג ב'.

אלי אפללו:

אני אגיד אותו כשזה יהיה ארגומנט שנדבר עליו בכנסת.

 היו"ר דוד טל:

בערבים ובחרדים. כולם יודעים את זה? בסדר, הנחנו את דעתכם.

חיים כץ:

למה בא לפגוע?

יולי יואל אדלשטיין:

כל החרדים שהולכים לאוניברסיטאות. מאוד ייפגעו כל החרדים – יעזבו - - -

אלי אפללו:

תאמין לי, אתה אולי תתפלא שיש המון חרדים שהולכים לאוניברסיטאות.

חיים כץ:

עד גיל 21.

אלי אפללו:

כן. גם אחרי גיל 21 וגם בגיל 21.

חיים כץ:

החוק לא מדבר על אחרי גיל 21.

היו"ר דוד טל:

חבר הכנסת כץ, אני קורא לך לסדר. אתה מפריע לי לנהל את הדיון.

אלי אפללו:

אני חושב שזה לא ראוי בכלל לדון בזה.

היו"ר דוד טל:

תודה. הבנו את העמדה של הקואליציה. חברת הכנסת נאדיה חילו, אם יש לך מה
להוסיף על מה שאמר יושב-ראש הקואליציה.

 נאדיה חילו:

כן, יש לי מה להוסיף. לגופו של עניין, אני לא רואה את הבהלה המאוד רצינית
בדחיפות של חקיקת חוק כזה.

אדוני ירשה לי עוד משפט אחד – לא למהות, אלא למסגרת של החוק. לצערי, מדי
שבוע-שבועיים הוועדה הזאת נאלצת לדון בחוקים כאלה ואחרים בבהילות ובדחיפות
כזאת או אחרת, שאחרי כל החוקים האלה הרבה פעמים יש פגיעה מאוד ישירה
באוכלוסיות.

לדעתי, אלה חוקים שגם נוגדים את חוקי היסוד. אני לא רוצה להזכיר כל מיני
דוגמאות מהעבר, אלא רק לענות לו.

אתה דיברת על השירות האזרחי. השירות האזרחי – ואני למדתי אותו טוב מאוד, על
כל חלקיו – הוא בהתנדבות. אני אישית בעד האופציה הזאת של בחירה לצעירים
הערבים – מי שרוצה לבחור - אבל אי-אפשר להתנות.

היו"ר דוד טל:

נאדיה, אני לא מדבר על מהות החוק. רק תסבירי מדוע חשוב לפטור מחובת הנחה,
ומדוע חשוב לא לפטור.

 נאדיה חילו:

קודם כול, זה בכלל לא חשוב, זה לא בהול. שנית, למהות – בכלל אין צורך בחוק
הזה.

היו"ר דוד טל:

על המהות אני לא מדבר כאן. זה באולם המליאה.

 נאדיה חילו:

הוא פוגע והוא חוק אנטי-דמוקרטי. אני לא יודעת איך אתה מביא דבר כזה בלי
חשיבה עמוקה.

זהבה גלאון:

אדוני היושב-ראש, אני רוצה להצטרף לדבריו של חבר הכנסת אפללו בעניין
הדחיפות. אני לא רואה שום סיבה - - -

ראובן ריבלין:

את מרשה לעצמך להיתלות באילנות גבוהים היום.

היו"ר דוד טל:

ורחבים.

זהבה גלאון:

נכון, אדוני. נכון.

 יצחק זיו:

אני רואה שזה שאתה יושב לידה – משפיע.

זהבה גלאון:

נכון.

אלי אפללו:

לכבוד הוא לי.

קריאה:

גם כשהוא יושב רחוק – הוא משפיע.

זהבה גלאון:

גם זה נכון.

היו"ר דוד טל:

מה אתם פוסלים, מה קרה? מכל מלמדי השכלתי, ומזהבה יותר מאשר מכולם.

זהבה גלאון:

אדוני היושב-ראש, אני רוצה להזכיר לוועדה הזאת שלפני כמה שנים היתה התניה-
חבר הכנסת חיים כץ, במיוחד אני אומרת את זה לך. אני יכולה להבין את הראש
שלך, שאתה רוצה שכולם ישאו באופן שוויוני בנטל ושייצרו מסלולים חלופיים
לשירות הצבאי.

חיים כץ:

לקהילה שלהם.

זהבה גלאון:

אני תומכת בזה. אני רוצה לספר לך – במיוחד לך, בגלל הרגישות החברתית שלך
והפעילות שלך בתחום הזה.

לפני כמה שנים היתה התניה, שמי שלא שירת בצבא – לא יוכל לקבל קצבאות מטעם
המדינה. זאת היתה אפליה בוטה שפגעה בילדים – בעיקר בילדים. משפחה שיש לה
ילדים, לא יכלה לקבל קצבאות כי בניה לא שירתו בצבא, ובא בית-המשפט העליון
וקבע שזאת אפליה בוטה- בצדק קבע.

מה שאתה מבקש לעשות עכשיו בהצעה שלך – מטעמים שהם לכאורה חיוביים – אתה
הולך להחזיר אותנו, להסיג לאחור הישגים.

חיים כץ:

למה אני צריך לתת להם יתרון? מגיל 21, שילכו לאוניברסיטה. למה מגיע להם
יתרון?

זהבה גלאון:

חבר הכנסת כץ, ההתבטאות הזאת "להם" – אני לא יודעת מי זה להם.

חיים כץ:

לאלה שלא משרתים.

זהבה גלאון:

אני מתייחסת לבני אדם כבני אדם – בין אם הם חרדים ובין אם הם ערבים ובין אם
הם עולים חדשים – כולם בני אדם, והדרך לתמרץ לא באה באופן שאתה מציע. אני
מציעה לך לחשוב על זה שוב.

היו"ר דוד טל:

תודה רבה. חברת הכנסת טרטמן, אחריה חבר הכנסת ריבלין – אחרון הדוברים –
ואני עובר להצבעה. אני מבקש – רק טיעונים בעד או נגד פטור מחובת הנחה, לא
למהות החוק.

 אסתרינה טרטמן:

אדוני היושב-ראש, אין לי ספק שרוב חברי הכנסת שיושבים סביב השולחן הזה
מבינים באמת את מהות הבקשה של הצעת החוק.

בצער רב, כולנו עדים לאחרונה לפופולריות שבהשתמטות מצבא הגנה לישראל,
משירות בצבא.

ההצעה הזאת, במהות שלה, לטעמי, מכוונת בעיקר למשתמטים. אילו היו קוראים את
הצעת החוק היטב – הצעת החוק הזאת בולמת רק את גילאי השירות בצבא, נכון?

חיים כץ:

עד גיל 21.

היו"ר דוד טל:

חברת הכנסת טרטמן, ביקשתי ארגומנטים בעד או נגד הפטור.

אסתרינה טרטמן:

רגע.

היו"ר דוד טל:

לא רגע. אני לא נכנס למהות החוק. אפשר לדבר פה שעות על מהות החוק. אני מבקש
ארגומנטים בעד לדחות או בעד לקבל.

 אסתרינה טרטמן:

אדוני היושב-ראש, אני בדיוק מתייחסת לארגומנטים.

היו"ר דוד טל:

לא. את מדברת כרגע על מהות החוק, ואני לא נכנס לדיון כרגע.

 אסתרינה טרטמן:

אדוני היושב-ראש, מכיוון שמדובר פה עד גיל 21, ברור לגמרי שהמגמה היא למנוע
מצב של השתמטות. מכיוון שתהליכי גיוס מתקיימים מידי חודש בחודשו, יש מקום
ונכון להאיץ את התהליך כדי למגר את התופעה.

היו"ר דוד טל:

תודה. חבר הכנסת ריבלין – אחרון הדוברים.

ראובן ריבלין:

אינני רוצה להתייחס למהות החוק, שכן אני חושב שצריך לחבר אותו להצעתה של
שרת החוץ של מדינת ישראל, לבטל את אזרחותם של כל מיני אנשים שלא הולכים
לצבא.

 נאדיה חילו:

זה הולך ביחד.

אחמד טיבי:

יכול להיות שלא הבנת את שרת החוץ.

ראובן ריבלין:

אני רוצה להציע לחברי הטוב, חיים כץ, שבנושאים שהם מלווים את מדינת ישראל
במשך 60 שנה, אם רוצים לדון בזה – אז יפה שנדון בזה בבחינת סוף מעשה במחשבה
תחילה – לאפשר לממשלה להביע את עמדתה, למרות שאני חשבתי שברגע שהגשת את
הצעת החוק, שרת החוץ כבר הזדרזה להודיע את עמדותיה לגבי העניין הזה.

אני מציע לך, כאדם שהוא בוועדת הכנסת כבר הרבה שנים – זה לא מסוג העניינים
שצריך המציע לבקש דחיפות לגביהם, משום שדחיפות היא בדרך כלל דבר שבו אין
צורך להפעיל את המחשבה ואת הדברים שהם באושיות חיינו כאן במדינה הזאת.

לכן אני מציע לך לחזור בך מבקשת הדחיפות, ולאחר שהממשלה - - -

חיים כץ:

אתה יודע שיש בעיה של רישום לאוניברסיטה.

ראובן ריבלין:

חבר הכנסת כץ, אם הייתי יודע שהחוק הזה חל רטרואקטיבית, זאת אומרת כל מי
שלא שירת בצבא ייצא מהאוניברסיטה – וגם לבטל את כל מי שקיבל דוקטורט או
דברים כאלה באוניברסיטה – אז היה בזה - - -

אחמד טיבי:

באוניברסיטה העברית...

ראובן ריבלין:

לכן, אני מציע לחבר הכנסת כץ – שמע ממני, רק לגבי נושא הדחיפות. הנושא הזה
הוא נושא שהוא דחוף כבר 60 שנה – כמו חוקה לישראל וכיוצא באלה, האם מדינת
ישראל היא מדינה כזאת או מדינה אחרת, בהגדרתה.

אני מציע לחזור מבקשת הדחיפות, שכן אני אצביע בעד בקשת הדחיפות רק משום
שאתה הגשת אותה, אבל לא משום שאני חושב שיש צורך בכך.

היו"ר דוד טל:

חבר הכנסת כץ, האם אתה מקבל את הצעתו הנדיבה של חבר הכנסת רובי ריבלין? אני
מוכרח לומר – יש בה הרבה מחשבה עמוקה.

חיים כץ:

לא.

היו"ר דוד טל:

אנחנו מצביעים. מי בעד מתן פטור מחובת הנחה, ירים את ידו. מי נגד? מי נמנע?

ה צ ב ע ה

בעד – 3

נגד – רוב

נמנעים - אין

  הבקשה להקדמת הדיון בהצעת חוק המועצה להשכלה גבוהה (תיקון – אי קבלת
  סטודנטים שלא שירתו בצבא), התשס"ח-2007, לפני הקריאה הטרומית, לא נתקבלה.

היו"ר דוד טל:

ההצעה לא קיבלה פטור מחובת הנחה. חבל שלא הקשבת לדוברים. ההצעה תעבור
במסלול הרגיל.

חיים כץ:

זה נותן זמן לחשוב. אני מקבל את זה באהבה.

3.  בקשת יושב-ראש ועדת החינוך, התרבות והספורט להעברת הצעת חוק זכויות
    תלמידים

  מחוננים ומצטיינים, התשס"ז-2007, מוועדת הכלכלה

  לדיון בוועדת החינוך, התרבות והספורט

היו"ר דוד טל:

אנחנו עוברים לבקשת יושב-ראש ועדת החינוך, התרבות והספורט להעברת הצעת חוק
זכויות תלמידים מחוננים ומצטיינים, מוועדת הכלכלה לדיון בוועדת החינוך,
התרבות והספורט.

לגבי הנושא הזה יש הסכמה בין יושבי-ראש הוועדות. מי בעד, ירים את ידו.

גדעון סער:

רגע. יש הסכמה של חבר הכנסת גלעד ארדן?

אתי בן-יוסף:

כן.

היו"ר דוד טל:

מי בעד, ירים את ידו. מי נגד? מי נמנע?

ה צ ב ע ה

בעד – פה אחד

  בקשת יושב-ראש ועדת החינוך, התרבות והספורט להעברת הצעת חוק זכויות
  תלמידים

  מחוננים ומצטיינים, התשס"ז-2007, מוועדת הכלכלה

  לדיון בוועדת החינוך, התרבות והספורט, נתקבלה.

היו"ר דוד טל:

אנחנו מאשרים את בקשת יושב-ראש ועדת החינוך.

4.  
    הרכב ועדה משותפת לדיון בהצעה לסדר-היום בנושא: "בריאות וסביבה –
    קורבנות החצר האחורית של ישראל: פריפריה, קשישים וערבים"

היו"ר דוד טל:

הסעיף הבא הוא הרכב ועדה משותפת לדיון בהצעה לסדר-היום, בנושא: "בריאות
וסביבה – קורבנות החצר האחורית של ישראל: פריפריה, קשישים וערבים".

הכנסת החליטה בישיבתה להעביר לוועדה משותפת של ועדת הפנים והגנת הסביבה ושל
ועדת העבודה, הרווחה והבריאות, הצעה לסדר-היום בנושא: בריאות וסביבה –
קורבנות החצר האחורית של ישראל: פריפריה, קשישים וערבים, של חבר הכנסת דב
חנין .

בכפוף להוראות סעיף 16(א) ו-(ב) לתקנון הכנסת, על ועדת הכנסת להרכיב את
הוועדה, במספר חברים שווה מכל אחת משתי הוועדות, וכן לקבוע את יושב-ראש
הוועדה המשותפת מבין חברי הוועדה שלפי דעת ועדת הכנסת העניין נוגע לה יותר
מבחינת תפקידיה.

הוקמה בזמנו ועדה משותפת, שאפשר להטיל עליה גם את הנושא הזה. הכנסת החליטה
בישיבתה ב-10 באוקטובר להעביר לוועדה משותפת של ועדת הפנים והגנת הסביבה
ושל ועדת העבודה, הרווחה והבריאות, הצעה לסדר-היום בנושא: ממצאי משרד
הבריאות על עלייה בתחלואת סרטן בשל זיהום סביבתי, של חברי הכנסת: דב חנין,
מיכאל נודלמן, אופיר פינס-פז, סופה לנדבר, אליהו גבאי.

בהתאם להוראות סעיף 16 לתקנון הכנסת, החליטה אז ועדת הכנסת כי הוועדה
המשותפת תהיה בת ארבעה חברים – שני חברים מכל ועדה – בראשות ועדת הפנים
והגנת הסביבה, על-פי ההרכב הבא: מטעם ועדת הפנים – חברי הכנסת אופיר
פינס-פז ודב חנין, כשאופיר פינס היושב-ראש; מטעם ועדת העבודה, הרווחה
והבריאות – חברי הכנסת חיים אמסלם ואריה אלדד.

האם מקובל עליכם שהצוות הזה יהווה את אותה ועדה משותפת?

מוחמד ברכה:

  כן. 

היו"ר דוד טל:

מי בעד, ירים את ידו. מי נגד? מי נמנע?

ה צ ב ע ה

בעד – פה אחד

  הרכב הוועדה המשותפת של ועדת הפנים והגנת הסביבה ושל ועדת העבודה, הרווחה
  והבריאות, לדיון בהצעה לסדר-היום בנושא: "בריאות וסביבה – קורבנות החצר
  האחורית של ישראל: פריפריה, קשישים וערבים", נתקבל.

היו"ר דוד טל:

קבענו שהצוות הזה יהווה את הוועדה המשותפת, וההצעה בנושא בריאות וסביבה
תועבר לוועדה.

ה. הרכב ועדות משותפות לדיון בסעיפים מתוך חוק ההסדרים 2008

1.  ועדה משותפת לוועדת הכספים וועדת העבודה הרווחה והבריאות

בראשות ועדת הכספים

2.  ועדה משותפת לוועדת החינוך, התרבות והספורט וועדת הכספים בראשות ועדת

  החינוך התרבות והספורט

היו"ר דוד טל:

במסגרת שונות, הנושא הבא הוא הרכב ועדות משותפות לדיון בסעיפים מתוך חוק
ההסדרים: ועדה משותפת לוועדת הכספים ולוועדת העבודה, הרווחה והבריאות,
בראשות ועדת הכספים תדון בפרק י"ט, סעיפים 131 ו- 132 – בנושא עובדים זרים;

הוועדה המשותפת תהיה בת ששה חברים – שלושה מכל ועדה - ותסיים את עבודתה עד
ה-31 במרס 2008.

מי בעד, ירים את ידו. מי נגד? מי נמנע?

ה צ ב ע ה

בעד – פה אחד

הרכב ועדה משותפת לוועדת הכספים ולוועדת העבודה, הרווחה והבריאות, בראשות
ועדת הכספים, לדיון בסעיפים מתוך חוק ההסדרים, נתקבל.

היו"ר דוד טל:

הנושא אושר.

ועדה משותפת לוועדת החינוך, התרבות והספורט ולוועדת הכספים, בראשות ועדת
החינוך, התרבות והספורט, תדון בפרקים ובסעיפים הבאים:

1.  פרק י"ט, סעיף 128 – לימוד חובה;

2.  פרק י"ט, סעיף 129 – השאלת ספרי לימוד;

3.  פרק י"ט, סעיף 230 – יום חינוך ארוך;

  הוועדה המשותפת תהיה בת ששה חברים, שלושה מכל ועדה, ותסיים את עבודתה עד
  ה-31 בדצמבר 2007. מי בעד, ירים את ידו. מי נגד? מי נמנע?

  ה צ ב ע ה

  בעד – רוב

היו"ר דוד טל:

  תודה. נקבל את השמות ונודיע על כך במליאה.

גדעון סער:

  שלושה מכל ועדה? אדוני היושב-ראש, אם צריך לצורך הדיון, אני מבקש
  רוויזיה.

היו"ר דוד טל:

  מה אדוני מציע? חמישה?

גדעון סער:

  במינימום, ואני אסביר לאדוני מדוע. אני הרי הקמתי ועדות משותפות לדיון
  בנושא חוק ההסדרים, ומה שאני יכול לומר לאדוני – שגם כשניסיתי להקים
  ועדות של עשרה, במקום הוועדות שהן בדרך כלל ועדות של חמישה-עשר – בחוקים
  שהם חוקים חשובים – הרי מי שנפגע זה הסיעות הקטנות.

היו"ר דוד טל:

  חבר הכנסת זיו, אתה מסכים לחמישה מכל ועדה?

 יצחק זיו:

  בעיקרון, שלושה חברים מספיק.

היו"ר דוד טל:

מה אומר חבר הכנסת אדלשטיין?

יולי יואל אדלשטיין:

חמישה.

היו"ר דוד טל:

זאב אלקין – גם כן חמישה, נאדיה חילו – גם כן חמישה. אשר על כן, נצביע לגבי
חמישה חברים מכל ועדה, אתה ביקשת רוויזיה. מי בעד? מי נגד? מי נמנע?

ה צ ב ע ה

בעד – פה אחד

היו"ר דוד טל:

קבענו חמישה חברים מכל ועדה. השמות יועברו אלינו ונעביר ונקרא אותם במליאת
הכנסת.

תודה רבה, הישיבה נעולה.

הישיבה ננעלה בשעה 11:00.
