הכנסת השמונה-עשרה

נוסח לא מתוקן

מושב רביעי

פרוטוקול מס' 269

מישיבת ועדת הכנסת

יום שני, ט"ו באייר התשע"ב (07 במאי 2012), שעה 11:30

סדר היום:

בקשת הממשלה להקדמת הדיון בהצעת חוק התפזרות הכנסת ה-18, התשע"ב-2012, בכל
הקריאות

נכחו:

חברי הוועדה:

יריב לוין – היו"ר

נינו אבסדזה

רחל אדטו

אורי אורבך

ישראל אייכלר

רוברט אילטוב

זאב אלקין

אופיר אקוניס

אריה ביבי

זאב בילסקי

משה גפני

ניצן הורוביץ

יצחק הרצוג

עינת וילף

יצחק וקנין

נסים זאב

יואל חסון

ישראל חסון

אחמד טיבי

שלמה מולה

אברהם מיכאלי

מרינה סולודקין

ציון פיניאן

דוד רותם

נחמן שי

רונית תירוש

מוזמנים:

+-------------------------------+-------------------------------+---+---+---+
|                               |                               |   |   |   |
| ----------------------------- |                               |   |   |   |
|   ירדנה         –   מזכירת    |                               |   |   |   |
|   מלר-הורוביץ       הכנסת     |                               |   |   |   |
|                               |                               |   |   |   |
| ------------- --- ----------- |                               |   |   |   |
|   חיים זקס      –   משרד      |                               |   |   |   |
|                     המשפטים   |                               |   |   |   |
|                               |                               |   |   |   |
|   שמרית גולן    –   משרד      |                               |   |   |   |
|                     המשפטים   |                               |   |   |   |
|                               |                               |   |   |   |
| ----------------------------- |                               |   |   |   |
+===============================+===============================+===+===+===+
|                               |                               |   |   |   |
+-------------------------------+-------------------------------+---+---+---+
|                               |                               |   |   |   |
+-------------------------------+-------------------------------+---+---+---+

ייעוץ משפטי:

ארבל אסטרחן

רחל הכהן

מנהלת הוועדה:

אתי בן יוסף

קצרנית פרלמנטרית:

הדס צנוירט

בקשת הממשלה להקדמת הדיון בהצעת חוק התפזרות הכנסת ה-18, התשע"ב-2012, בכל
הקריאות

היו"ר יריב לוין:

שלום רב, אני מתכבד לפתוח את הישיבה. על סדר-היום: בקשת הממשלה להקדמת
הדיון בהצעת חוק התפזרות הכנסת ה-18, התשע"ב-2012 (מ/685), בכל הקריאות.

למעשה, בכך אנחנו מתניעים את המהלך לפיזורה של הכנסת ה-18 ולקיומן של
הבחירות לכנסת ה-19.

נחמן שי:

הספיק לכם?

היו"ר יריב לוין:

אני בהחלט שותף לתחושה, שמצד אחד, בהחלט נהנינו כאן מיציבות שלטונית אפילו
די נדירה במשך למעלה משלוש שנים, ומאידך, דווקא על הרקע הזה אין ספק,
שהצורך שנוצר בהקדמת הבחירות, שהוא צורך באמת של לית ברירה- - -

אריה ביבי:

אולי תגיד לנו מה הצורך?

היו"ר יריב לוין:

בהחלט מעידים על כך שנדרשת חשיבה ביחס לשיטת הממשל שלנו ולאופן שבו הדברים
מתנהלים- - -

אריה ביבי:

אולי זה חוק טל?

היו"ר יריב לוין:

כדי לייצר הרבה יותר יציבות, ולאפשר לממשלה לכנסת שנבחרו, למצות את ימיהן
בדרך שגם תאפשר עבודה רציפה ומסודרת, וגם תכלול ביצוע מהלכים שנדרשים לטווח
ארוך. אבל כפי שאני אומר, אלה מחשבות לעתיד. בהווה, במצב שבו אנו נמצאים,
דומה שאין מנוס מהמהלך שאנחנו מתניעים כאן. הממשלה מבקשת פטור מחובת הנחה.
הצורך בכך הוא, כמובן, כדי למנוע מחזות שראינו כבר בעבר בכנסות קודמות,
כאשר ברגע שהיה ברור שהכנסת מתפזרת, הוחל בביצועם של מהלכי חקיקה בהיקפים
גדולים, לעתים גם עם השלכות תקציביות משמעותיות בדרך שאני חושב שאינה
נכונה, אינה ראויה, ו-וודאי צריך להישמר מפניה במציאות הכלכלית הרגישה
שאנחנו נמצאים בה בימים האלה. מכאן הבקשה שמונחת בפנינו, ואני פותח בה את
הדיון, אלא אם כן נציגי הממשלה מבקשים להוסיף משהו על הדברים שאמרתי.

ישראל אייכלר:

אפשר לבקש הצבעה חשאית בכנסת, איזה חבר כנסת רוצה בחירות?

היו"ר יריב לוין:

לא. חובתנו גם בעניין הזה, כמו גם בנושאים אחרים, להצביע באופן גלוי.

מי מייצג את הממשלה, חבר הכנסת אלקין? אתה הנציג, אז אבקש ממך, אם יש לך,
להוסיף, על הדברים שאמרתי כאן.

שלמה מולה:

יושב-ראש הקואליציה יכול להציג את זה במקום- - -?

היו"ר יריב לוין:

יכול. חבר הכנסת אלקין, בבקשה.

זאב אלקין:

תודה רבה, אדוני היושב-ראש. אני חושב שאתה הצגת בדבריך נכון את המצב שבו
אנחנו נמצאים. אני חושב שאני מופתע מהתרסות מצד נציגי האופוזיציה. תמיד
חשבתי שהאופוזיציה, דבר ראשון שהיא רוצה זה להגיע לבחירות.

יואל חסון:

אין שום התרסות. נלך לבחירות.

היו"ר יריב לוין:

חבר הכנסת חסון.

יואל חסון:

לפחות אולי בבחירות תגידו מה עשיתם.

היו"ר יריב לוין:

חבר הכנסת חסון, אני קורא אותך לסדר פעם ראשונה.

רבותי, ניהלנו בכל הקדנציה הזאת את הישיבות בוועדת הכנסת בצורה מכובדת,
ואני מקווה שגם הישיבה הזאת, שהיא אולי לא האחרונה באופן פורמלי, אבל היא
ישיבה מסיימת באופן מהותי, נשמור על אותה רוח. חבר הכנסת אלקין, בבקשה.

זאב אלקין:

תודה. שוב, אני חושב שזה מחזה נדיר, שכשהממשלה והקואליציה הגיעו למסקנה,
שצריך ללכת לבחירות, והם לא יכולים להמשיך כרגע את העבודה המשותפת, דווקא
מי שהכי מתנגד לזה, מנסה לעשות פיליבסטרים, לעצור את זה. מספיק לראות את
החדר הזה כדי לראות, מה הכוונה. זה האופוזיציה.

שלמה מולה:

לא שמעת מה אנחנו רוצים- - -

היו"ר יריב לוין:

חבר הכנסת מולה.

יצחק הרצוג:

האופוזיציה לא פוחדת להפיל את נתניהו וללכת לבחירות היום. רק תביאו את זה
להצבעה.

שלמה מולה:

-   - -

יואל חסון:

ההסתה הזאת של חבר הכנסת אלקין, חוסר הדיוק, השקרים- - -

היו"ר יריב לוין:

חבר הכנסת חסון, אני קורא אותך לסדר פעם שנייה. אל תעשו את זה.

יואל חסון:

אתה מקבל שריון בליכוד.

היו"ר יריב לוין:

חבר הכנסת יואל חסון, שמו לך מים על השולחן - תשתמש בהם. בבקשה.

זאב אלקין:

צודק חבר הכנסת הרצוג, שהייתי כוללני מדי כשדיברתי על האופוזיציה, כי נכון,
יש אופוזיציה שאני שומע שמוכנה ללכת לבחירות מוקדם ככל האפשר, ושלא פוחדת
מהן, אבל יש, כנראה, מפלגה, שהיום היא המפלגה הגדולה בכנסת, שמשום מה, לא
רוצה, כנראה, לאבד את המעמד הזה.

אריה ביבי:

אתה טועה ומטעה. אנחנו רוצים ללכת לבחירות. רק תביא את חוק טל. מוכנים
להישאר עוד יום אחד – רק תביא את חוק טל.

זאב אלקין:

כן, להעביר אותו בקריאה טרומית, ואין לזה שום משמעות.

נינו אבסדזה:

אתם הבטחתם את החוק הזה.

זאב אלקין:

יש עוד נקודה אחת מעניינת, אדוני היושב-ראש. ממה שכבר ראיתי וממה שהיה
בהיסטוריה של הכנסת, בדרך כלל כשמכריזים בחירות, לקואליציה ולאופוזיציה יש
אינטרס משותף, אם כבר עושים את זה, לעשות את זה כמה שיותר מהר, כי
האופוזיציה חושבת שיש לה סיכוי רציני להגיע לשלטון, ואז היא אומרת: אם תהיה
תקופת הדמדומים בכנסת, ותעבור פה חקיקה פופוליסטית לא אחראית, אנחנו, אם
נגיע לממשלה, תהיה לנו בעיה להתמודד עם זה.

מרינה סולודקין:

חוק טל לא חקיקה פופוליסטית.

זאב אלקין:

כנראה, יש פה מצב מאוד נדיר, שהאופוזיציה מראש בטוחה שהיא לא תגיע לשלטון,
ולכן היא לא מנסה לדאוג ולפעול בצורה ממלכתית, להעביר הכול כמה שיותר מהר,
ובאמת לדאוג לאחריות התקציבית, כי היא אומרת מראש: אני לא אצטרך לפתור את
הבעיות, אני יודע מראש מי יהיה ראש ממשלה, לכן אני מוכנה לעשות הכול, וכל
פיליבסטר – תראו, כמעט כל סיעת קדימה פה, לעשות הכול כדי להאריך את הרגעים
של הכנסת הזאת, כי כנראה, יש פה מישהו שמאוד פוחד ממשהו, אבל עדיין אני
חושב שאתה צודק – במצב שנוצר הדבר הכי אחראי למדינת ישראל זה ללכת לבחירות,
לעשות את זה מהר ככל האפשר, ולחזור לניהול יציב של מדינת ישראל. לכן אני
תומך בבקשת הממשלה. בבקשה.

היו"ר יריב לוין:

חבר הכנסת מולה, בבקשה. מכיוון שרשימת הדוברים ארוכה, אני מבקש שתי דקות
לכל דובר.

שלמה מולה:

תודה רבה, אדוני היושב-ראש. אלקין, אנחנו בעד בחירות בכל תאריך שאתם תהיו
חפצים. אף אחד לא פוחד ממערכת הבחירות בכל תאריך שאתם חפצים.

דבר שני, אנחנו מוכנים שבתקופה הזאת של היומיים-שלושה, אני מקווה שנצליח,
שבו הכנסת, אחרי שתקבע את הליך הבחירות, שהאופוזיציה מתחייבת לא להביא שום
חקיקה פופוליסטית. כל מה שאנחנו מבקשים, פנינו אליך בכתובים. אנחנו ביקשנו
היום להעלות על סדר-היום של ועדת הכנסת את חוק טל, את הצעת החוק של אבי
דיכטר. אני לא יודע, למה לא העלית לדיון בוועדה. אני מבקש תשובות, ואומר
לך: אנחנו מוכנים בכל תאריך שתרצו בחירות, אבל כנראה, ראש הממשלה מגיע לאן
שהוא מגיע, הוא יודע שלא יוכל להעביר את החוק, פוחד, לא מקבל שום החלטה.
יודע מה – אני מודה, אני מוכן להיות לארג' - זולת גלעד שליט ראש המשלה לא
קיבל אף החלטה אחת שהיא החלטה לאומית משמעותית – לא בתחום הכלכלי, לא בתחום
המדיני ולא בתחום החברתי, ודאי לא בנושא של דת ומדינה. הגיע לקץ דרכו.
בבקשה. אנחנו אומרים לך כרגע: יש רוב בכנסת הזאת, להעביר את חוק טל. אם יש
רוב, בואו עכשיו נעביר. שמענו את ישראל ביתנו, שמענו את מפלגת העבודה,
שמענו את מרצ ואת העצמאות, ואם אתם רוצים על-פי התחייבותו של ראש הממשלה
וקדימה - בבקשה, נעביר אותו יומיים-שלושה. לכן אל תטיפו לנו מוסר. לא אמרנו
שלא נלך לבחירות. נכון שעל-פי הסקרים, אתם חושבים שקדימה במצב קשה, אבל יש
הזדמנות לעשות שינוי משמעותי. כנסת ישראל לא יכולה להיות נגררת על-ידי ראש
ממשלה או גחמתו של ראש ממשלה, לכן אני אומר לך – אל תעשו הכול עניין
פוליטי, כאילו הכנסת לא רוצה להתפזר. בבקשה – נתפזר, נעביר את חוק טל, מה
קרה?

היו"ר יריב לוין:

תודה. חבר הכנסת ביבי.

נינו אבסדזה:

דווקא בגלל שיש חוק, לכן הוא לא רוצה.

אריה ביבי:

אדוני, רק לפני יומיים ראש הממשלה אמר לפראיירים: אני אעשה, אני אסדר, אני
אדאג. ביאליק אמר על זה, על כל דבר שלו: על אני אעשה – אמר: עד מתי? על:
אני אסדר אמר: עד היכן? על: אני אדאג, אמר: עד אנה? עד אנה באמת אתם תובילו
את העם הזה עם האני אדאג, אני אסדר, אני אעשה, ולא עושים כלום? אנחנו לא
פוחדים משום בחירות. אנחנו מוכנים היום, מחר, מחרתיים. תקבעו בחירות - תוך
יומיים אנחנו מוכנים. יש לנו רק בעיה אחת: הבטחתם לאנשים – תקיימו. בואו
נקבע שחוק טל, תביאו את זה היום, ומחר תכריזו על בחירות. תביאו את זה מחר,
מחר תכריזו על בחירות.

משה גפני:

מה הייתם עושים בלי החרדים? יש רק חוק טל במדינה, אין שום דבר אחר?. אין
איראן, אין כלכלי, אין חברתי. רק חרדים כל הזמן. זה הנושא היחיד שיש. אין
שום בעיה.

היו"ר יריב לוין:

חבר הכנסת גפני, אני קורא אותך לסדר פעם ראשונה.

נינו אבסדזה:

חוסר שוויון בנטל- - -

היו"ר יריב לוין:

חברת הכנסת אבסדזה, אני קורא אותך לסדר פעם ראשונה.

נינו אבסדזה:

-   - -

משה גפני:

-   - -

היו"ר יריב לוין:

חבר הכנסת גפני, אני קורא אותך לסדר פעם שנייה.

משה גפני:

אלימות ברחובות, אחד רוצח את השני, ורק חרדים יש לכם בראש. תטפלו בבעיות
שלכם, בחינוך שלכם. מדברים על החרדים. תלמדו מאתנו.

היו"ר יריב לוין:

חבר הכנסת גפני, אני קורא אותך לסדר פעם שלישית. חבר הכנסת גפני, שלוש
דקות, תודה. להוציא בבקשה את חבר הכנסת גפני.

משה גפני:

כל הזמן יש לכם חוק טל. נמאסתם.

היו"ר יריב לוין:

להוציא בבקשה את חבר הכנסת גפני.

משה גפני:

מי שעשה את חוק טל היה ברק, ומי שהאריך אותו היה קדימה. רוצחים אנשים
ברחובות. חוק טל. אין בעיות במדינה בכלל.

(חבר הכנסת משה גפני יוצא מאולם הוועדה)

נינו אבסדזה:

-   - -

היו"ר יריב לוין:

חברת הכנסת אבסדזה, אני קורא אותך לסדר פעם שנייה.

אריה ביבי:

אני שמח מאוד על מה שאמר חבר הכנסת גפני. הוא צודק. יש רציחות, לא מטפלים
בעולים, לא מטפלים בדיור, לא מטפלים בחברה. מי עשה את זה? מי לא טיפל? אם
יכולתם להביא את כל החוקים האלה היום, עכשיו - מחר נלך לבחירות. ומה חבר
הכנסת אלקין אומר – אנחנו פוחדים. אנחנו לא פוחדים, ואני מכיר את זה,
שמישהו הוריד את המעיל ואמר: כולם חברי ליכוד? אני לא פוחד. אני מכיר גם את
זה. אנחנו לא פוחדים, אתם פוחדים, ותראה מה יהיה לכם בבחירות הבאות.

היו"ר יריב לוין:

תודה. חבר הכנסת בילסקי, בבקשה.

זאב בילסקי:

אני נהנה לראות את חבר הכנסת גפני – מוציאים אותו מהדלת, והוא בא מהדלת
השנייה...

כשראיתי את חבר הכנסת גפני יוצא משם ונכנס, הבנתי, שלמעשה, אתם רק דוחים את
הבעיה, כי הוא יוצא מכאן ויחזור לכם חזרה – איך תעבירו את חוק טל, כששמעת
ממנו, מה הוא מתכוון?

אני רוצה לומר לחבר הכנסת אלקין דבר אחד: קודם כל, חטא היוהרה הוא אחד
החטאים – על הלבנת פנים יש חוקים חמורים ביותר. אבל לעצם העניין, יש לפעמים
מעשה שעושה הממשלה, שהיא מסמלת משהו. כשאתה בא לאנשים ששוכבים באוהל, מדבר
אליהם – הלא איך הזמינו אותם? סיפר לי בועז נול, שהוא היה אצל חברים
ב-24:00, וקיבל טלפון מראש הממשלה. הוא היה בטוח שפרצה מלחמה, וצריך להזעיק
אותם למילואים - הלוא המילואימניקים יושבים ומחכים. אומרים להם: מחר
ב-09:00 תהיו אצל ראש הממשלה. בא ראש הממשלה ב-09:00, כינס את החבר'ה האלה,
שמדם לבם זועקים, ואמר להם: אל תדאגו, הכול יסודר. כולם ישרתו, לא רק
החרדים – הערבים, כולם ישרתו. משיח צדקנו.

נסים זאב:

כשהמשיח יבוא, לא צריך שירות צבאי בכלל.

זאב בילסקי:

לכן אנחנו מנסים להגיד רק דבר אחד: הלא את השטר ראש הממשלה לא יצליח לפרוע.
אם אתה לא מאמין לי, תראה איך שגפני יצא משם וחזר משם – תבין בדיוק מה עם
חוק טל: ייצא משם, יחזור משם, ושום דבר לא יקרה בהרכב הזה של הקואליציה,
שיהיה גם ההרכב הבא, אבל מה שאנחנו ביקשנו, ידידי אלקין- - -

זאב אלקין:

היתה פה הצהרה, שאתם לא רוצים להיכנס לקואליציה הבאה?

זאב בילסקי:

עזוב. יש לי כמה זכויות. תשאיר לי עוד 20 שניות כדי לומר לך משהו בלי שתעיר
לי. לפחות יש מצב שממשלת ישראל או כנסת ישראל מצהירה על משהו, אומרת משהו,
וכל מה שביקשנו – שתקדישו את היום הזה כדי שנגיד: כן, אנחנו מוכנים להעביר
בקריאה טרומית. יש בזה הרבה מאוד לעם ישראל, אבל כנראה, זה לא ייצא.

היו"ר יריב לוין:

תודה. חבר הכנסת אחמד טיבי, בבקשה.

אחמד טיבי:

תודה, אדוני. האמת היא שאני שייך לאלה שלא הופתעו מהקדמת הבחירות. ההחלטה
הזאת היתה קיימת אצל ראש הממשלה כבר תקופה ארוכה, מאז שהוא העמיד את עצמו
לבחירה בפריימריז לראשות הליכוד, אבל כאשר מחליטים להקדים את הבחירות,
ואנחנו כל שבוע מציגים הצעת אי-אמון, אי-אפשר לבקש לדחות את הבחירות. אם
מבקשים כל שבוע להפיל את ראש הממשלה, הקדמת בחירות היא מעין הפלת הממשלה,
מבחינתי כאיש אופוזיציה, ולכן צריך לתמוך בבקשה, להקדים את הבחירות.

הוצעו שני תאריכים: 4 בספטמבר ו-16 באוקטובר. בהתחלה היה דיון – אוקטובר זה
רחוק ככל האפשר מהרמדאן, מעיד אל-פיטר, אבל במחשבה שנייה, ולפי בקשת
הסטודנטים הערבים שלומדים בחו"ל, אלפי סטודנטים, הם יהיו בארץ ב-4 בספטמבר,
אבל לא יהיו בארץ ב-16 באוקטובר, ולכן אנחנו בעד הקדמת בחירות למועד הקרוב
ביותר שאפשרי, ה-4 בספטמבר, ובעד פיזור מיידי של הכנסת, בלי תרגילים.

אורי אורבך:

איפה הסטודנטים הערבים היום? לפי זה נחליט.

אחמד טיבי:

בלי תרגילים של שבועיים כדי להעביר חוקים ביזאריים, שלא העבירו אותם כל
השנה, והם פוגעים בשני מגזרים: גם בחרדים אבל גם בערבים. לכן אנחנו בעד
פיזור מיידי והקדמת הבחירות. אבל האמת היא, נניח שהיו עושים הצבעה חשאית
בוועדה הזאת לגבי הקדמת הבחירות. כולכם יודעים מה התוצאה.

עינת וילף:

אפשר להכניס תיקון לחקיקה הראשית, שתהיה הצבעה חשאית בכנסת.

אחמד טיבי:

לדעתי, את מועמדת טובה להציע את הצעת החוק הזאת. גם פה וגם במליאה, אם תהיה
הצבעה חשאית, יהיה רוב במוחץ בעד אי-פיזור הכנסת. לנו לא משנה, כי אנחנו
נקבל אותה תוצאה בבחירות.

היו"ר יריב לוין:

תודה. חבר הכנסת ישראל חסון.

ישראל חסון:

אדוני היושב-ראש, אני מבקש שיושב-ראש הקואליציה יקשיב לי. במשך שלוש שנים
אנחנו מתנהלים פה באיזושהי תרבות התנהלות, שהשיא שלה זה מה שהקואליציה עושה
היום. הגישה הדורסנית שמתעלמת לחלוטין מתחושות הציבור. אגב, אני לא חושב
שצריך לעשות משהו בכפייה. אני חושב שצריך לקיים את הדיון על הערך. אם ראש
הממשלה, שפחד במחאה החברתית אז, וידע לחלץ את עצמו ממנה בדרכים שאני לא
רוצה להעלות אותן פה על השולחן, והיום הוא חושש להתמודד עם הבעיה הציבורית
מס' 1 של מה שאנחנו קוראים לזה סדר אזרחי או שוויון אזרחי – אם הוא חושש,
זה לגיטימי, אבל דבר. אל תזלזלו ברגשות של האנשים שסוחבים את המדינה הזאת
על הכתפיים.

ישראל אייכלר:

לכן צריך לבטל את גיוס החובה. יש הצעת חוק: ביטול גיוס חובה - תעלו את זה.

ישראל חסון:

יכול להיות שאתה צודק. הוא בורח מהדיון, וכשהוא בורח מהדיון, כשאתם בורחים
מהדיון - אל תפחדו לומר את זה. זאב, במקום שחבריי ואני מתחילים לפחד, רבים
מכם לא מגיעים ל-10 ק"מ משם. אנחנו לא פוחדים לא מדין הציבור ולא משום דבר.
תסתכלו על הציבור, תגידו לו: זו הסיבה שאני הולך. אל תפיל את זה ותזלזל בו.
זה מה שאתם עושים היום, וזו חרפה, כי אתם לועגים לכל אלה שנושאים בנטל.
חרפה שאין כדוגמתה.

היו"ר יריב לוין:

אני רוצה לנעול את רשימת הדוברים. אם מישהו נוסף רוצה להירשם, בבקשה. חבר
הכנסת נסים זאב, בבקשה.

נסים זאב:

אדוני היושב-ראש, אני מסכים ברמת העיקרון עם מה שאמר חבר הכנסת חסון, שאם
היינו באמת יוצאים למשאל עם היום, האם הציבור בעד בחירות – לא. כולם רואים
את המהלך הזה, שהוא מיותר לחלוטין, ואין בו צורך. אבל גם לא נשלה עצמנו,
שכביכול הבעיה של חוק טל היא הבעיה, והיא מה שגררה את הממשלה ואת הכנסת
להביא להקדמת הבחירות.

אדוני היושב-ראש, אני יושב בוועדת טל, כל פעם היו יושבי-ראש שונים, משך
שנים - משנת 2000. אני מדבר על השנתיים האחרונות. הפכו את הוועדה לחלון
ראווה פוליטית, התנגחות, התנצחות, הכפשות, כלומר לא היה מעניין הפתרון
לבעיה. את אף אחד זה לא עניין. השאלה בסוף הדיון – מה אני אומר לתקשורת,
איך אני יצאתי נגד החרדים. זה הגיע לרמות כאלה, ששמעתי מחברי כנסת שונים,
שהבעיה האיראנית מתגמדת ליד הבעיה החרדית. החרדים הם הרבה יותר בעיה למדינת
ישראל. תבין איזה קטסטרופה, ריח של אנטישמיות יש מהמילים האלה, ולא פעם אחת
שמעתי את זה, אבל מדברים פה חופשי-חופשי. זה רמת הדיבור שלנו, לצערי הרב.
שאף אחד לא יאמר לי, שבאמת כואב למישהו הנושא של השוויון בנטל, כי אם רצו
לפתור את הבעיה, יש המהלכים ויש הוועדות הרלוונטיות, ולא נתנו לוועדת טל
בראשותו של יוחנן פלסנר ומופז, להמשיך להוביל את זה. יכולנו להביא לא
לפתרון של מאת האחוזים- - -

רונית תירוש:

עדיין יכולים. תדחה בשבוע את הבחירות.

נסים זאב:

אבל היה אפשר להגיע לנוסחאות מקובלות. אבל כל אחד מתחרה בשני, וכל מפלגה
מתחרה, מי הראשונה שתוביל את המהלך הזה. זה פשוט תפח לנו בפרצוף, כל העניין
הזה.

לגבי התאריך, אני חושב שיש בעיה בחודש אלול, בי"ז אלול. זה חודש הרחמים
והסליחות. זה ימים של חשבון נפש, ימים של תשובה. אני חושב שיש בעיה, שבימים
האלה נוביל מהלך של, הייתי אומר, התנצחות, של הרבה מחלוקת, וזה מיותר. לגבי
עצם היום, י"ז זה בגימטריה "טוב", יום שלישי זה פעמיים כי טוב, לכן נמצא
עצמנו בטוב משולש.

היו"ר יריב לוין:

תודה. חבר הכנסת יצחק הרצוג, בבקשה.

יצחק הרצוג:

חברים, אני חושב שהכי חשוב זה להבין שבזרימה התודעתית של עם ישראל בשנה
האחרונה חל שינוי דרמטי, ולכן עם ישראל רוצה להכריע, רוצה דרך חדשה לעם
ישראל. לכן עם ישראל הולכים לבחירות כמה שיותר מהר, כדי לשנות את הכיוון של
מדינת ישראל. אף אחד כאן לא פוחד מזה, זכותו של כל אזרח לקבוע את הדרך של
עם ישראל, ואני חותם לכם שגוש עצום גדול יגיד לנתניהו: סליחה, שלום, אנחנו
רוצים כיוון אחר ודרך אחרת, ואני משוכנע בכך, שהכנסת תתלכד מאחורי העניין
הזה. תודה.

היו"ר יריב לוין:

תודה. חבר הכנסת יואל חסון, בבקשה.

יואל חסון:

תודה רבה, אדוני היושב-ראש. צריך קודם כל להגיד את הדברים בצורה ברורה.
אנחנו במשך שלוש השנים האחרונות, קדימה וסיעות האופוזיציה, הגשנו כל יום
שני אי-אמון – הבענו אי-אמון בממשלה. אנחנו לחלוטין רוצים לראות ממשלה אחרת
בישראל - אם זה היה באופציה של ממשלה אחרת, שהיתה יכולה לקום כאן בכנסת
הזאת, ואם לא, גם בתוצאה של בחירות. לכן, מבחינתנו, האמירות האלה, שקדימה
עשתה הצבעות אי-אמון, ועכשיו היא כאילו לא רוצה בחירות – היא רצתה להחליף
את הממשלה בכל דרך, גם אם זה בכנסת הזאת, ואם זה לא הולך בכנסת הזאת, אז
אנחנו רוצים להחליף את הממשלה הזאת באמצעות בחירות. אין לנו שום חשש
מבחירות. אבל במדינת ישראל יש גם יום אחרי, וצריך לראות, איך אנחנו מקבלים
את ההחלטות בצורה החכמה והראויה. בכל התהליך הזה של הפטור, בסוף, במליאה,
קדימה תצביע בעד בחירות מוקדמות, חד-משמעית. מבחינתנו, אם אפשר אפילו לפני
4 בספטמבר, שיהיה לפני 4 בספטמבר, אבל הפטור הזה מנסה למנוע מאתנו, חברי
הכנסת, אפשרות להעביר חקיקה חשובה, ובין השאר, חקיקה שאנחנו מדברים עליה
בנושא השוויון בנטל. זה מה שהפטור בא לעשות – הוא בא למנוע מאתנו יכולת
לקדם את התיקון הזה, ולהביא לשוויון בנטל במדינת ישראל.

מרינה סולודקין:

זה תרגיל מסריח חדש.

יואל חסון:

לכן הדיון הזה הוא לא אם תהיה הקדמת בחירות או לא, או אם יהיו בחירות או
לא; בחירות יהיו, נקודה. יצאנו לדרך, ואין דרך חזרה. הדיון הזה הוא על פטור
– האם לתת לממשלה אפשרות לעשות כאן תהליך בזק, שימנע מאתנו, רוב חברי
הכנסת, להעביר חוק שיטפל בנושא של השוויון בנטל. זה מה שהולך לעשות הפטור
הזה, ולכן אנחנו נגד הפטור. אנחנו לא נגד הבחירות. אנחנו נגד הפטור, כי יש
רוב, ואנחנו רוצים שחברי הכנסת, תינתן להם האפשרות לקדם את החקיקה של
שוויון בנטל, שזה נדרש וחשוב לחברה הישראלית.

היו"ר יריב לוין:

תודה. חבר הכנסת אקוניס.

אופיר אקוניס:

תודה, אדוני היושב-ראש. חברים, אני מציע להכין את הממחטות, כי מה שקורה
בחדר הזה הבוקר זה לא קומדיה וזה לא טרגדיה. זה מלודרמה שמובלת על-ידי סיעת
האופוזיציה הראשית, קדימה, שעכשיו שמעתי את חבר הכנסת חסון מדבר בלהט –
תפסתם לכן ספין לבחירות, חוק טל. אני ראיתי אתמול בכניסתי לגני התערוכה את
חבר הכנסת מופז נכנס לאוהל של המילואימניקים. אני בדקתי דבר מאוד פשוט –
היום אנחנו חיים בעולם מאוד שקוף, וזה יתרון גדול – כיצד הצביע מר מופז
בעניין חוק טל. ובכן, התשובה היא מאוד פשוטה: הוא הצביע בעד הארכתו של חוק
טל בחמש שנים, ועכשיו הוא עושה סיבוב. הוא עושה סיבוב פוליטי, פופוליסטי,
ספינוליסטי על הדבר הזה.

יואל חסון:

עברו חמש שנים, נגמר. ראש הממשלה אמר לציבור שהוא מוכן להאריך את זה, עד
לפני כמה חודשים, שהוא רוצה להאריך את החוק בחמש שנים.

אופיר אקוניס:

חכה בסבלנות. אתם נתפסים בחוק טל כקרדום פוליטי לחפור בו, וכמובן, מצאתם
לכם את האוכלוסייה החרדית במדינת ישראל גם כן כקרדום פוליטי לחפור בו.
אנחנו נסדר את השוויון בנטל לחרדים ולקבוצות לא יהודיות בהידברות ובהסכמה
ולא בסיסמאות שמכתיבים לכם משרדי פרסום.

אדוני היושב-ראש, הדבר המביך ביותר, העצוב ביותר והפתטי ביותר, שאין לו
תקדים בתולדות הפוליטיקה הישראלית, אין לו תקדים ב-64 שנות קיומה של
המדינה, זה שממשלה יוזמת פיזור הכנסת, והאופוזיציה עושה את הכול כדי לא
לעשות את זה. בחיים שלי לא שמעתי, לא קראתי, לא ראיתי מצב שבו ממשלה יוזמת
פיזור הכנסת, וסיעת האופוזיציה הראשית אינה רוצה בדבר הזה. זה דבר שלא היה
בתולדות המדינה.

יצחק וקנין:

אין מה להתגאות בפיזור הכנסת.

אופיר אקוניס:

לכן, בין אם האופוזיציה תרצה להקדים את הבחירות, ובין אם היא לא תרצה
להקדים- - -

יואל חסון:

אנחנו רוצים.

אופיר אקוניס:

נפלה החלטה, והיום, אדוני היושב-ראש, נחליט כאן להקדים את הבחירות, וחבר
הכנסת בוז'י, להכות אתכם בגדול ולנצח אתכם בגדול גם בבחירות הבאות.

יואל חסון:

קצת צניעות. אתה תתנשא באופוזיציה בקדנציה הבאה.

יצחק הרצוג:

אל יתהלל חוגר כמפתח.

אופיר אקוניס:

אתם לא תהיו פה. קדימה לא תהיה פה. אם תהיו.

נסים זאב:

בנפול אויבך אל תשמח.

היו"ר יריב לוין:

חברת הכנסת רונית תירוש.

רונית תירוש:

אני מבקשת את הגנתך, שדבריי יושמעו בשקט, ושגם הכתבים, החל מעמית סגל, נדב
פרי ואחרים, יבינו בדיוק את מה שאני אומרת. האופוזיציה, ובראשה קדימה, רוצה
בבחירות מהירות, רוצה להפיל את הממשלה.

אופיר אקוניס:

בזימבבואה.

רונית תירוש:

ותפיל את הממשלה.

היו"ר יריב לוין:

מספיק, זה לא מכובד.

רונית תירוש:

השר גדעון סער אמר לי: זה חוסר אחריות. אמרתי: אדוני השר – ואת זה לא שמעו
בתמלול, כי אני מול המיקרופון, והוא ישב במליאה– אם אתה כל כך רוצה לשחק את
האחראי כלפי עם ישראל, בוא נראה אותך ביום שני מצביע נגד פיזור הכנסת.

אל תהלכו עלינו אימים. תנו לנו שבוע ימים להעביר את החוק שעבדו עליו גם חבר
הכנסת פלסנר, גם שאול מופז, ונסים זאב אמר בצדק: החוק שהוא המיטבי שאפשר
להביא באשר לשוויון בנטל, שיחליף את חוק טל. תנו לנו שבוע, עם פטור בהנחה,
עם כל ההליך המהיר, בדיוק כמו שעשיתם בחוק השאלת ספרי לימוד, בדיוק שאתם
רוצים לעשות בחוק פיזור הכנסת, ומייד אחרי זה אנחנו מתחייבים להצביע בעד
פיזור הכנסת באופן מיידי. תנו לנו שבוע. אל תספרו לעם ישראל שאנחנו לא
רוצים בחירות, זה הזוי, זה פעם ראשונה בהיסטוריה. קדימה רוצה בבחירות מהר
ככל שניתן, משום שבראש המדינה הזאת עומד אדם לא אמין, לא ישר, שלפני שבוע
הונה במצח נחושה את המילואימניקים, ואמר: אני אביא לכם חלופה.

אופיר אקוניס:

בראש קדימה עומד אדם מאוד ישר.

היו"ר יריב לוין:

חברת הכנסת תירוש, הדברים האלה לא מקובלים פה בחדר. ההתלהמות הזאת לא תעזור
ולא תשכנע.

יואל חסון:

היא אומרת דברי טעם.

רונית תירוש:

אתה צודק, אני חוזרת בי מההתלהמות. אני אנסח את זה באופן חיובי. אני רוצה
שראש הממשלה שלי, ביבי נתניהו, יהיה אמין. אני שומרת על כבודו ועל מילתו.
הוא נתן את מילתו בישיבה עם המילואימניקים לפני שבוע, ואמר להם: אני אביא
חלופה לחוק טל. אני מבקשת להגן על ראש הממשלה. אתם, הקואליציה, תגנו על
כבודו של ראש הממשלה. תנו לו את הזמן, תנו לו שבוע ימים. הוא יודע להביא
בשבוע ימים חוק לשוויון בנטל. אני אעשה הכול, לשמור על כבודו של ראש
הממשלה, ואנחנו מבקשים להביא את ההצעה של ראש הממשלה, או לחלופין את ההצעה
של קדימה, או כל הצעה אחרת, שאומרת: בוא נביא שוויון בנטל.

אגב, זה יהיה המבחן האמיתי. אם עד היום ביקשתם להבחין את קדימה ממפלגות
אחרות, במה היא שונה – בזה היא שונה. שלי יחימוביץ חברה לקואליציה.

היו"ר יריב לוין:

תודה. חבר הכנסת אורבך, בבקשה.

אורי אורבך:

אדוני, רבותיי, מעולם לא ראיתי כל כך הרבה ח"כים לשעבר בעודם מכהנים. יש פה
כיווץ של הזמן בצורה שאולי אפשר לקבל עליה נובל, אבל אני אומר לידידי
בליכוד: הרי אם עכשיו תצא מלשכת הגזית, מראש הממשלה יתגלה שיש איזה חג ב-4
בספטמבר, וזה יידחה לנובמבר, אתם באותו להט תשכנעו אותנו, שזה הזמן המתאים
ביותר.

רונית תירוש:

לא, דחייה שבוע.

אורי אורבך:

אני אסביר למה אני מצביע בעד, למרות שאני חושב שהקדמת הבחירות היא שטות
וטעות ואיזה ריב של בנים - בין ליברמן לזה – מי יהיה ראשון, הוא יקדים
אותי - דברים שאין להם כל ערך. אני תומך, לצערי, בהקדמת הבחירות, כפי
שהממשלה רוצה, כי אם הממשלה, שאנחנו חברים בקואליציה שלה, אומרת על עצמה
שהיא לא רוצה לכהן יותר, אלא רוצה לקבל שוב את אמון הציבור, אני לא אגיד
"לא" לממשלה הזאת, ואכריח אותה בכוח להמשיך למשול, למרות שבוויכוח בתוך
הממשלה, בתוך הקואליציה, אני חושב שזה סתם בזבוז כסף של שנה. שום בעיה לא
תיעלם בגלל שהבחירות יוקדמו – לא איראן ולא אובמה וגם לא בעיית חוק טל
ושוויון בנטל. לכן בוא נאמר אמת – זה סתם אחד מלהיט את השני, ופתאום מוצאים
עצמנו בתוך הבלגאן הזה, אבל אני כחבר קואליציה, גם לו הייתי באופוזיציה, אם
הממשלה מעידה על עצמה: אנחנו רוצים מחדש את אמון הציבור, ומביאים את זה
לכנסת, אני לא אכריח אותה בכוח להמשיך למשול.

לגב חוק השוויון בנטל, אנחנו כמפלגה תומכים בחוק טל בהידברות, משופר, שידאג
לשוויון בנטל.

רונית תירוש:

זה החוק של קדימה.

אורי אורבך:

אבל לא הגיוני ולא הגון, חוק כל כך דרמטי ומשמעותי, בגלל שעכשיו וכרגע יש
רוב, לשנות את כל סדרי בראשית, כי עוד שבוע, ונשאיר לממשלה הבאה ולדורות
הבאים חוק שנעשה בחטף, בגלל שכרגע יש רוב – אדרבא, עוד מספר חודשים גם יכול
להיות שיהיה רוב, אולי אפילו יהיה רוב יותר גדול, זאת תהיה ממשלה חדשה,
והניסיונות של קדימה פה לנצל את הרגע הזה לחוק כל כך משמעותי, כל כך דרמטי,
זה דבר לא רציני, כמו שאתם לא רוצים שאת תקציב המדינה יעבירו עכשיו אלא
יחכו עד אחרי הבחירות. לכן תתמודדו, יהיה בסדר, ואם לא יהיה סבזדר, גם יהיה
בסדר.

היו"ר יריב לוין:

תודה. חבר הכנסת אייכלר, אחריו חברת הכנסת וילף, ואז נעבור להצבעה. בבקשה.

ישראל אייכלר:

אני רוצה לקלקל את הקונצנזוס, שמה שעם ישראל צריך עכשיו זה בחירות. הצביעות
הזאת – העם רואה את זה. יש הסכם. בין אנשי עסקים, מי שמפר הסכם, הוא אדם לא
מכובד. יש הסכם עם איווט ליברמן ועם ראש הממשלה ועם כל חברי הקואליציה,
שיישמר מעמדם של לומדי התורה, ולכאורה היינו צריכים לקיים את ההסכם.

דוד רותם:

יש הסכם עם מי?

ישראל אייכלר:

הסכם קואליציוני שאתה וחבריך חתומים עליו – סעיף מיוחד, הרב גפני יעזור לי:
יישמר מעמדם של לומדי התורה. היתה הסכמה מוחלטת, שלוש שנים וחצי ליברמן
וחבריו היו שרים על בסיס ההסכם הזה בתמיכה הקואליציונית של כולנו. ברגע
שהוא מפר את ההסכם הזה, צריך לדעת שהפרת הסכם זה דבר לא מקובל – לא בין
אנשי עסקים, ודאי לא מנהיגי מדינה.

כשאומרים שעם ישראל מחכה לבחירות, ידוע שלא הקואליציה, לא האופוזיציה, ודאי
שלא העם, אין להם שום סיבה לבחירות, גם כי אין אלטרנטיבה. כולם יודעים
שביבי נתניהו היה ראש ממשלה ויהיה ראש ממשלה, אז ההבדל, אם בקואליציה הזאת
יישב לפיד עם החרדים או יישב ליברמן עם החרדים, זה כל ההבדל – על זה לא
הולכים לבחירות, אבל מי שמדבר אתנו על שוויון בנטל, זה הסתה. הם לא
מתכוונים לזה. מי שרוצה שוויון בנטל, יש כמה דרכים – קודם כל, הדרך של
המסגרות, שהצבא עושה והיה יכול לעשות, וזה בחוק טל, ואין בעיה של חרדים,
אלפי חרדים שיצטרפו על כל המסגרות האלה.

דבר שני, צריך לבטל את חוק גיוס החובה. כל ראשי הצבא ומומחים בעבר ובהווה
אומרים שהיום הנטל האמיתי על המדינה זה שצריך לגייס כל אזרח ואזרחית, למרות
שהם לא מתאימים לצבא, והצבא לא מתאים להם. צריך להיות, כל חייל שרוצה
להתגייס, כל חייל שהצבא רוצה לגייס אותו, יקבל תמלוגים מה-60 מיליארד שקל.

היו"ר יריב לוין:

תודה.

ישראל אייכלר:

אנחנו עומדים פה כבשה אחת בעדר של זאבים, אז תן לי דקה-שתיים. יש לנו 60
מיליארד שקל מתקציב הביטחון, ואפשר לתת תמלוגים ולתגמל חיילים טובים,
מוכשרים. אין בעיה למלא את המאגרים. אם במקרה חירום צריך את כולם, יש
אפשרות לגייס את כולם, אבל לבוא עכשיו ולעשות את זה שוויון בנטל - יש ציבור
שלא נושא בנטל, ודווקא הציבור שהכי נושא בנטל, נטל ההתנדבות גם בזק"א, גם
ברפואה וגם נטל של לשאת את לפיד האש ונר הנשמה של עם ישראל משך דורות.
אנשים שמקריבים את כל חייהם בשביל חיי צניעות, בשביל חיי תורה, השבת
והכול - אלה נקראים הפרזיטים?

תודה לעיתונאי ירון לונדון, שהיום בצורה הכי אנטישמית גילה את הקלפים,
וכתב: הוא לא רוצה לא חוק טל ולא שילוב חרדים אלא לכווץ את הציבור החרדי.
לכווץ בעברית, נאמר בשפות אחרות- --

נחמן שי:

אל תגיד את זה.

ישראל אייכלר:

לכבודו של נחמן שי לא אומר, אבל ירון גילה את המרצע מן השק.

היו"ר יריב לוין:

תודה. חברת הכנסת עינת וילף.

עינת וילף:

אני תומכת בדבריו של חבר הכנסת אורי אורבך. ניכר שיש כאן דינמיקה שיצאה
משליטה. אני עוקבת בתדהמה בימים האחרונים אחר האופן שבו נגררים לדבר שאיננו
רוצים בו, ושהציבור אינו רוצה בו, ועומד נפעם, ואומר: על מה ולמה בכלל
הולכים לבחירות, אבל יצא לי רעיון אחד מכל הסיפור הזה. כמו שאתם יודעים,
אני מתנגדת לשינוי שיטת הממשל, אבל עלה בדעתי עכשיו, שצריך לתקן את חוק
היסוד, ננהל על זה משא ומתן בפעם הבאה, שפיזור הכנסת ייערך, כמו הבחירות
לנשיא, בהצבעה חשאית, ובכך תובטח יציבותה של הכנסת והממשלה לעתיד, ועם זה
נלך לבוחר. לא צריך שינויים גדולים.

רונית תירוש:

קודם שיעביר את זה בוועידת הליכוד.

יואל חסון:

ראש הממשלה הכי חזק לא מסוגל להיבחר ליו"ר ועידת הליכוד.

היו"ר יריב לוין:

רבותיי, לסיכום של כל הדיון הזה, כדי שאף אחד מכל מי שצפה בו לא יטעה, אני
רק אגלה שבשורה התחתונה מרבית חברי הכנסת לא רוצים בחירות, הרוב גם פוחדים
מבחירות, אבל בברירה בין סחטנות לבין בחירות מוקדמות, כנראה, האופציה של
בחירות מוקדמות היא עדיפה, כי לקיים ממשלה בתנאים שנוצרו אי-אפשר. לכן אני
מציע שאנחנו נאשר את בקשת הממשלה- - -

נחמן שי:

הוא לא מאמין במה שהוא אומר.

היו"ר יריב לוין:

אני מאוד מאמין במה שאני אומר, ולכן אני מציע שנאשר את בקשת הממשלה, למתן
פטור להצעת החוק התפזרות הכנסת ה-18, התשע"ב-2012 (מ/685), בכל הקריאות.

יואל חסון:

אני מבקש לשלב בזה את ההצבעה על הפטור לחוק לשוויון בנטל. אנחנו מתנגדים
לפטור להקדמת הבחירות, כי לא הבאת את החוק לשוויון בנטל.

היו"ר יריב לוין:

פטור מחובת הנחה בכל שלוש הקריאות.

רונית תירוש:

אם זה בא לבד, אנחנו מתנגדים.

הצבעה

היו"ר יריב לוין:

יריב לוין – בעד, זאב אלקין – בעד, אופיר אקוניס – בעד, אורי אורבך – בעד,
שלמה מולה – נגד – חברת הכנסת תירוש מחליפה אותו, חברת הכנסת סולודקין
מחליפה את חברת הכנסת רוחמה אברהם בלילא – נגד, חבר הכנסת יואל חסון – נגד,
חבר הכנסת דוד רותם – בעד, חבר הכנסת רוברט אילטוב – בעד, חבר הכנסת יצחק
הרצוג במקום איתן כבל – בעד, חבר הכנסת עינת וילף – בעד, חבר הכנסת אברהם
מיכאלי – בעד, חבר הכנסת נסים זאב - בצער רב, בעד, חבר הכנסת ישראל אייכלר
– בעד, חבר הכנסת אחמד טיבי – בעד, חבר הכנסת ציון פיניאן – בעד, חבר הכנסת
שי יכול להצביע במקום חבר הכנסת אילן גילאון, כי הוא על מקום של קדימה –
נגד.

לפיכך בפורום מלא של הוועדה מבחינת מספר המצביעים, בעד – 13, נגד - 4, אין
נמנעים. לפיכך אני קובע שניתן פטור מחובת הנחה להצעת חוק התפזרות הכנסת
ה-18 בכל הקריאות. תודה.

יואל חסון:

אדוני, אני מבקש רביזיה.

היו"ר יריב לוין:

בסדר, הודעה על מועד הרביזיה תימסר, תודה.

בקשת יושב-ראש ועדת הכספים להקמת הדיון בהצעת חוק לתיקון פקודת מס הכנסה
(מס' 190)(מוסדות ציבוריים הפועלים לעידוד התיישבות), התשע"ב-2012
(כ/453) - לפני הקריאה השנייה והשלישית

היו"ר יריב לוין:

אנחנו עוברים לסעיף הבא על סדר-היום: בקשת יושב-ראש ועדת הכספים להקמת
הדיון בהצעת חוק לתיקון פקודת מס הכנסה (מס' 190)(מוסדות ציבוריים הפועלים
לעידוד התיישבות), התשע"ב-2012 (כ/453) - לפני הקריאה השנייה והשלישית. חבר
הכנסת גפני, בבקשה.

משה גפני:

אדוני היושב-ראש, יש הצעת החוק של חברי הכנסת זאב אלקין וציון פיניאן על
סעיף 46 במתן פטור לעידוד ההתיישבות. מכיוון שקיבלתם החלטה, והממשלה הביאה
חוק לפיזור הכנסת, אני מבקש להביא את זה היום לקריאה שנייה ושלישית, זה חוק
טוב, ואני מבקש לאשר אותו לשחרור מחובת הנחה כדי שנוכל.

היו"ר יריב לוין:

הנסיבות ברורות והצורך ברור. מי בעד הבקשה של חבר הכנסת גפני?

הצבעה

בעד – 8

נגד – אין

נמנעים – אין

בקשת הפטור אושרה.

היו"ר יריב לוין:

בעד – 8, נגד – אין, נמנעים – אין, לפיכך בקשת הפטור אושרה.

תודה רבה, הישיבה נעולה.

הישיבה ננעלה בשעה 12:30.
