פרוטוקולים/ועדת הכנסת/6463

ירושלים, כ"ז באייר, תשס"ג

29 במאי, 2003

הכנסת השש-עשרה נוסח לא מתוקן

מושב ראשון

פרוטוקול מס' 16

מישיבת ועדת הכנסת

יום רביעי, י"ט באייר התשס"ג (21 במאי 2003), שעה 10:30

סדר היום:

1. טענת חריגה מגדר הנושא – הוספת תיקון סעיף 18 בחוק לעידוד השקעות הון,
התשי"ט-1959 להצעת חוק התוכנית להבראת כלכלת ישראל (תיקוני חקיקה להשגת
יעדי התקציב והמדיניות הכלכלית לשנות הכספים 2003 ו-2004), התשס"ג-2003.

2. פניית יו"ר הוועדה המשותפת של ועדת החינוך והתרבות וועדת הכספים לביטול
החלטת ועדת הכנסת להביא את סעיף 35, שדן בחוק חינוך ילדים חולים חינם,
לקריאה שנייה ושלישית במסגרת הצעת חוק התוכנית הכלכלית להבראת כלכלת ישראל,
ולהשאירו להמשך דיון בוועדה המשותפת.

נכחו:

חברי הוועדה:

היו"ר רוני בר-און

יולי אדלשטיין

חיים אורון

דליה איציק

אלי בן-מנחם

רוני בריזון

ענבל גבריאלי

זהבה גלאון

משה גפני

רשף חן

שאול יהלום

אליעזר כהן

יצחק כהן

חיים כץ

אורית נוקד

גדעון סער

גילה פינקלשטיין

אהוד רצאבי

עמרי שרון

מוזמנים:

אברהם הירשזון - יושב-ראש ועדת הכספים

אריה האן - מזכיר הכנסת

יועצות משפטיות: עו"ד אנה שניידר, עו"ד ארבל אסטרחן

מנהלת הוועדה: אתי בן-יוסף

קצרנית: שלומית כהן

1. טענת חריגה מגדר הנושא – הוספת תיקון סעיף 18 בחוק לעידוד השקעות הון,

התשי"ט-1959 - להצעת חוק התוכנית להבראת כלכלת ישראל (תיקוני חקיקה להשגת
יעדי התקציב והמדיניות הכלכלית לשנות הכספים 2003 ו-2004), התשס"ג-2003

היו"ר רוני בר-און:

אני מתכבד לפתוח את ישיבת ועדת הכנסת, ישיבה מספר 16. על סדר היום שלנו
דיון בטענה של חבר הכנסת אורון, שעניינה טענת חריגה מגדר הנושא – מה שנקרא
נושא חדש – הוספת תיקון סעיף 18 בחוק לעידוד השקעות הון, התשי"ט-1959,
להצעת חוק התוכנית להבראת כלכלת ישראל (תיקוני חקיקה להשגת יעדי התקציב
והמדיניות הכלכלית לשנות הכספים 2003 ו-2004), התשס"ג-2003.

בבקשה, חבר הכנסת אורון.

חיים אורון:

אדוני היושב-ראש, אני אומר מראש, בכדי לנסות להופיע עד כמה שניתן במסגרת
הזאת בניקיון כפיים, שאני תומך בהצעת החוק, וזה לא תרגיל בשביל למנוע אותו.
לא רק שאני תומך בהצעת החוק, אלא אני הצעתי למציעים הסדר שבאמצעותו אפשר
להעביר את החוק הזה עד הערב.

מדובר בהארכת תוקף של חוק עידוד השקעות הון, משום שהחוק פקע, וההצעה היא
להאריך את תוקפו עד 31 בדצמבר. ההליך הזה מביא לכך, שאני כתומך בחוק חייב
להצביע נגדו ונפגעת זכותי הבסיסית בכנסת, משום שהחוק יהיה חלק מחוק הבראת
המשק – שהיא לא הבראה, אבל לא עוסקים בזה עכשיו – והיות שכולם יודעים שאני
אצביע נגד אין לי אפילו אפשרות לבטא את דעתי.

הצעתי בוועדת הכספים פתרון למבוכה שקיימת מכיוון שפקע תוקף החוק, והיא
להניח נייר כחול בבוקר, לשחרר מחובת הנחה. אין על זה מחלוקת. תהיה קריאה
שנייה ושלישית בוועדה בחמש דקות, וביום אחד העניין נגמר. אי אפשר להפוך את
הכנסת לסל, אני לא רוצה להגיד איזה סל, ואי אפשר להפוך את חברי הכנסת
לאוטומטים. יש דרכים להסדיר נושאים, ואני לא רוצה לבוא עכשיו בטענה מי נרדם
בשמירה ומי לא הביא את החוק בזמן. היועצת הכלכלית של ועדת הכספים, בתסקיר
שלה מלפני שלושה חודשים, כבר כתבה שהחוק עומד לפקוע. אבל אני רגיל לכך
שבממשלה לא קוראים את התסקירים האלה. אי אפשר להכריח את הכנסת לעבוד בשיטות
בלתי אפשריות, מעבר לכול מה שקרה עם חוק ההסדרים הזה. לכן אני מבקש שתתקבל
טענת נושא חדש, שאין ויכוח שהוא נושא חדש. היועצת המשפטית של הוועדה אמרה
שמדובר בנושא חדש. הרוב יכול, כמובן, לעשות כל דבר. אפשר גם להחליט שעכשיו
מחליטים במסגרת חוק ההסדרים על שינוי שיטת הבחירות. אני מבקש לשמור על
כללים של הכנסת, להביא את זה באופן מסודר ולהצביע. נוח לי להציג את זה
בנושא שאני לא מתנגד לו.

היו"ר רוני בר-און:

תודה רבה.

חבר הכנסת גפני, בבקשה.

משה גפני:

אני מצטרף לחלוטין לדבריו של חבר הכנסת חיים אורון. הנושא הוא נושא חדש,
אבל מייד נשמע את היועצת המשפטית של הכנסת שהיא גם היועצת המשפטית של ועדת
הכספים. זה בדיוק דבר שאין לו קשר בכלל לנושא של התוכנית – אני לא יודע איך
לקרוא לתוכנית הזאת, בשל מעשי ההתאבדות שקורים בזמן האחרון, לצערנו. אני לא
רוצה לחזור על הדברים של חבר הכנסת אורון, אבל אתה, כיושב-ראש הוועדה,
מופקד על סדרי הבית כאן, ודע לך שהתקדים שנעשה כאן יהיה תקדים חמור מאוד
לכנסת הנוכחית ואולי גם לכנסות הבאות. במציאות הזאת הכנסת תתרוקן מכל תוכן
מבחינת חקיקה, לא תשב לדון על שום דבר ולא תעסוק בדברים שהיא חייבת לעסוק
בהם, אלא כל פעם, במשך כל תקופה של כמה חודשים נדון על גרסה. הממשלה יכולה
להיות עצלנית ולא לעשות את מה שהיא חייבת לעשות ולא תביא את הדברים באופן
מסודר לכנסת, אלא תכניס את זה בתוך מייבש כלים שהכל יתייבש שם והכל יתכבס
שם, והדבר הזה יהיה חמור. ההצעה של חבר הכנסת חיים אורון, להביא בנייר כחול
– כולנו תומכים בה. אני חושב שזאת הצעה ראויה ואתה צריך לאמץ אותה.

היו"ר רוני בר-און:

חברת הכנסת איציק, בבקשה.

דליה איציק:

אדוני, אני מציעה שכאשר שר תעשייה ומסחר חושב שנושא כזה לא מצריך ולא מצדיק
שהוא יגיע, אולי שר תעשייה ומסחר קודם צריך לדבר על העניין. לפיכך אני אדבר
גם מתוקף הכובע הקודם שלי.

חוק עידוד השקעות הון הוא לב לבה של הצמיחה במשק. החוק הזה שונה והוא צריך
להשתנות בהרבה מאוד נושאים. אני לא מבינה מדוע חוק עידוד השקעות הון, שהוא
חוק כבד שמצריך שיקול דעת, שיכול לשנות את פני המשק, בא בחשכת לילה
ומעבירים אותו בשבוע הבא בצורה הזאת. יושבי-ראש ועדת הכספים לדורותיהם תמיד
שמרו על החוק הזה ואף פעם לא הסכימו שהוא יבוא בתוך הסכמים מן הסוג הזה
שעוברים בשבוע הבא. אדוני יושב-ראש ועדת הכספים, אסור לך לתת יד לעניין
הזה. יכול להיות שצריך שינויים, אני עצמי שיניתי אותו.

היו"ר רוני בר-און:

לא שמענו את דעתו, אולי הוא חושב שזה נושא חדש.

דליה איציק:

אני חושבת שזה נושא לגמרי חדש, לגמרי אחר, שווה דיון רציני. בוודאי אי-אפשר
לעשות אותו כך. הממשלה הזאת מדברת כל הזמן על צמיחה, ובינתיים חוץ מצמיחה
של מתאבדים אני לא רואה פה שום דבר.

גדעון סער:

המתאבדים הפלסטינים שהבאתם עם הכנופיות של ערפאת?

דליה איציק:

אתה מתחיל עם ההסתות שלך? אתם תמיד הייתם יותר טובים.

גדעון סער:

אתם הבאתם את ערפאת, ומאז התחילו המתאבדים.

דליה איציק:

אתה מסית ומדיח.

גדעון סער:

את התחלת עם נושא המתאבדים, את התחלת לקשור את זה.

דליה איציק:

אני לא רוצה לשמוע את הביטוי הזה ממך יותר.

גדעון סער:

את לא שולטת על מה שאני אומר או לא אומר.

דליה איציק:

בינתיים אתם המסיתים הגדולים.

גדעון סער:

את יכולה להכחיש את זה מבחינה עובדתית, שתופעת המתאבדים נולדה לאחר הסכמי
אוסלו והבאת הכנופיות של ערפאת לשטחים?

אליעזר כהן:

היא דיברה על מתאבדים אחרים.

גדעון סער:

היא מנסה להסית ולקשור מצוקה למתאבדים, ואני עונה בסגנון הזה.

דליה איציק:

תעלה למרפסת, מזמן לא רצחתם איזה ראש אופוזיציה, עם המלים הבוטות שלך. זה
היה לא במקום, גדעון.

גדעון סער:

חברת הכנסת איציק, היה לא במקום לעשות הון פוליטי ממצוקה של מתאבדים ולקשור
את זה למדיניות הכלכלית של הממשלה.

דליה איציק:

אם עוד פעם אחת אתה תדבר אתי על מסיתים, אני אתבע אותך גם בוועדת האתיקה
ואולי גם במקומות אחרים.

גדעון סער:

בבקשה, אני עומד מאחורי מה שאמרתי.

דליה איציק:

זאת לא פעם ראשונה שאני שומעת את הביטוי הזה ממך. אנחנו עוד לא רצחנו אף
ראש ממשלה, ולא עמדנו על אף מרפסת ולא סחבנו שום ארון. אם אנחנו היינו
בשלטון היום אתם הייתם רוצחים אותנו. אתה יודע שאני צודקת. פעם אחרונה שאני
רוצה לשמוע את הביטוי הזה ממך.

היו"ר רוני בר-און:

אני חושב שהדיון הזה בין יושב-ראש הקואליציה ליושבת-ראש האופוזיציה הוא
בהחלט נושא חדש מהנושא שאנחנו דנים בו עכשיו, ואני מבקש להפסיק.

לעניין ההתאבדות, את בוודאי כאשת חינוך יודעת שהנושא של התאבדויות הוא
תופעה של כדור שלג. כשמישהו מתאבד ומדברים על זה ומפרסמים את זה בתקשורת,
מיד יש עוד כאלה. אני מציע לנהוג קצת איפוק בשליפת הנושא הזה של ההתאבדויות
חדשות לבקרים, כי זה באמת מעודד אנשים אחרים לעשות את זה. את יודעת שהתופעה
הזאת היא תופעה של כדור שלג.

דליה איציק:

חשבתי שיש לך מה להעיר ליושב-ראש הנהלת הקואליציה, על כך שאנחנו הבאנו לפה
מתאבדים שירצחו.

גדעון סער:

אמרתי דברים מאוד ברורים, חברת הכנסת איציק.

דליה איציק:

אני לא עמרם מצנע, לי אתה לא תגיד את הדברים האלה.

אדוני היושב-ראש, היות שהערת לי חשבתי שתעיר גם למי שהעיר פה שאנחנו הבאנו
את הרצח לרחובותיה של ישראל. חשבתי שגם תעיר לו שאנחנו לא עמדנו על המרפסת
המפורסמת ולא הלבשנו את ראש הממשלה בבגדי אס.אס.

גדעון סער:

את יודעת מי הלביש את ראש הממשלה בבגדי אס.אס? סוכן שב"כ.

דליה איציק:

החברים שלך, שאתה מסית אותם.

אדוני יושב-ראש ועדת הכספים ויושב-ראש הוועדה, אני חושבת שלית מאן דפליג
שהנושא הוא נושא חדש לחלוטין.

היו"ר רוני בר-און:

אדוני יושב-ראש ועדת הכספים, דעתך בבקשה, שהיא חשובה לי מאוד באופן אישי.

אברהם הירשזון:

אדוני היושב-ראש וגברתי שרת המסחר והתעשייה לשעבר, כל הנושא של המסחר
במדינת ישראל מעניין אותי מאוד. אנחנו קיימנו בוועדת הכספים, ואמרו לי
שמעולם לא היה דבר כזה, כמה ישיבות על כל נושא של עסקים קטנים, כדי לשנות
את כל התפיסה לעסקים קטנים במדינת ישראל. אנחנו גם מקיימים ועדת משנה
אד-הוק, ואני מתכוון גם להמשיך לדון בכל הנושא של חוק עידוד השקעות הון.
מאחר שהיתה פה תקלה כזאת או אחרת, שהיא לא באשמתי, וב-18 לחודש פג התוקף,
אינני חושב שאנשים צריכים לסבול. לכן מה שאני מבקש זה הארכה עד סוף השנה,
ואני בהחלט מתכוון לקיים דיון רציני בנושא ואני אשמח מאוד אם גברתי תשב אתי
ואני איעזר בניסיונה הרב.

חיים אורון:

הטענה העיקרית שלי היתה להביא נייר נפרד. אני רוצה להצביע בעד, אתה מונע
ממני להצביע בעד. הטענה שאני טוען פה היא לא על טיבו של החוק, לכן אני בא
עם הנושא הזה. כי אם הייתי רוצה לעשות תרגילים למשוך את החוק, יש לי
תרגילים אחרים. הטענה היא שהכנסת מונעת ממני לתמוך בחוק שאני רוצה לתמוך
בו, כי היא מכניסה אותו לתוך חוק שכולם יודעים שאני אצביע נגדו. יש לך
אלטרנטיבה, להביא הבוקר נוסח כחול חדש, וביום שני להצביע עליו באופן מסודר.
מה שעכשיו עומד על הפרק זה הכבוד של הקואליציה.

אברהם הירשזון:

מה שעומד על הפרק זה ההבדל בין מהות לבין טכנולוגיה. מאחר שאני חושב שהדרך
הקלה ביותר היא לעשות את זה עכשיו במסגרת החוק הזה, אני מבקש לעשות כך.

שאול יהלום:

היועצת המשפטית, האם יש לך פטנט חוקתי עם הפרדות וצירופים שעל סעיף מסוים
יצביעו בנפרד, למרות שהוא חלק מהחוק, ולא יצטרכו להביא אותו בנוסח כחול
חדש, וחבר הכנסת אורון יוכל להצביע בעד?

היו"ר רוני בר-און:

כבש שלם וזאב שבע.

אנה שניידר:

מי שמסתכל על דברי ההסבר לחוק רואה שלא מדובר בשום שינוי בעצם חוק עידוד
השקעות הון, אלא מדובר בהארכת האפשרות למנהלת מרכז השקעות לאשר תוכניות.
ברור שמדובר כאן בהקלה וברור שמדובר כאן במצב שמרגע שהחוק לא בתוקף, המנהלת
לא יכולה לאשר הצעות להשקעות וכתוצאה מכך ניתן לומר שזה קשור לתוכנית
הכלכלית. אבל המבחן אם מדובר בנושא חדש או לא הוא מבחן האם זה כלול בהצעה
הכחולה או לא. הדבר הזה לא כלול בהצעה הכחולה, ולכן מבחינתי זה נושא חדש.
זה יכול גם להוות תקדים שמחר יכניסו עוד דבר ועוד דבר, ולמעשה מרוקנים
מתוכן את הקריאה הראשונה ואת הנוסח הכחול, שנותן לציבור אפשרות לדעת מה
עומדים לחוקק. כתוצאה מכך, כאשר הנושא הזה עלה בוועדה אני הפניתי את תשומת
לב הוועדה להוראות התקנון, שקובעות באופן מפורש בסעיף 119 שהוועדה רשאית
להציע תיקונים בהצעת החוק, ככל שייראה לה, ובלבד שתיקונים כאלה לא יחרגו
מגדר הנושא. ההחלטה אם זה חורג מגדר הנושא או לא היא החלטה שלכם, של ועדת
הכנסת.

היו"ר רוני בר-און:

מה את חושבת?

אנה שניידר:

אני חושבת שזה חורג מגדר הנושא, בגלל שזה לא כלול בהצעת החוק. אבל אתם
רשאים להחליט כפי שאתם מבינים.

היו"ר רוני בר-און:

חבר הכנסת הירשזון, היועצת המשפטית רואה בזה נושא חדש.

אברהם הירשזון:

היועצת המשפטית הביעה את דעתה המלומדת בנושא הזה. מי שצריך לקבל את ההחלטה
הם חברי הכנסת בהצבעה. אני פונה לוועדה ומבקש לא להכיר בזה כנושא חדש, כדי
שנוכל להחזיר את זה לוועדת הכספים ולאשר את זה.

יצחק כהן:

אני מבקש התייעצות סיעתית.

היו"ר רוני בר-און:

יש לכם חמש דקות מעכשיו.

שאול יהלום:

כדי לפתור גם את הבעיה הדמוקרטית ולהחליט שזה לא נושא חדש, אני מציע שתבקש
שההארכה תהיה לחודש ימים. על-ידי כך אומנם חבר הכנסת אורון יצביע נגד, אבל
בעוד חודש כל אחד יידע שזה יהיה פה אחד.

גדעון סער:

אז תתחיל חקיקה חדשה בשביל חודש?

שאול יהלום:

זה שתי שורות.

אלי בן-מנחם:

אפשר להביא את זה בנפרד גם עכשיו.

חיים אורון:

פה מדובר בתיקון מאה וכמה. אני יודע על כמה פעמים שהופיע בחוק למטה: "חוק
עידוד השקעות הון יוארך בחצי שנה או בשנה". זאת לא חקיקה ארוכה, כולם
יסכימו לה. אני נגד הקלות הזאת שהופכים את הכנסת על ראשה כשיש אלטרנטיבה.
אני מצהיר פה שאני אצביע בעד בקריאה הראשונה ובשנייה ובשלישית, רק אל תשברו
את הכלי, כי כפי שאמרה היועצת המשפטית, מחר מישהו יחליט להביא באותה שיטה
חוק שהוא במחלוקת ויהיה תקדים.

אברהם הירשזון:

אני כבר שנתיים בכנסת, אפשר לחשוב שהוועדה הזאת בפעם הראשונה דנה בנושאים
של חוקים שאמרו שהם חדשים והחזירו אותם בחזרה לוועדות.

היו"ר רוני בר-און:

חבר הכנסת אורון, אם באמת במבחן התוצאה הסופית כולם תמימי דעים סביב התיקון
לחוק, ואם באמת דבריך בעניין הצורך לשמור על התנהלות סדירה בעניין ההגדרות
של נושא חדש גם נשמעו וגם יש סביבם קונסנזוס, למה ההצעה שנצמצם את המועד
כדי למזער את הנזק ויחד עם זה לא ניצור את הנזק הזה שבהתרוצצות עכשיו ועוד
נוסח כחול ועוד מהלך ועוד התרוצצות? אני לא חושב שהנושא הוא כל-כך קריטי
ברמה של התוצאה הסופית של מעשה החקיקה. לכן גם הייתי מתגמש מעט, למרות
שבפרוצדורה אין ולא צריכה להיות גמישות, ואומר: עמדתי פה, ניצבתי כמתריע
בשער, צעקתי את הצעקה של הפרוצדורה, כולם אומרים שהצעקה היא נכונה, אבל
מכיוון שאני נותן הוכחה לכך שאני לא רוצה לתקוע טריז בגלגלי מעשה החקיקה
שאני חושב שהוא נכון מהבחינה העניינית, אני מסתפק במה שמציע יושב-ראש ועדת
הכספים שנעשה את ההארכה לא כפי שמופיע בתוכנית מלכתחילה, אלא עד סוף השנה,
ומעשה החקיקה אחר-כך יתנהל בצורה מסודרת כדי שיענה גם לענייני הפרוצדורה.
האם אתה מוכן לקומפרומיס הזה, שאני מאוד אעריך אותו, כדי שלא נימצא עוד פעם
במצב של הצבעה כוחנית ועוד פעם ייאמר שהקואליציה דורסת את האופוזיציה?

חיים אורון:

אני מתנגד לפשרה של שאול יהלום מסיבה אחרת. אני אקבל את הפשרה שלך. אי אפשר
להשאיר את חוק עידוד השקעות הון במצב שכל חודש דנים בו. יש פה מצב קשה.
כולם מסכימים אתי וממשיכים את הפאשלות.

היו"ר רוני בר-און:

הפאשלה זה הכרח בל יגונה בנסיבות שנוצרו פה.

חיים אורון:

הממשלה ידעה שהחוק פוקע. יש ויכוח בממשלה, הם לא מסתדרים. במקום להגיד
שנאריך אותו לחצי שנה ונגמור את הוויכוח, משכו את זה. בחוץ לא יודעים מה
קורה פה, קיבלתי טלפונים מכל מיני משקיעים שטענו שאני הולך לדפוק להם את
ההשקעה.

אברהם הירשזון:

אני שלחתי אותם.

חיים אורון:

הממשלה גם שכחה לכתוב שמטרות החוק שאנחנו מדברים בו היא צמיחה, המלה
"צמיחה" לא מופיעה. לכן אני מוריד את ההתנגדות שלי, אבל אני מבקש
שהיושב-ראש יראה בדיון הפרוצדורלי הלא-חשוב הזה איזשהו תקדים לעבודת הכנסת,
משום שאחרת הכל פרוץ.

היו"ר רוני בר-און:

אני מאוד מודה לך. אני בטוח שלא רק יושב-ראש ועדת הכספים ראה את זה, אני
יכול לומר על עצמי שאני ראיתי את זה, וראית שאני בהתלבטות לא מבוטלת בעניין
הזה ואני בטוח שכל חברי הוועדה ראו את זה. אני חושב שהמהלך של הורדת ההצעה
לאחר קיום הדיון הזה ולאחר הדברים המסכמים שלך – יש לו אימפקט הרבה יותר
גדול מכל החלטה שהיתה נופלת פה, לכאן או לכאן. אני מודה לך על כך שהורדת את
ההתנגדות שלך.

2. פניית יו"ר הוועדה המשותפת של ועדת החינוך והתרבות וועדת הכספים

לביטול החלטת ועדת הכנסת להביא את סעיף 35, שדן בחוק חינוך

ילדים חולים חינם, לקריאה שנייה ושלישית במסגרת הצעת

חוק התוכנית הכלכלית להבראת כלכלת ישראל, ולהשאירו להמשך דיון בוועדה המשותפת

היו"ר רוני בר-און:

הנושא הבא הוא פניית יו"ר הוועדה המשותפת של ועדת החינוך והתרבות וועדת
הכספים לביטול החלטת ועדת הכנסת להביא את סעיף 35, שדן בחוק חינוך ילדים
חולים חינם, לקריאה שנייה ושלישית במסגרת הצעת חוק התוכנית הכלכלית להבראת
כלכלת ישראל, ולהשאירו להמשך דיון בוועדה המשותפת.

בבקשה, חברת הכנסת גילה פינקלשטיין.

גילה פינקלשטיין:

מדובר על חוק של עוזי לנדאו, שכבר נדחה פעמיים, שילדים חולים אחרי 21 יום
יקבלו מורים פרטיים, בין אם הם בבית ובין אם הם בבית-חולים. היות שהתוכנית
היא לשש שנים והיישום של החוק בעוד שלוש שנים, בתוכנית הכלכלית הוחלט
שנוסיף עוד שנתיים. אנחנו מבקשים להחזיר את הדיון בחוק הזה לוועדה המשותפת,
כי ממילא מדובר על עוד ארבע שנים.

ענבל גבריאלי:

בוועדה בראשותה של חברת הכנסת פינקלשטיין החלטנו והצבענו שאין דחייה, שהחוק
ייכנס לתוקפו במאי 2005.

היו"ר רוני בר-און:

מי בעד הצעתה של חברת הכנסת פינקלשטיין? מי נגד?

ה צ ב ע ה

בעד – רוב

נגד – אין

היו"ר רוני בר-און:

ההצעה התקבלה.

אנה שניידר:

הוועדה המשותפת דנה. ועדת הכנסת החליטה שהוועדה המשותפת תדון ותחזיר את זה
כמקשה אחת לוועדת הכספים.

גדעון סער:

היועצת המשפטית העלתה נקודה, שלכאורה הכל היה אמור להתנקז בחזרה לוועדת
הכספים, על-מנת לקיים שם הצבעות.

אנה שניידר:

את ההחלטות של הוועדות המשותפות צריך למזג לתוך הצעת החוק. אם זה לא יתקבל
זה יעלה למעלה לקריאה שנייה ולקריאה שלישית ללא הסעיף הזה.

גדעון סער:

מוצע שהוועדה המשותפת תמשיך לדון בנפרד מהתוכנית הכלכלית.

היו"ר רוני בר-און:

זה מקובל על כולם וכך החלטנו.

תודה רבה. הישיבה נעולה.

הישיבה ננעלה בשעה 11:15
