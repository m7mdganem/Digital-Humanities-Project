1הכנסת השבע-עשרה נוסח לא מתוקן

מושב שלישי

פרוטוקול מס' 215

מישיבת ועדת הכנסת

יום רביעי, כ"א באדר א התשס"ח (27 בפברואר 2008), שעה 9:00

סדר היום:

1. הצעה לתיקון סעיף 106ו(ב) לתקנון הכנסת בדבר דיווח שרים לוועדות הכנסת,
הצעת חבר הכנסת אריה אלדד.

2. הצעה לתיקון תקנון הכנסת לפי חוק יסוד: הכנסת, תיקון סעיף 19

3. הצעה לתיקון תקנון הכנסת לפי חוק יסוד: הכנסת, תיקון סעיף 135

4. הצעה לתיקון תקנון הכנסת לפי חוק יסוד: הכנסת, החלפת סעיף 117

נכחו:

חברי הוועדה:

דוד טל – היו"ר

יולי אדלשטיין

אריה אלדד

אלי אפללו

אורי אריאל

יצחק זיו

שלי יחימוביץ

אמנון כהן

יעקב מרגי

גדעון סער

ראובן ריבלין

איל ינון – מזכיר הכנסת

ירדנה מלר-הורביץ – סגנית מזכיר הכנסת

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

יפה קרינצה

 

1.  
    הצעה לתיקון סעיף 106ו(ב) לתקנון הכנסת בדבר דיווח שרים לוועדות הכנסת

היו"ר דוד טל:

בוקר טוב, אני פותח את ישיבת ועדת הכנסת. אני רוצה להתחיל, ברשותכם, בסעיף
ב': הצעה לתיקון סעיף 106ו(ב) לתקנון הכנסת בדבר דיווח שרים לוועדות הכנסת,
הצעת חבר הכנסת אלדד. בבקשה, חבר הכנסת אלדד.

אריה אלדד:

תודה רבה, אדוני. הגשתי הצעת חוק ברוח זו, אבל שוכנעתי למשוך אותה כדי
לכלול את רוח הדברים במסגרת השינוי בתקנון. צר לי שאני מגיע שבועיים-שלושה
אחרי שכבר עסקתם באותו עניין, אבל היות שאינני חבר בוועדת הכנסת לא עקבתי
מקרוב אחרי הדיונים שלכם.

הרעיון הוא ששרים יצטרכו להציג את תוכניות העבודה של המשרדים שלהם בפני
ועדת הכנסת הרלוונטית. הנוסח שקיבלתם כשינוי בתקנון אומר שהשר יציג את
תוכניות המשרד לעתיד. אני לא מנסה ליצור שינוי סגנוני, אלא יש הבדל מהותי
בין תוכנית המשרד לעתיד, שהוא מונח מעורפל, שכן אני יכול לדבר על שאיפתי
לסלול הרבה כבישים או הרבה רכבות, ובין תוכנית העבודה, שהוא מונח מינהלי
מקובל שאומר מה אני מתכוון לעשות בשנה הבאה, באיזה לוח זמנים, מה עומד מול
זה מבחינה תקציבית. תוכנית עבודה, כמו שמוסדות רבים שהכרתי בעבר – צה"ל,
משטרה וארגונים אחרים - מציגים בתחילת שנת העבודה תוכנית עבודה לאישור,
התוכנית נדונה ויוצאת לדרך מאושרת.

היו"ר דוד טל:

תודה. אני באופן אישי תומך בהצעה הזאת, אבל אני לא חושב שתהיה בעיה לחברי
הכנסת, גם אם נשאיר את הנוסח הקודם. כשמגיע שר לוועדה מסוימת, ועל פי
התקנון הוא מדווח כך וכך, ואתה רוצה לבקש ממנו את התוכניות שלו. נכון שהוא
יכול לומר שלא התכונן לדבר על התוכניות, אבל אז ייראה מאוד מוזר ששר לא
יודע מה התוכניות של המשרד שלו לעתיד. אבל אני חושב שלמען הסר ספק אפשר
יהיה להכניס את זה, אם אין הסתייגויות.

ארבל אסטרחן:

מוצע להחליף את המילים, במקום "תוכניות המשרד לעתיד" יבוא "תוכנית העבודה".
אני תוהה אם אפשר לשלב את הדברים.

אריה אלדד:

אפשר להוסיף ו' החיבור. תוכנית עבודה היא מונח מתוחם לשנת עבודה.

היו"ר דוד טל:

אם כך, אנחנו עוברים להצבעה.

הצבעה

בעד תיקון סעיף 106ו(ב) לתקנון – 2

נגד – אין

ההצעה אושרה

היו"ר דוד טל:

תודה, אנחנו מאשרים. זה יונח על שולחן הכנסת תוך שבועיים, לאחר מכן זה יקבל
תוקף, אם לא יהיו הסתייגויות לגבי התיקון הזה.

2. תיקון סעיף 19 לתקנון הכנסת

היו"ר דוד טל:

אנחנו עוברים לנושא הבא על סדר היום, תיקון סעיף 19 לתקנון הכנסת, שישיבות
ועדות הכנסת וישיבות הסיעות לא יתקיימו בשעות פעילותה של מליאת הכנסת, אלא
אם כן אישר זאת יושב ראש הכנסת, כדי לאפשר לחברי הכנסת להשתתף בדיוני
המליאה.

חבר הכנסת סער, בבקשה.

גדעון סער:

אדוני היושב ראש, אני רוצה לאבחן בין תיקון סעיף 19 לבין תיקון סעיף 98.
תיקון 98 הוא סביר וגם מעגן פרקטיקה נוהגת, שבה ישיבות הוועדה ללא אישור
יושב ראש הכנסת לא מתקיימות בזמן דיוני המליאה. הוא מוסיף את העניין של
טעמים מיוחדים, ואין לי התנגדות לכך. יוצא שסעיף 2 הוא סעיף סביר ואפשר
לתמוך בו.

לעומת זאת, סעיף 1 הוא ברמת ההזוי. באה יושבת ראש הכנסת ומבקשת להתערב
במועדי ישיבות הסיעות. יכול להיות שאף אחד לא סיפר ליושבת ראש הכנסת - אבל
אני מטיל בזה ספק, מאחר שהיא הייתה יושבת ראש סיעה - שסיעה היא אורגן של
מפלגה, כמו מזכירות, כמו הנהלה, כמו בית דין של מפלגה. אין ליושבת הכנסת,
עד כמה שזה יישמע מוזר, סמכות על סיעות הבית, ואין לה סמכות לקבוע את
ישיבות סיעות הבית. האמת שגם אין צורך בכך, כי בדרך כלל הסיעות לא יושבות
בזמן המליאה.

יצחק זיו:

אז למה לא לעגן את זה?

גדעון סער:

חבר הכנסת זיו, יכול להיות שאין לך מספיק ניסיון, אז אומר. אין צורך,
מכיוון שזו לא הפרקטיקה. בדרך כלל הסיעות מקיימות ישיבות סיעה בימי שני
בשעה 14:00. אין ועדות באותו זמן ואין מליאה באותו זמן. אבל קורה בהחלט
בחיים הפרלמנטריים, שתוך כדי דיונים במליאה עולה איזשהו נושא, מתווכחים
וצריך לקבל החלטה. יש סיעות יותר גדולות ויש סיעות יותר קטנות. לסיעת חד"ש,
למשל, אין בעיה לקיים מתי שהיא רוצה. היא יכולה לעשות את זה בזמן המליאה,
היא לא צריכה אפילו כותרת ופרוטוקול. יש סיעות שזה יותר קשה להן.

יש ימים שהמליאה היא משמימה, אבל - אני נותן סיטואציה תיאורטית - נגיד
שמחליטים להביא מחוץ לסדר היום את חוק האינטרנט, למשל, שלא היה על סדר היום
ופתאום מחליטים שהוא עולה על סדר היום. למה? ככה, כי זה מה שרוצה סיעה
מסוימת. אז צריך לגבש עמדה לעניין הצעת חוק, שיש לה משמעויות ענייניות, שלא
כל מי שחבר שוועדה מכיר, יש לה משמעויות פוליטיות, ולגיטימי שסיעה תתייעץ
בזמן שמתקיים דיון במליאה.

דרך אגב, גם אי-אפשר למנוע את זה באופן אמיתי, ולכן גם לא ניתן לאכוף כזה
דבר באופן אמיתי. אם כבר, אפשר להגיד שנשיאות הכנסת לא תקיים ישיבות.

היו"ר דוד טל:

לסיפא שלך אני מסכים, אי-אפשר למנוע את זה. אני לא רוצה להיכנס למליאה, אני
יושב בחדרי, ואני יכול לנהל ישיבה.

גדעון סער:

למה נשיאות הכנסת מקיימת דיונים בימי שני בזמן שיש ועדות? אפשר להעלות
הצעה, ואעלה את זה כהשגה אם הרוב בוועדה שצריך להגביל את הסיעות, שהן לא
אורגן של הכנסת. הנשיאות היא כן אורגן של הכנסת.

לכן, אני מציע ללכת בשדרה רחבה, לתקן את סעיף 98 ולשכוח בשלב מוקדם, ובטרם
זה יהפוך לפארסה, את הרעיון של תיקון סעיף 19. לא לקיים ועדות בזמן מליאה –
זה בסדר, הגיוני, מקובל גם הוספת סוגיית הטעמים המיוחדים. אין לאסור על
קיום ישיבות סיעה בזמן ישיבות המליאה, שכן הסיעה היא אורגן סטטוטורי בדיני
המפלגות, היא לא אורגן סטטוטורי בכנסת. יש לה מעמד בתקנון הכנסת, כי המשטר
הוא סיעתי, אבל זה יצור של המפלגות ולא צריך לפלוש אליו.

גם לא ניתן להגביל את אלי אפללו, כשהוא מחליט לכנס את סיעת קדימה. גם אם
ראש הממשלה ביפן והוא רוצה לקיים התייעצות בסוגיית ירושלים, לא ניתן למנוע
את זה ממנו.

יצחק זיו:

בזמן המליאה הוא לא יכול לעשות את זה, אלא אם זה באישור יושבת ראש הכנסת.

היו"ר דוד טל:

אלי אפללו אכן כינס ישיבת סיעה בנושא ירושלים, נושא חשוב. אני חושב שהיית
צריך לתמוך בדבר הזה. אבל הוא לא כינס את הישיבה בזמן דיון במליאה.

גדעון סער:

אני תומך בכינוס, אני תומך בעיתוי הכינוס, אני תומך בהחלטת הכינוס.

היו"ר דוד טל:

האמת היא שאי-אפשר למנוע משום סיעה להתכנס מתי שהיא תרצה.

אלי אפללו:

הוא מזכיר את שמי, אני יכול לענות? במצע של קדימה כתוב עניין ירושלים באופן
ברור. זה לא משהו חדש.

היו"ר דוד טל:

הוא אמר שהוא בעד, הוא תומך. חבר הכנסת רותם, בבקשה.

דוד רותם:

אדוני היושב ראש, אני חושב שחבר הכנסת סער צודק לגבי תיקון סעיף 19. אגיד
יותר מזה, אני באמת חושב שצריך להכניס סעיף שהנשיאות לא תקיים את ישיבותיה
בשעה שיש ישיבות ועדה. השבוע לא השתתפתי בישיבת הנשיאות כי הייתי צריך
להשתתף בישיבת ועדה, שהיה בה חוק חשוב. בהחלט אפשר לתאם את הדברים.

היו"ר דוד טל:

אגיד לך איפה הבעיה, בשעות הבוקר עד הצהרים תמיד יש ישיבות ועדה. ייווצר
מצב שהנשיאות צריכה לשבת אחרי הצהרים, והיא צריכה כבר להכין את סדר היום,
אילו הצעות מתקבלות ואילו הצעות לא מתקבלות. אני חושב שזה בהחלט מידתי,
משום שאם אתה סגן יושב ויש נושא שאתה לא יכול להגיע אליו, יש לך אפשרות
לשלוח מישהו אחר.

דוד רותם:

לנשיאות אי-אפשר, רק לוועדות.

היו"ר דוד טל:

לוועדה. הנשיאות צריכה לסדר את סדר היום לכולנו, בלי שום הבדלים.

דוד רותם:

נכון, אבל אפשר בשעה יותר מאוחרת.

היו"ר דוד טל:

יתייחס לזה המזכיר, הוא מכיר את סדרי העבודה.

דוד רותם:

לגבי סעיף 98, אני חושב שצריך לקבוע בצורה החלטית: ישיבות של ועדות הכנסת
בשעה שבה מתקיימת ישיבה של הכנסת, נקודה. לא צריך טעמים מיוחדים. מה קורה?
הרבה פעמים יושב ראש ועדה ממשיך את הדיון, בטלפון הוא מקבל אישור, חברי
הוועדה כבר רצו למליאה. הם לא יודעים בכלל שהדיון ממשיך להתקיים, כי הוא
קיבל את האישור טלפונית.

היו"ר דוד טל:

יושב ראש ועדה בדרך כלל מודיע לחברי הכנסת.

דוד רותם:

חבר הכנסת טל, הייתי נוכח בכמה ועדות, שבשעה 4:00 פתאום הודיעו שיש אישור
להמשיך את הישיבה.

היו"ר דוד טל:

זה לא בסדר.

דוד רותם:

אני חושב שבזמן שיש ישיבה של הכנסת, אין ישיבה של הוועדות. הייתה לנו בחוק
התקציב בעיה כזאת, אז עשו הפסקה של חצי שעה, קיימו ישיבת ועדה, והחזיקו
אותי עד 12:30 בלילה כדי להניח על השולחן.

היו"ר דוד טל:

חייבים לאפשר את הדברים החריגים האלה. אי-אפשר להתנהל אחרת.

גדעון סער:

למשל, את חוק רמת הגולן היה צריך לאשר ביום אחד, כי זה היה מאוד חשוב. אז
ועדת החוקה קיימה דיון בזמן שהמליאה התקיימה. וברוך השם, באותו יום אושר
אותו חוק בקריאה ראשונה, שניה ושלישית. לא היית מתנגד.

דוד רותם:

לא.

היו"ר דוד טל:

אני חושב שכמעט בכל סעיף צריך מפלט לדברים חריגים, שיהיו במשורה.

דוד רותם:

צריך שהאישור הזה יהיה מראש ולא בדקה ה-90.

היו"ר דוד טל:

יש נושאים שוועדת הכנסת מתכנסת מעכשיו לעכשיו לדון בהם. אני מאוד משתדל שזה
לא יקרה, אבל אני יודע שיש מקרים שבהם אני חייב לכנס מהרגע להרגע. ועדת
הכספים, למשל, צריכה להתכנס. משך יושב ראש את החוק, צריך לנהל דיון. אז מה
תגיד? עוצרים את הכנסת, הוועדה לא תנהל דיון על הצעת החוק שנמשכה ונדלג על
הצעות החוק?

דוד רותם:

לא, נגיד שתהיה הפסקה של רבע שעה בדיוני המליאה.

אורי אריאל:

אין חיה כזאת.

דוד רותם:

בסדר. זה בדיוק העניין, רצים לוועדה וחוזרים מהוועדה.

היו"ר דוד טל:

תודה. בבקשה, אדוני המזכיר.

איל ינון:

רציתי להציע שאעביר את ההערות שנשמעו פה לעניין סעיף 19(ג) לתקנון ליושבת
ראש הכנסת, שתשקול אותן. אני חושב שהן הערות שראויות להישקל.

היו"ר דוד טל:

אי-אפשר לקבל את זה משום שאי-אפשר למנוע ממני לשבת בדיון סיעה. אני לא רוצה
לשבת בדיוני המליאה.

איל ינון:

אני לא בא לחלוק, אני רק רוצה לומר למען הסר ספק שאני חושב שהכוונה של
יושבת ראש הכנסת מאחורי ההצעה לא הייתה להתערב במשטר המפלגתי או הסיעתי,
אלא לכבד את המליאה, בדיוק כמו סעיף 98. אבל נשמעו הערות, אני חושב שאלה
הערות ענייניות שראוי להביא אותן בפניה. לכן, אני מבקש, אם מתכוונים
להחליט, אז להפריד בין שני הסעיפים. את החלק השני אפשר לקבל.

היו"ר דוד טל:

תודה. חבר הכנסת אריאל, בבקשה.

אורי אריאל:

אקצר, כי אני יכול להסכים עם דברי מזכיר הכנסת. אני מקווה שהוא יצליח לשכנע
את יושבת הראש, שהסעיף הזה יכול להיעלם. אני רוצה להציע לך, שאם משיקוליה
היא תחשוב שזה חשוב, לעשות אצלה ישיבה עם ראשי הסיעות. זה לא נוח פה.

היו"ר דוד טל:

אני חושב שאנחנו די משוכנעים.

אורי אריאל:

לסעיף השני אני מסכים, אלה החיים. חבר הכנסת רותם, בוועדות בדרך כלל אין
שום בעיה שיהיה קיזוז, כי יושבים שניים מאלה ושניים מאלה. הסעיף השני הוא
נכון, הוא עוזר למליאה ולתפקוד, וזה בסדר.

היו"ר דוד טל:

תודה. חברת הכנסת יחימוביץ, בבקשה.

שלי יחימוביץ:

הגעתי הרגע, ואם הדברים נאמרו תעצרו אותי, אבל בכל זאת תנו לי להגיד משפט
או שניים. נדהמתי לראות את עניין הסיעות. מה פתאום שיושבת ראש הכנסת תאשר
או לא תאשר לסיעה לקיים דיון שלה בזמן המליאה? אולי גם חברי כנסת שלא
מעוניינים להשתתף בדיון יצרכו לקבל אישור מיוחד?

אלי אפללו:

זה מעניין, רעיון טוב.

שלי יחימוביץ:

רעיון מצוין, יכול להיות שהוא גם יגיע.

היו"ר דוד טל:

אני לא רוצה להפסיק אותך, אבל אלה דברים שנאמרו.

שלי יחימוביץ:

הסיעות הן ישות אוטונומית. שמעתי את הסיפא של הדברים שנאמרו פה לגבי
הוועדות – ברור שיש בזה היגיון רב, אבל כן צריך לאפשר לוועדות לקיים דיון.
בחוק ההסדרים עשינו את זה כל הזמן. עלינו וירדנו לוועדת הכספים, וזה לא
פוגע בדיון במליאה כיוון שאנחנו ממילא מקזזים אחד את השני.

היו"ר דוד טל:

זה חלק מהעבודה הפרלמנטרית.

שלי יחימוביץ:

לעניין הסיעות, זה פשוט סעיף מחוצף. סיעה היא סוברנית להחליט מתי היא
יושבת, באיזה שעות.

היו"ר דוד טל:

אי-אפשר לחייב סיעה. נניח שזה היה מתקבל ואני וסיעתי רוצים להתכנס. לא
רוצים לשבת במליאה. אף אחד לא יקשור אותי ויביא אותי בכוח למליאה. אבל אני
מבין גם את הצד השני, של יושבת ראש הכנסת. אם הייתי יושב ראש הכנסת ומגיע
אורח רם מעלה, כמו נשיא אוקראינה ויושב ביציע, והאולם ריק מאדם. זו בושה
בשבילנו.

אורי אריאל:

אתה יודע מה יקרה: ישבו תשעה ח"כים, במקרה כולם מהאיחוד הלאומי, וישתו קפה
יחד באיזה חדר. אתה אוסר עליהם לשתות קפה?

היו"ר דוד טל:

זו גזירה שאי-אפשר לגזור אותה, מהסיבה הפשוטה שאם אני לא רוצה להגיע למליאה
אף אחד לא יביא אותי, גם לא נשיא אוקראינה. אבל מבחינת זווית הראייה של
יושב ראש הכנסת – לו אני הייתי יושב ראש הכנסת - יכול להיות שהייתי - - -

שלי יחימוביץ:

אני בטוחה שלא היית מביא סעיף כזה. לשיטתך, אדוני היושב ראש, כל חבר כנסת
צריך אישור מיוחד מיושבת ראש הכנסת, אחרת יהיה ביזיון למליאה.

היו"ר דוד טל:

תודה. חבר הכנסת זיו, בבקשה.

יצחק זיו:

לנו ידוע שכל חבר כנסת יכול להחליט אם הוא נכנס למליאה או לא. אני לא חושב,
אם נסתכל על הסעיף הקטן הזה - -

גדעון סער:

אולי נעשה צווי הבאה למליאה?

יצחק זיו:

  - - מטעמים מיוחדים.

היו"ר דוד טל:

  אם תאפשר לכל יושב ראש ועדת להוציא צו הבאה, אני אתמוך בזה.

גדעון סער:

צווי הבאה בכפיה, כדי שתהיה נוכחות במליאה. נגביר את מצבת הסדרנים.

היו"ר דוד טל:

אבל אז הסמכות תהיה אצל ראשי הוועדות.

יצחק זיו:

רשום בפסקה מטעמים מיוחדים, זאת אומרת שזה לא נעשה כלאחר יד.

שלי יחימוביץ:

אני מציעה שתהיה קריאה ראשונה, שניה ושלישית, קריאות אזהרה לחברי כנסת שהם
לא במליאה.

יצחק זיו:

אני נהנה מההערות האלה. אני מסתכל על הנקודה, שזה נעשה מטעמים מיוחדים. זאת
אומרת, זה לא נעשה כלאחר יד. הרי יושבת ראש הכנסת פועלת בכל דבר בשיקול
דעת.

שלי יחימוביץ:

סליחה, אני רוצה שנצביע על האמירה הזאת, שיושבת ראש הכנסת פועלת בכל דבר
בשיקול דעת. איזו מין אמירה גורפת זו?

היו"ר דוד טל:

אבל זכותו לומר את זה.

אלי אפללו:

מה זה הדבר הזה? שיקול הדעת - - - ?

היו"ר דוד טל:

חבר הכנסת אפללו, מה קרה?

אלי אפללו:

מה זה המילים האלה?

גדעון סער:

חבר הכנסת זיו צדק לגבי היושבת ראש הנוכחית, אבל יש חשש שלא כל יושב בעתיד
ינהג באופן דומה.

יצחק זיו:

אני מקבל את הצעת המזכיר.

היו"ר דוד טל:

אם כך, נאשר רק את החלק השני, לגבי דיונים בוועדות.

ארבל אסטרחן:

אם זה יאושר יבוטלו שתי כוכביות, שקיימות היום בתקנון ומהוות החלטות ישנות
של ועדת הכנסת. אחת אומרת שאין לקיים ישיבות ועדה בזמן מליאה, אלא באישור
יושב ראש הכנסת. זו החלטה של ועדת הכנסת מ-81', שעכשיו מוצע לעגן אותה. יש
עוד החלטה של ועדת הכנסת מ-91', שאומרת שוועדה שמקיימת ישיבה באישור יושב
ראש הכנסת תפסיק את הישיבה בעת ההצבעה במליאה ותמשיך לאחר מכן.

היו"ר דוד טל:

אבל למה זה סותר? אנחנו משאירים כאן את הסמכות. ישיבות ועדות הכנסת לא
יתקיימו, ואם יושב ראש ועדה ירצה לקיים ישיבה, הוא יצטרך את האישור של יושב
ראש הכנסת.

דוד רותם:

ואם יש הצבעה במליאה - - -?

יצחק זיו:

אם יש הצבעה ילכו להצביע ויחזרו.

ארבל אסטרחן:

יש החלטה של ועדת הכנסת שאומרת שאם ניתן אישור יושב ראש הכנסת לוועדה לקיים
ישיבה, היא תפסיק את הישיבה כשיש הצבעה במליאה.

גדעון סער:

זה לא מתבצע. יכול להיות שיש החלטה כזאת של ועדת הכנסת, אבל מתקיימות
ישיבות ועדות בזמן הצבעות במליאה, והן לא נפסקות.

ארבל אסטרחן:

אז בעצם מוחקים את הכוכביות האלה. אני חושבת שכשיושבת ראש הכנסת נותנת
אישור היא יכולה להגיד ליושב ראש הוועדה: דע לך, אמורה להיות הצבעה.

גדעון סער:

זה אישור בתנאים. יכול שתאשר - - -

היו"ר דוד טל:

הוא צריך לקבל ממנה אישור, היא יכולה להגיד שהאישור מותנה בזה שאם מתקיימות
הצבעות הוא משחרר את חברי הכנסת להצביע.

דוד רותם:

תרשמו: מטעמים מיוחדים ובתנאים שתקבע.

גדעון סער:

הבעיה היא לא רק מה קורה כשיש הצבעה במליאה. הבעיה שצריך לחשוב עליה היא מה
קורה כשיש הצבעות במקביל, בוועדה ובמליאה. זאת הבעיה האמתית. אם רק למעלה
מתקיימת הצבעה, אז בסדר, אתה מקזז. אבל כזה מתקיים במקביל זאת בעיה.

היו"ר דוד טל:

אומרת לי מנהלת הוועדה שכשהיא מבקשת להמשיך בדיונים בזמן מליאה, בדרך כלל
מגבילים אותם, רושמים להם שבזמן הצבעה יש להפסיק את הדיונים ולאפשר לחברי
הכנסת לעלות להצבעה, ורק לאחר מכן להמשיך.

דוד רותם:

השאלה היא אם לא צריך סמכות להתנות.

היו"ר דוד טל:

היא צריכה לתת לך את האישור? אז היא יכולה להגביל אותך.

דוד רותם:

אם היא אישרה את קיום הישיבה הוועדה, איפה כתוב שהיא יכולה להגביל?

איל ינון:

אפשר להוסיף את זה, למען הסדר הטוב.

גדעון סער:

"בתנאים שתקבע" זה מונח משפטי. היא רשאית לאשר או לא לאשר הצבעות.

היו"ר דוד טל:

נשאיר את הסעיף כמות שהוא ונוריד את הכוכביות.

ארבל אסטרחן:

לציין בתנאים שתקבע או לא לציין?

היו"ר דוד טל:

לא צריך לציין, אבל הוא רשם.

דוד רותם:

למה לא?

היו"ר דוד טל:

זה מובן מאליו. אין בזה שינוי. אתם רוצים את התוספת "בתנאים שהיא תקבע"?

שלי יחימוביץ:

לא נראה לי.

היו"ר דוד טל:

גם לי לא נראה, אבל אין לי בעיה להצביע בעד זה.

רבותיי, אנחנו משאירים את הסעיף הזה עם התוספת הזו. מי בעד תיקון סעיף 98
לתקנון?

הצבעה

בעד - פה אחד

נגד – אין

תיקון סעיף 98 לתקנון אושר

היו"ר דוד טל:

תודה, התיקון אושר.
3. תיקון סעיף 135 לתקנון הכנסת

היו"ר דוד טל:

אנחנו עוברים לסעיף הבא, תיקון סעיף 135 לתקנון הכנסת. אדוני המזכיר,
בבקשה.

איל ינון:

אנחנו רוצים לעגן את הנוהג שהתפתח בוועדת הכנסת, שכאשר הוועדה פוטרת מחובת
הנחה - המונח היותר נכון הוא חובת המתנה - הצעת חוק, היא תובא באופן שגרתי
לדיון מוקדם לא באותו שבוע שבו ניתן הפטור בוועדה. לא מעט חברי כנסת מקבלים
פטור בוועדה, והפטורים הם לרוב בימי שלישי, והם רוצים להעלות את ההצעה ביום
רביעי. הצעות כאלה חוסכות לעצמן זמן של 45, אנחנו מציעים שבאופן שגרתי הן
ימתינו לשבוע הבא, אלא אם כן יש נסיבות מיוחדות.

שלי יחימוביץ:

למה?

איל ינון:

בגלל שצריך לאפשר לממשלה, צריך לאפשר לחברי כנסת - - -

גדעון סער:

שיהיה יותר נוח לממשלה. תגיד את זה. אין שום סיבה אחרת.

היו"ר דוד טל:

זה רשום גם בדברי ההסבר.

גדעון סער:

אולי יש סיבה ולא ידענו, אז תגיד.

היו"ר דוד טל:

הוא אמר, וזה רשום בצורה מפורשת בדברי ההסבר.

גדעון סער:

לכל סעיפי הפאניקה האלה אין מקום.

היו"ר דוד טל:

בדברי ההסבר נאמר שזה ייתן פרק זמן גם לחברי הכנסת לשקול את זה וגם לממשלה
לגבש עמדה. חבר הכנסת אריאל, בבקשה.

אורי אריאל:

לשם שינוי, אני רוצה לחזק את ידי המזכיר ואת מי שהכין את ההצעה הזאת.
תפסיקו לעשות היסטריה. הרי יש 45 יום, שיש בהם היגיון: משרדי הממשלה צריכים
להגיב וכן הלאה. בדרך כלל זה לא קריטי לחכות 45 יום. הכנסת אומרת שיש מקרים
שזה כן קריטי, ולכן יש פטור מחובת הנחה. אני חושב שהדרישה הזאת, בעיקר
כשהיא משאירה פתח לטעמים מיוחדים - - -

איל ינון:

אם יש חוק כמו חוק הגולן, שרוצים להעביר באותו יום, יש אפשרות לעשות את זה.
אבל השגרה - - -

דוד רותם:

אם ועדת הכנסת תאשר. זו ועדה פוליטית.

איל ינון:

בסדר, שתאשר.

אורי אריאל:

הכול פוליטיקה פה, וזה בסדר גמור. יש טעמים מיוחדים, ואפשר להשתמש בזה כשיש
טעמים מיוחדים. אפשר לצפות שחבר כנסת לממשלה, לראש ועדה, לציבור, לכל אחד
שבוע ימים, אלא אם יש משהו מספיק דחוף, ואז יפתרו אותו. אני בעד הסעיף הזה.

היו"ר דוד טל:

תודה רבה. יושב ראש ועדת הכנסת הוא תמיד מהקואליציה, בדרך כלל ממפלגת
השלטון. דרך אגב, אני נוהג שלא כמו שנהגו חבריי בעבר – בר-און ואחרים -
וכשמגיע אליי פטור או כל נושא אחר – ותעיד על זה מנהלת הוועדה - אני מבקש
להביא את זה מיד לדיון, בין אם זה ביום שני, שלישי או רביעי. אני לא משאיר
במגירותיי אף לא נושא שאני לא מביא על השולחן.

אבל אני גם איש פוליטי. אני יכול לקבל פטור מחובת הנחה של חבר הכנסת אריאל,
שאני יכול לתמוך בו בכל לבי, אבל נניח שהדבר הזה לא התקבל, פשוט לא אביא את
זה לדיון השבוע הזה, אביא את זה רק ביום שני לאחר מכן. בינתיים, אגלה את
אוזנה של הממשלה או של יושב ראש הקואליציה שיש הצעות כאלה וכאלה, הממשלה
תוכל לגבש את עמדתה. אז ייווצר מצב שאם מקבלים את זה, לפני שהממשלה התערבה
התערבות גסה במהלכים בוועדה, שחברי הוועדה יאשרו את הפטור. יכול להיות
שלאחר מכן הם יתנגדו להצעת החוק במליאה, אבל זה משהו אחר.

אם לא אנחנו לא מקבלים את זה כרגע אנחנו מפסידים במשהו. אנחנו מפסידים את
זה שחבר הכנסת אריאל, למשל, שהוא יכול היה לקבל פטור מחובת הנחה בוועדה.
לאחר מכן יכול להיות שהממשלה תצביע נגד. אם הוא מקבל פטור ואני מאפשר
לממשלה לגבש את עמדתה והוא יכול להביא את זה רק ביום שני או שלישי הבא, אני
לא רואה בזה דבר נורא. מה גם שעל פי התקנון הוא היה צריך להמתין 45 יום,
והמתין שלושה ימים. לכן אני חושב שהדבר לא כצעקתה. זה בדיוק מהצד השני של
ההצעה הראשונה שדיברנו עליה. זה דבר שלא תוכל למנוע אותו.

חברת הכנסת יחימוביץ, בבקשה.

שלי יחימוביץ:

אני חולקת עליך. כל המטרה של הסעיף הזה היא להצר את צעדיהם של חברי הכנסת
וליצור פער הולך וגדל בין האופציות שעומדות לרשות הממשלה בהצעות החוק שלה
לבין האופציות שעומדות לרשות חברי הכנסת. הממשלה יכולה לקבל פטור מחובת
הנחה תוך 48 שעות, המטרה כאן היא להרחיב את הטווח, להגדיל את מספר הימים
שאנחנו צריכים לחכות אחרי שקיבלנו פטור מחובת הנחה. נכון, אני מודה, לפעמים
יש זילות של הפטור מחובת הנחה.

היו"ר דוד טל:

דרך אגב, החלטנו השבוע שנצמצם את זה. אמרתי בצורה מפורשת השבוע, בין אם אלה
בקשות פטור של הקואליציה ובין אם בקשות פטור של האופוזיציה - - -

גדעון סער:

תשלים את המשפט, זה דבר מאוד חשוב. "החלטנו", אני לא יודע מי זה החלטנו?
הוועדה החליטה? מה זה: בין קואליציה ובין אופוזיציה? הקואליציה היא נגד
פטור והאופוזיציה היא בדרך כלל בעד פטור. אז אם החלטת לפגוע במשהו בזכויות
של חברי הכנסת אז תגיד, תשלים את המשפט.

היו"ר דוד טל:

לא החלטתי לפגוע בשום זכויות.

גדעון סער:

אז מה "החלטתם"?

היו"ר דוד טל:

החלטתי שאצמצם במשורה, אדאג שלא יהיו פטורים בצורה אינפלציונית. זה בסדר?

גדעון סער:

אדוני התחיל לדבר על עצמו בצורת רבים?

שלי יחימוביץ:

ממתי זה חל?

היו"ר דוד טל:

זה עוד לא חל. אני גם רוצה להגיש הצעת תיקון לנושא הזה, שנצמצם את פרק הזמן
של חובת ההנחה של חברי הכנסת.

גדעון סער:

בטח, רק להצר צעדים, כי אתם בפאניקה. ככה זה כשמאבדים שליטה.

היו"ר דוד טל:

מה הקשר?

גדעון סער:

כל ההצעות האלה הן הצעות להצר צעדים, כי אתם בפאניקה.

היו"ר דוד טל:

גדעון, אני מניח שיש לי עדיין קרדיט אצלך.

גדעון סער:

אמרת "אנחנו". לא אמרתי שאתה בפאניקה, דברת בלשון רבים. אלה שהחליטו אתך,
הם בפאניקה.

היו"ר דוד טל:

בקטע הזה הפאניקה לא עובדת עליי בשום צורה. הם יודעים גם שהם לא יכולים
להשתמש בי.

שלי יחימוביץ:

יש מגמה שעוברת כחוט השני בין כל ההצעות האלה, והיא להגביל את חברי הכנסת
ולהצר את צעדיהם, ולאפשר לממשלה יותר חופש פעולה. לממשלה לא חסר חופש
פעולה.

היו"ר דוד טל:

איזה חופש פעולה?

שלי יחימוביץ:

אתה פשוט מרחיב את הפער בין היכולות של חברי הכנסת לבין היכולות של הממשלה.
נורא פשוט. אתה מצר צעדיהם של חברי הכנסת. פטור מחובת הנחה, יש לו טעם
לפגם.

גדעון סער:

סליחה, מה קיימים? אז תגביל גם את הממשלה. גם הממשלה תוכל רק בשבוע הבא.

שלי יחימוביץ:

אני מסכימה עם חבר הכנסת סער. אני מסכימה שנחכה, אם הממשלה תחיל את זה על
עצמה.

קריאה:

יושב אדם, מחווה דעה. הוא עובד ציבור בכלל.

גדעון סער:

לא, לא מותר לו להגביל נבחרי ציבור.

אלי אפללו:

הוא לא הגביל, הוא אמר. מה אתה תוקף אותו?

היו"ר דוד טל:

חברת הכנסת יחימוביץ באמצע זכות דיבור.

שלי יחימוביץ:

אני מסכימה, אבל במקביל שהממשלה תתחייב בדיוק לאותו דבר, שחברי הכנסת
והממשלה יהיו כפופים לאותן מגבלות. בבקשה.

אורי אריאל:

אלא במקרים מיוחדים יהיה להם פטור.

שלי יחימוביץ:

כמו שזה נראה עכשיו - - -

גדעון סער:

גם אני מוכן להגבלה הדדית.

היו"ר דוד טל:

מי יקבע? יושבת ראש הכנסת?

אורי אריאל:

לא, ועדת הכנסת, מטעמים מיוחדים. אותו הדבר. ממשלה וחברי כנסת – אותו הדבר.

היו"ר דוד טל:

ומי יקבע.

אורי אריאל:

אלא אם כן אישרה זאת ועדת הכנסת מטעמים מיוחדים.

היו"ר דוד טל:

חבר הכנסת סער, בבקשה.

גדעון סער:

אני רוצה לדבר לחבר הכנסת אריאל, שיודע שלכל קואליציה תמיד יש רוב - - -

שלי יחימוביץ:

באתי לכאן בלי לדעת מה הסעיפים, לא בכוונת מכוון. כל סעיף כאן הוא יותר
מטורף מרעהו.

היו"ר דוד טל:

רבותיי, התגבשו האלה התגבשו במשך תקופת זמן ארוכה. עוד הרבה לפני שנה, אני
צודק?

איל ינון:

לא הייתי פה לפני שנה. אני לא יודע לומר לך.

שלי יחימוביץ:

מי גיבש את הדבר הסהרורי הזה?

היו"ר דוד טל:

רבותיי, אנחנו מביאים את זה לדיון והצבעה.

גדעון סער:

הצבעה על מה? כי קודם לא הייתה הצבעה על הסעיף.

היו"ר דוד טל:

אני מדבר באופן כללי. את הנושאים הללו אנחנו מביאים לכאן לדיון והצבעה.
תחליט הוועדה הנכבדה הזו לתמוך בזה - זה ייכנס. לא יתמכו בזה – אז זה לא
ייכנס.

שלי יחימוביץ:

אני מפצירה בכם לא לשתף עם זה פעולה. אנחנו קודם חברי כנסת.

היו"ר דוד טל:

סיימת לדבר, חבר הכנסת סער ברשות דיבור.

אלי אפללו:

גדעון - שלי, גדעון – שלי. מה, זה דו-שיח?

היו"ר דוד טל:

אני צמוד לרשימה. אולי נעביר איזה תיקון לתקנון, שיושב ראש הקואליציה יוכל
לדבר הראשון תמיד.

אלי אפללו:

לא, אני מוכן לוותר.

גדעון סער:

יש מכנה משותף לכל ההצעות שמובאות היום לדיון: זאת שבאה להגביל חברי כנסת
בפטור מחובת הנחה, זו שבאה להגביל את הסיעה, זאת שבאה להגביל את היכולת
לנייד הצעות חוק לפי הצעה שלישית – שבה עוד לא התחלנו את הדיון. אלה הצעות
נוחות של השלטון, שבא להגביל את חברי הכנסת, וזה נעשה מתוך פאניקה. לא נטפל
בכפפות של משי במגמות האלה, אני מודיע את זה. על כל דבר כזה יהיה מאבק, כי
אלה דברים שאין להם שום הצדקה. היום הממשלה מביאה הצעות תוך שעות, חבר
הכנסת אריאל. יש רוב קואליציוני, הוא מאשר, יש להם יומיים, 48 שעות - - -

אורי אריאל:

שכנעת אותי לסגור גם על הממשלה.

גדעון סער:

אבל הבעיה היא אחרת, כשהממשלה תביא לפה פטור מחובת הנחה יש לה יתרון אחד,
שיש לה רוב קואליציוני מובטח. אתה יוצא מנקודת מוצא שבה יש לממשלה פור,
ואתה מגדיל את הפור. יש לכם פור - - -

היו"ר דוד טל:

בכמה, גדעון? תהיה מידתי.

גדעון סער:

אתם מוכנים שזה יהיה עניין של שעות, שהממשלה תביא. אתה נותן לנו שבוע, ואתה
מוכן שהממשלה תביא תוך שעות.

היו"ר דוד טל:

אני לא נותן להם בעוד חודשיים, אני נותן בעוד - - -

גדעון סער:

אל תגיד "נותן להם". אתה חבר כנסת, אתה לא מייצג פה את הממשלה. ממתי הכנסת
ניסתה להגביל את עצמה?

היו"ר דוד טל:

אני חבר כנסת, ואני מאפשר לחברי הכנסת לומר את דברם.

גדעון סער:

הייתי יושב ראש קואליציה בבית הזה, מעולם לא ניסיתי לשנות את כללי המשחק.

היו"ר דוד טל:

אל תביא את זה כדוגמה.

גדעון סער:

לא ניסיתי לשנות תקנון פעם אחת. עשיתם קרקס.

היו"ר דוד טל:

אני מציע לך לא להביא את כדוגמה. אתם דרסתם ברגל גסה כל חלקה טובה.

גדעון סער:

אדוני יזכור שהוא יושב ראש.

היו"ר דוד טל:

אני זוכר.

גדעון סער:

אני לא משוכנע.

היו"ר דוד טל:

אני זוכר, אני זוכר.

גדעון סער:

מעולם לא נגענו בכללי המשחק, מעולם לא באנו לשנות את התקנון.

היו"ר דוד טל:

אתה רוצה שאזכיר לך?

גדעון סער:

אדוני בודה מהרהורי ליבו.

היו"ר דוד טל:

אזכיר לך. ביקשתי התייעצות סיעתית. נניח ששלי ביקשה התייעצות סיעתית. זה
נראה לך סביר שיושב ראש ועדה יאמר: התייעצות סיעתית חצי דקה, ואחר כך אני
מצביע? להתייעצות סיעתית יש מטרה. פניתי אז לאלה שישבו בראש, בר-און
וגדעון, אמרתי להם: תגידו לי עשר דקות, חמש דקות. תקבעו אתם את הזמן, אבל
שיהיה איזה פרק זמן שבו אני באמת יכול להתייעץ. שום דבר.

גם בנושא הריביזיה, התכוונתי שלא יהיה מצב שהכוח יהיה אצל יושב ראש הוועדה.
אמרתי את זה אז, ואני מסכים לזה גם היום. כשמתבקשת רביזיה צריך לתת פרק זמן
קבוע לרביזיה, שיושב ראש הוועדה לא ינצל קוניקטורה כזו או אחרת בגלל שיש
רוב לקואליציה או אין. אז יגידו רביזיה אפשרית, אבל לפחות פרק זמן של רבע
שעה, 20 דקות, חצי שעה. שיקבעו. הם לא היו מוכנים לשמוע את זה. זה לא
שינוי? זה היה בסדר? זה היה נכון?

קריאה:

יהיו הצבעות היום?

היו"ר דוד טל:

לא, לא יהיו הצבעות. אני קובע את סדר היום, לא יהיו הצבעות. אני רוצה לדון
בנושאים הללו.

היו"ר דוד טל:

הייתי ברשות דיבור, אני ממתין לסיום הצעתו של אדוני.

היו"ר דוד טל:

אני חושב שהדברים האלה נכונים גם היום. מי שרוצה לתמוך בעבודה פרלמנטרית של
חברי הכנסת, צריך לתת להם גם את הכלים הללו, שלא לנצל רוב קואליציוני כזה
או אחר ולדרוס כל חלקה טוב. נתתי את זה רק כדוגמה.

גדעון סער:

בדוגמה אדוני אמר את הכול. התייעצות סיעתית, מהו פרק הזמן, זה דבר שמקדמת
דנא היה נתון לשיקול דעתו של היושב ראש. היו יושבי ראש שעשו שימוש כזה, היו
שעשו שימוש אחר. אתם באים לשנות את כללי המשחק. זה ההבדל. אתם באים לפגוע
בחברי הכנסת, בעבודה שלהם, באופן שיטתי בכל הצעה מהתיקונים.

יש פרקטיקה והיא קובעת. בלמעלה מ-90% של המקרים מקבלים על עצמם חברי הכנסת
לא להעלות באותו שבוע. זאת הפרקטיקה. אבל הפרקטיקה לא מספיקה לכם, כי אתם
בלחץ. אז מה אתם אומרים? נסגור את כל הסדקים, נסכור את העניין באופן טוטלי.
אם הממשלה יכולה לקצר - - -

היו"ר דוד טל:

גדעון, אני יכול להעיד שזה לא כך, ואתה מאמין לי שזה לא כך.

גדעון סער:

אני ברשות דיבור כרגע. אם הממשלה יכולה לקבל קיצור לשעות על דבר – ואנחנו
יודעים מה זה תזכיר חוק וטיוטת חוק ממשלתית, עברו על זה חודשים – אבל היא
יכול לבוא לוועדה הזאת ולקבל את זה תוך שעות. ולחברי כנסת אתה אומר שהם לא
יכולים לחכות ימים, הם יכולים לחכות שבוע. כשיש רוב בוועדת הכנסת שחושב
שהדבר דחוף, אתה מעמיק את חוסר הסימטריה בין יכולות הממשלה בבית הזה לבין
יכולות חברי הכנסת.

אין לזה שום הצדקה, ואני מציע לא ללכת בדרך הזאת. הליכה בדרך הזאת - ראינו
אותה בדברים אחרים. היא לא מסתיימת בניצחונות היא מסתיימת בביזיונות.

היו"ר דוד טל:

תודה רבה. חבר הכנסת רותם – אינו נמצא, חבר הכנסת אפללו – איננו.

הצעה לתיקון תקנון הכנסת לפי חוק יסוד: הכנסת

החלפת סעיף 117

היו"ר דוד טל:

הנושא הבא הוא הצעה להחלפת סעיף 117, "קביעת הוועדה להכנסת הצעת החוק".
בבקשה, אדוני המזכיר.

איל ינון:

ההצעה מבקשת לעשות שינוי מהמצב הנוהג היום, שבו - -

גדעון סער:

חיזוק עריצות הרוב.

איל ינון:

  --שבו כל חבר כנסת יכול לקרוא מן האולם ועדה שאליה הוא - - -

היו"ר דוד טל:

גדעון, מחר אתם תהיה בשלטון.

גדעון סער:

אבל אף פעם לא באנו לעשות את הדברים האלה. ואנחנו העברנו - לא כמוכם,
שישבתם בשלטון בשביל לשרוד – העברנו כאן את הרפורמות הכי גדולות. לא באנו
לשנות את התקנון כל שני וחמישי. חוצפה. כנופיה, אתם מתנהגים כמו
כנופיה - - - כנופיה - - -

היו"ר דוד טל:

גדעון, אני קורא אותך לסדר פעם ראשונה.

גדעון סער:

תקרא לי לסדר.

קריאות:

- - -

גדעון סער:

- - -

איל ינון:

השינוי המוצע מבקש להפוך את המצב שבו כל חבר כנסת יכול לקרוא ממקום מושבו
במליאה להעביר הצעת חוק לכל ועדה שהיא – כך שהמציע, שלעתים הוא הממשלה
ולעתים חבר-הכנסת, או יושב ראש הוועדה שאליה עברה ההצעה, או יושב ראש ועדה
שחושב שבוועדה שלו ההצעה צריכה להידון, הם אלה שיכולים לפנות לוועדת הכנסת
ולבקש לעשות שינוי בהחלטה שאותה מקריא יושב ראש הישיבה, לאן החוק עובר.

  אני חוזר ואומר, אם היום כל חבר כנסת יכול לקרוא ממקום מושבו לאיזו ועדה
  ילך החוק - - -

גדעון סער:

עכשיו נגביל את חברי הכנסת. למה? ככה.

היום דוד טל:

גדעון, המזכיר ברשות דיבור.

גדעון סער:

המזכיר נמצא פה כמה חודשים ומביא הצעות דרקוניות לוועדה.

היו"ר דוד טל:

הוא לא מביא. הביאו לו, והתפקיד שלו להעביר את זה לוועדה.

גדעון סער:

שמי שמביא, שהוא יבוא לפה ויבקש. שתבוא יושבת ראש הכנסת לוועדה, תבקש
ותנמק. שלא תשלח שליחים. אתה תהדר בכבודה של הוועדה.

היו"ר דוד טל:

אתה יכול לבקש מיושבת ראש הכנסת לבוא, אבל אדוני לא העיר את זה אף לא פעם
אחת בדיונים הקודמים.

גדעון סער:

הנה, אני אומר את זה.

אורי אריאל:

אבל למה אתה הורג את השליח?

גדעון סער:

שליח לדבר עבירה.

אורי אריאל:

אבל עדיין אתה לא יכול להרוג אותו. מה קרה?

היו"ר דוד טל:

חבר-הכנסת אריאל, זכות הדיבור שלך.

אורי אריאל:

ההצעה הזאת, אדוני המזכיר, היה לא תהיה. היא לא תקום ולא תהיה. אני מציע,
שאם תרצה לחסוך לכולנו זמן וגם קצת אי-נעימות, אז זה יהיה אחד הסעיפים שאתה
תדון עם היושבת ראש במסגרת הסעיפים שהוועדה ביקשה לשקול שנית, כדי לא לבייש
אף אחד פה בבית. זהו, אני לא רוצה להאריך יותר. לא צריך לצעוק, אפשר לסיים
את זה במהירות. פשוט לא להסכים. זה הכול.

היו"ר דוד טל:

חברת הכנסת יחימוביץ.

שלי יחימוביץ:

אני חושבת שיושבת ראש הכנסת, בהצעות שהיא מביאה לפנינו - - -

היו"ר דוד טל:

גדעון, אין הצבעות. למה אתה עושה גיוס?

גדעון סער:

אני לא עושה גיוס, אנשים משתתפים בדיון. זו לא קואליציה, הם באים להביע את
דעתם.

שלי יחימוביץ:

אני חושבת שיושבת ראש הכנסת, בהביאה לפנינו את ההצעות האלה, אינה ממלאה את
תפקידה כיושבת ראש הכנסת ואינה דואגת לכבוד הכנסת, לא לזכויות חברי-הכנסת
ולא לטווח הפעולה שלהם, אלא פועלת כיו"ר קואליציה בפועל וכדוברת הממשלה.
תפקידה של יושבת ראש הכנסת הוא לגונן על חברי-הכנסת, לאפשר להם חקיקה
ולאפשר להם לעבוד, ולא להצר את צעדיהם.

אם יש משהו משותף לכל ההצעות הדרקוניות שמובאות היום, זה הצרת צעדיהם של
חברי הכנסת ועבודה בשביל הממשלה. אני רוצה שיושבת ראש הכנסת תעבוד בשביל
הכנסת, לא בשביל הממשלה ולא בשביל שמירת הקואליציה.

היו"ר דוד טל:

תודה. חבר-הכנסת סער, בבקשה.

גדעון סער:

אדוני היושב ראש, ההצעה הזאת באה לעשות שינוי דרמטי במקרה של הצעות חוק
שבהן הוועדה היעודה שנויה במחלוקת. היא באה ליצור מעמד מיוחד. דרך אגב,
היום יושב ראש הישיבה לא מוזכר בכלל בסעיף הזה בתקנון. יש כאן גם סיפור,
שהוא צריך על הדוכן לקבוע, בהתאם לתקדימים - בוודאי באותן שניות מאז שהצעת
החוק עוברת ועד לקביעתו הוא – או היא, תלוי מי יהיה יושב ראש הישיבה –
יסקור לנגד עיניו את כל התקדימים ויקבע בהחלטה מלומדת.

עוד יותר מכך - - -

היו"ר דוד טל:

אבל זה מונח על סדר היום - - -

גדעון סער:

אדוני יאפשר לי, שאני ברשות דיבור. אני מכבד את ידיעותיו של אדוני. אדוני
לא יתקן אותי כשאני ברשות דיבור.

היו"ר דוד טל:

אני מוכרח לתקן אותך, מפני שעל סדר היום של סגן יושב ראש הכנסת או יושב ראש
הכנסת, כשיש הצעת חוק, כתוב למטה: הצעת החוק הזאת תעבור לוועדה זו, ועדה זו
או ועדה זו, אבל ודאי שזה לא מחייב.

ראובן ריבלין:

אפשר לבטל את התקנון, להשאיר ליושב ראש וליושב ראש ועדת הכנסת - - - מה שהם
רוצים, שיעשו.

דוד רותם:

זילות בסגנים, אדוני.

גדעון סער:

הצעת החוק הזאת, שמובאת כאן ע"י יו"ר מועצת קדימה - - - הצעה זו לתיקון
התקנון היא מבית היוצר לא של יושבת ראש הכנסת, אלא של מועצת קדימה. לבוא
ולתת דריסת רגל, בפעם הראשונה, לממשלה כגוף – שלחברי כנסת לא תינתן זכות
לקרוא, אבל לממשלה כאן בתיקון - - -

ארבל אסטרחן:

כי היא מציעה - - -

גדעון סער:

הממשלה מציעה, אבל אתם רוצים לשלול את הזכות מחברי כנסת בדבר פרלמנטרי ולתת
אותו לממשלה.

איל ינון:

לא, לא.

גדעון סער:

זה כתוב פה שחור על גבי לבן.

איל ינון:

אם זה כתוב לא טוב נתקן. רק כשהיא המציעה.

גדעון סער:

מה זה קשור? אדוני לא הבין: הממשלה מכהנת מכוח אמון הכנסת. היא כפופה
לכנסת, לא להיפך. אתם באים פה להפוך סדרי עולם בסגנון בלתי דמוקרטי, של
כנופיות.

לכן אני בא ואומר: יכול להיות יושב ראש שהעניין נוגע אליו, אבל מטעמיו שלו,
הוא לא ירצה להתעמת על נושא מסוים; הוא יגיע לעסקה כזאת או אחרת. אז מה? אז
אתה שולל את הזכות לטעון שחוק מסוים רשאי לפנות לוועדה אחרת? זה הכול איך
להקל לעצמנו את החיים; איך לגרום לזה שנהיה מוגנים מכל הכיוונים; איך לרוקן
את הפרלמנט מכל תוכן; לרוקן את הפרלמנטריזם מכל תוכן. כי ככה זה כשעדת
בריונים מגיעה לשלטון והיא צריכה להתמודד בזירה פרלמנטרית. היא לא מסוגלת –
היא מנסה להגביל.

על כן, אדוני היושב ראש, אני מצטרף להצעתו של חבר הכנסת אריאל. ההצעה הזאת
לא תעבור. היה לא תהיה. לכן חבל שתתבזו. הרי אתם תתבזו, כפי שהתבזיתם - - -

קריאות:

- - -

גדעון סער:

אני מציע לכם הצעה ידידותית, חברית, טובה, תחסכו מעצמכם והמכנסת את
הביזיונות האלה.

היו"ר דוד טל:

תודה. חבר-הכנסת רותם, ואחריו חברי-הכנסת זיו ואדלשטיין.

דוד רותם:

אדוני היושב ראש, עושים דרמה מלא דרמה: יושבת ראש הכנסת היא לא בסדר, עדת
בריונים, המזכיר – בואו נעזוב את זה.

דוד טל:

וכנופיות.

דוד רותם:

יש רק בעיה אחת, וזה דברי ההסבר. בדברי ההסבר כתוב ככה: "ברור כי התהליך
הנהוג היום כפי שהוצג לעיל גורם לעיכוב בטיפול הצעות החוק ולא פחות מכך,
לזילות הליכי החקיקה". אם הכוונה היא להרוויח את הזמן - לא הרווחנו שום
דבר. כי מה שקורה זה שכאשר יש שתי הצעות, זה עובר לוועדת הכנסת היא מחליטה
לאיזו ועדה. אתם מציעים את אותו הדבר. הרי אם אציע הצעת חוק ועל פי התקנון
ומה שיכתוב היועץ המשפטי זה צריך לעבור לוועדת החוקה, ואני לא רוצה, אגיש
בקשה לוועדת הכנסת. זה יעמוד שבועיים.

היו"ר דוד טל:

למה זה יעמוד שבועיים?

דוד רותם:

כי ככה הם כותבים.

איל ינון:

עד שבועיים.

דוד רותם:

כאשר זה קורה במליאה ואומרים שזה יעבור לוועדת הכנסת, ממילא זה מחכה את
התקופה של אותו שבוע, כשוועדת הכנסת מחליטה לאיזו ועדה. לא הרווחת זמן, לא
הרווחת

זילות החקיקה, כי מה שקורה הוא שהיושב ראש מכריז, מגישים בקשה וועדת הכנסת
משנה – יש רוב קואליציוני, אין רוב קואליציוני.

למה לעורר את חברי הכנסת ואת סערת הרוחות שמפריעה להם, שהם יחשבו שמי יודע
מה רוצים לעשות להם? תשאירו את המצב הקיים, לא קרה שום דבר. אתה לא מרוויח
זמן, אתה לא מרוויח כבוד לחקיקה. למה לך לעורר את חברי-הכנסת, שיחשבו שאתה
נלחם בהם? זה לא נותן לך כלום.

היו"ר דוד טל:

תודה. חבר-הכנסת זיו, בבקשה.

יצחק זיו:

נכון, חבר-הכנסת סער, שיש לך יותר ניסיון ממני. אבל כל צורת ההתבטאות
והפאתוס שאתה מביע כאן, אני, כחבר כנסת חדש מסתכל ושואל את עצמי: לאן
הגעתי? מה כל הביטויים ששמענו כאן?

גדעון סער:

אני מגן על הזכויות שלך.

יצחק זיו:

אני רק שואל את עצמי: מה קרה בממשלות הקודמות, כשברגע שהועלתה הצעה להוריד
מהגמלאים 4% כולם נתנו יד אחת? מה קרה אם כל דבר כזה יתעכב עוד שבוע
וההחלטות לא תהיינה פזיזות כאלה?

יולי אדלשטיין:

זה הפוך. אז לגמלאים היה עוד שבוע 4%, עכשיו זה באותו יום. זאת הכוונה של
הממשלה.

יצחק זיו:

מה שקרה אז, שפתאום היו החלטות באותו רגע, והקואליציה והאופוזיציה – כולם
נתנו יד אחת לפגוע. אני מבקש דבר אחד: בואו נרד מסגנון דיבור כמו שנהוג
שיהיה כאן, ולא להתבטאויות של כל מה ששמענו כאן.

היו"ר דוד טל:

תודה רבה. חבר-הכנסת אדלשטיין, בבקשה.

יולי אדלשטיין:

מכיוון שאני מקבל באהבה את הדברים של קודמי, לא אכנס למכנה משותף של כל
מיני הצעות לתיקונים שהוצעו לנו. רק אגיד לך, אדוני היושב ראש, ביטוי אחד
בתרגום חופשי לעברית: כשמשהו לא שבור אל תנסה לתקן. יש המון דברים לתקן,
דווקא עם הנושא הזה – לאיזו ועדה להפנות הצעות חוק מהמליאה, דווקא על הנושא
הזה לא שמעתי בשנותיי הקצרות כחבר כנסת – שהן גם כמניין שנותיך - לא שמעתי
יותר מידי טרוניות ותלונות. למה אנחנו נכנסים לזה?

אנחנו באמת מנסים לתקן את הנושא של שאילתות, את נושא של תשובות להצעות
לסדר-יום, כל מיני דברים שבאמת זועקים לשמיים - - -

היו"ר דוד טל:

דרך אגב, אם יש דברים שאתה חושב שהם טעונים תיקון, זה התפקיד של הוועדה
הזאת. תביא את זה אליה.

גדעון סער:

הגשתי הצעות לפני יותר משנה, בתקופתה של רוחמה אברהם. אדוני יבדוק את המגש
שלו - - -

היו"ר דוד טל:

אני חושב שהשולחן שלי נקי, מפני שזאת ההוראה שנתתי בכניסתי לתפקיד: לשים כל
מה שיש על השולחן.

גדעון סער:

אדוני יבדוק מול הוועדה.

היו"ר דוד טל:

אנחנו נבדוק, ואם לא – אתה תזכיר לנו. אני שוב חוזר, חבר-הכנסת אדלשטיין:
כל הדברים שאדוני סבור שהם טעונים תיקון, זו הוועדה. תביא את זה לכאן,
נשכנע את חברי הכנסת.

יצחק זיו:

ראינו במליאה שכל אחד זורק שם של ועדה, וזה לוועדת הכנסת. השיטה הזאת לא
יכולה לעבוד בצורה כזאת.

גדעון סער:

אני, כיושב ראש מעמד האישה, יכול לפנות על כל הצעה לוועדת הכנסת. אז מה?
למה אני יותר משלי יחימוביץ או מחבר הכנסת אריאל?

היו"ר דוד טל:

חבר-הכנסת אדלשטיין הוא בזכות דיבור. הוא לא מפריע לאף אחד. גדעון, חברך
לסיעה.

יולי אדלשטיין:

בדקה שנאלצתי לשתוק, חשבתי אם אני יכול להביא תיקון לתקנון שיגן על זכות
דיבור של חברי-כנסת, במיוחד אלה שמדברים בדרך כלל קצר, אבל לא הצלחתי.

אדוני היושב ראש, לא באתי לומר שלא מתקנים את מה שצריך. אני אומר שמכיוון
שמביאים הצעות, שבעיניי לפחות, הן מיותרות לגמרי – כמו שאמרתי, לא שבור
ומנסים לתקן - אנחנו מעכבים את כלל הדברים, וחבל. הוויכוח הזה והתלהטות
הרוחות – זה מיותר. זה פשוט לא טעון תיקון כל הסיפור.

היו"ר דוד טל:

תודה. עוד מישהו רוצה להוסיף משהו לסיכום? לא. אם ככה אני נועל את הישיבה,
תודה רבה לכולם. נהניתי מאוד בחברתכם, חבריי חברי-הכנסת.

הישיבה ננעלה בשעה 10:00.
