פרוטוקולים/ועדת הכנסת/2006

ירושלים, י"א בחשון, תשס"א

9 בנובמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 20

מישיבת ועדת הכנסת

יום שני, ט"ו בחשון התש"ס (25.10.1999), שעה 12:00

נכחו:

חברי הוועדה:

סאלח טריף – היו"ר

מיכאל איתן

מוחמד ברכה

זהבה גלאון

עבד אלמאלכ דהאמשה

רחבעם זאבי

אליעזר זנדברג

נעמי חזן

אמנון כהן

אופיר פינס-פז

יאיר פרץ

ראובן ריבלין

יורי שטרן

מוזמנים:

חברת הכנסת יעל דיין

חבר הכנסת אביגדור ליברמן

חבר הכנסת אברהם פורז

חבר הכנסת גנדי ריגר

חבר הכנסת יוסף יצחק פריצקי

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – קביעת הוועדה לדיון בנושא: המלחמה בתאונות הדרכים – הצבעה;

2 – הצעה להוסיף סעיף 101א' לתקנון הכנסת – בהמשך לדיון בתיקון סעיף 168

לתקנון;

3 – הצעה לתיקון כללי האתיקה בדבר הארכת מועד הגשת הצהרת הון במקרים

חריגים – הצעת יושב ראש הכנסת;

4 – קביעת ועדות לדיון בהצעות חוק ובהצעות לסדר היום;

5 – בקשת הממשלה להקדמת הדיון בהצעת חוק;

6 – שונות.

שונות

היו"ר סאלח טריף:

אני מתכבד לפתוח את ישיבת ועדת הכנסת ומבקש לשאול את החברים אם הם מתנגדים
לפתיחת הישיבה לעתונות? אני מבין שלא.

אני מבקש את כל הנציגים של הסיעות לצאת מחדר הישיבה. יישאר בחדר רק נציג
אחד מהאופוזיציה ונציג אחד מהקואליציה, כל זאת עד הודעה חדשה.

זהבה גלאון:

אדוני היושב ראש, אמנם לא הייתי בכל הישיבות של הוועדה אבל אני עוקבת אחר
ההכרעות שמתקבלות כאן ואני מבינה את בקשתך אולם אני מבקשת להדגיש כי
הקואליציה מורכבת מהרבה מאד סיעות ולכן צריך לאפשר שניים שלושה נציגים של
רכזי הקואליציה - - -

היו"ר סאלח טריף:

דווקה מהטעם הזה כדאי שיהיה נוכח בישיבה רק נציג אחד של הקואליציה. אם יהיו
כאן כל נציגי הסיעות - - -

זהבה גלאון:

התיאוריה שלך מעניינת - - -

היו"ר סאלח טריף:

למרכזת הקואליציה יש שיקול דעת להחליט בעניין הזה - - -

אליעזר זנדברג:

אדוני היושב ראש, באופוזיציה אין הסכמים קואליציוניים של האופוזיציה לכן
הבעיה הזאת חדה הרבה יותר.

היו"ר סאלח טריף:

הבעיה חדה עוד יותר כיוון שאנחנו רוצים לנהל ישיבה ברמה נאותה ואיננו
יכולים לעשות זאת בנוכחות כל האנשים שבאים לכאן. יש כל הזמן הפרעות למהלכו
התקין של הדיון לכן קבענו מה שקבענו, ונראה מה יהיה בהמשך.

אליעזר זנדברג:

צריך לסייג את ההחלטה הזאת למקרים שבהם נבקש, באופן מיוחד - - -

היו"ר סאלח טריף:

אם יהיה משהו מיוחד – נשקול זאת. בישיבה האחרונה העניין הזה הגיע לשיאו לכן
הגעתי למסקנה אשר הגעתי אליה.

רשות הדיבור ליועץ המשפטי של הוועדה מר צבי ענבר.

צבי ענבר:

כיוון שהשאלה התעוררה אני מבקש להפנות את תשומת לבה של הוועדה לסעיף 101 של
התקנון שאומר שישיבות הוועדות אינן פומביות אלא אם הוועדה החליטה אחרת.
הוועדה, כאשר היא מחליטה אחרת, היא לא מחליטה אם לאשר לעתונות להיות נוכחת
בישיבות. היא מקבלת רק החלטה אחת לגבי השאלה האם הישיבה פומבית או היא
איננה פומבית? אם הישיבה פומבית, פירושו של דבר שכל עוד יש מקומות ישיבה –
כל מי שרוצה יכול להיות נוכח בה. אם הישיבה איננה פומבית - - -

היו"ר סאלח טריף:

אני מודה לך מאד על הסיוע אבל מבקש שליושב ראש הישיבה תהיה סמכות לפחות
להוציא מי שמפריע למהלכה התקין של הישיבה, מיד.

צבי ענבר:

הדבר הזה קיים כבר כיום. כל מי שמוציא מילה – יושב ראש הישיבה יכול לבקש
אותו לצאת החוצה.

מיכאל איתן:

אני מבקש להציע פיתרון יצירתי לבעיה שהתקנון יצר; למיטב זכרוני קיימת
אפשרות לקיים ישיבות לא פתוחות - - -

צבי ענבר:

בעיקרון הישיבות אינן פתוחות.

מיכאל איתן:

אתה אומר שברגע שהישיבה פתוחה לעתונות – היא - - -

צבי ענבר:

לא פתוחה לעתונות; פומבית.

מיכאל איתן:

הטענה שלי היא אחרת; הטענה שלי אומרת שישיבה יכולה להיות סגורה והיושב ראש
יכול להזמין אדם פלוני או אלמוני להיות נוכח בה. אין לו שום הגבלה להזמין
אליה אנשים. הוא יכול להזמין את מי שהוא רוצה להשתתף בדיוני הוועדה.

צבי ענבר:

לא בדיוק; מכל מקום אם העניין עולה – צריך להבהיר אותו עד תום. קודם כל
עליכם לדעת שהתקנון אומר שאם יש סיעה שלא מיוצגת בוועדה – היא רשאית להזמין
לדיוני הוועדה משקיף קבוע, אם אין התנגדות לכך בוועדה.

הוועדה רשאית להזמין אליה מומחה או בא כוח, וזה לא כולל עתונאים - - -

מיכאל איתן:

למה? עתונאים מומחים לעתונים.

היו"ר סאלח טריף:

שני חברים בוועדה מבקשים שאם יש הצבעות כבדות משקל – נאפשר להם להיות
נוכחים כאן – ראובן ריבלין ויולי אדלשטיין.

אופיר פינס-פז:

אדוני היושב ראש, אם אפשר יהיה להקדים את זמן הישיבות אנחנו נודה לך כיוון
שיש חפיפה בין ישיבות ועדת הכנסת לבין ישיבות הנשיאות - - -

סאלח טריף:

נטפל בבקשה הזאת לגבי ימי שני אף שיש לנו בעיה עם ישיבת ועדת החוץ
והביטחון - - -

סגן מזכיר הכנסת דוד לב:

הנשיאות, דרך קבע, יושבת בימי שני בשעה שתים עשרה.

היו"ר סאלח טריף:

רבותיי, נעבור לנושא הראשון שעל סדר יומנו – קביעת הוועדה לדיון בנושא:
המלחמה בתאונות הדרכים.

קביעת הוועדה לדיון בנושא: המלחמה בתאונות הדרכים – הצבעה

היו"ר סאלח טריף:

דנו, דשנו ולשמחתי הרבה גם הגענו להבנה ולהסכמה להקים כמה שפחות ועדות
חדשות ולחזק יותר את הבעיות הקיימות.

נושא תאונות הדרכים הוא נושא כבד משקל, חשוב ביותר, הוא מחייב מעקב צמוד
ולא דיון בהול כל אימת שקורית תאונה טרגית כזאת או אחרת לכן, גם בהתייעצות
עם יושבי ראש ועדת הכלכלה וגם עם מי שמוצע לנהל את הוועדה למלחמה בתאונות
הדרכים, החלטנו ואנחנו ממליצים לוועדת הכלכלה להקים ועדת מישנה מיוחדת
בנושא: המלחמה בתאונות הדרכים.

ועדת הכלכלה התחייבה, לפני חודש, לקיים דיון של מליאת הוועדה וגיבוי לדיוני
ועדת המישנה, בנושא של המלחמה בתאונות הדרכים ואני סבור שהסיכום הזה טוב
ושהוא מקובל על כל החברים. מכל מקום אנחנו צריכים להריץ את הסיכום הזה כדי
לבחון מה מידת היעילות שלו.

אופיר פינס-פז:

אדוני היושב ראש, ביקשתי אותך להעלות את הנושא הזה על סדר היום מתוך מחשבה
שלי שזאת, באמת, הדרך הטובה ביותר כדי לטפל בנושא הזה אבל אני לא יכול
להכחיש שהייתי כבול גם בדעות אחרות שאומרות שעדיף לטפל בנושא הזה באמצעות
ועדת מישנה של ועדת הכלכלה, שיש לה גם את מליאת הוועדה מאחוריה ויש לה גם
יכולת לתקשר עם השרים בצורה יותר טובה.

קיימתי שיחה עם יושב ראש ועדת הכלכלה, הוא גם אמר כאן את הדברים האלה בצורה
מפורשת, שהוא מוכן לתת סמכויות נרחבות לוועדת המישנה כדי שזאת תוכל לתפקד
בצורה הטובה ביותר, במסגרת ועדת הכלכלה.

נראה לי שיש מקום לפחות לעשות ניסיון, למשך שנה, כדי לבדוק איך העניין הזה
עובד במסגרת ועדת מישנה של ועדת הכלכלה ואם נגיע למסקנה שהנושא לא עובד
מספיק טוב לשביעות רצונה של הוועדה – תמיד אפשר יהיה להחזיר אותו לכאן
ולבקש להקים ועדה מיוחדת. אני סבור שזאת הדרך הנכונה ביותר כדי לטפל בעניין
הזה.

היו"ר סאלח טריף:

תודה. רשות הדיבור לחבר הכנסת מיכאל איתן.

מיכאל איתן:

ברצוני לומר לחברים שאנחנו מנסים להכניס תוכן, לא סיסמה, בעבודת הכנסת אל
מול הבעיה של תאונות הדרכים. אם רוצים להשמיע סיסמאות – אפשר לומר שהכנסת
הקימה ועדה מיוחדת. ראש מועצה לשעבר של אחד מהיישובים במדינה, ששכל את בנו
בתאונת דרכים, אמר לי שהוא שמע שאני מתנגד להקמת ועדה מיוחדת ואז אני שאלתי
אותו: אתה רוצה שיהיה טיפול בבעיה או שאתה רוצה לקבל כותרת שהוקמה ועדה
מיוחדת? ועדה מיוחדת בכנסת היא ועדה חדשה ואם אתה רוצה שבאמת יהיה טיפול
בבעיה, צריכה לטפל בה ועדת כנסת במלוא עוצמתה.

אני שואל אתכם האם יש עוד נושא אחד, מכל הנושאים שמעסיקים את מדינת ישראל,
שכנסת ישראל החליטה שוועדת כנסת, אחת לחודש תעלה אותו לדיון, כל פעם מאספקט
אחר, - - -

אופיר פינס-פז:

לפחות אחת לחודש.

מיכאל איתן:

לפחות אחת לחודש, כאשר היא אומרת בין דיון לדיון, במליאת הוועדה, תהיה ועדת
מישנה של אותה ועדה, שהיא תגלגל את הנושאים על מנת להחיל את הדיון בין חודש
לחודש.

אני לא מכיר שום נושא שמטופל בצורה אינטנסיבית כזאת על ידי הכנסת.

אם רוצים לחזור לסיסמאות ולומר: נמנה חבר כנסת, ניתן לו את התפקיד הזה, הוא
יישב במרתף, החדר שלו יקבל את הכתובת: ועדה מיוחדת, אבל לא יהיו לא אמצעים,
אם הוא יצטרך לבצע איזושהי עבודת מחקר לא יהיו לו תקציבים, אם הוא ירצה
מזכירה כדי שזאת תרשום פרוטוקולים לא תהיה לו כזאת – העיקר שיגידו שיש ועדה
מיוחדת.

אני אומר לכם שמההיבט של עבודת הכנסת בהתגייסות הרצינית לטפל בנושא הזה יש
את כל הכלים והם צריכים לעבוד. אם העניין יעבוד בפועל או לא – לפעמים יש
אדם שעושה את התפקיד. נתנו לאדם מסויים להיות בוועדה חסרת חשיבות והוא הרים
נושא עד לב השמיים מכוח אישיותו. לעומתו נתנו לאדם אחר ועדה עם אלף ואחת
סמכויות והוא קבר את הנושא או כיוון שהנושא לא עניין אותו או כיוון שהוא לא
היה מסוגל להרים אותו.

אני מקווה שיושב ראש ועדת הכלכלה ומי שהוא ימנה יהיה כזה שידחוף את הנושא
בין ועדה לוועדה, יחד יצרו את - - -

היו"ר סאלח טריף:

אני רוצה שנסכם את הנושא הזה . רשות הדיבור לחבר הכנסת ליברמן.

אביגדור ליברמן:

אני מסתייג מהדעה שהושמעה כיוון שעצם העובדה שאנחנו מתכנסים זאת פעם שלישית
כדי לדבר על אותו נושא אומר שיש הרבה שיקולים נוספים - - -

היו"ר סאלח טריף:

אולי זה מראה עד כמה הנושא חשוב?

אביגדור ליברמן:

אני סברתי מההתחלה שיש מקום לוועדה למלחמה בתאונות הדרכים כמו שיש מקום
לוועדה למעמד האישה או לוועדה לעובדים זרים או לוועדה למלחמה בנגע הסמים
וכדומה, לכן בוודאי יש מקום גם לוועדה כזאת.

לא במקרה הוויכוח על הקמת הוועדה התעורר אחרי התאונה הטרגית, הנושא שוב עלה
לסדר היום ואני מדגיש שאיננו צריכים לחכות לעוד תאונות.

שמעתי את כל הנימוקים ואני סבור שהם לא רלוונטיים. אינני רוצה להיכנס
לפולמוס שכן בשתי ישיבות שהתקיימו על הנושא הזה פעם אחת הושג רוב בעד הקמת
הוועדה ופעם שנייה היה רוב כנגד הקמתה. גם זה שהדברים משתנים פה אומר על
איזשהם זיג זאגים שהם תוצאה מכל מיני מגעים קואליציוניים ואופוזיציוניים
מאשר לגופו של עניין.

דעתי היא חד משמעית שיש מקום, יש הכרח ויש חשיבות לוועדה כזאת גם כמסר וגם
כמעקב קבוע אחר אחת הבעיות הכי קשות שיש למדינת ישראל.

היו"ר סאלח טריף:

תודה. אני מודה בפני חברי הוועדה ואני מבקש שיירשם בפרוטוקול שכאשר חשבתי
על הוועדה הזאת לא ידעתי מי יהיה היושב ראש, מי לא יהיה היושב ראש, מי
רוצה, מי לא רוצה, מה עמדתו של יושב ראש הקואליציה והוא יכול להעיד על כך,
והצגתי עמדה עקרונית - - -

אופיר פינס-פז:

זה לא קשור לעניין הזה.

היו"ר סאלח טריף:

אני רק רוצה להבהיר את הדברים ולציין שעמדתי היתה עקרונית והיא לא השתנתה,
שאנחנו לא צריכים לגרום לאינפלציה על ידי הקמת ועדות מיוחדות. צריך לחזק את
הוועדות הקיימות וצריך לפעול, במסגרת הוועדות הקיימות, או במישנה תוקף
בוועדות מישנה מיוחדות של אותן ועדות.

יש לנו מצוקת חדרים של חברי כנסת שזקוקים למשרדים, יש לנו מצוקה של כוח
אדם, יש לנו מצוקות לא מעטות ואני רוצה לומר בהזדמנות הזאת שקודם לכל צריך
לנצל את כל כוח האדם הקיים ואם יש בעיה מיוחדת – היא צריכה לעלות לדיון
סביב השולחן הזה ואנחנו נמצא לה פיתרון.

רבותיי, נושא תאונות הדרכים הוא נושא חשוב מאד ואגב,אני לא ראיתי טיפול
יסודי, חשוב, בכל ממשלות ישראל בנושא הזה לכן אני מבקש לגייס את הכנסת
לעניין הזה. פעם אחת התגייסנו, במסגרת חקיקה שלא הושלמה, ואני סבור שאנחנו
צריכים לגייס את הכנסת לצורך הנושא שהוא לא פיתרון קואליציוני או
אופוזיציוני או ניסיון למצוא תפקידים כיוון שהעניין עומד בפני עצמו והוא
מחייב שכולנו נתגייס למענו.

אנחנו נמליץ שלוועדה שתוקם יוזמנו גם חברי הכנסת שאינם חברי ועדת הכלכלה
שיוכלו להיות בה על תקן של משקיפים, מכל מקום אלה יהיו חברי כנסת שיהיו
מוכנים ליטול חלק בנושא שהוא כה חשוב לנו.

אני רוצה להציע הצעה - - -

מיכאל איתן:

לא צריך להציע שום הצעה.

היו"ר סאלח טריף:

מחכים להחלטה שלנו כי מדובר על הקמת ועדה מיוחדת - - -

אופיר פינס-פז:

אני מבקש לומר לחבר הכנסת ליברמן שצריך לתת סיכוי לוועדת מישנה של ועדת
הכלכלה שכן יש לגביה קונסנסוס גדול בכנסת. אם העניין לא יעבוד – תוך שנה
נחזיר אותו לכאן.

מיכאל איתן:

למה אני צריך להצביע עבור שינוי מצב? המצב הקיים בסדר. לא צריך לשנות שום
דבר.

היו"ר סאלח טריף:

אין ויכוח - - -

אביגדור ליברמן:

על זה יש ויכוח.

היו"ר סאלח טריף:

אם יש ויכוח – נכריע אותו בהצבעה. רבותיי, קודם כל אנחנו צריכים להחליט שלא
תוקם ועדה מיוחדת. החלטה אחרת היא שברוח הסיכום שהושג, ועדת הכלכלה, עוד
השבוע, תקים ועדת מישנה לנושא המלחמה בתאונות הדרכים.

אני מעמיד להצבעה את הסיכום הזה.

הצבעה

בעד - רוב

נגד - 3

נמנע - 1

הסיכום שהוחלט עליו, נתקבל.

היו"ר סאלח טריף:

לא תוקם ועדה מיוחדת. ועדת הכלכלה תקים, עוד השבוע, ועדת מישנה.

נעבור לנושא הבא בסדר יומנו - הצעה להוספת סעיף 101א' לתקנון הכנסת – בהמשך
לדיון בתיקון סעיף 168 לתקנון.

הצעה להוספת סעיף 101א' לתקנון הכנסת – בהמשך לדיון בתיקון סעיף 168 לתקנון

היו"ר סאלח טריף:

רשות הדיבור ליועץ המשפטי של הוועדה, מר צבי ענבר.

צבי ענבר:

בשבוע שעבר הוועדה התחילה לדון בסדרת הצעות שהגישה הוועדה המשותפת בראשותו
של חבר הכנסת מיכאל איתן בעניין כהונה של חברי כנסת או כיושבי ראש ועדות או
כנציגי הכנסת בוועדות מינויים למיניהן אלא שחקיקת החוק עוכבה עד ממש סוף
הכנסת הארבע עשרה. בחודש מאי, כאשר הכנסת היתה בפגרה, הכנסת חוקקה את
התיקון ואני לא ארחיב את הדיבור על כך מסיבות שלא כאן המקום לפרטן.

ביקשתי להביא את הצעות התיקונים לתקנון בפני הוועדה רק בכנסת הזאת. הוועדה
הניחה, בשבוע שעבר, את אותו חלק שנוגע לכהונת חברי כנסת בוועדות מינויים,
והסעיף המובא בפניכם קובע סדרי דיון מיוחדים שמצאנו לנכון להציע לא רק לגבי
הסוגייה של מילוי תפקיד מסויים בכנסת אלא גם לגבי בקשות לנטילת חסינות
וזכות. כלומר בנושא הזה של בקשה לנטילת חסינות, יש צורך בקביעת הוראות
מיוחדות בקשר לשאלה מה קורה אם הדיון נוגע לחבר כנסת שהוא חבר הוועדה.
ההצעה אומרת שהוא לא ישתתף כחבר הוועדה בדיוני הוועדה ובהצבעתה, והסיעה
שעמה נמנה אותו חבר כנסת רשאית לשלוח במקומו נציג אחר לוועדה.

לגבי החלפת חבר ועדה – גם כאן, כדי שלא יחליפו חברים לפי מה שנוח יותר,
נאמר שלא יוחלף אלא אם נבצר ממנו להשתתף בדיוני הוועדה.

נשאלה שאלה מה פירוש המילה: נבצר? אני רוצה להבהיר כי - - -

רחבעם זאבי:

חולה, לדוגמה.

צבי ענבר:

הסיעה לא יכולה להחליט שנבצר ממנו - - -

היו"ר סאלח טריף:

נבצר ממנו, זה מושג כולל. נניח שלמישהו לא נוח שחבר מסויים ישתתף
בישיבה - - -

צבי ענבר:

במקרה כזה אותו חבר כנסת יבוא לוועדה ויגיד שנבצר ממנו להשתתף בדיוני
הוועדה מסיבה כזאת וכזאת ואז הוועדה תקבע - - -

מיכאל איתן:

הבעיה היא במקרים ההפוכים.

היו"ר סאלח טריף:

אני זוכר מקרים שחברים ביקשו להחליף אותם - - -

מיכאל איתן:

אני מדבר על מקרה הפוך;

מיכאל איתן:

אני מדבר על מקרה הפוך; הייתי חבר בוועדה מסויימת ואז הגיע אליי חבר שאמר
לי: עבדתי בשבילך כדי שתיבחר לכנסת, תמכתי בך במשך שנים, אגב, זה נכון, ומה
שאני מבקש ממך עכשיו זה רק דבר אחד; אני יודע שכבר הבעת את עמדתך בקשר
לעניין מסויים אבל אם מחר לא תבוא לדיון - תעשה לי שירות, והוא הוסיף ואמר
לי מה שהוא יקבל בתמורה לכך.

רחבעם זאבי:

שוחד.

מיכאל איתן:

הוא דיבר על קידום בעבודה.

רחבעם זאבי:

זה שוחד.

מיכאל איתן:

זה מקרה שקרה ואשר בעקבותיו אני מבקש להוסיף שלא הייתי היחיד שפנו אליו
כיוון שאם באו אליי - זאת אומרת שהגיעו גם לחברי כנסת אחרים. הסתבר שאני
הייתי המקרה האחרון כי לפניי ביקרו אצל שאר החברים ובאמת חלק מחברי הכנסת
לא הגיעו לאותו דיון. כאמור, לישיבה המכרעת הם לא הגיעו, וכאן טמונה הבעיה.

אביגדור ליברמן:

האם קואליציה רשאית להחליף חבר מסויים - - -

מיכאל איתן:

כל מפלגה.

רחבעם זאבי:

לא מפלגה אלא סיעה.

צבי ענבר:

בעיקרון כל סיעה היא זאת שקובעת את נציגיה והיא גם מחליפה אותם אבל אם
מדובר בעניינים פרסונליים, יש הצעה לקבוע - - -

היו"ר סאלח טריף:

למה לא נטיל סייג בעניינים פרסונליים?

צבי ענבר:

כדי שחבר כנסת, בעניינים פרסונליים, יפעל על פי מצפונו האישי ולא על פי
תכתיב מהסיעה.

מיכאל איתן:

אני מציע לא לעסוק בזה עכשיו כיוון שאנחנו צריכים להשקיע בעניין הזה מחשבה.

צבי ענבר:

חבר כנסת רשאי להיות מיוצג בוועדה על ידי עורך דין, כלומר באותם מקרים
שנוגעים לשמו הטוב של אדם או - - -

רחבעם זאבי:

זה היה קיים.

צבי ענבר:

ההצעה היא לתת לנושא הזה מעמד בתקנון.

אביגדור ליברמן:

זה תיקון רלוונטי מאד.

רחבעם זאבי:

אדוני היושב ראש, אני מציע שנצביע. חבל על זמננו.

מיכאל איתן:

האם לא צריך להוסיף את ההבהרה המילולית - - -

היו"ר סאלח טריף:

חבר הכנסת איתן, לא קיבלת את רשות הדיבור.

אני שאלתי שאלה שההתייחסות אליה באמת עדינה והיא האם אין פגם בכך,
קואליציה, אופוזיציה, משמעת סיעתית, זה לא משנה, תחליף חברים שאינם נוחים
במקרה מסויים? היו תקדימים לדבר כזה?

רחבעם זאבי:

החברות בוועדות שייכת לסיעות.

היו"ר סאלח טריף:

האם לא היה כדאי שנקבע בחוק - - -

מיכאל איתן:

זה כבר כתוב. זה קבוע.

רחבעם זאבי:

הגענו לכנסת לא בבחירה אישית אלא בבחירה סיעתית מפלגתית.

מיכאל איתן:

השאלה שלי היא סגנונית, בהמשך לשאלה שהעלה חבר הכנסת ליברמן, באשר לכתוב:
"בכפוף לאמור בסעיף קטן (ב)..." האם לא צריך להיות כתוב בהמשך משהו באשר
לחבר הכנסת שהפעולה נעשית כנגדו? האם לא צריך להבהיר את העניין הזה מבחינה
סגנונית? וגם בקשר להמשך: "חבר הכנסת רשאי להיות מיוצג..." וכו'.

צבי ענבר:

אפשר לכתוב: חבר הכנסת שעניינו נדון בוועדה, וכו'. התיקון הזה יוכנס להצעה
שתונח על שולחן הכנסת, ועדיין יהיו 14 ימים לכל אחד מחברי הכנסת כדי להגיש
השגות שתובאנה לדיון בוועדה הזאת.

היו"ר סאלח טריף:

אם אין הערות נוספות אני מציע שנצביע בעד ההצעה לתיקון תקנון הכנסת.

הצבעה

בעד - רוב

נגד - אין

נמנעים - אין

ההצעה לתיקון תקנון הכנסת נתקבלה.

היו"ר סאלח טריף:

ההצעה לתיקון התקנון אושרה והיא תונח על שולחן הכנסת.

אנחנו עוברים לסעיף הבא בסדר היום שלנו - הצעה לתיקון כללי האתיקה בדבר
הארכת מועד הגשת הצהרת הון במקרים חריגים - הצעת יושב ראש הכנסת.

הצעה לתיקון כללי האתיקה בדבר הארכת מועד הגשת הצהרת הון

במקרים חריגים - הצעת יושב ראש הכנסת

היו"ר סאלח טריף:

הונחה על שולחננו בקשה של יושב ראש הכנסת שאם אני מבין אותה נכון היא הצעה
טכנית, ואני אקרא אותה בפניכם: "על מנת למנוע מכשלה ולאפשר גמישות במועד
הגשת הצהרת הון במקרים חריגים, נראה לי כי ראוי לתקן את כללי האתיקה של
חברי הכנסת באופן שאחרי סעיף 15 בכללי האתיקה יבוא: "15א' על אף הוראות
סעיף 15 רשאי יושב ראש הכנסת, אם מצא לנכון כי הנסיבות מצדיקות זאת, להאריך
את המועד להגשת ההצהרה מפעם לפעם לתקופה שלא תעלה על 30 ימים ובלבד שסך כל
ההארכה לא יעלה על 90 ימים.".".

רחבעם זאבי:

שלוש פעמים 30 ימים? אני מצדד בהיענות לבקשתו של יושב ראש הכנסת אבל 90
ימים אחור בהגשת ההצהרה זה מוגזם. אין לכך כל הצדקה. אם אני אהיה במיעוט
אני אדבר על 60 יום אבל 90 יום?

אם יושב ראש הכנסת מבקש משהו - צריך להיענות לבקשתו אבל הבקשה הזאת בהחלט
מוגזמת.

היו"ר סאלח טריף:

אני מבין שהבקשה תופסת אם יש נימוק.

צבי ענבר:

אם סבר כי הנסיבות מצדיקות זאת.

אופיר פינס-פז:

אדוני היועץ המשפטי, אני מבין שכל חבר כנסת חדש צריך להגיש הצהרת הון - - -

היו"ר סאלח טריף:

כל שנה?

רחבעם זאבי:

אם יש שינוי - כל שנה. אם אין שינוי - לא כל שנה.

צבי ענבר:

כל חבר כנסת חדש צריך להגיש הצהרת הון תוך 60 יום מיום היבחרו לכנסת. כל
חבר כנסת שסיים את כהונתו - תוך 60 יום מיום סיום כהונתו וזאת כדי שבשעת
הצורך תהיינה בעתיד שתי הצהרות איך הוא נכנס לכנסת ואיך הוא יצא ממנה.

חבר כנסת שממשיך בכהונתו צריך להגיש הצהרת הון כל אימת שחל, לדעתו, שינוי
משמעותי בתוכן הצהרתו. שינוי משמעותי פירושו אם, לדוגמה, חבר כנסת זכה
במפעל הפיס וחל שינוי משמעותי בהון שלו, הוא צריך להגיש הצהרה חדשה כדי
שניתן יהיה לעקוב אחר השינויים שחלו במצבו.

לכל חבר כנסת משאירים את ההחלטה בקשר לשאלה מה פירוש המילים: שינוי
משמעותי, כי לחבר הכנסת עצמו צריך להיות אינטרס שכאשר חל שינוי במצבו -
להצהיר עליו, ולא שייווצר פער בין מה שהוא הצהיר עליו לבין מצבו העכשיווי.

היו"ר סאלח טריף:

רבותיי, אני מציע שנקבל את בקשתו של יושב ראש הכנסת - - -

רחבעם זאבי:

לא יותר מאשר פעמיים 30 יום.

היו"ר סאלח טריף:

אני מעמיד להצבעה את בקשתו של יושב ראש הכנסת - - -

רחבעם זאבי:

אתה מעמיד את העניין להצבעה בצורה לא נכונה. אם אתה רוצה, אתה צריך להעמיד
להצבעה את קבלת בקשת יושב ראש הכנסת, אחר כך לאיזו תקופה, ואז תעמיד את
הבקשה להצבעה פעם שנייה.

היו"ר סאלח טריף:

אני מעמיד להצבעה את בקשת יושב ראש הכנסת כפי שהוא הגיש אותה, ואת ההצעה
האחרת של חבר הכנסת רחבעם זאבי.

רחבעם זאבי:

זה לא הוגן.

היו"ר סאלח טריף:

זה הוגן מאד. אני לא רשאי לשחק בבקשת יושב ראש הכנסת.

אני מעמיד להצבעה את בקשתו של יושב ראש הכנסת, ואם חבר הכנסת - - -

רחבעם זאבי:

אני מבקש להסביר את דבריי פעם נוספת; אני סבור ש- 30 יום הם תקופה מספקת,
ופעמיים 30 יום זה יותר מאשר פר.

היו"ר סאלח טריף:

תודה. אני מעמיד להצבעה את בקשת יושב ראש הכנסת מול הצעת חבר הכנסת רחבעם
זאבי. מי שבעד הצעת יושב ראש הכנסת ירים את ידו.

הצבעה

בקשת יושב ראש הכנסת נתקבלה.

היו"ר סאלח טריף:

בקשת יושב ראש הכנסת אושרה.

אנחנו ממשיכים בסדר היום שלנו, בנושא - קביעת ועדות לדיון בהצעות חוק
ובהצעות לסדר היום.

קביעת ועדות לדיון בהצעות חוק ובהצעות לסדר היום

היו"ר סאלח טריף:

ההסתה כנגד יהודים וכנגד מדינת ישראל בחינוך ובאמצעי התקשורת של הרשות
הפלסטינית, של חבר הכנסת חיים דרוקמן - - -

רחבעם זאבי:

לאיזו ועדה הוא ביקש להעביר את הנושא הזה?

היו"ר סאלח טריף:

לא כתוב.

רחבעם זאבי:

מה השר המשיב ביקש?

היו"ר סאלח טריף:

גם זה לא כתוב כאן.

יאיר פרץ:

אני מציע להעביר את הנושא הזה לוועדת החינוך.

היו"ר סאלח טריף:

נעביר את הנושא לוועדת החינוך. אני מעמיד את ההצעה להצבעה - - -

רחבעם זאבי:

זה לא רציני. אנחנו צריכים לדעת מה השר ביקש?

יאיר פרץ:

ועדת החוץ והביטחון.

היו"ר סאלח טריף:

נשמעו הצעות להעביר את הנושא לוועדת החוץ והביטחון.

צבי ענבר:

לא מדובר על חינוך אצלנו. ועדת החינוך עוסקת בחינוך אצלנו.

אופיר פינס-פז:

האמת היא שהנושא הזה הוא נושא קלאסי שצריך לעבור לוועדת החוץ והביטחון אבל
אז זאת אומרת שאנחנו קוברים את ההצעה כי עד שאותה ועדה תגיע לדיון בעניין
הזה יארך זמן רב.

היו"ר סאלח טריף:

אני מעמיד את הבקשה להעביר את הנושא לוועדת החוץ והביטחון, להצבעה.

הצבעה

הבקשה להעביר את הנושא לוועדת החוץ והביטחון התקבלה.

היו"ר סאלח טריף:

הבקשה מועברת לוועדת החוץ והביטחון. תודה.

הנושא הבא - השתתפותם של ערבים ישראלים בפעולות טרור, של חברי הכנסת ישראל
כץ, יוסי כץ ומשה קצב. זה אותו דבר.

אני מעמיד את הבקשה להעביר גם את הנושא הזה לוועדת החוץ והביטחון.

הצבעה

הבקשה להעביר את הנושא לוועדת החוץ והביטחון התקבלה.

היו"ר סאלח טריף:

גם הנושא הזה יועבר, כאמור, לוועדת החוץ והביטחון.

הנושא הבא - הגברת המודעות הבין לאומית לנושא סרטן השד, של חברי הכנסת
יהודית נאות, זהבה גלאון, נחום לנגנטל, דליה רבין-פילוסוף וסופה לנדבר.
נשמעו הצעות להעביר את הנושא לוועדת העבודה והרווחה או לוועדה לקידום מעמד
האישה. חברת הכנסת יעל דיין מבקשת להעביר את הנושא לדיון בוועדה לקידום
מעמד האישה.

רחבעם זאבי:

הנושא הזה צריך להיות מועבר לוועדת הבריאות.

היו"ר סאלח טריף:

ועדת העבודה והרווחה. אני מעמיד את הבקשה להצבעה.

הצבעה

הבקשה להעביר את הנושא לוועדת העבודה והרווחה התקבלה.

היו"ר סאלח טריף:

הנושא הבא הוא: האבטלה בקרב עולי אתיופה, של חברי הכנסת אמנון כהן וגנדי
ריגר. נשמעו הצעות להעביר אותו לוועדת העבודה והרווחה או לוועדת העלייה,
קליטה ותפוצות.

אופיר פינס-פז:

הנושא הזה יעלה, כבר השבוע, בוועדת העלייה, קליטה ותפוצות.

היו"ר סאלח טריף:

אני מעמיד להצבעה את הבקשה להעביר את הנושא לוועדת העלייה, קליטה ותפוצות.

הצבעה

הבקשה להעביר את הנושא לוועדת העלייה, קליטה ותפוצות התקבלה.

היו"ר סאלח טריף:

הנושא יועבר לוועדת העלייה, קליטה ותפוצות.

נעבור לנושא הבא - שביתת השבת של הנכים, של חברי הכנסת אילן גילאון, תמר
גוז'נסקי, דוד טל, מוחמד כנען, איוב קרא ואברהם רביץ. נשמעה הצעה להעביר את
הדיון בעניין הזה לוועדה משותפת של ועדת הכספים וועדת העבודה והרווחה. יושב
ראש ועדת העבודה והרווחה מבקש להעביר את הנושא אליו לוועדה.

רחבעם זאבי:

מה השר המשיב ביקש?

היו"ר סאלח טריף:

לא כתוב.

יאיר פרץ:

צריך להעביר את הנושא לוועדה משותפת ויש הסכמה על כך.

רחבעם זאבי:

אנחנו צריכים לדעת מה השר ביקש.

היו"ר סאלח טריף:

אני יכול לומר לך שלשר לא משנה.

רחבעם זאבי:

בכל מקרה אתה צריך לציין זאת.

היו"ר סאלח טריף:

רבותיי, ניגש להצבעה על העברת הנושא לוועדה משותפת - - -

סגן מזכיר הכנסת דוד לב:

בראשותו של מי?

היו"ר סאלח טריף:

בראשות חבר ועדת הכספים.

הצבעה

הבקשה להעביר את הנושא לוועדה משותפת של

ועדת הכספים וועדת העבודה והרווחה, נתקבלה.

היו"ר סאלח טריף:

נעבור לקביעת ועדות לדיון בהצעות חוק. הצעות חוק לקליטת העלייה, התשנ"ט-
1999 - שלוש הצעות חוק נפרדות של חברת הכנסת סופה לנדבר וקבוצת חברי כנסת,
חבר הכנסת רומן ברונפמן וקבוצת חברי כנסת וחבר הכנסת יולי אדלשטיין וקבוצת
חברי כנסת. נשמעה הצעה להעביר את הנושא לוועדת הכספים. חברת הכנסת נעמי
בלומנטל ביקשה להעביר אותו לוועדת העלייה.

ההצעות הן בעלות משמעות תקציבית - - -

רחבעם זאבי:

אז מה?

אליעזר זנדברג:

ההצעות האלה צריכות לעבור לוועדה משותפת של ועדת הכספים וועדת הקליטה.

היו"ר סאלח טריף:

מה השר ביקש?

ראובן ריבלין:

הוא אמר: מה שיחליטו כאן. לא איכפת לו.

יאיר פרץ:

ההצעות האלה צריכות לעבור לוועדת העלייה והקליטה.

היו"ר סאלח טריף:

אני מעמיד להצבעה את העברת הצעות החוק האלה לוועדת העלייה והקליטה.

הצבעה

הבקשה להעביר את הצעות החוק לוועדת העלייה והקליטה נתקבלה.

היו"ר סאלח טריף:

הצעת חוק הספורט (תיקון - זכויות שידור בארועי ספורט מרכזיים), התשנ"ט-
1999, של חבר הכנסת אבשלום וילן וקבוצת חברי כנסת.

רחבעם זאבי:

אני מציע להעביר את הצעת החוק הזאת לוועדת החינוך.

היו"ר סאלח טריף:

הוחלט על הקמת ועדה מיוחדת שטרם הוקמה.

אני מעמיד להצבעה את העברת הצעת החוק לוועדת החינוך.

הצבעה

הבקשה להעביר את הצעת החוק לוועדת החינוך התקבלה.

היו"ר סאלח טריף:

אם תוקם בינתיים ועדה מיוחדת - נדון בהעברת הצעת החוק אליה.

ראובן ריבלין:

הצעת חוק פרטית שלי בקשר לתיקון חוק הספורט לעניין נוער הועברה לדיון
בוועדה שעדיין לא הוקמה.

צבי ענבר:

מליאת הכנסת העבירה הצעת חוק לוועדה שאיננה קיימת.

היו"ר סאלח טריף:

אנחנו עוברים לנושא הבא על סדר יומנו - בקשת הממשלה להקדמת דיון בהצעת חוק.

בקשת הממשלה להקדמת דיון בהצעת חוק

היו"ר סאלח טריף:

הונחה על שולחננו בקשה שוועדת הכנסת תחליט על הקדמת דיון בהצעת חוק - - -

ראובן ריבלין:

אני מבקש להבהיר מה קרה בנושא הזה.

היו"ר סאלח טריף:

אתה נציג הממשלה?

ראובן ריבלין:

לא, אבל אני מבקש לציין שהיה לנו עכשיו דיון על כך, במשך חצי שעה, עם השר
חיים רמון ואם אני אומר משהו שלא מקובל על נציג הממשלה - הוא יתקן אותי.

הצעת החוק הזאת מונחת ברגע זה על שולחן הכנסת והיא היתה מיועדת להיות נדונה
מחר בצורה של נוסח משולב, דיון משולב בחוק התקציב, חוק ההסדרים במשק וחוק
זה.

הממשלה ניסתה להכניס את החוק הזה לחוק ההסדרים במשק ולאחר הביקורת שהוטחה
נגד הממשלה הקודמת והנאומים שנשמיע היום - הנשיאות הסכימה שהחוק - - -

היו"ר סאלח טריף:

זאת גם בקשתו של היושב ראש.

ראובן ריבלין:

היושב ראש שאל אותי אם אני מסכים שנדון על כך היום? אמרתי לו שאין בעיה,
שאנחנו מסכימים, ואז השר חיים רמון אמר שהוא מבקש לדון בהצעה היום אבל
להצביע עליה יחד עם חוק ההסדרים ואני השבתי לו שיש לי טענה פורמלית שאין
צורך להניח את ההצעה היום על שולחן הכנסת ולשחרר אותה מחובת הנחה משום שאם
יש זמן להצביע עליה רק ביום רביעי, כי אז נדון עליה ביום רביעי. אבל השר
רמון אמר לי שהוא רוצה לדון בהצעה היום והוא מבקש להצביע עליה יחד עם
ההצבעות האחרות. אמרתי לו שאני מוכן, לכל היותר, לכך שהממשלה תשיב אחרי
שנצביע על חוק ההסדרים - - -

היו"ר סאלח טריף:

מה בעניין ההחלטה העקרונית שלנו?

מיכאל איתן:

הם לא באים בידיים נקיות.

ראובן ריבלין:

יושב ראש הכנסת אמר בנשיאות, בצורה המפורשת ביותר, שלא תהיה הצבעה שכן מה
השר חיים רמון רוצה? הוא רוצה להשתמש בנושא הזה כדי לבדוק כמה קולות יש לו.

אופיר פינס-פז:

הוועדה הזאת קיבלה החלטה גורפת, לפני שבוע, לגבי סדרי ההצבעה בחוק התקציב,
חוק ההסדרים וחוקים נלווים - - -

מיכאל איתן:

מה פירוש המילים: חוקים נלווים?

אופיר פינס-פז:

הוחלט לקיים דיון משולב מלכתחילה - - -

היו"ר סאלח טריף:

כמו שהיה כל הזמן, בקריאה ראשונה.

מיכאל איתן:

אני מבקש להבין מה פירושן של המילים: חוקים נלווים?

היו"ר סאלח טריף:

אני מבקש מנציג האוצר - - -

אביגדור ליברמן:

אם היושב ראש קבע שהוא לא יאפשר להצביע לפני יום רביעי זאת אומרת שכל הדיון
הזה מיותר.

היו"ר סאלח טריף:

מי אמר זאת?

אביגדור ליברמן:

זה מה שהובן מדבריו של חבר הכנסת ראובן ריבלין.

ראובן ריבלין:

אנחנו מסכימים לשחרר את הצעת החוק מחובת הנחה.

היו"ר סאלח טריף:

רשות הדיבור למר זהר ינון מאגף התקציבים.

זהר ינון:

הבקשה של יושב ראש הכנסת היא בקשת פטור מחובת הנחה ואנחנו, לפחות אגף
התקציבים, איננו מעורבים בסדרי ההצבעה ומנותקים מהדיון הזה.

אני מבקש לציין דבר אחד כדי שהוא יהיה ברור, הוא לא היה מספיק ברור מדבריו
של חבר הכנסת ראובן ריבלין, שזה לא קשור לחוק ההסדרים. אם עושים קשר מבחינת
סדרי ההצבעה - זה עניינן של הסיעות, אבל חשוב להדגיש בהקשר הזה של הדברים
שזה חוק שעומד בפני עצמו - - -

ראובן ריבלין:

זה אמצעי בפני הקואליציה כדי לעשות ספירת מלאי לפני ההצבעה - - -

מיכאל איתן:

למה הצעת החוק הזאת איננה קשורה לחוק ההסדרים? חבר הכנסת ריבלין אמר שניתקו
את הקשר.

זהר ינון:

הצעת החוק הזאת איננה קשורה לחוק ההסדרים במובן המהותי כיוון שהיא לא כוללת
תיקוני חקיקה עקיפים של חוק ההסדרים אלא זה חוק מסגרת שעושה תיקוני חקיקה
בחוקים כאלה ואחרים. זה חוק שלם, גדול, מהותי, שעומד בפני עצמו ואשר הוא
אמור - - -

מיכאל איתן:

אם השר היה מחליט שההצעה תוגש עם חוק ההסדרים היית אומר לנו שהחוק נועד
להסדיר את משק המים, הוא יביא לחיסכון תקציבי ניכר וזה חלק מתכנית הממשלה
הכספית לשנה הבאה, הוא חלק מחוקים שבאים יחד עם חוק התקציב לכן זה חלק מחוק
ההסדרים.

היו"ר סאלח טריף:

רשות הדיבור לחבר הכנסת רחבעם זאבי.

רחבעם זאבי:

בחוק יש 5 חוקי מישנה, הוא רציני, הוא כולל 66 עמודים, ואני מבקש לשמוע מי
הגאון מבין חברי הכנסת, ויש לנו גאונים, שיכול, עד אחר הצהרים, נוסף לכל
העיסוקים שיש לנו, לבוא לדיון על החוק הזה בצורה רצינית? אני שואל אתכם איך
אפשר להתייחס ברצינות לבקשה?

אליעזר זנדברג:

מה הבהילות?

רחבעם זאבי:

אין סיבה שיפתיעו אותנו ויגישו לנו בקשה כזאת ברגע האחרון שכן יכלו להניח
את החומר על שולחננו בשבוע שעבר. מצדנו - אין פטור.

היו"ר סאלח טריף:

תודה. רשות הדיבור ליועץ המשפטי של הוועדה.

צבי ענבר:

הוועדה הזאת, גם בכנסת הקודמת וגם בכנסת הנוכחית, תמיד מצהירה: הפעם, רק
הפעם, נאשר את הפטור אבל בפעם הבאה, דעי לך הממשלה, שאם תבואי אלינו בבקשה
כזאת - לא נענה לה.

אופיר פינס-פז:

הפעם לא הצהרנו.

צבי ענבר:

נכון, אני מקדים את דבריי אלה לפני שמצהירים - - -

רחבעם זאבי:

אין פטור.

צבי ענבר:

יש לי איזושהי אחריות מסויימת כדי שבכנסת יתנהלו הליכי חקיקה תקינים לכן
כשבאים לוועדה ואומרים: אם לא יחליטו היום בכנסת - מחר, ה- 1 בחודש, ייכנס
לתוקפו הסדר, וכו'. תמיד קיים איזשהו נימוק.

כאן הממשלה לא מנמקת בכלל את הבקשה, שמעתם מפי נציג הממשלה שהצעת החוק לא
קשורה לחוק ההסדרים, ובכלל, מביאים בפניכם חוק שמטרתו היא להבטיח רמת
שירות, איכות ואמינות נאותים של שירותי המים והביוב, מי הוא עסקי מקצועי
לעניין מערכות המים וחיסכון במים וכו', מניחים על שולחנכם חוק בן 40 וכמה
עמודים שיניחו אותו בשעה ארבע על שולחן הכנסת ואתם רוצים להגיד שזה יהיה
דיון רציני בחוק בקריאה ראשונה?

תחליטו פעם אחת מנימוקים ענייניים.

היו"ר סאלח טריף:

תודה. הנימוקים שלנו תמיד ענייניים, גם הפעם הם יהיו כאלה, ואני מעמיד
להצבעה את אישור בקשת הממשלה.

הצבעה

בקשת הממשלה לא אושרה.

היו"ר סאלח טריף:

תודה. כאמור, ועדת הכנסת לא אישרה את בקשת הממשלה.

נעבור לנושא הבא - שונות.

שונות

היו"ר סאלח טריף:

רשות הדיבור לחברת הכנסת יעל דיין.

יעל דיין:

אני מבקשת לשאול שאלה טכנית; האם יש איזושהי אפשרות להגיש ערעור על ההחלטה
להעביר את נושא סרטן השד לוועדת העבודה והרווחה?

היו"ר סאלח טריף:

תגישי לנו ערעור בצורה מסודרת.

ראובן ריבלין:

הגענו להסכם ביוזמת יושב ראש הכנסת, שצריך לקבל את אישור ועדת הכנסת,
שיוזמנו ממלאי מקום לוועדות החדשות. הליכוד קיבל מקום נוסף בוועדת החוץ
והביטחון ואנחנו רוצים להעניק אותו לחבר הכנסת אביגדור ליברמן, וגם בוועדת
הכספים למפלגת העבודה יש מקום אחד.

אני מבקש להעלות את העניין הזה מחר על סדר יומה של הוועדה.

היו"ר סאלח טריף:

אני מבקש שהנושא הזה יגיע אלינו בצורה מסודרת.

ראובן ריבלין:

אני מבקש שהנושא יועלה מחר על שולחנה של ועדת הכנסת.

רחבעם זאבי:

יושב ראש הכנסת הטיל, לפני חודש וחצי, על יושבי ראש האופוזיציה והקואליציה,
לטפל בעניין האמור, הם זלזלו בו ולא טיפלו בו, היום יש ישיבת ביקורת לכן הם
מזדרזים.

ראובן ריבלין:

יכול להיות שחבר הכנסת זאבי צודק - - -

רחבעם זאבי:

בטוח שאני צודק.

ראובן ריבלין:

על פי הוראת חבר הכנסת זאבי, כנראה שחבר הכנסת הנדל יתמנה כממלא מקום
בוועדת הכספים.

רחבעם זאבי:

לא ממלא מקום. מוסיפים שניים; אחד מהקואליציה, אחד מהאופוזיציה, ומגדילים
את הוועדה.

יו"ר סאלח טריף:

רבותיי, הישיבה נעולה.

הישיבה ננעלה בשעה 13:10
