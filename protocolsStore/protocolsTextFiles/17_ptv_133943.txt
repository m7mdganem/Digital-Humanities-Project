הכנסת השבע-עשרה נוסח לא מתוקן

מושב שני

פרוטוקול מס' 119

מישיבת ועדת הכנסת

יום שני, כ"ה בסיון תשס"ז, 11 יוני 2007, שעה 10:00

סדר היום:

1.  קביעת מסגרת הדיון להצעות להביע אי-אמון בממשלה.

2.  קביעת ועדה לדיון בהצעת חוק הפיקדון על מכלי משקה (תיקון – החלת החוק
    על מכלי משקה מעל ליטר וחצי והרחבת אחריות יצרן ויבואן), התשס"ז-2007
    (פ/2054), הצעת חבר הכנסת מיכאל נודלמן.

3.  בקשת יושב-ראש ועדת העבודה, הרווחה והבריאות להעברת הצעת חוק הגנת השכר
    (תיקון – תשר), התשס"ז-2007 (פ/1937), מוועדת הכלכלה לדיון בוועדת
    העבודה, הרווחה והבריאות.

4.  בקשת יושב-ראש ועדת הכספים למיזוג הצעות החוק הבאות:

    1.  הצעת חוק להגבלת שכר הבכירים, התשס"ז-2006 (פ1592/17), הצעת חברת
        הכנסת אורית נוקד.

    2.  הצעת חוק שכר מרבי של עובדי ציבור, התשס"ו-2005 (כ/102).

5.  בקשת הממשלה להקדמת הדיון בהצעת חוק הגנה על עובדים בשעת חירום (תיקון

  והוראת שעה), התשס"ז, לפני הקריאה הראשונה.

נכחו:

חברי הוועדה:

רוחמה אברהם – היו"ר

קולט אביטל

יולי-יואל אדלשטיין

אורי אריאל

זהבה גלאון

יצחק גלנטי

נסים זאב

יואל חסון

שלי יחימוביץ'

משה שרוני

מוזמנים:

חה"כ אברהם מיכאלי

מיכאל אטלן – היועץ המשפטי, משרד התעשייה, המסחר והתעסוקה

עו"ד רבקה רבילו - לשכה משפטית, יחידת השכר, משרד האוצר

שולי גורן - משרד האוצר

סגנית מזכיר הכנסת: ירדנה מלר-הורוביץ

סגן מזכיר הכנסת: נאזם בדר

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

1.  
    קביעת מסגרת הדיון להצעות להביע אי-אמון בממשלה

היו"ר רוחמה אברהם:

בוקר טוב. אני שמחה לפתוח את ישיבתה של ועדת הכנסת. השבוע בהחלט מצפה לנו
שבוע פוליטי מעניין, אבל מלבד זאת עלינו לקבוע מסגרת דיון להצעות אי-אמון
בממשלה.

על סדר-יומנו שלוש הצעות אי-אמון. סיעות יהדות התורה-איחוד לאומי-מפד"ל,
הליכוד ורע"מ-תע"ל-חד"ש-בל"ד הגישו ליושבת-ראש הכנסת את ההצעות הבאות.

הצעה ראשונה: אי-מיגון הכיתות במוסדות החינוך ביישובי עוטף עזה ובשדרות
והקמת מרחב מוגן שלא על-פי התקן בבית הספר "יסודי התורה" בשדרות, של יהדות
התורה-איחוד לאומי-מפד"ל; המועמד להרכיב את הממשלה הינו חבר-הכנסת משה
גפני.

  הצעה שנייה: אי-יישום מפעל ההזנה, של הליכוד; המועמד להרכיב את הממשלה
  הינו חבר-

הכנסת בנימין נתניהו.

  הצעה שלישית: הקיפאון בתהליך המדיני ומלאת ארבעים שנה לשליטה הישראלית
  בשטחים,

של רע"מ-תע"ל-חד"ש-בל"ד; המועמד להרכיב את הממשלה הינו חבר-הכנסת אחמד
טיבי.

ההצעה שלי, חברי חברי הכנסת, היא: עשר דקות למציעים ושלוש דקות לכל סיעה –
כפי שהיה בשבוע שעבר.

מי בעד? מי נגד?

ה צ ב ע ה

בעד – 5

נגד – אין

נמנעים – אין

ההצעה למסגרת דיון של עשר דקות למציעים ושלוש דקות לכל סיעה בהצעות להביע
אי-אמון בממשלה, נתקבלה.

היו"ר רוחמה אברהם:

5 בעד, לא היו מתנגדים, לא היו נמנעים. לפיכך, מסגרת הדיון תהיה של עשר
דקות למציעים ושלוש דקות לכל סיעה.

2.  
    קביעת ועדה לדיון בהצעת חוק הפיקדון על מכלי משקה (תיקון – החלת החוק
    על מכלי משקה מעל ליטר וחצי והרחבת אחריות יצרן ויבואן), התשס"ז-2007
    (פ/2054), הצעת חבר הכנסת מיכאל נודלמן

היו"ר רוחמה אברהם:

הנושא הבא הוא קביעת ועדה לדיון בהצעת חוק הפיקדון על מכלי משקה (תיקון –
החלת החוק על מכלי משקה מעל ליטר וחצי והרחבת אחריות יצרן ויבואן),
התשס"ז-2007 (פ/2054), הצעתו של חבר הכנסת מיכאל נודלמן.

חבר הכנסת נודלמן ביקש ממני – והוא אף שוחח עם מנהלת הוועדה הבוקר – הוא
חולה, ולכן הוא לא יכול לבוא להציג את עמדתו.

מכיוון שהצעת החוק – המורחבת יותר – נדונה בוועדת הכלכלה, אנחנו צריכים
להצביע על כך שהצעת החוק הזאת תעבור לוועדת הכלכלה.

אני עוברת להצבעה. מי בעד להעביר את הצעת החוק לוועדת הכלכלה? מי נגד? מי
נמנע?

ה צ ב ע ה

בעד – 6

נגד – אין

נמנעים – אין

הבקשה להעביר את הצעת חוק הפיקדון על מכלי משקה (תיקון – החלת החוק על מכלי
משקה מעל ליטר וחצי והרחבת אחריות יצרן ויבואן), התשס"ז-2007, לדיון בוועדת
הכלכלה נתקבלה.

היו"ר רוחמה אברהם:

6 הצביעו בעד. הצעת החוק של חבר הכנסת מיכאל נודלמן, שמספרה פ/2054, עוברת
להידון בוועדת הכלכלה.

3.  
    בקשת יושב-ראש ועדת העבודה, הרווחה והבריאות להעברת הצעת חוק הגנת השכר
    (תיקון – תשר), התשס"ז-2007 (פ/1937), מוועדת הכלכלה לדיון בוועדת
    העבודה,

  הרווחה והבריאות

היו"ר רוחמה אברהם:

הנושא השלישי על סדר-היום נדחה, לאור בקשתם של חבר הכנסת גלעד ארדן וחברת
הכנסת שלי יחימוביץ'. אנחנו נסיר אותו מסדר-היום.

ד. בקשת יושב-ראש ועדת הכספים למיזוג הצעות החוק הבאות:

1.  הצעת חוק להגבלת שכר הבכירים, התשס"ז-2006 (פ1592/17), הצעת חברת הכנסת
    אורית נוקד

2.  הצעת חוק שכר מרבי של עובדי ציבור, התשס"ו-2005 (כ/102)

היו"ר רוחמה אברהם:

הנושא הבא הוא בקשתו של יושב-ראש ועדת הכספים למיזוג הצעות החוק הבאות:
הצעת חוק להגבלת שכר הבכירים, התשס"ז-2006 (פ/1592/17), הצעתה של חברת
הכנסת אורית נוקד; והצעת חוק שכר מרבי של עובדי ציבור, התשס"ו-2005
(כ/102).

אנחנו צריכים את אישורה של ועדת הכנסת להחלטתה של ועדת הכספים לדון בהצעות
האלה במשולב ולהכינן לקראת הקריאה השנייה והשלישית כהצעת חוק אחת, בהתאם
להוראות סעיף 122(ב) לתקנון הכנסת.

מי בעד איחוד שתי הצעות החוק הללו?

ה צ ב ע ה

בעד – 6

נגד – אין

נמנעים – אין

  בקשת יושב-ראש ועדת הכספים למיזוג הצעת חוק להגבלת שכר הבכירים,
  התשס"ז-2006 (פ1592/17), והצעת חוק שכר מרבי של עובדי ציבור, התשס"ו-2005
  (כ/102), לפי סעיף 122(ב) לתקנון הכנסת, נתקבלה.

היו"ר רוחמה אברהם:

6 הצביעו בעד, אין מתנגדים, אין נמנעים. לפיכך, שתי הצעות החוק הללו יועברו
להידון כהצעה מאוחדת בוועדת הכספים.

  ה. בקשת הממשלה להקדמת הדיון בהצעת חוק הגנה על עובדים בשעת חירום (תיקון

  והוראת שעה), התשס"ז, לפני הקריאה הראשונה

היו"ר רוחמה אברהם:

חברי חברי הכנסת, הנושא הבא שהעליתי על סדר-היום הוא בקשת הממשלה להקדמת
הדיון בהצעת חוק הגנה על עובדים בשעת חירום (תיקון והוראת שעה), התשס"ז,
לפני הקריאה הראשונה.

מיהו נציג הממשלה שיסביר לנו את הבקשה?

מיכאל אטלן:

מיכאל אטלן, היועץ המשפטי של משרד התמ"ת.

היו"ר רוחמה אברהם:

אנא הסבר לחברי הוועדה מדוע יש לפטור את הצעת החוק מחובת הנחה מוקדמת.

מיכאל אטלן:

החוק מושתת על החלה על כלל המשק של הוראות של הסכם קיבוצי שבין ההסתדרות
לבין לשכת התיאום של הארגונים הכלכליים. ההסכם הקיבוצי הוא משולש – גם עם
הממשלה – הפרטים האחרונים שלו נסגרו ממש רק ביום ראשון; התקנות של פיצוי
לפי חוק מס רכוש אושרו בוועדת הכספים רק ביום חמישי שעבר. כל ההתארגנות פה
חייבת להיות זריזה.

זה בסך הכול חוק שמסדיר את החובה לשלם לעובדים את השכר לתקופת ההסכם,
לתקופת הפיצוי – שזה החצי השני של מאי.

היו"ר רוחמה אברהם:

האם אתה מוכן להסביר קצת יותר מה נסגר בוועדת הכספים ומהי מהות הצעת החוק?

מיכאל אטלן:

המהות היא לחזור פחות או יותר על ההסדר שהיה במלחמת לבנון. אם חברי הכנסת
יודעים, זה שמעסיקים מקבלים פיצוי מכוח תקנות מס רכוש זה עדיין לא מקנה
לעובד את הזכות לקבל את השכר. כלומר, אם המעביד משלם – אז הוא זכאי לפיצוי,
אבל אף אחד לא מחייב אותו לשלם, לכאורה, ולכן החוק דרוש, והוא צד משלים
בסופו של דבר והוא בא תמיד בשלב האחרון אחרי שעקרונות הפיצוי מסוכמים – כדי
לא לתמרץ עובדים לא לבוא לעבודה. לכן, אנחנו תמיד נמצאים בסד הזה של חקיקה
מהירה.

לאחר מכן, אם יימשך המצב – החוק מסמיך את שר התמ"ת, באישור ועדה, להאריך את
תוקפו של החוק, אם יוארך גם ההסכם או שיגיעו להסכם חדש. זהו אותו הסדר שהיה
במלחמת לבנון – הוא הוכיח את עצמו.

היו"ר רוחמה אברהם:

אני מודה לך, אדוני.

זהבה גלאון:

אני שואלת למה צריך פטור מחובת הנחה, למה הממשלה לא יכולה להתנהל ולהעריך
את הצורך שלה. היא ידעה מראש - כשהיתה מלחמת לבנון וכשהיא חוקקה את החוק
הזה - שיהיה צורך להגן על העובדים, שיהיה צורך לפצות אותם ושיהיה צורך
לעשות התאמות. מדוע כל פעם הממשלה באה לכנסת ומבקשת פטור מחובת הנחה?
שתארגן את העבודה כפי שצריך. נמאס לי מזה...

היו"ר רוחמה אברהם:

אני יכולה לענות מן הטעם הפשוט שלעניות דעתי - אבל אני אתן לממשלה להשיב -
הצעת החוק, סיימו להכין אותה בוועדת הכספים.

בכל זאת, אני מבינה את הטענה שלך, חברת הכנסת גלאון. אני חושבת שאסור לנו
להיגרר למהלך של כן עבודה רצינית של הממשלה, לא עבודה רצינית של הממשלה,
ולראות את טובת הציבור שעלול להיפגע פה, ומבחינתנו יפה שעה אחת קודם כדי
שנוכל להריץ את הצעת החוק ונוכל לסיים אותה. לכן, אני חושבת שעלינו לתמוך
בה.

האם עוד מישהו מחברי הכנסת מעוניין להתבטא בעניין הזה?

נסים זאב:

משפט. אם הממשלה התעוררה באיחור, זה לא אומר שצריך להעניש אותם הלאה.

 שלי יחימוביץ:

חברת הכנסת גלאון, בדרך כלל אני מסכימה איתך, כידוע לך. במקרה הזה אני
חושבת שהיתה עבודה מאוד יסודית ומאוד מקיפה – גם של האוצר, גם של התמ"ת, גם
של ארגוני המעסיקים וגם של ההסתדרות – וזה בא לידי ביטוי בעבודה מאוד
יסודית ומהירה בוועדת הכספים.

אני חושבת שאנחנו צריכים לאשר בדחיפות את הפטור מחובת הנחה של החוק הזה כדי
שהעניין ייכנס לתוקף והעובדים שניזוקו, יקבלו מה שמגיע להם.

זהבה גלאון:

כן, אבל למה אין הלימה? למה לא עבדו במקביל בזמן שזה היה בוועדת הכספים,
ועשו את כל הפעולות הדרושות?

היו"ר רוחמה אברהם:

אני מודה לך, גברתי, ואני רוצה לעבור להצבעה. מי בעד מתן פטור מחובת הנחה
להצעת החוק? מי מתנגד? מי נמנע?

ה צ ב ע ה

בעד – 9

נגד – אין

נמנעים – 2

בקשת הממשלה להקדמת הדיון בהצעת חוק הגנה על עובדים בשעת חירום (תיקון
והוראת שעה), התשס"ז, לפני הקריאה הראשונה, נתקבלה.

היו"ר רוחמה אברהם:

בעד הצביעו 9, לא היו מתנגדים, 2 נמנעים. לפיכך, אני קובעת שהצעת החוק
קיבלה פטור מחובת הנחה.

זהבה גלאון:

גברתי, אני מבקשת לשאול את הוועדה. ב-28 בפברואר עברה במליאה הצעה של חבר
הכנסת חיים אורון – הצעת חוק האזרחות בדבר הענקת אזרחות להורה חייל. זה היה
ב-28 בפברואר, עד היום זה לא הגיע לשולחן הוועדה.

היו"ר רוחמה אברהם:

שוחחנו עם חבר הכנסת אורון. רצינו להביא את הנושא הזה על סדר-היום, אבל
מכיוון שהוא לא נמצא השבוע, סיכמנו שבמהלך השבוע הבא נעלה זאת על סדר-היום.

זהבה גלאון:

אני מסתפקת בתשובה שלך.

היו"ר רוחמה אברהם:

תודה רבה, שבוע פורה ומעניין. הישיבה נעולה.

הישיבה ננעלה בשעה 10:20.
