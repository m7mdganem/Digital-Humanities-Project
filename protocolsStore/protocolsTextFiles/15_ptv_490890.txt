פרוטוקולים/ועדת הכנסת/1327

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 65

מישיבת ועדת הכנסת

יום שלישי, ט' באדר א' התש"ס (15 בפברואר 2000), שעה 11:30

נכחו:

חברי הוועדה: סאלח טריף – היו"ר

יולי אדלשטיין

אלי בן-מנחם

משה גפני

עבד-אלמאלכ דהאמשה

רחבעם זאבי

אליעזר כהן

מקסים לוי

אביגדור ליברמן

האשם מחאמיד

רוני מילוא

מיכאל נודלמן

אופיר פינס-פז

ראובן ריבלין

גנדי ריגר

יובל שטייניץ

מוזמנים: מזכיר הכנסת אריה האן

דוד לב – סגן מזכיר הכנסת

שושנה כרם – סגנית מזכיר הכנסת

יועץ משפטי: צבי ענבר

עוזרת הוועדה: אילנה חודדה

קצרנית: סיגל גורדון

סדר היום: 1. ערעורים על החלטת יושב ראש הכנסת והסגנים שלא לאשר דחיפות

הצעות לסדר היום.

2.  רביזיה על החלטת ועדת הכנסת בדבר קביעת ועדת החוקה, חוק

  ומשפט לדיון בהצעת חוק יסוד: איכות הסביבה.

ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר סאלח טריף:

בוקר טוב, אני פותח את ישיבת ועדת הכנסת. הנושא הראשון שעל סדר היום:
ערעורים על החלטת יושב ראש הכנסת והסגנים שלא לאשר דחיפות הצעות לסדר-היום.
הערעורים כלהלן:

1. של חבר הכנסת אליעזר (צ'יטה) כהן בנושא: "מוטיבציית החיילים בלבנון":

אליעזר כהן:

אני מסתכל סביבי, אדוני היושב ראש – כולל אתה – יש כאן מספיק לוחמים
שיכולים לדבר כלוחם אל לוחם. לפני כמה שבועות העליתי את הנושא, שחייל מתגאה
בזה שהוא פוחד, אני לא רוצה לומר שצחקו ממני, אבל זלזלו בנושא. לאט לאט
הנגע הזה פושה.

אדוני היושב ראש, הנגע הזה מסוכן, הוא פוגע ביסודות של צה"ל. היום כבר
קבוצת חיילים מתגאה בזה שהיא פוחדת ומחר הנגע הזה יגדל.

אופיר פינס-פז:

סליחה, אתמול היה אי אמון בנושא לבנון.

אליעזר כהן:

אנחנו צריכים לדון בנושא אחראי וחשוב כמו זה. צריך לדון בבעיה ואי אפשר
לטאטא אותה מתחת לשטיח. העניין דחוף מכיוון שקבוצת חיילים שמשרתת בלבנון
אומרת שהיא פוחדת להילחם, עוד מעט נסגור את הצבא ונלך הביתה.

ראובן ריבלין:

כאשר נשיאות הכנסת דנה אתמול בהצעות הדחופות היא הביאה בחשבון את הצעת
האי-אמון, דיון במשך של שלוש שעות, כאשר כל הסיעות באות לידי ביטוי לדבר גם
על נושאים אלה. לכן לא אישרו זאת כהצעת דחופה.

חושב חבר הכנסת אליעזר כהן שהנושא חשוב, שיגיש זאת כהצעה רגילה.

אופיר פינס-פז:

יש כללים בכנסת, סיעתו של חבר הכנסת אליעזר כהן יוצגה באי-אמון ודיברה
בנושא.

אליעזר כהן:

אני עצמי דיברתי באי-אמון.

אופיר פינס-פז:

אם כך, יכולת לדבר על המוטיבציה של החיילים בלבנון.

היו"ר סאלח טריף:

דיברנו גם על זה, אבל האי-אמון היה על ההפצצות בלבנון.

אופיר פינס-פז:

חבר הכנסת טריף, לכנסת יש תקנון, על פי התקנון - - -

היו"ר סאלח טריף:

התקנון לא מבטל את הערעור.

אני מעמיד להצבעה את הצעתו של חבר הכנסת אליעזר (צ'יטה) כהן. מי בעד לאשר
את הערעור של חבר הכנסת כהן?

הצבעה

בעד – 3

נגד – 3

נמנעים – אין

ערעורו של חבר הכנסת אליעזר כהן בנושא: "מוטיבציית החיילים בלבנון" לא
נתקבל.

היו"ר סאלח טריף:

הערעור לא התקבל, אני מציע לך שתיישם את ההצעה הזאת כהצעה רגילה.

2. של חבר הכנסת יובל שטייניץ בנושא:

"הידיעות בדבר הכנסת חיפה והקריות לטווח הקטיושות בעקבות הנסיגה מלבנון":

היו"ר סאלח טריף:

הערעור הבא: "הידיעות בדבר הכנסת חיפה והקריות לטווח הקטיושות בעקבות
הנסיגה מלבנון". חבר הכנסת שטייניץ, בבקשה.

יובל שטייניץ:

הנושא הזה הוא נושא חדש לחלוטין, הידיעות הללו התפרסמו בפעם הראשונה
בתקשורת בשבוע שעבר, ביום חמישי, הוצגה מפה, זה לא הנושא של המצב בלבנון,
זה נושא שעוסק בשאלה בעלת חשיבות אסטרטגית מבחינת יכולת ההגנה של ישראל גם
בשעת מלחמה. כרגע זה על הפרק, כי כרגע מדברים על הסכם, והשאלה היא, מה
ההסכם ידרוש? האם ההסכם ליציאת צה"ל מלבנון יכלול רק הסכם להפסקת אש או גם
פירוז של דרום לבנון מקטיושות לטווח ארוך? זו שאלה מאוד רלוונטית, שבעקבות
הפרסום בעיתון "ידיעות אחרונות" ביום חמישי היא עלתה על הפרק. כרגע היא
קריטית ודחופה.

הכנסת חיפה והקריות, בסיס חיל הים בחיפה, בסיס חיל האוויר בעמק יזרעאל
לטווח של קטיושות יש לה משמעות גם בשעה של עימות. השאלה היא, האם צריך
לדרוש בדרום לבנון לא רק שקט אלא גם פירוז מנשק כבד כמו ברמת הגולן, במקרה
של נסיגה חד צדדית או בהסכם, עלתה רק עכשיו בעקבות הפרסום.

לכן זאת הצעת דחופה מאין כמותה, רלוונטית, שהדיון על ההפצצות בלבנון וגם
הלחימה והמצב בתוך לבנון הוא אפילו לא היה רלוונטי לגביה.

ראובן ריבלין:

הנשיאות התייחסה לעניין כעניין חשוב אך לא דחוף.

אופיר פינס-פז:

סיעת הליכוד דיברה 15 דקות באי-אמון.

יובל שטייניץ:

אבל מדובר בנושא אחר.

היו"ר סאלח טריף:

אני מעמיד להצבעה את ערעורו של חבר הכנסת יובל שטייניץ, מי בעד, ירים את
ידו.

הצבעה

בעד – 1

נגד – 2

נמנעים – אין

ערעורו של חבר הכנסת יובל שטייניץ בנושא: "הידיעות בדבר הכנסת חיפה והקריות
לטווח הקטיושות בעקבות הנסיגה מלבנון" לא נתקבל.

היו"ר סאלח טריף:

הערעור לא התקבל.

3. של חבר הכנסת ויצמן שירי בנושא: "מאבקם של הסטודנטים להורדת שכר
הלימוד":

היו"ר סאלח טריף:

חבר הכנסת ויצמן שירי אינו נוכח ועל כן ערעורו לא נתקבל.

רחבעם זאבי:

היה לי סיכום עם חבר הכנסת שירי ויצמן, שהוא המערער, ואני אוכל להצביע
גלוי, מכיוון שהוא לא נוכח, אני אערער ואני לא אצביע.

היו"ר סאלח טריף:

אין אפשרות כזאת ולכן ערעורו של חבר הכנסת ויצמן שירי לא נתקבל.

חברי הכנסת, אני רוצה להזכיר לחברי הכנסת החדשים, הנוהל הוא, שהמערער מסביר
את ערעורו, נציג הנשיאות, סגן היושב ראש, משיב, ולאחר מכן מצביעים. אין
דיון. אני מבקש להיצמד לנוהל.

4. של חבר הכנסת האשם מחאמיד בנושא:

"דוח מבקרת המדינה על התנהגות השב"כ בתקופת האינתיפאדה":

האשם מחאמיד:

אין ספק שפרסום מסקנות מבקרת המדינה הן חמורות מאוד. לכן, אני חושב, שאם
כנסת ישראל מכבדת את עצמה, ראוי לה שהנושא יובא לדיון בפני הכנסת, שהכנסת
תדון במסקנות שכבר פורסמו, זה כבר לא סוד ולכן אין מניעה לדון בכך.

צבי ענבר:

צודק אבל זה לא דחוף.

האשם מחאמיד:

הנושא כן דחוף.

צבי ענבר:

הנושא חיכה עשר שנים.

ראובן ריבלין:

זו הצעה יחידה שהייתה מועמדת להיות הצעה דחופה לסדר, וצריך לזכור, שההצעות
לסדר הדחופות צריכות להיות מוגבלות, לא יותר מחמש, ולכן לוקחים את ההצעות
החשובות ביותר.

הדבר עלה בפירוט רב בפני הנשיאות ושם הועלו הנימוקים כדלקמן: מדובר בדוח
שמתייחס לתקופה שבין 1988 ל-1992, שהיא תקופת האינתיפאדה. תקופת הדוח
מתייחסת במקרים שהיו עוד לפני דוח לנדאו. הדברים נדונו "אלף פעם" בכנסת
ישראל ויידונו שוב כאשר הנושא יבוא בפני הוועדה לביקורת המדינה.

לכן, לאחר שיקול דעת רב ומעמיק, החלטנו בנשיאות ברוב קולות שלא לאשר את
ההצעה הזאת כהצעה דחופה.

היו"ר סאלח טריף:

רבותיי, אני מבקש להצביע מי בעד לאשר את הצעתו של חבר הכנסת האשם מחאמיד.

הצבעה

בעד – 2

נגד – 5

נמנעים – אין

ערעורו של חבר הכנסת האשם מחאמיד בנושא: "דוח מבקרת המדינה על התנהגות
השב"כ בתקופת האינתיפאדה" לא נתקבל.

היו"ר סאלח טריף:

הערעור לא נתקבל.

5. של חבר הכנסת מיכאל נודלמן בנושא: "הארגון של תושבי קריית שמונה":

מיכאל נודלמן:

לאחר תום זמן חירום בקריית שמונה מגיעים שרים לאזור, אחר כך חוזרים לשגרה
ודבר לא קורה. המצב שיש בקריית שמונה הוא בלתי נסבל. המקלטים לא מוכנים
לקלוט אנשים, אין ביוב, ריחות לא נעימים וכו'.

אני חושב שהמצב הזה לא יכול להימשך, אף אחד לא יכול להבטיח שהמצב הזה לא
יחזור שוב אפילו מחר.

כאשר הכריזו על מצב חירום, סגרו את החנויות, הייתה חלוקה של אוכל, אבל לאחר
החזרה לשגרה הסתבר שהייתה חלוקה של משאית אוכל, חצי בבית אחד, חצי בבית
שני, חלקים לא קיבלו מאומה, אנשים חיכו לחלוקה לשווא, לאחר החזרה לשגרה כל
האוכל הלך למזבלה.

אני חושב שמצב כזה אינו תקין ולכן הוא דורש דיון בכנסת.

ראובן ריבלין:

כפי שהיטיב לומר חבר הכנסת נודלמן, שהוא תושב קריית שמונה, מזה שנתיים ימים
שאנחנו מתלבטים בשאלה איך מארגנים את קריית שמונה שלא מוכנה למצב כזה.
הדברים עולים בכל פעם על סדר יומה של הכנסת. לא ראינו בעניין הזה שהוא בעל
דחיפות משום שהוא כל הזמן קיים, זה לא דבר שפרץ ואנחנו לא יודעים עליו.

לכן, החליטה הנשיאות, שהנושא חשוב, נושא קשה, אבל אין בו דחיפות.

היו"ר סאלח טריף:

מי בעד לאשר את דחיפותה של ההצעה?

הצבעה

בעד – 5

נגד – 5

נמנעים – אין

ערעורו של חבר הכנסת מיכאל נודלמן בנושא: "הארגון של תושבי קריית שמונה"

לא נתקבל.

היו"ר סאלח טריף:

הערעור לא התקבל.

6. של חבר הכנסת יורי שטרן בנושא: "עזיבתם של אומנים עולים את הארץ לחו"ל":

היו"ר סאלח טריף:

ערעורו של חבר הכנסת יורי שטרן בנושא: "עזיבתם של אומנם עולים את הארץ
לחו"ל, מי מייצג את חבר הכנסת יורי שטרן שלא נוכח?

אביגדור ליברמן:

אני.

אנחנו עדים לתופעה של בריחת מוחות ובעצם מדובר בבריחת כשרונות כגון:
מדענים, יזמים וגם אומנים. שורה של אומנים מהשורה הראשונה ברחו מהארץ.

הנושא הזה לא נדון מעולם בכנסת.

ראובן ריבלין:

אין ויכוח שמדובר בתופעה מתמשכת, אין בה שום דחיפות. אם רואה "ישראל ביתנו"
את ייעודה בנושא זה, תעלה את העניין כהצעה רגילה, גם תוכל לפתח וגם תוכל
להרחיב בעניין, ואז כנראה הכנסת תתאחד בנושא וייערך דיון מקיף. אני מוכן
לדבר עם הנשיאות, שייתנו לכם הצעה רגילה מיוחדת לעניין זה.

היו"ר סאלח טריף:

אני מעמיד להצבעה את הערעור, מי בעד לאשרו?

הצבעה

בעד – 3

נגד – 5

נמנעים – אין

ערעורו של חבר הכנסת יורי שטרן בנושא: "עזיבתם של אומנם עולים את הארץ
לחו"ל"

לא נתקבל.

היו"ר סאלח טריף:

הערעור לא נתקבל.

 

רביזיה על החלטת ועדת הכנסת בדבר קביעת ועדת החוקה, חוק ומשפט

לדיון בהצעת חוק יסוד: איכות הסביבה

היו"ר סאלח טריף:

רבותיי, אנחנו עוברים לנושא הבא: רביזיה על החלטת ועדת הכנסת בדבר קביעת
ועדת החוקה, חוק ומשפט לדיון בהצעת חוק יסוד: איכות הסביבה.

משה גפני:

בסדר היום מופיע סעיף אחר לפני הסעיף הנוכחי.

היו"ר סאלח טריף:

הסעיף בוטל מכיוון שחבר הכנסת לנגנטל, המציע, ביקש לדחותו.

משה גפני:

אדוני היושב ראש, פנו אליי אנשי ש"ס, הם רצו להיות נוכחים בדיון, אמרתי להם
שקודם יתקיים דיון בהצעת חוק יסוד: הכנסת, הכנה לקריאה ראשונה.

היו"ר סאלח טריף:

חבר הכנסת גפני, היות והנושא הזה נמצא על סדר יומה של הוועדה, הוא גלוי
לעיני כל, הוא לא בא במחטף של חצי שעה או שעה אלא של כמה ימים, לכן תרשה לי
לענות לך די בגיחוך על אמירתך.

משה גפני:

אדוני היושב ראש, לא ערערתי על אמינותך, לא אמרתי מחטף - - -

היו"ר סאלח טריף:

מה אתה מצפה ממני לעשות?

משה גפני:

אם כך, אני מוריד את הרביזיה.

היו"ר סאלח טריף:

תודה רבה, הישיבה נעולה.

הישיבה ננעלה בשעה 11:55.
