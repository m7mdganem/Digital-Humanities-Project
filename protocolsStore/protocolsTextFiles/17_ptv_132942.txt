הכנסת השבע-עשרה נוסח לא מתו

מושב שני

פרוטוקול מס' 73

מישיבת ועדת הכנסת

שהתקיימה ביום שני, י"א בטבת התשס"ז (1 בינואר 2007), בשעה 10:00

סדר היום:

1.  קביעת מסגרת הדיון להצעות להביע אי-אמון בממשלה

2.  בקשות חבר הכנסת להקדמת הדיון בהצעות החוק האלה, לפני הקריאה הטרומית:

  1. הצעת חוק מחזור אריזות, התשס"ז-2006 (פ/1809/17), הצעת חה"כ אבישי
  ברוורמן

  2. הצעת חוק הגנה על עובדים (חושפי עבירות ופגיעה בטוהר המידות או במינהל
  התקין) (תיקון – עונשין ותרופות), התשס"ז-2006, (פ/1836/17), הצעת חה"כ
  אריה אלדד

  3. הצעת חוק מימון מפלגות(תיקון – איסור שימוש בנדבנות לצורכי בחירות),
  התשס"ז-2006 (פ/1828/17), הצעת חה"כ רן כהן

ג. בקשה להוספת ממלאי מקו קבועים בוועדת הכלכלה ובוועדת החינוך, התרבות
והספורט

ד. הקמת ועדת משנה לנושא שכרם של חברי כנסת וחברי כנסת לשעבר

ה. קביעת ועדה לדיון בהצעת חוק מרשם אוכלוסין (תיקון – רישום נישואים),
התשס"ז-2006 (פ/1762/17), הצעת חה"כ מיכאל איתן

נכחו:

חברי הוועדה:

רוחמה אברהם – היו"ר

קולט אביטל

גלעד ארדן

אורי אריאל

אליהו גבאי

זהבה גלאון

יצחק גלנטי

נסים זאב

שי חרמש

אביגדור יצחקי

יעקב מרגי

יורם מרציאנו

גדעון סער

מאיר פרוש

משה שרוני

מוזמנים:

חה"כ אריה אלדד

חה"כ מנחם בן ששון

חה"כ אבישי ברוורמן

חה"כ רן כהן

חה"כ גאלב מג'אדלה

מזכיר הכנסת אריה האן

סגנית מזכיר הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

דקלה אברבנאל

 

1.  קביעת מסגרת הדיון להצעות להביע אי-אמון בממשלה

היו"ר רוחמה אברהם:

בוקר טוב, חברים, אני רוצה לברך את כולכם בשנה אזרחית טובה יותר, פורייה
יותר, בטוחה יותר וכל מה שרק אפשר. עם זאת, אני רוצה להתחיל את הדיון
בקביעת מסגרת אי-אמון. יש שתי הצעות אי-אמון. הראשונה היא של יהדות התורה
ומפד"ל – האיחוד הלאומי, בנושא מניעת תקציבים לחימום הכיתות בבתי הספר של
החינוך העצמאי ומעיין החינוך התורני בירושלים. המועמד להרכיב את הממשלה הוא
חבר הכנסת יעקב ליצמן. הנושא השני, הסלמת ירי הטילים במענה למדיניות ההבלגה
והוויתורים החד-צדדיים של הממשלה – הצעה של הליכוד. המועמד להרכיב את
הממשלה הוא חבר הכנסת בנימין נתניהו.

כבשנים עברו, אני מציעה שנקציב עשר דקות למציעים וחמש דקות לכל סיעה. מי
בעד?

ה צ ב ע ה

בעד – רוב

נגד - אין

נמנעים – אין

היו"ר רוחמה אברהם:

אושר פה אחד, אין נמנעים ואין מתנגדים. לפיכך אני קובעת כי סדר היום בדיון
בנושא הצעות האי-אמון הוא עשר דקות למציעים וחמש דקות לכל סיעה.

אני אומרת לפרוטוקול: היום היה על סדר היום הנושא של הקמת ועדת חקירה
פרלמנטרית בנושא עמלות הבנקים. יושב-ראש הקואליציה ביקש ממני לדחות בשבוע,
וזה היה בהתייעצות אתך, אני מבינה.

יורם מרציאנו:

לא, אני מבקש לומר שזה ללא הסכמתי, באופן מוחלט.

היו"ר רוחמה אברהם:

ללא הסכמתו של חבר הכנסת מרציאנו. בגלל התקציב והאילוצים הנוספים נעלה את
הנושא הזה ביום שני הקרוב, כלומר בשבוע הבא.

2.  
    בקשות חבר הכנסת להקדמת הדיון בהצעות החוק האלה, לפני הקריאה הטרומית:

    1.  הצעת חוק מחזור אריזות, התשס"ז-2006 (פ/1809/17), הצעת חה"כ אבישי
        ברוורמן

היו"ר רוחמה אברהם:

אני עוברת לנושא השני: בקשות חברי הכנסת להקדמת הדיון בהצעות החוק הבאות,
לפני הקריאה הטרומית – לפטור אותן מחובת הנחה. יש שלוש בקשות על סדר היום.
הצעתו של חבר הכנסת אריה אלדד. הוא לא נמצא.

מנהלת סיעת איחוד:

הוא יצא לרגע לוועדת העבודה והרווחה, הוא מייד יגיע.

היו"ר רוחמה אברהם:

מצטערת, זה לא יעלה. מצטערת.

מנהלת סיעת איחוד:

ביקשו מאתי.

היו"ר רוחמה אברהם:

לא מעניין אותי. אני מצטערת מאוד. אתם מגישים פטור מחובת הנחה, תהיו
נוכחים. מי שלא יהיה נוכח, לא יתקבל.

יורם מרציאנו:

אולי בסוף? חבר הכנסת אריה אלדד הוא מחברי הכנסת היותר דייקנים, אני חייב
להגן עליו.

היו"ר רוחמה אברהם:

אני עוברת להצעה השנייה: הצעת חוק מחזור אריזות התשס"ז-2006 (פ/1809/17),
הצעתו של חבר הכנסת אבישי ברוורמן. חבר הכנסת ברוורמן, אני מבקשת לפרט
לוועדה מדוע יש לפטור את הצעת החוק מחובת הנחה.

למען הגילוי הנאות, אתמול התקשר אלי סמנכ"ל איחוד התעשיינים ואמר שהצעת
החוק הונחה כבר ב-2002, והתחילו דיונים. הם ביקשו שלא לפטור אותה מחובת
הנחה, משום שהם רוצים ללמוד את כל הנושא. הם אומרים שזה נושא נכון וראוי,
אבל לא היה להם זמן.

זהבה גלאון:

עברו שנים, לא היה זמן?

יורם מרציאנו:

מ-2002 עד 2007? בדיוק לכן צריך לפטור את זה.

היו"ר רוחמה אברהם:

אמרתי את זה למען הגילוי הנאות. קיבלתי את שיחת הטלפון.

אבל לפני שאתה מסביר את הדברים, יש לי הודעה דרמטית.

משה שרוני:

הודעה דרמטית היא שהממשלה נפלה.

היו"ר רוחמה אברהם:

לחבר הכנסת שרוני יש יום יום-הולדת. בשמי ובשם כל ועדת הכנסת אני מאחלת לך
שנים מאושרות ובריאות, אריכות ימים.

אבישי ברוורמן:

יש לי המלצה לחבר הכנסת שרוני, ואחר כך אגיב לגופו של עניין. כששואלים את
חיים גורי בן כמה הוא, והוא כבר הגיע לגיל 80, הוא משיב: אחרי צבא.

לשאלת חברת הכנסת, הצעת החוק למחזור אריזות הוגשה על-ידי חבר הכנסת ארדן
ועל-ידי, והסיבה לבקשה לפטור מחובת הנחה היא שבמשרד לאיכות הסביבה נמצאת
עכשיו הצעה להרחבת חוק הפיקדון. לצערי, כפי שגם הובהר בעבר, חוק הפיקדון
נוגע רק לבקבוקי משקה. חוק האריזה הוגדר לפני חודש באירופה כגישה הנכונה –
כי לא רוצים לקחת רק קבוצה חלקית, שהיא גם לא כלכלית, אלא רוצים לפתור את
כל הבעיה.

היו"ר רוחמה אברהם:

במשרד להגנת הסביבה לא היו ערים לעבודה הזאת?

אבישי ברוורמן:

לצערי לא. משום שיש בקשה של המשרד האיכות הסביבה שמונחת כרגע, הבקשה שלנו
היא שהדיון יהיה בשתי ההצעות האלה, כדי שהציבור יקבל דיון רחב, שפותר את
בעיית המחזור, כולל את כל נושא האריזה, ויספק פתרון כלכלי. זאת הסיבה לבקשה
לפטור מחובת הנחה.

אביגדור יצחקי:

לא כל כך הבנתי.

אבישי ברוורמן:

חיפשתי אותך אתמול, והשארתי גם כמה הודעות. יש חוק הפיקדון. המשרד להגנת
הסביבה עומד לעשות תיקון לחוק הפיקדון.

אביגדור יצחקי:

מה יהיה התיקון?

אבישי ברוורמן:

הוא כנראה יוסיף נקודות לגבי בקבוקי משקה בלבד.

גלעד ארדן:

ירחיבו את זה, יהיה פיקדון לבקבוקי 1.5 ליטר.

יורם מרציאנו:

זה יהיה נורא.

אבישי ברוורמן:

מכיוון שבעיית האריזות כוללת הרבה מאוד תחומים.

אביגדור יצחקי:

אני לא בטוח שזה מה שהם עושים.

גלעד ארדן:

כבר היה דיון בממשלה, יש ערעור.

יורם מרציאנו:

אתה מציע להרחיב את הצעת החוק שלך לבקבוקי 1.5 ליטר?

אבישי ברוורמן:

לא, כל האריזות, לא רק בקבוקי משקה.

יורם מרציאנו:

כי זה יפגע במשפחות מרובות ילדים, במשפחות מצוקה.

אבישי ברוורמן:

לכן אני אומר: יש בעיות רבות באריזות, גם משחות שיניים ועוד. יש כל כך הרבה
דברים שנכללים בחוק האריזה. המטרה שלנו היא לעודד את תעשיית המחזור. כרגע
כל נושא הפיקדון לא עונה על המטרה מבחינה כלכלית. אירופה החליטה פה אחד שכל
ההתייחסות לחוק הפיקדון היתה טעות, ולכן צריך לעבור לאריזה.

אנחנו מבקשים שיהיה דיון משותף בשתי ההצעות האלה, כדי שהציבור יוכל לדון
בעניין בצורה רצינית, לא במחטף, ויבין מה הבעיה של כל האריזות. אנחנו רוצים
לשפר את נושא איכות הסביבה.

היו"ר רוחמה אברהם:

מה עמדת המשרד להגנת הסביבה?

יעקב מרגי:

הם תומכים.

אביגדור יצחקי:

השאלה היא זו. מתי הממשלה או המשרד להגנת הסביבה יגישו את הצעת החוק? אני
מבין שאתה רוצה דיון משותף בשתי ההצעות. אם אתה שואל אותי, אף-על-פי שזה
עבר בממשלה בהתנגדות ש"ס, תהיה לממשלה בעיה לאשר את זה ללא הסכמת ש"ס, זאת
התחזית שלי. אם אתם אומרים שאתם רוצים לעשות דיון משותף, נצטרך לחכות
שההצעה הממשלתית תוגש.

היו"ר רוחמה אברהם:

אולי שיחכו לוועדת שרים.

אביגדור יצחקי:

אני מכיר את הסוגיה הזאת שנים.

יורם מרציאנו:

מה הבעיה לתת לו פטור כרגע, ואחר כך נדון בזה.

גלעד ארדן:

אם הקצב בממשלה יעצור אחר כך, גם אנחנו.

אבישי ברוורמן:

אף אחד לא רוצה מחטף.

היו"ר רוחמה אברהם:

יש לי הצעה. השבוע אין דיונים בהצעות חוק פרטיות, ממילא יש שבוע לצורך
העניין. חבר הכנסת יצחקי, אני מציעה שנפטור את ההצעה מחובת הנחה, בתנאי
שוועדת השרים תדון בשבוע הבא. הם יתקדמו בהתאם לוועדת שרים, התשובה שתהיה
שם.

אביגדור יצחקי:

ובתאם להגשת הצעת החוק הממשלתית.

יורם מרציאנו:

זה יפגע רק במשפחות מרובות ילדים, כי זה יעלה את מחיר הבקבוקים.

אביגדור יצחקי:

מחזור אריזות הוא דבר ראוי ונכון. יש להרבות בנושא המחזור. צריך לחכות גם
לוועדת שרים לחקיקה וגם להבאתה של הצעת חוק ממשלתית, אם היא תהיה או לא
תהיה. כך הדברים יובאו יחד. אם הצעת החוק הממשלתית לא תונח בסופו של דבר,
אני חושב שצריך לדון בנושא האריזה לגופו של עניין, בצורה רצינית, גם בשאלה
אם הוא פוגע במשפחות כאלה ואחרות. אם כן, צריך לעשות את זה כך שגם יהיה
מחזור וגם זה לא יפגע במשפחות ברוכות ילדים.

היו"ר רוחמה אברהם:

לפני שאני עוברת להצבעה, חבר הכנסת שרוני.

משה שרוני:

אני חושב שחסר כאן משהו, כל הנושא של שקיות הניילון. צריך להעביר את זה שלא
יהיו שקיות ניילון, צריך קדם את העניין.

אבישי ברוורמן:

זה בחוק.

משה שרוני:

זה צריך להיות, כי זה מביא אסון כזה שעוד לא היה.

אבישי ברוורמן:

אתה צודק.

משה שרוני:

לא צריך לחכות לוועדת השרים, עד שיתכנסו תעבור שנה או שנתיים.

אביגדור יצחקי:

תעשה לי טובה, שרוני.

משה שרוני:

צריך לזרז את זה מה שיותר מהר. מי התהום שלנו סובלים משקיות הניילון
שפזורות.

היו"ר רוחמה אברהם:

אני מודה לך. אני רוצה לעבור להצבעה. לפני כן, אני רוצה שתדעו על מה אתם
מצביעים. נצביע על הבקשה להעניק פטור מחובת הנחה להצעת החוק שלפנינו,
בתנאים האלה: הצעת החוק לא עולה לקריאה טרומית עד אשר היא תעבור ועדת שרים
וכן עד אשר תקודם הצעתו של המשרד להגנת הסביבה.

יורם מרציאנו:

מה זאת אומרת.

גלעד ארדן:

גברתי, החוק כבר מונח שלושה שבועות. בעוד שלושה שבועות יהיה אפשר להעלותו
בכל מקרה, גם בלי הוועדה. נמתין לממשלה שתקבע את עמדתה לגבי החוק הזה, כפי
שגברתי ביקשה, אבל אין הצדקה לסעיף השני.

היו"ר רוחמה אברהם:

אז למה לפטור את הצעת החוק מחובת הנחה? תגישו את זה בשבוע הבא לוועדת שרים.
יש לנו שתי אפשרויות: אנחנו פוטרים את הצעת החוק ואתם מסכימים לתנאים
שאנחנו מציבים, או שאנחנו לא פוטרים את ההצעה, ואתם תעבירו את העניין
לוועדת שרים ותראו איך זה מתקדם, ואם אתם צריכים פטור מכמה ימים, נעשה את
זה.

גלעד ארדן:

אני לא יודע מתי הממשלה מכניסה את הערר לדיון והצבעה. אני רוצה שכשהם יבואו
לדון בכך הם כבר ידעו שיש נושא נוסף, ואז הם לא ידונו רק בהרחבה בפני עצמה
אלא בשני הדברים. אם לא יהיה לנו פטור מחובת הנחה, זה לא יקרה. הממשלה לא
תחכה עד שוועדת הכנסת תתכנס שוב ותיתן לנו פטור. לכן נדרש הפטור עכשיו. אבל
אנחנו בהחלט מסכימים להמתין עד שהממשלה תדון בחוק הזה.

אביגדור יצחקי:

כרגע יש ערעור על החוק בממשלה, ערעור של ש"ס. ערעור על חוק הפיקדון. אנחנו
לא יודעים מתי זה יידון. זה לא קשור לוועדת שרים לחקיקה, אלא לממשלה עצמה.

אורי אריאל:

אתה יודע. אם תדבר עם מימון, תדע.

אביגדור יצחקי:

למימון יש 140 סעיפים שהוא צריך להעביר בישיבות ממשלה.

אורי אריאל:

אין לו 140 סעיפים שיושב-ראש הקואליציה מבקש ממנו. אתה יכול להשפיע.

היו"ר רוחמה אברהם:

מה אתה מציע?

אביגדור יצחקי:

אני מציע שוועדת שרים לענייני חקיקה תדון בזה. חייבים ללכת לתהליך של
ערעור. אבישי ידאג לבצע את הערעור, באמצעות שריו. אחר כך נראה מה עם הצעת
החוק הממשלתית ונחליט במשותף.

היו"ר רוחמה אברהם:

אז אתה מציע שלא להחליט עכשיו?

אביגדור יצחקי:

אם רוצים שזה יידון בוועדת שרים לחקיקה ביום ראשון, צריך לפטור את ההצעה
עכשיו.

היו"ר רוחמה אברהם:

מי בעד לפטור את הצעת החוק מחובת הנחה?

ה צ ב ע ה

בעד – 14

נגד – אין

נמנעים – אין

היו"ר רוחמה אברהם:

13 בעד, לא היו מתנגדים ולא היו נמנעים. לפיכך אני קובעת שהצעת החוק קיבלה
פטור מחובת הנחה בתנאים שנקבנו.

  2. הצעת חוק הגנה על עובדים (חושפי עבירות ופגיעה בטוהר המידות או במינהל
  התקין) (תיקון – עונשין ותרופות), התשס"ז-2006, (פ/1836/17), הצעת חה"כ
  אריה אלדד

היו"ר רוחמה אברהם:

אני עוברת להצעתו של חבר הכנסת אריה אלדד. חבר הכנסת אריה אלדד הגיש הצעת
חוק בנושא הגנה על עובדים (חושפי עבירות ופגיעה בטוהר המידות או במינהל
תקין) (תיקון – עונשין ותרופות), התשס"ז-2006. חבר הכנסת אלדד, אנא הסבר
לוועדה מדוע יש לפטור את הצעת החוק.

אריה אלדד:

תודה גברתי, ותודה שהסכמת שאשמיע זאת עכשיו אף שלא הייתי נוכח בחדר, כי
הייתי בדיון בוועדה אחרת. זוהי בקשה טכנית בעיקרה. זו הצעת חוק שגיבשתי עם
חברת הכנסת יחימוביץ, וסוכם שנגיש אותן בנפרד. מטעמים טכניים הצעתי התעכבה
ושלה כבר התקבלה ועברה. אני מבקש שגם ההצעה שלי תקבל פטור מחובת הנחה, כדי
שנוכל לצרף את ההצעות.

יורם מרציאנו:

היא זהה?

אריה אלדד:

זהה לחלוטין.

היו"ר רוחמה אברהם:

ההצעה נבדקה, היא אכן זהה להצעת שלי יחימוביץ?

ארבל אסטרחן:

עכשיו אני שומעת על זה לראשונה. זה לא תנאי בפני ועדת הכנסת.

גלעד ארדן:

כתוב בדברי ההסבר, המחלקה המשפטית הוסיפה את זה: הצעת חוק זהה הונחה.

אריה אלדד:

היא זהה. היתה בעיה טכנית ולא הגשתי את ההצעה שלי.

אביגדור יצחקי:

ההצעה של שלי עברה?

אריה אלדד:

כן, פה אחד. לא היתה התנגדות.

היו"ר רוחמה אברהם:

מי בעד לפטור את הצעת החוק מחובת הנחה?

ה צ ב ע ה

בעד - 12

נגד – אין

נמנעים – אין

היו"ר רוחמה אברהם:

12 בעד. אני קובעת שהצעת החוק תעלה לדיון מוקדם. תודה רבה, חבר הכנסת אלדד.

  3. הצעת חוק מימון מפלגות(תיקון – איסור שימוש בנדבנות לצורכי בחירות),
  התשס"ז-2006 (פ/1828/17), הצעת חה"כ רן כהן

היו"ר רוחמה אברהם:

אני עוברת להצעה הבאה, הצעתו של חבר הכנסת רן כהן, שמספרה פ/1828/17: הצעת
חוק מימון מפלגות (תיקון – איסור שימוש בנדבנות לצורכי בחירות),
התשס"ז-2006. אנא, חבר הכנסת רן כהן, הסבר. האם יש בחירות בפתח?

רן כהן:

אם זה ילך בדרך של ההצעות הקודמות, יש סיכויים טובים. מדובר בהצעת חוק
שזכתה לכינוי "הצעת חוק גאידמאק", כי עניינה העיקרי הוא למנוע אפשרות שאדם
ישתמש בכספו או בכספים שברשותו כדי לקיים מערכת של נדבנות כלפי הציבור,
לימים לצורכי בחירות. אם הוא רוצה לקיים נדבנות, שיקיים נדבנות לשמה, ולא
כדי שפעם יוכל להשתמש בזה לצרכים פוליטיים.

משה שרוני:

זה נקרא קניית קולות.

רן כהן:

היום החוק לא סוגר את האפשרות הזאת. הוא סוגר לגבי מפלגות, לגבי ראשי
מפלגות. בחוק מימון מפלגות יש מערכת פיקוח. אבל הוא לא סוגר את האפשרות
שאדם יום אחד החליט לפזר מיליונים מטעמים של מצוקת העם, נדבנותו או טוב
לבו, ומשתמש בזה.

נסים זאב:

איך אתה מקשר את זה?

רן כהן:

חבר הכנסת נסים, אתה חייב להבין שהפטור מחובת הנחה הוא לא דיון לגופו של
החוק.

גלעד ארדן:

אם פתאום יהיו בחירות, שנדע.

אביגדור יצחקי:

לא כל הקצוות סגורים בחוק הזה.

היו"ר רוחמה אברהם:

סליחה, חבר הכנסת רן כהן יסיים, אחרי כן חבר הכנסת פרוש.

רן כהן:

אני רוצה להסביר את הדבר העיקרי – למה לתת פטור מחובת הנחה. זה הדבר העיקרי
שדנים בו.

אביגדור יצחקי:

זה רק במקרה של פריימריס, לא במקרה של בחירות.

רן כהן:

אם תיתנו לו פטור מחובת הנחה, הנושא יידון במליאה לשבט או לחסד, כל אחד
יוכל להצביע.

נסים זאב:

אבל למה זה דחוף?

רן כהן:

הדחיפות היא מסיבה אחת: כדי שלא לשים מכשול בפני עיוור. מאחר שהתופעות
קיימות בחברה הישראלית, לדעתי חיוני שהכנסת תאמר דברה בהקדם האפשרי, כדי לא
להטעות איש בעתיד – אם הוא התכוון או לא התכוון. לכן נדמה לי שהדחיפות
מתבקשת במצב הזה.

גלעד ארדן:

כל הצעת החוק נועדה לתקן מצב עכשווי שיש בחברה הישראלית.

זהבה גלאון:

כל יומיים אתה מגיש פטור מחובת הנחה.

היו"ר רוחמה אברהם:

לא, חבר הכנסת ארדן.

רן כהן:

כל הצעות החוק הולכות בדרך כל בשר. תמכתי בהצעה שלך, אף-על-פי שאין בה מי
יודע מה דחיפות. מחזור זה לא דבר שמחייב הקדמה של שלושה שבועות. אני מאוד
בעד.

גלעד ארדן:

זה טיעון שאני יכול להשתכנע ממנו.

היו"ר רוחמה אברהם:

חבר הכנסת גלעד ארדן. מה קורה פה?

רן כהן:

היושבת-ראש שאלה אותי מה הנימוק שלי, וזה הנימוק: למנוע מלשים מכשול בפני
עיוור.

מאיר פרוש:

חבר הכנסת רן כהן, כולנו יודעים שלנגד חברי הכנסת לא עומדת רק שאלת
הדחיפות, אם חבר הכנסת לא אוהב את החוק, הוא מנסה למנוע זאת בדרך כזאת.

גלעד ארדן:

רק אני עושה דברים כאלה. זהבה בחיים לא.

היו"ר רוחמה אברהם:

חבר הכנסת ארדן, אני קוראת אותך לסדר פעם ראשונה ופעם שנייה ביחד.

זהבה גלאון:

מהיום שאני חברת כנסת לא הגשתי בקשה לפטור.

גלעד ארדן:

גברתי, אפילו יושבת-ראש הכנסת הכירה בכך שאסור לעשות את זה, לקרוא פעמיים.

היו"ר רוחמה אברהם:

אני לא מכירה, אני קוראת אותך לסדר פעם שנייה שוב.

מאיר פרוש:

התווכחתי עם חבר הכנסת רן כהן מעל גלי האתר. אני לא יודע אם הוא שמע אותי,
כי העלו אותי לשידור אחריו. יש חלקים בציבור שחושבים על חברי כנסת מסוימים
או על מפלגות מסוימות ששומעים אותם ברדיו יותר מאחרים. אולי תבוא הצעת חוק
שתאמר שלחברי כנסת ממפלגה מסוימת, נניח מהשמאל, זה ייחשב תעמולת בחירות? כי
שומעים אותם ברדיו יותר. זה אותו דבר. יש מפלגות שמקבלות זמן שידור לאורך
כל ארבע השנים.

זהבה גלאון:

יורם מרציאנו, בלי הפסקה.

מאיר פרוש:

ואז נאמר: מי שקיבלו זמן רב, זה יתקזז מזמן השידור שיש בתעמולת הבחירות.
אני לא רואה כל היגיון בהצעת החוק.

היו"ר רוחמה אברהם:

אני מודה לך. חבר הכנסת גדעון סער. אחריו חבר הכנסת נסים וחבר הכנסת יצחקי.

גדעון סער:

האם הכוונה שהכספים שמוציא המועמד לכנסת ייחשבו לצורך העניין?

רן כהן:

כן, כספים שמוצאים בפועל.

גדעון סער:

אני מאוד מעריך את רן כהן ואת הנושא, וצריך להתייחס אליו. אבל כל הנושא פה
מאוד מורכב. הוא נוגע לכללי המשחק הדמוקרטי. אביגדור יצחקי יכול להיות איש
עסקים פרטי, לתרום לנושא כלשהו, ואז במערכת הבחירות – ואני אומר זאת
כדוגמה, כן?

אביגדור יצחקי:

דוגמה לא טובה.

גדעון סער:

במקרה. לא ראיתי איש עסקים מולי.

משה שרוני:

גאידמאק מריץ אתכם.

יורם מרציאנו:

גאידמאק מריץ את הליכוד.

גדעון סער:

נניח שהוא תורם, ולמחרת, כשהוא הולך לחיים פוליטיים, זוקפים את זה לחובת
אותה רשימה שבה הוא מתמודד, כאילו היא קיבלה תרומה. זה מהלך מאוד מאוד
מרחיק לכת. יכול להיות שהוא נחוץ, יכול להיות שלא. אבל אין לי מושג למה זה
צריך לקבל פטור מחובת הנחה. זה ממש לא נושא לפטור מחובת הנחה. זה נושא שבו
יושבים עם המפלגות.

זהבה גלאון:

....

גדעון סער:

תשמעי, אנחנו גם לא מושפעים מאיומים, אגב. איומים לא כל כך עובדים עלינו.

זהבה גלאון:

מאה אחוז. אבל אני חושבת,

היו"ר רוחמה אברהם:

לא, חברת הכנסת גלאון.

זהבה גלאון:

יש קולגיאליות.

גדעון סער:

יש קולגיאליות.

זהבה גלאון:

אם החוק לא נראה לך, תפיל אותו במליאה.

גדעון סער:

למה להפיל אותו במליאה? אולי אתמוך בו? למה שאפיל?

זהבה גלאון:

כמה חוקים הגשת לפטור מחובת הנחה?

גדעון סער:

פעם אחת. עם חבר הכנסת וילן.

זהבה גלאון:

והחברים שלך פה? בליכוד? שגייסת אותנו להצביע עבורם?

היו"ר רוחמה אברהם:

אני קוראת אותך לסדר פעם ראשונה. את מוזמנת לדבר, אבל די.

גדעון סער:

אולי נבוא ונחליט לתמוך. אבל זה יחייב דיון בסיעה, ויחייב לקבל החלטות לגוף
הצעת החוק. כך אני מציע לעבוד.

משה שרוני:

כל שבוע אתה מגיש הצעת אי-אמון. זה טוב, הברבורים שם.

רן כהן:

אני חייב לומר משהו לגילוי נאות.

היו"ר רוחמה אברהם:

בסוף. חבר הכנסת זאב.

נסים זאב:

ברמה העקרונית אני חושב שזה לא נכון, כל הצעת החוק בטעות יסודה. גם ראש
ממשלה מגייס כספים, גם חברי כנסת פה מגייסים כספים כשהם מכהנים כחברי כנסת.

משה שרוני:

צריך לעשות חוק לאסור את זה.

יורם מרציאנו:

כל התופעות של החודשים האחרונים היו מדהימות. בסופו של דבר ראינו שהוא מאוד
... מהפוליטיקה.

היו"ר רוחמה אברהם:

חבר הכנסת מרציאנו.

גדעון סער:

ומה עם הגמלאים? אם רפי איתן תרם למישהו, יזקפו את זה כתרומה.

היו"ר רוחמה אברהם:

סיימת לדבר.

נסים זאב:

אם למישהו מפריע שגאידמאק עוזר לעניי ישראל, והוא עוזר, אולי הוא יביא חוק
שאסור לעזור.

היו"ר רוחמה אברהם:

תודה. חבר הכנסת יצחקי.

נסים זאב:

רגע. אין היגיון מאחורי הטענה על עניין הקדימות והדחיפות של הצעת החוק.

אביגדור יצחקי:

קודם כול, צריך לדון בסוגיה. היא מאוד מורכבת, אני חושב שהיא מאוד מרחיקת
לכלת. המצב הוא כזה שבעצם גם אדם עשיר מאוד לא יכול להביא למפלגה שהוא בא
אליה כסף מכספו הפרטי וזה לא ייחשב כתרומה. כאן מציעים שאם האדם נידב כסף
טרום היותו פוליטיקאי או בעל רצון להקים מפלגה שתרוץ לכנסת – כל תרומותיו
ייחשבו לו כתרומה לצורך מימון מפלגות. ראשית, זה מאוד מרחיק לכת, אפילו
מאוד מאוד מרחיק לכת. שנית, מדינת ישראל והעם היהודי בכלל חיים הרבה שנים
על,

משה שרוני:

נדבות.

אביגדור יצחקי:

גם נדבות, וגם אפשרויות שגורמים שאינם ממשלתיים יעשו מעשים לטובת העם הזה.
אחד המקומות הכי מפותחים בעולם של non-government organizations זה מדינת
ישראל. אנחנו מכירים קרנות יוצאות מן הכלל – קרן סאקט"א רש"י – וישנם סטף
ורטהיימר ואיתן ורטהיימר, שבנו מחדש את בית החולים רמב"ם, בצורה כזאת או
אחרת, ותומכים בפרויקט "עתידים", שהוא הפרויקט הכי יפה במדינת ישראל. אני
רוצה להגיד לך: אני רוצה לראות את איתן ורטהיימר בפוליטיקה הישראלית.
בהחלט. אתה גוזר מאדם אחד, שתחשוב עליו מה שאתה רוצה, ומשליך על כל עשירי
ישראל.

רן כהן:

תאמין לי, עבדתי עם ורטהיימר כשר המסחר והתעשייה.

אביגדור יצחקי:

אני אומר לך שאני רוצה לראות גם את אלי אללוף בפוליטיקה הישראלית, וגם את
אבי נאור מ"אור ירוק".

יורם מרציאנו:

אביגדור, אבל הכסף שם הוא לא של אלי. זה לא אותו דבר.

אביגדור יצחקי:

 אבל אבי נאור – זה כסף שלו. יש הרבה אנשים: אלי לנדה. הוא תורם גדול לפרויקט "עתידים". 

גדעון סער:

זה נחשב תרומה למפלגה.

אביגדור יצחקי:

יש עוד הרבה אחרים. אני רוצה לראות אותם בפוליטיקה הישראלית. קודם כול, כי
הם עשו את הכסף שלהם בכישרון וביכולת. אם הם תורמים למדינה אני לא צריך
להגיד להם: משום שאתם תורמים אין שום סיכוי שניתן לכם להגיע לפוליטיקה.

גלעד ארדן:

מה עם יצחק תשובה?

אביגדור יצחקי:

אני לא יודע כמה מהוא תורם ולמי. לא יודע להגיד.

גלעד ארדן:

ושרי? אני דואג למקופחים, הוא קיפח כמה אנשים.

אביגדור יצחקי:

אני לא ידוע כתומך של גאידמאק, וכפי שראינו הוא בכלל תומך בביבי נתניהו,
שזה בכלל לא העניין שלי. לעצם העניין: ראשית, החוק לא נכון ולכן אני גם לא
אתמוך בו במליאה, אלא אם כן אשוכנע לאחר מכן. שנית, אני חושב שהוא גם לא כל
כך דחוף, כי הבחירות הבאות עלינו לטובה – לא נעים לומר – זה ב-2010, דקה לא
לפני זה. לכן זה לא דחוף.

היו"ר רוחמה אברהם:

אני מודה לך. חבר הכנסת שרוני, ואחריו אני מסיימת עם חברת הכנסת גלאון.
יענה חבר הכנסת רן כהן, ואעבור להצבעות.

יצחק גלנטי:

גם אני ביקשתי לדבר.

אביגדור יצחקי:

אגב, אני רוצה להעיר, זה לא קואליציה ולא אופוזיציה, זה לא קשור. כל אחד
יצביע לפי צו מצפונו.

משה שרוני:

קודם כול, אני חושב שלפעמים אנחנו מתנהגים בצביעות. יש הבדל בין אחד שתורם
לבית חולים לבין אחד אחר. תפקיד המדינה הוא שלא יהיו עניים במדינת ישראל.
תפסיקו לקרקר. באמת. אני חושב שפעם אחת צריך להביא סוף לכל השחיתויות ולכל
הדברים הבלתי קונוונציונליים במדינה המתוקנת. חבר'ה, צריך לתקן קצת את
המדינה. תפסיקו לבלבל את המוח. אני חושב שהחוק הזה יוצא מן הכלל. נתמוך
בזה.

היו"ר רוחמה אברהם:

אני מודה לך מאוד, חבר הכנסת שרוני. חבר הכנסת גלנטי.

יצחק גלנטי:

רבותי, אין לי צל של ספק שהמהלכים האחרונים שנעשו על-ידי גאידמאק וכמוהו,
בטווח הראייה הרחוק יותר הם עשויים לעוות את הדמוקרטיה בצורה קיצונית. באמת
צריך להבחין בין תרומות שניתנות למפעלים מדיניים שלא על מנת להיבחר למחרת,
לבין תרומות מעין אלו, שניתנות כאשר ממלאים חללים שמחובת המדינה למלא אותם.
כפי שהתבטא ידידי שרוני, אכן צריך לבחון את השאלה כיצד מתקנים את הדברים
ולא עוברים על זה לסדר היום.

אבל בסך הכול השאלה שנשאלת היא אם באמת הדחיפות היא עד כדי כך שאכן יש לתת
לזה פטור מחובת הנחה. אני חושב שהדיון רציני מדי, ואפשר להעביר את זה
לסיעות, בין היתר, לדיון מוקדם, לפני שזה רץ קדימה. אז אני מציע שלא לאשר
פטור מחובת הנחה.

היו"ר רוחמה אברהם:

אני מודה לך. חברת הכנסת גלאון, בבקשה.

זהבה גלאון:

גברתי, אני רוצה להגיד משהו לענייני פרוצדורה ולא לענייני מהות. חבר הכנסת
שרוני אמר דברים נוקבים ונוכחים שאי-אפשר להתעלם מהם. אני מודה שאני קצת
יותר אמביוולנטית לגבי ההצעה הזאת של חברי רן כהן. אני רוצה להגיד לחברי
בוועדה למה אני חושבת שצריך לתמוך בפטור מחובת הנחה. רן כהן העלה את הנושא
הזה בשל בעיה חברתית שנוצרה. אפשר להתווכח אם הסעיף יותר טוב או פחות טוב.
הרבה פעמים אנחנו מגישים הצעות חוק שיש בהן מסר חברתי וציבורי. אנחנו
יודעים שיידרש זמן לדון בהן ולשפצר אותן, שזה יהיה מדויק כמו שרוצה גלנטי
או כמו שרוצה גדעון סער. אבל יש ערך למתן פטור מחובת הנחה מבחינת השדר
הציבורי.

רק בשבוע שעבר חבר הכנסת סער העלה כאן הצעת חוק חשובה, ביקש פטור מחובת
הנחה לגבי הקמת מרכזים לנפגעי תקיפה מינית. אנשים שאלו מה דחוף, ונאמר שראש
הממשלה מגיע באותו יום לדיון בוועדה למעמד האישה, וזה חשוב. אפשר להגיד
שאפרופו הנוכחות של ראש הממשלה, יש דיון. גם כאן אותו דבר.

אני מבקשת מחברי הכנסת לאפשר לחברי הכנסת את הפטור מחובת הנחה, כדי לאפשר
לרן כהן לפעול. אחר כך הוא יכול להתדיין על זה ולהתראיין על זה, ואחר כך
הדיון יהיה מעמיק. זו סוגיה מאוד רצינית. אני חושבת שחברי הכנסת בוועדה,
כשכולנו מפולגים לאופוזיציה וקואליציה ומנסים לעזור זה לזה לקדם נושאים,
יכולים להיות קצת יותר סובלניים ולפרגן לחבר שמבקש, כדי לאפשר לו לרוץ עם
זה, להתבטא על זה ולדון בזה.

היו"ר רוחמה אברהם:

תודה. חבר הכנסת מרציאנו.

יורם מרציאנו:

אני חושב שהנושא שרן כהן מעלה בהחלט צריך לעלות על סדר היום הציבורי במדינת
ישראל ובכנסת. כבר ראיתי בקשות של חברי כנסת לפטורים בנושאים הרבה פחות
משמעותיים וחשובים למדינת ישראל, ובגלל דילים כאלה ואחרים ואי-נעימות כאלה
ואחרות הסכמנו.

אני לא באופוזיציה, אני בקואליציה, ורן כהן לא בקואליציה. אבל הרי החוק לא
עומד לעבור מחר בבוקר, אבל בהחלט יש לרן כהן מסר שצריך להתחיל לדבר עליו,
בעקבות מה שראינו בחודשים האחרונים, עם כל התרומות במדינת ישראל. ראינו לאן
הן הלכו.

גלעד ארדן:

לאן הן הלכו?

יורם מרציאנו:

אתה יודע יותר טוב ממני.

אורי אריאל:

גלעד, תן לנו לסיים את הישיבה. שחרר אותנו.

גלעד ארדן:

אזכור את זה כשאתה תתווכח על משהו.

אורי אריאל:

אנחנו דנים שעה.

יורם מרציאנו:

יש בזה מסר, אני חושב שצריך להעלות את העניין על סדר היום הציבורי. זה לא
יעבור מחר בקריאה שנייה ושלישית ויירשם בספר החוקים של מדינת ישראל. אבל זה
בהחלט נושא ראוי וחשוב, וכנסת ישראל צריכה לדון בה. תודה.

היו"ר רוחמה אברהם:

אני מודה לך. חבר הכנסת רן כהן.

רן כהן:

הדבר שנאמר כאן שאני הכי מזדהה אתו הוא שהסוגיה מורכבת. אין שום ספק בכך.
העניין הוא שכל הכספים שמוצאים לצורכי בחירות נכון להיום, גם על-ידי ראשי
ממשלות, גם על-ידי מועמדים לראשות הממשלה – כולם מפוקחים. לכן יש כאן לקונה
במערכת החוק, וצריך להבדיל בין כסף שניתן כנדבה או כהטבה מסוימת לציבור
בדרך של אמת ויושר, לבין מה שנעשה, שהוא כמעט גובל בשוחד. זה העניין: לנסות
לבדל בין זה לבין זה. המחוקק לא יכול לברוח מזה.

כל מה שאני מבקש הוא פטור מחובת הנחה. אכפת לי לחכות שבועיים שלושה? חבר
הכנסת גלנטי, אני יכול להרגיע אותך, זה ממילא לא יעלה לפני עוד שבועיים.

יצחק גלנטי:

אז מה הבהילות?

רן כהן:

כי אני לא רוצה לחכות חודש וחצי. לדעתי הכנסת לא יכולה להישאר אדישה כשיש
לה תופעה ציבורית כזאת.

אביגדור יצחקי:

אני חושב המסר שאנחנו נותנים, לפני שדנו בעצם העלאת החוק, זה מסר שלילי
להרבה מאוד נדבנים.

רן כהן:

לא נכון.

נסים זאב:

אתה כבר קובע שזה שוחד.

היו"ר רוחמה אברהם:

סליחה, אז תצביע נגד.

אביגדור יצחקי:

עצם ההעלאה למליאה של הדבר הזה, יש בה מסר שלילית.

רן כהן:

אני מכיר אותם באופן אישי, אף אחד מהם לא יפחד מהצעת החוק הזאת. הם תורמים
מטוב לבם, אין להם בעיה.

אביגדור יצחקי:

אז יהיו אחרים.

רן כהן:

אבל אני רוצה להצהיר, למען ההגינות: את הצעת החוק הזאת הכנתי עוד לפני
שגאידמאק הצהיר על תמיכתו בביבי נתניהו ובליכוד. אין לה קשר לעניין הזה.
היא באמת באה לנסות לטפל בתופעה, ואני חושב שהכנסת צריכה לומר את דברה מה
שיותר מוקדם.

היו"ר רוחמה אברהם:

אני מודה לך.

מאיר פרוש:

רק שאלה.

היו"ר רוחמה אברהם:

מספיק, מיצינו את הנושא. אני עוברת להצבעה. מי בעד לפטור את הצעת החוק
מחובת הנחה?

ה צ ב ע ה

בעד – 7

נגד – 8

נמנעים – אין

היו"ר רוחמה אברהם:

בעד הצביעו שבעה, שמונה מתנגדים, אין נמנעים.

זהבה גלאון:

אני מבקשת רוויזיה.

היו"ר רוחמה אברהם:

רוויזיה לבקשת חברת הכנסת גלאון. נצביע על הרוויזיה. מי בעד הרוויזיה של
חברת הכנסת גלאון?

ה צ ב ע ה

בעד – 7

נגד – 7

נמנעים – 1

יצחק גלנטי:

אני נמנעתי.

היו"ר רוחמה אברהם:

בעד הצביעו שבעה, נגד הצביעו שבעה. לפיכך אני קובעת כי הצעת הפטור לא קיבלה
פטור מחובת הנחה.

ג. בקשה להוספת ממלאי מקו קבועים בוועדת הכלכלה ובוועדת החינוך, התרבות
והספורט

היו"ר רוחמה אברהם:

אני עוברת לנושא הבא.

אורי אריאל:

יש לי הצעה לסדר, קצרה מאוד. התוספת של ממלא מקום, ראיתי אותה הבוקר. בסדר,
יש דברים כאלה. אם תסכימי שזה לא מאוד דחוף, אני מציע לדחות. אני לא יודע,
אולי קרה משהו.

היו"ר רוחמה אברהם:

זה לא דחוף, התבקשתי על-ידי יושב-ראש הקואליציה.

אורי אריאל:

אני מבקש מיושב-ראש הקואליציה לדון בזה מחר, אם אפשר, או בעוד כמה ימים.
הכוונה לנושא ממלאי מקום לוועדות. מבקש לדחות את זה ביום או יומיים.

אביגדור יצחקי:

לא אכפת לי לחכות.

היו"ר רוחמה אברהם:

אז לא נדון בזה היום.

ד. הקמת ועדת משנה לנושא שכרם של חברי כנסת וחברי כנסת לשעבר

היו"ר רוחמה אברהם:

בשבוע שעבר היה דיון בהרכב מלא של ועדת הכנסת בנושא שכר חברי כנסת וחברי
כנסת לשעבר. מאוד הייתי רוצה למנוע את הביזיון הזה בעתיד. אני חושבת שלא
נכון שנדון בנושא כזה במליאת הוועדה.

חברי, אני מציעה להקים ועדת משנה. יושב-ראש הוועדה יהיה מגלי והבה. יש
חברים שכבר הביעו נכונות להיות בוועדה: חבר הכנסת שרוני וחבר הכנסת מרגי.
אני רוצה שבוועדה יהיו חמישה חברים. חבר הכנסת אורי אריאל רוצה להשתתף,
בבקשה. חבר הכנסת נסים זאב, אתה מעוניין?

נסים זאב:

יש מישהו מהסיעה שלי.

היו"ר רוחמה אברהם:

יש מישהו שמעוניין מהליכוד?

גדעון סער:

לא.

היו"ר רוחמה אברהם:

מפלגת העבודה? הנושא הוא שכר חברי כנסת וחברי כנסת לשעבר.

יורם מרציאנו:

אני.

קולט אביטל:

רק חברי כנסת לשעבר.

היו"ר רוחמה אברהם:

אני חוזרת, זו תהיה ועדה של חמישה חברים: יושב-ראש הוועדה מגלי והבה. חברי
הוועדה: חברי הכנסת שרוני, מרגי, מרציאנו ואריאל.

יורם מרציאנו:

אני מבקש שתמחקי את שמי.

היו"ר רוחמה אברהם:

אולי חברת הכנסת אביטל? אולי חברת הכנסת נדיה חילו?

קולט אביטל:

לא.

יורם מרציאנו:

אני מכבד את חברת הכנסת נדיה חילו.

ה. קביעת ועדה לדיון בהצעת חוק מרשם אוכלוסין (תיקון – רישום נישואים),
התשס"ז-2006 (פ/1762/17), הצעת חה"כ מיכאל איתן

היו"ר רוחמה אברהם:

חברים, יש לנו נושא נוסף. אבל לפני כן, אתמול חל גם חג הקורבן. בשם ועדת
הכנסת ובשם כל החברים אנחנו מאחלים לחבר הכנסת מג'אדלה חג שמח ורק טוב.

אני עוברת לנושא הבא. ביום 26 בדצמבר נקבע כי ועדת הפנים והגנת הסביבה תדון
בהצעת חוק מרשם אוכלוסין (תיקון – רישום נישואים), התשס"ז-2006, הצעתו של
חבר הכנסת מיכאל איתן (פ/1762/17). יושב-ראש ועדת הפנים והגנת הסביבה מבקש
להעביר את הצעת החוק לדיון בוועדת החוקה, חוק ומשפט. גם חברת הכנסת זהבה
גלאון מבקשת להעביר את הנושא לוועדת החוקה, חוק ומשפט.

יצחק גלנטי:

אני מצטרף.

היו"ר רוחמה אברהם:

נשמע את יושב-ראש ועדת הפנים, חבר הכנסת מג'אדלה. אחר כך נשמע את יושב-ראש
ועדת החוקה.

גאלב מג'אדלה:

היו אלי פניות מחברות וחברים שמעוניינים שהנושא יידון בוועדת החוקה, חוק
ומשפט. עקרונית, הבעתי את הסכמתי שזה יעבור.

אביגדור יצחקי:

למה?

היו"ר רוחמה אברהם:

רגע.

גאלב מג'אדלה:

הבעתי את הסכמתי שזה יעבור לדיון בוועדת החוקה, חוק ומשפט. אתה רוצה לדעת
למה?

אביגדור יצחקי:

כן, מאוד חשוב לי.

גאלב מג'אדלה:

אני בדילמה בין היותי איש מסורת לבין זכויות האזרח.

אביגדור יצחקי:

מי מאתנו לא בדילמה?

גאלב מג'אדלה:

אתה רוצה שזה יעבור אלי ומצבו יהיה לא טוב?

מאיר פרוש:

מה נקרא טוב?

גאלב מג'אדלה:

אני רוצה לאפשר לאנשים.

יורם מרציאנו:

פטור את עצמך מהשתתפות בדיון הזה. תן למישהו אחר לנהל את הדיון.

גדעון סער:

על מנת שהדברים לא יתפרשו שלא כהלכה אני מעיר לפרוטוקול שאני נאלץ לעזוב כי
אני צריך לשבת עם ראש הממשלה לקראת ישיבת הוועדה אתו.

היו"ר רוחמה אברהם:

חבר הכנסת בן ששון, בבקשה.

יורם מרציאנו:

גם בן ששון לא רוצה.

אביגדור יצחקי:

אני מציע שנעביר את זה להנהלת הקואליציה.

היו"ר רוחמה אברהם:

חבר הכנסת בן ששון, בבקשה.

מנחם בן-ששון:

חברי חברי הכנסת, ראשי הסיעות, בזמנו פניתי לוועדת הכנסת בבקשה לדון באורח
סוחף ועקרוני בכל החוקים שנוגעים באזרחות, וגם הסברתי במכתב ארוך מדוע.
אמרתי שהדברים נוגעים היום לשאלות חוקתיות. אנחנו גמרנו את פרק אופי
המדינה, ובשבועות הקרובים נעבור לפרק זכויות האזרח. יש שם סעיף כבד שנקרא
אזרחות וחוק השבות, ואמרתי שהדברים קשורים. אמרתם לי אז, כוועדת כנסת:
מנחם, לא. אמרתם שיש סדר במדינה, וועדת הפנים תעסוק בענייני אזרחות. ודאי
שלנגד עיני היה החוק של איחוד משפחות, שהוא בוודאי לב לבו של פולמוס חוקתי,
גם בשאלת סמכות בית המשפט לעומת הכנסת. אני אומר את זה במלוא התוקף: אני לא
מוכן לקבל פרגמנטים – לא משום שיש לי בעיה עם חבר הכנסת הנכבד יושב-ראש
הוועדה, אלא שזה לחרוג מן המנהג.

בעיקרון, אני מבקש שוועדת החוקה תעסוק בכל חוקי האזרחות. אני חושב שאסור
לנו לקבל פרגמנט אחד שלו. בעיקרון, אני לא רוצה.

גאלב מג'אדלה:

אני מושך את הצעתי, נדון בזה בוועדת הפנים. תודה.

אביגדור יצחקי:

רגע, זו לא החלטה שלך בכל הכבוד. שב, למה אתה קם?

גאלב מג'אדלה:

לא אמרתי שזו החלטה שלי, אני מוכן לקבל כל החלטה.

היו"ר רוחמה אברהם:

משכת את הצעתך.

יורם מרציאנו:

אל תעזוב, תחליף את נדיה בוועדה.

אביגדור יצחקי:

אני מבקש את תשומת הלב. הצעת חבר הכנסת איתן באה בעקבות בג"ץ, שאמר שהמחוקק
צריך להביע עמדתו בשאלה של נישואים חד-מיניים, לאו דווקא בהקשר של הרישום.
ההצעה של חבר הכנסת איתן בעצם מסדירה את אי-הרישום או את הרישום, לא משנה
כרגע, רק לשנה הקרובה – על מנת שבתקופה הזאת הכנסת תדון ותביע את דעתה, מה
היא חושבת על נישואים חד-מיניים במדינת ישראל. זה לא קשור לשאלה מה כל אחד
כאן חושב על זה.

חבר הכנסת בן ששון, יושב-ראש ועדת החוקה, מאחר שאתה יושב-ראש אחת הוועדות
שמסוגלות להביא הצעות לקריאה ראשונה, הצעות כאלה ואחרות, אני חושב שהדיון
בהצעה של חבר הכנסת איתן, שמבקש תקופה של שנה למנוע רישום של נישואים
במקומות שהדברים מותרים, היא לא הבעיה העיקרית. הבעיה העיקרית היא איך
מדינת ישראל והמחוקק הישראלי מתייחסים לסוגיה הזאת. ברוחב המלא שלה הסוגיה
הזאת יכולה להיות נידונה רק בוועדת החוקה ולא בשום מקום אחר.

אני חושב שהצעת החוק של מיקי איתן היא רק פרט מהנושא כולו. הנושא כולו צריך
לעבור לשולחנה של ועדת החוקה, כדי שתדון בו בהיבט רחב, תחליט אם היא חושבת
שהיא צריכה ליזום או לא ליזום חקיקה בתחום הזה לאזרחי מדינת ישראל, שכולם
שווים בפני החוק.

גאלב מג'אדלה:

ועדת הפנים יכולה לדון באופן רחב ביותר. אין צורך.

אביגדור יצחקי:

אני חושב שהחוק הזה, של איתן, הוא לא הנושא ולא המטרה. המטרה היא למצות את
הדיון בנושא הזה ולהגיע למסקנה או החלטה מהי ההתייחסות של המחוקק בישראל
לנושא הזה. לכן מבקש ממך שתיקח את ההצעה אל שולחנך, אף שהנושא טעון ורגיש,
ותדון בה לא רק מההיבט של החוק של איתן אלא בהיבט הכולל של הנושא.

היו"ר רוחמה אברהם:

אני מודה לך. אני פותחת את זה לדיון קצר. חברי הכנסת גלנטי, חבר הכנסת
שרוני, חברת הכנסת גלאון וחבר הכנסת מרציאנו.

משה שרוני:

יש לי הצעה לסדר. קודם כול, יש לי כמה שאלות למיקי איתן. הוא איננו, ואני
מבקש לדחות.

היו"ר רוחמה אברהם:

הוא לא צריך להיות פה.

משה שרוני:

הוא מביא את החוק, אז יש לי שאלות אליו לפני שאחליט.

היו"ר רוחמה אברהם:

חבר הכנסת יצחקי, יושב-ראש ועדת הפנים עומד בתוקף על כך שהדיון בחוק הזה
יהיה במסגרת שלו.

זהבה גלאון:

ואני מסירה את ההצעה שלי מסדר היום. לפיכך, חבר הכנסת מג'אדלה צודק, זה
צריך לחזור לוועדה שלו.

נסים זאב:

אנחנו נגד. אני בעד שזה יידון בוועדת חוקה.

אביגדור יצחקי:

אני אמרתי את דעתי.

זהבה גלאון:

אני בעד לכבד את רצונם של יושבי-ראש הוועדות. אני לא מסכימה עם חבר הכנסת
בן ששון. אתה לא יכול לצאת עם כל תאוותך בידך. אני מכבדת את זה, אני לא
מסכימה. הוא לא רוצה לדון בזה. גאלב היה מוכן לוותר, אבל כעת מבקש שזה
יחזור אליו. לפיכך, אני מסירה את ההצעה שלי. המשמעות היא שזה חוזר לוועדת
הפנים, וצריך להודות לכל חברי הוועדה. אני מושכת את ההצעה.

מנחם בן-ששון:

אני אומר לחברי ועדת הכנסת ולחברי יושב-ראש הקואליציה. ודאי שנעסוק בשאלות
העקרוניות האלה במסגרת הדיון בחוקה. הדיון בחוקה מלווה בפנייה לוועדות כדי
שיחוקקו חוקים לאורך הדרך. בעוד כחודש נעסוק בחוק השבות ובחוק האזרחות,
ונעסוק במכלול שנוגע לחוקי היסוד.

אביגדור יצחקי:

זה נושא טרי, שצריך לדון בו היום.

מנחם בן-ששון:

אז חוזרת הטענה.

היו"ר רוחמה אברהם:

תודה. ההצעה עומדת בעינה, היא תובא לדיון בפני ועדת הפנים. אני מודה לכם.

נסים זאב:

אני נגד. אני בעד ועדת החוקה.

היו"ר רוחמה אברהם:

לא העלינו את זה להצבעה.

הישיבה ננעלה בשעה 10:55.
