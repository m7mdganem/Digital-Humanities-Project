הכנסת העשרים

מושב שני

פרוטוקול מס' 150

מישיבת ועדת הכנסת

יום שלישי, י"ג בתמוז התשע"ו (19 ביולי 2016) שעה 15:00

סדר היום:

הצעת חוק שידורי טלוויזיה מהכנסת (תיקון מס' 6), התשע"ו-2016 - רביזיה

נכחו:

חברי הוועדה:

יואב קיש – היו"ר

עבדאללה אבו מערוף

אמיר אוחנה

שולי מועלם-רפאלי

אברהם נגוסה

איילת נחמיאס ורבין

רועי פולקמן

חברי הכנסת:

דוד ביטן

ענת ברקו

יגאל גואטה

יהודה גליק

שלי יחימוביץ'

עליזה לביא

אוסאמה סעדי

עודד פורר

נורית קורן

מיקי רוזנטל

איציק שמולי

מוזמנים:

  -------------------------------------------------------------------------
  עו"ד אלידור     –   ייעוץ וחקיקה, משרד המשפטים
  בליטנר              
  --------------- --- -----------------------------------------------------

  -------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

אתי בנדלר

איתי עצמון

מנהלת הוועדה:

אתי בן יוסף

רישום פרלמנטרי:

יעקב סימן טוב

הצעת חוק שידורי טלוויזיה מהכנסת (תיקון מס' 6), התשע"ו-2016 - רביזיה

היו"ר יואב קיש:

שלום לכולם. אנחנו פותחים את הדיון. על סדר היום: הצעת חוק שידורי טלוויזיה
מהכנסת (תיקון מס' 6), התשע"ו-2016 – בקשות לדיון מחדש ודיון רביזיה.

אני מתחיל במכתב שהגיע מחבר הכנסת רועי פולקמן, שמושך את הרביזיה שלו
להצעה. אני רוצה לציין ביחס לזה, שכפי שדיברנו וגם בדברי ההסבר, בהקשר
לנושא שחבר הכנסת רועי פולקמן העלה, ובצדק, ודיברנו על זה בהקשר לסעיף 8,
שמדבר על המחויבות של תאגיד לניהול תקין שלו כמתמודד, על מנת שמה שקיים
היום, בעצם כתקנות או בעצם במכרז הקודם היה כהנחיות, אנחנו רוצים לוודא
שבחקיקה הדבר הזה נכנס ולוודא שבאמת כל תאגיד שייבחר יהיה - - -

רועי פולקמן (כולנו):

לא. כל תאגיד שיוכל להתמודד, מתקיימים בו תנאים מסוימים - - -

היו"ר יואב קיש:

כל תאגיד שיוכל להתמודד, והתאגיד שייבחר יהיה כפוף למינהל תקין וכל מה
שדרוש בנושא שמירה על שידורים תקינים ומאוזנים, ללא שום הטיה אינטרסנטית.

קריאה:

ממשל תאגידי.

קריאה:

ממשל תאגידי.

היו"ר יואב קיש:

ממשל תאגידי. אלו המילים. אז זה אחד.

שניים, יש לנו בקשת רביזיה נוספת של חברת הכנסת שלי יחימוביץ'. שדחינו את
הדיון כדי שהיא תוכל לבוא ולהציג בעצמה, ולא תעביר את זה לאיילת.

שלי יחימוביץ' (המחנה הציוני):

אני מודה לך.

היו"ר יואב קיש:

בבקשה.

אני רוצה להגיד בפתח הדיון משהו שהוא גלוי כמובן ולא מוסתר: שגם בתוך
הקואליציה יש חילוקי דעות, כאלה או אחרים, לגבי העניין הזה. אני לא בטוח
שנעשה היום הצבעה על הרביזיה. אני רוצה לשמוע את החברים.

אוסאמה סעדי (הרשימה המשותפת):

אז תגיד לנו. אנחנו רוצים - - -. יש לנו דברים אחרים. אם יש הצבעה - - -

היו"ר יואב קיש:

אני עוד לא יודע. אנחנו נראה. אני רוצה לשמוע את ההתנגדויות, הסיבות ויכול
להיות זה. אחרי שנשמע אותם, נחליט אם מצביעים או לא. אז בבקשה, חברת הכנסת
שלי יחימוביץ. ניתן לך להציג את הרביזיה.

שלי יחימוביץ' (המחנה הציוני):

תודה, אדוני, יושב ראש הוועדה.

זאת רביזיה שהגשתי על כלל החוק. אחרי שחבר הכנסת רועי פולקמן הגיש גם אני
הגשתי. חבר הכנסת רועי פולקמן משך את ההצעה שלו, כמו שאמרת.

דוד ביטן (הליכוד):

ערוץ 2 - - - אתכם?

שלי יחימוביץ' (המחנה הציוני):

הצעת החוק הזאת, ואני מתייחסת לכללותה, לא הייתה אמורה בכלל לבוא לעולם.
היה צריך פשוט לצאת למכרז כשפג תוקף המכרז, על פי כל הנהלים התקינים. יש
מספיק מוסרות ומגבלות במועצה כדי לקיים מכרז נאות.

הוקמה ועדה על ידי יושב ראש הכנסת, חבר הכנסת יולי אדלשטיין, שהתנהגה במשוא
פנים ומתוך מגמתיות מאוד-מאוד גסה וקשה, וניסתה לחרוץ את דינו של ערוץ
הכנסת וגם להוציא את דיבתו רעה. אני פשוט הייתי שם והייתי ערה לשאלות ששאלו
אותי. לא עלה בידם לעשות את זה. פשוט כיוון שמדובר בערוץ מקצועי, ענייני,
מצוין, שלא נמצא מי שיאמר עליו מילה רעה – לא מימין, לא משמאל ולא מהמרכז.
פשוט ערוץ מקצועי שעושה את עבודתו.

גם במהלך עבודת הוועדה, גם עצם הגשת החוק ובוודאי בדיונים כאן, ומי כמוכם
יודע איזה כוחות מופעלים כדי שהחוק הזה יעבור, התברר שהתמונה מאוד פשוטה:
ראש הממשלה מעוניין בעוד ערוץ תקשורת בשליטתו המלאה, שישדר כאן.

היו"ר יואב קיש:

ממש לא, אבל לא משנה. תמשיכי.

שלי יחימוביץ' (המחנה הציוני):

בסדר. אני אומרת את עמדתי. לא מתיימרת להביע את עמדתך.

מעוניין בעוד ערוץ בשליטתו. ועל כן, מלכתחילה, נולד החוק, שלא היה צריך
להיוולד בכלל. בכלל לא היינו צריכים להתכנס כאן ולדון על החוק.

בחוק יש micromanagement וכניסה לפרטים שיש בהם פגיעה קשה, גם בקנה מידה
בינלאומי, בחופש הביטוי. יש בו כל מיני הוראות בימוי לערוץ שיוקם. יש בו
הכנסת אנשים פוליטיים, פרסונליים, פר-אקסלנס, לתוך המועצה. וגם הוא מותיר
פתח להתמודדות לגופים שאין להם רישיון לשדר חדשות. יש כאן סכנה לכניסה של
אנשים עם אינטרסים כלכליים נרחבים, שיפתחו כאן פשוט משרד לובינג בתוך הכנסת
ויפעלו ממנו, תוך שליטה מוחלטת בשידורי הכנסת. וגם יש כוונה מאוד מפורשת.
אני כבר חושבת שאין צורך ברמיזות אחרי האירועים הקשים של אתמול, עם ההחלטה
הנמהרת על דחיית פעולתו של תאגיד השידורים. וכך, בעצם, הרס מוחלט של שני
גופים: גם של רשות השידור וגם של תאגיד השידורים. אנחנו עדים להתנהגות מאוד
כוחנית, שבה יש ראש ממשלה שמייצר לעצמו ערוץ תקשורת. אנחנו מאוד לא רוצים
שערוץ הכנסת יהיה כזה. אני לא חושבת שלמי מסיעות הבית שיושבות כאן יש
איזושהי ביקורת כלפי ערוץ הכנסת בהתנהלותו.

לכן, הגשתי רביזיה. אני מבקשת מהחברים, בלא הבדל השתייכות מפלגתית, כי זה
באמת על מפלגתי; אני מבקשת להצביע בעד הרביזיה ולדחות את החוק הזה, כולו,
מראשיתו ועד סופו. תודה רבה.

דוד ביטן (הליכוד):

כבוד היושב ראש.

היו"ר יואב קיש:

כן. אני רוצה להתייחס, ואחרי זה.

דוד ביטן (הליכוד):

לא, לא התוכן. רק דבר אחד אני רוצה להגיד.

היו"ר יואב קיש:

כן, בבקשה, יושב ראש הקואליציה, חבר הכנסת דוד ביטן.

דוד ביטן (הליכוד):

כשאנחנו קיבלנו החלטות, אמרו לנו: יש ועדה ציבורית. ואיך אתה הולך נגד ועדה
ציבורית? פה יש ועדה ציבורית. פתאום הוועדה הציבורית היא מטעם.

אז כשיש ועדות ציבוריות, צריך להתייחס אליהן ברצינות - - -. תקפתם אותי אז
על השכר וכולי. שיש ועדה ציבורית – איך אתה הולך נגדם? אז זה עובד לשני
הצדדים – הוועדה. בלי להיכנס לתוכן של הדברים. אני לא נכנס - - -. אני
מתייחס לוועדה הציבורית - - -. הייתה ועדה ציבורית בראשות שופטת, והיא
טיפלה בעניין.

מה שאני מבקש מכבוד היושב ראש, זה שבשלב זה לא להצביע על הרביזיה, עד
שאנחנו נשקול את הדברים. אמרה חברתנו. אנחנו נשקול את הדברים לעומק ואז
נחליט אם להצביע או לא להצביע בשביל הרביזיה.

עבדאללה אבו מערוף (הרשימה המשותפת):

רק הערה, ברשותך, כבוד היושב ראש. הטענה של חבר הכנסת דוד ביטן – ועדה
ציבורית. אני הייתי בדיון הראשון של הוועדה הציבורית. הוועדה הציבורית לא
נתנה לנו הוכחה שאכן ככה צריך. והיא ישבה שם והתווכחנו איתה ולא נתנה מענה,
שיגיד לנו לפחות משהו להגיד - - -

יהודה גליק (הליכוד):

יש הבדל - - -

היו"ר יואב קיש:

חבר הכנסת יהודה גליק, סליחה. אני רוצה להגיד כמה דברים לגבי התהליך ומה
שהיה פה.

יהודה גליק (הליכוד):

אבל יש הבדל בין לבוא בטענות לבין להגיד שפעלה במשוא פנים. זו האשמה חמורה
מאוד - - -

היו"ר יואב קיש:

אז אני רוצה להתייחס לזה.

הנקודה היא מאוד פשוטה. אני רוצה רגע להבהיר לכם את התהליך שהיה פה, ואני
מבקש. אני אומר לכם את זה בצורה הכי גלויה. שתבינו בדיוק מה שהיה פה.
הזיכיון של ערוץ הכנסת עמד להסתיים. ביקש יושב ראש הכנסת, אחרי שעברו מעל
לעשר שנים, להקים ועדה ציבורית, שתנתח את המצב, תגיש לו מסקנות. הוא יבחן
את המסקנות, ובהתאם לזה יראה אם נכון לשנות את החקיקה, בהתאם למסקנות.

אני מתנגד לכל ניסיון השמצה כנגד הוועדה הזו או כנגד מי מהאנשים שדיברתי
עליהם, כולל השמצות פרועות וזולות כנגד ראש הממשלה. לא היה שום דבר כזה.

שלי יחימוביץ' (המחנה הציוני):

- - -

היו"ר יואב קיש:

אני אומר לך: אני הבלגתי על הדברים, אבל זה דברים באמת חסרי כל שחר. ואת זה
אני רוצה לשים בצורה הכי ברורה על השולחן.

שלי יחימוביץ' (המחנה הציוני):

- - - אומרת דברים - - -. למה - - -?

היו"ר יואב קיש:

הוועדה הגישה את המסקנות שלה. ישב יושב ראש הכנסת. בחן את המסקנות. אימץ את
רוב המסקנות. לא את הכול. את הרוב, אני חושב. הגיש דו"ח מסודר. הדו"ח הזה
הוצג גם פה, בוועדה. היו דעות שונות. אני מבין. תשמעו, יש דעות שונות לגבי
ערוץ הכנסת. יש דעות שאומרות: אני רוצה ערוץ שרק יראה את המליאה והוועדות
וזהו. זה סוג אחד של אנשים שמאמינים בזה. ויש סוג אחד שאומר: אני רוצה ערוץ
שיותר דומה לערוץ, כמו שיש לנו היום. שבו חברי הכנסת באים ומדברים, ואנחנו
רואים תכניות ערכיות וחשובות לפוליטיקה הישראלית. ואנחנו בחרנו ערוץ בכיוון
הזה.

בגדול, אני יכול להגיד לכם: הערוץ עשה עבודה טובה מאוד. יושב פה מנכ"ל
הערוץ. אני אמרתי את זה גם בדיונים ואני אומר את זה גם עכשיו: אין הערות
לערוץ. בטח לא ברמה דרמטית שמחריגה אותו. והוא גם, מן הסתם, יתמודד בסיבוב
הבא, ואנחנו נשמח לראות אותו בין אחד המתמודדים.

איפה התחילו הבעיות? איפה התחילו הבעיות? אז קודם כל, אני ישבתי על הדבר
הזה עם ידידי, חבר הכנסת מיקי רוזנטל, שיושב מולי, על מספר סעיפים שהיו
בעייתיים, שפגעו בחלק מהאנשים. שאני חושב שגם את, חברת הכנסת שלי
יחימוביץ', הבעת להם התנגדות. בין אם זה היה ביזוי הכנסת, בין אם זה היה
המינויים של האנשים שהוספו למועצת הכבלים והלוויין.

הגענו, לאחר עבודה, באמת לנוסח מאוד מאוזן, שמשקף את כל הדעות. שומר על
מתכונת הערוץ – בגדול, דומה למה שהערוץ היום עושה. עם באמת התייחסות לכך
שנכנס גם אינטרנט, ואנחנו רוצים שידורים באינטרנט.

לצערי, ופה אני אומר את זה לכל חברי הוועדה: לא כולם טרחו להגיע לדיונים
האלה. וכואב לי, חברי הכנסת יגאל גואטה ושולי מועלם-רפאלי, שלא הייתם פה.
ועכשיו, בגלל שלא הייתם פה אתם פתאום באים - - -

קריאות:

- - -

שלי יחימוביץ' (המחנה הציוני):

- - -

היו"ר יואב קיש:

סליחה.

שלי יחימוביץ' (המחנה הציוני):

מה סליחה? - - - מה, אתה מגיע לכל הדיונים ומצביע עליהם - - -?

יגאל גואטה (ש"ס):

יש לי תשובה יותר טובה. אני מאוד לא רוצה לומר אותה.

היו"ר יואב קיש:

אז הנה, תהיה לו. תהיה לו. את כל התשובה שהוא רוצה, אתה תיתן לו - - -

יגאל גואטה (ש"ס):

לא. אני לא רוצה לומר שכשהייתי בדיונים על תאגיד השידור הציבורי, מה נהיה
מזה. וזה נראה לי מהדורה שנייה פה. הולך להיות - - - של ארדואן פה. רק תן
לי לדבר.

היו"ר יואב קיש:

חבר הכנסת יגאל גואטה, אתה תקבל את זכות הדיבור.

דוד ביטן (הליכוד):

כל מה שאתם עושים זה שיא השיאים. מאה אחוז - - -

היו"ר יואב קיש:

חבר הכנסת דוד ביטן, גם אתה תקבל.

יגאל גואטה (ש"ס):

מה עושים? מה עושים, חבר הכנסת דוד ביטן? מה עושים? מה עושים, חבר הכנסת
דוד ביטן? תן לי דוגמה.

דוד ביטן (הליכוד):

- - -

יגאל גואטה (ש"ס):

תן לי דוגמה, בבקשה.

היו"ר יואב קיש:

חבר הכנסת דוד ביטן. חבר הכנסת יגאל גואטה, אני לא - - -. חבר הכנסת יגאל
גואטה, אני קורא לך פעם ראשונה.

יגאל גואטה (ש"ס):

תן לי דוגמה אחת.

דוד ביטן (הליכוד):

- - -

היו"ר יואב קיש:

חבר הכנסת דוד ביטן, פעם ראשונה. אני אוציא את שניכם.

דוד ביטן (הליכוד):

- - - בשביל שניכם - - -

היו"ר יואב קיש:

חבר הכנסת דוד ביטן, אני אוציא את שניכם.

דוד ביטן (הליכוד):

הכול מאה אחוז. נכון? מספיק. באמת, אל תגזימו.

היו"ר יואב קיש:

חבר הכנסת דוד ביטן, אני אוציא את שניכם אם אתם לא מסוגלים להקשיב.

אני אומר לכם בצורה הכי פשוטה, ואני אומר את זה לחברי הקואליציה בוועדה: לא
יכול להיות. עכשיו, תבינו למה עוד נכנס ולמה יש פתאום התנגדות מהקואליציה.
למה? כי השרים מרגישים לא נוח שזה לא הגיע לוועדת השרים לחקיקה. ואני אמרתי
את זה היום גם לשרה איילת שקד: סליחה, החוק הזה - - -

דוד ביטן (הליכוד):

זאת לא הסיבה האמיתית - - -

היו"ר יואב קיש:

השרים מרגישים לא נוח שהחוק לא הגיע - - -

יגאל גואטה (ש"ס):

זו לא הסיבה של כולם.

דוד ביטן (הליכוד):

זו סיבה אחרת - - -

היו"ר יואב קיש:

השרים הרגישו לא נוח. אמרו: איך חוק כזה לא מגיע לוועדת השרים לחקיקה. ואני
אומר פה בצורה הכי ברורה לפרוטוקול: החוק הזה הוא חוק בסמכותה המלאה - - -

דוד ביטן (הליכוד):

מה - - -? מנכ"לית המדינה בוועדת השרים לחקיקה? היא לא מנכ"לית המדינה.
ומה - - -. הבנת? זה המצב.

שולי מועלם-רפאלי (הבית היהודי):

- - -

דוד ביטן (הליכוד):

היא לא מנכ"לית המדינה. פתאום זה מעניין אותה. שלא תמציא סיפורים - - -

שולי מועלם-רפאלי (הבית היהודי):

- - -

היו"ר יואב קיש:

חבר הכנסת דוד ביטן, פעם שנייה.

אוסאמה סעדי (הרשימה המשותפת):

למה בחוק ההדחה לא עשיתם - - -? גם זה לא עבר את ועדת השרים לחקיקה.

היו"ר יואב קיש:

נכון. נכון. אני אסביר לכם. זה לא הדוגמה הראשונה וזה לא תקדים, וחוק ההדחה
לא הגיע לוועדת השרים לחקיקה.

אוסאמה סעדי (הרשימה המשותפת):

זו הצביעות. זה - - -

היו"ר יואב קיש:

ואני אומר לכם שגם החוק הזה – אין שום סיבה להגיע לוועדת השרים לחקיקה. וזה
שהשרים נותנים פה הנחיות לחברי הכנסת לא להצביע בקואליציה נגד – בעיניי זה
פוגע במעמד הוועדה, פוגע במעמד הכנסת.

שלי יחימוביץ (המחנה הציוני):

מתי - - - הקואליציה? - - -

היו"ר יואב קיש:

חוק שהוא בסמכות מלאה של ועדת הכנסת, בתהליך שקוף, שכלל את כל שעות העבודה
האלה. ועכשיו, בגלל נושאים פוליטיים, אנחנו מגיעים למצב שהחוק הזה.

הרי מה לחץ הזמנים? אנחנו רוצים להשלים את החוק הזה עד סוף הכנס הנוכחי,
כדי שנוכל לצאת למכרז בזמן ונוכל להביא את זה - - -

שולי מועלם-רפאלי (הבית היהודי):

מה הבעיה? תביאו את זה ביום ראשון לראשי המפלגות ותציגו את - - -

דוד ביטן (הליכוד):

- - - מה זה שייך?

היו"ר יואב קיש:

חברת הכנסת שולי מועלם-רפאלי, אני מסביר לך את הבעיה. אני מסביר לך את
הבעיה.

שולי מועלם-רפאלי (הבית היהודי):

ביום שני נחזור לפה והכול - - -

דוד ביטן (הליכוד):

- - - ראשי המפלגות? - - -

היו"ר יואב קיש:

כי אנחנו צריכים גם להעביר גם קריאה שלישית, ולא ניתן - - -

דוד ביטן (הליכוד):

- - -

שולי מועלם-רפאלי (הבית היהודי):

חוק העמותות זו הצעת חוק ממשלתית - - -

דוד ביטן (הליכוד):

- - -

היו"ר יואב קיש:

חברת הכנסת שולי מועלם-רפאלי. חברת הכנסת שולי מועלם-רפאלי, פעם ראשונה. יש
פה סדרנים? חבר הכנסת דוד ביטן, אתה פעם שנייה.

איילת נחמיאס ורבין (המחנה הציוני):

למה הלחץ הזה?

קריאות:

- - -

היו"ר יואב קיש:

אני רוצה להסביר ואני רוצה להגיד לכם בצורה הכי ברורה: החוק הזה בסמכות
מלאה של ועדת הכנסת. כל מה שנעשה פה בדיונים היה בשקיפות מלאה. אין שום דבר
שלא נאמר, לא עלה בדו"חות הקודמים. זה שלצערי יש הרגשה כביכול, ובעיניי היא
מוטעית, ואמרתי את זה גם לשרה איילת שקד – שכאילו מישהו ניסה להסתיר מהם
משהו. ממש לא. ישבה פה גם נציגת שרת המשפטים בדיונים, לדעתי.

שלי יחימוביץ' (המחנה הציוני):

כן, והתנגדה לסעיף אחרי סעיף - - -

היו"ר יואב קיש:

היא יכולה להתנגד לחלק מהסעיפים. אין שום בעיה.

שלי יחימוביץ' (המחנה הציוני):

פשוט לא הקשבת לה.

דוד ביטן (הליכוד):

חברת הכנסת שלי יחימוביץ', את מקבלת כל מה ששרת המשפטים - - -?

שלי יחימוביץ' (המחנה הציוני):

לפעמים כן.

דוד ביטן (הליכוד):

- - -

היו"ר יואב קיש:

ולכן, אני רוצה לסכם ולהגיד לכם מה האופציות שעומדות עכשיו בפני הוועדה.
אני אומר לכם: אני לא סוגר את הרביזיה. אני לא אסגור את הרביזיה עכשיו.
אנחנו לא נביא אותו לקריאה ראשונה היום. המשמעות היא כזו: מכיוון שאם לא
נספיק להעביר אותו בכנס הזה בקריאה שלישית, אנחנו נחליט אם אנחנו פונים
לערוץ להארכת הזמן. יכול להיות שלא נפנה, ויכול להיות שבמאי 2017 לא יהיה
ערוץ הכנסת אם לא נשלים את החקיקה. זו גם אופציה. ואם מישהו רוצה פה לסגור
את הערוץ, ויכול להיות שיש כאלה אינטרסנטים שרוצים, אז זו הדרך שלכם –
למנוע ממני את החקיקה עד סוף החודש.

איילת נחמיאס ורבין (המחנה הציוני):

- - - למנוע ממך?

שלי יחימוביץ' (המחנה הציוני):

- - -

היו"ר יואב קיש:

זו תהיה הדרך. ואז האינטרסים יהיו ברורים.

איילת נחמיאס ורבין (המחנה הציוני):

אנחנו מונעים - - -? - - - שלך?

שלי יחימוביץ' (המחנה הציוני):

אתה מאיים?

היו"ר יואב קיש:

אני רוצה ערוץ פתוח ועובד.

שלי יחימוביץ' (המחנה הציוני):

אתה מאיים?

איילת נחמיאס ורבין (המחנה הציוני):

- - - שלך?

היו"ר יואב קיש:

אני אומר תוצאות. מה שיכול להיות.

איילת נחמיאס ורבין (המחנה הציוני):

- - -

שלי יחימוביץ' (המחנה הציוני):

אתה מאיים.

היו"ר יואב קיש:

חברת הכנסת שלי יחימוביץ', אני אומר בצורה הכי ברורה: - -

שלי יחימוביץ' (המחנה הציוני):

אתה מאיים. אתה מאיים.

שולי מועלם-רפאלי (הבית היהודי):

- - - תקשורת ראויה - - -

שלי יחימוביץ' (המחנה הציוני):

אתה מאיים. זה לא תקין, האיום - - -

דוד ביטן (הליכוד):

- - -

שלי יחימוביץ' (המחנה הציוני):

- - -

דוד ביטן (הליכוד):

- - -

היו"ר יואב קיש:

- - אם החוק של הוועדה לא יסיים חקיקה בקריאה שלישית - -

שלי יחימוביץ' (המחנה הציוני):

האיום הזה לא תקין ולא מקובל.

היו"ר יואב קיש:

- - אם החוק לא יעבור בקריאה שלישית, הערוץ הזה, במאי 2017, מפסיק את
הזיכיון שלו. הוא כבר קיבל הארכה חצי שנה.

דוד ביטן (הליכוד):

- - - מקבל מיליארדים. זה היה בלחץ פוליטי.

היו"ר יואב קיש:

טוב. אני סוגר את הישיבה.

הישיבה ננעלה בשעה 15:22.
