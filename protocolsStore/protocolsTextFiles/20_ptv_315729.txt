הכנסת העשרים

מושב שני

פרוטוקול מס' 53

מישיבת ועדת הכנסת

יום שני, כ' בחשון התשע"ו (02 בנובמבר 2015), שעה 10:30

סדר היום:

א. קביעת ממלא מקום קבוע לוועדה המשותפת לתקציב הביטחון.

ב. הרכב הוועדה המשותפת של ועדת הכלכלה וועדת החינוך, התרבות והספורט לפי
חוק הרשות

השניה לטלויזיה ורדיו.

ג. 1. הצעת חוק-יסוד: הכנסת (תיקון - רציפות הכהונה של יושב ראש הכנסת).

2. הצעת חוק הכנסת (תיקון - רציפות הכהונה של יושב ראש הכנסת),
התשע"ה-2015 - הכנה לקריאה ראשונה.

ד. בקשת הממשלה להקדמת הדיון בהצעות חוק, לפני הקריאה הראשונה.

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

יואל חסון

אחמד טיבי

ינון מגל

מרב מיכאלי

אברהם נגוסה

איילת נחמיאס ורבין

יואב קיש

אלעזר שטרן

חברי הכנסת:

עמר בר-לב

ענת ברקו

ג'מאל זחאלקה

טלי פלוסקוב

נורית קורן

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  גיל ברינגר        –   עו"ד, נציג שרת המשפטים
  ----------------- --- -------------------------------------------------
  דקלה חורש         –   עו"ד, משרד הכלכלה

  שי לינדנר         –   יועץ לשר, משרד הכלכלה

  נילי ברוש         –   יועצת השר אריה דרעי, משרד הכלכלה

  מירה פיירשטיין    –   ראש אגף בכיר משאבי אנוש ופיתוח ארגוני, הכנסת

  לבנה כהן          –   סגנית ראש אגף בכיר משאבי אנוש, הכנסת
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

טלי רם

א. קביעת ממלא מקום קבוע לוועדה המשותפת לתקציב הביטחון

היו"ר דוד ביטן:

רבותי, אני פותח את ישיבת ועדת הכנסת. נתחיל בסעיף ג' על סדר-היום: קביעת
ממלא מקום קבוע לוועדה המשותפת לתקציב הביטחון. הכוונה היא שחבר הכנסת
דיכטר יהיה ממלא מקום קבוע של חברת הכנסת ענת ברקו.

יש התנגדות? זה משהו פנים סיעת הליכוד. מי בעד?

הצבעה

בעד – רוב

הבקשה למנות את חבר הכנסת אברהם דיכטר ממלא מקום קבוע לוועדה המשותפת
לתקציב הביטחון, נתקבלה.

אחמד טיבי (הרשימה המשותפת):

ככה הוא גומר? ראש שב"כ.

היו"ר דוד ביטן:

כל אחד והשאיפות שלו. הוא רוצה להיות שר, הוא לא רוצה להיות ממלא מקום.

יואל חסון (המחנה הציוני):

אולי שיהיה ממלא מקום שר?

היו"ר דוד ביטן:

יכול להיות. אפשר לתקן את התקנון, את החוק. תיקנו את כל החוקים, נתקן גם את
זה.

יואב בן צור (ש"ס):

אני רוצה למנות פה ממלא מקום לאיציק וקנין לוועדה המשותפת.

היו"ר דוד ביטן:

בבקשה. תגיד מי.

יואב בן צור (ש"ס):

יואב בן צור.

היו"ר דוד ביטן:

באיזו ועדה? זאת?

יואב בן צור (ש"ס):

כן, הוועדה המשותפת.

אתי בן יוסף:

הוא חבר קבוע?

היו"ר דוד ביטן:

אוקיי. יואב בן צור, ממלא מקום של?

יואב בן צור (ש"ס):

איציק וקנין.

היו"ר דוד ביטן:

כמו בבית כנסת, שמברכים ברכות אז כל אחד זורק שם. מי בעד?

ארבל אסטרחן:

זה לא על סדר-היום.

היו"ר דוד ביטן:

עוד מישהו רוצה ממלא מקום בוועדה הזאת?

אחמד טיבי (הרשימה המשותפת):

חכה. קודם נשים מי במשותפת.

היו"ר דוד ביטן:

זה לא בוועדה הזאת, הוועדה קיימת.

אתי בן יוסף:

בוועדה לתקציב הביטחון.

ארבל אסטרחן:

הוא צריך להיות חבר - - -

ג'מאל זחאלקה (הרשימה המשותפת):

תקציב הביטחון? לא רוצה. את כל הוועדה תן לנו.

קריאות:

- - -

אחמד טיבי (הרשימה המשותפת):

או שאנחנו חברים עם רוב בוועדה, או - - -

ארבל אסטרחן:

מבין חברי הוועדה שמטעמה הוא מכהן.

היו"ר דוד ביטן:

אי אפשר, חבר הכנסת בן צור, אתה צריך להיות חבר.

יואב בן צור (ש"ס):

אז תמנה את מרגי.

אתי בן יוסף:

מרגי חבר ועדת כספים?

יואב בן צור (ש"ס):

ממלא מקום קבוע.

ארבל אסטרחן:

לא. רק מבין חברי הוועדה שמטעמה הוא מכהן.

היו"ר דוד ביטן:

מי החבר שלכם בוועדת הכספים?

יואב בן צור (ש"ס):

וקנין.

ארבל אסטרחן:

אז אי אפשר ממלא מקום.

היו"ר דוד ביטן:

רק וקנין? אז אי אפשר ממלא מקום?

ארבל אסטרחן:

לא, אי אפשר.

היו"ר דוד ביטן:

אם הוא לא בא אז מפסידים אחד? אז אחמד טיבי יכול להחליף אותו, מה הבעיה.

ארבל אסטרחן:

אם זה ישיבות שהן חסויות, לא יכול לבוא במקומו כל אחד.

יואב בן צור (ש"ס):

אם אני חבר בוועדת חוץ וביטחון?

קריאות:

- - -

ארבל אסטרחן:

סליחה, אבל ממלא המקום הקבוע יכול להיות רק מבין חברי הוועדה שמטעמה אותו
חבר מכהן בוועדה המשותפת.

היו"ר דוד ביטן:

דרך אגב, רצינו לעשות את הפיילוט של המחשוב על מנת שתהיה שקיפות מה כל אחד
מצביע. יש איזושהי בעיה עם ההרשאות, הם לא מצליחים להסתדר עם זה. אני גם
ביקשתי שזה לא יהיה במחשבים אלא בטאבלט, שיהיה יותר קל. זה יידחה
בשבוע-שבועיים.

קריאה:

ההצבעה באלקטרוני?

היו"ר דוד ביטן:

כן. הבנו שתהיה בעיה עם זה.

ב. הרכב הוועדה המשותפת של ועדת הכלכלה וועדת החינוך, התרבות והספורט לפי
חוק הרשות השניה לטלויזיה ורדיו

היו"ר דוד ביטן:

הרכב הוועדה המשותפת של ועדת הכלכלה וועדת החינוך, התרבות והספורט לפי חוק
הרשות השניה לטלויזיה ורדיו. נתנו לנו רשימה שהיא לא מקובלת, אין בה את כל
הסיעות. אנחנו נעשה כמו בוועדות השונות שקבענו 15 חברים ואז כולם נכנסו.
צריך להיות תיקו?

ארבל אסטרחן:

כן, מספר שווה משתי הוועדות.

היו"ר דוד ביטן:

אז 14 חברים כדי שכל הסיעות יהיו מיוצגות. את הרכב הרשימה אנחנו נקבע אחר
כך, נביא את זה לאישור בישיבה הבאה, אבל אנחנו מאשרים את הקמת הוועדה.

אחמד טיבי (הרשימה המשותפת):

מה מטרת הוועדה הזאת, סליחה?

ארבל אסטרחן:

יש לה תפקידים שונים בחוק הרשות השנייה. הפנייה של שר האוצר כרגע היא בגלל
שהם רוצים לקבוע תמורה בעד תקופת הארכה לבעל זיכיון לשידורי טלוויזיה בערוץ
השלישי. הקביעות בעניין הזה אלה קביעות של השר, באישור הוועדה המשותפת.

יואב בן צור (ש"ס):

מי רשאי להיות בוועדה?

איילת נחמיאס ורבין (המחנה הציוני):

מי שחבר בוועדת הכלכלה או בוועדת החינוך.

ארבל אסטרחן:

זו ועדה משותפת לוועדות הכלכלה והחינוך, בראשות כלכלה.

יואב בן צור (ש"ס):

מי שהיה בוועדה של רשות השידור?

ארבל אסטרחן:

זה לא קשור.

היו"ר דוד ביטן:

אנחנו קיבלנו שמות מראשי הוועדות. עם כל הכבוד להם, הם לא קובעים אבסולוטית
בעניין הזה. אנחנו נדאג לזה. אין פה איזון, אין פה את כל המפלגות, לא יודע
מאיפה הביאו את השמות.

אנחנו נתקן את זה. נשתדל אחרי כן לעשות הפסקה קטנה ולתקן את זה.

ישראל אייכלר (יהדות התורה):

תהיה לכל הסיעות נציגות?

היו"ר דוד ביטן:

לכל הסיעות יהיו נציגים. כמו שעשינו בכל הוועדות הקודמות, אין שום סיבה שזה
לא יהיה הפעם.

לאגודה אין נציג, לבית היהודי אין פה נציג, לבית המשותף – לא יודע איך
הגעתי לזה.

יואל חסון (המחנה הציוני):

המוניציפלי לא יוצא ממך.

מרב מיכאלי (המחנה הציוני):

לא. הבית המשותף והרשימה היהודית.

נורית קורן (הליכוד):

דוד, יש לך יותר מדי פליטות פה היום.

קריאות:

- - -

ג. 1. הצעת חוק-יסוד: הכנסת (תיקון - רציפות הכהונה של יושב ראש הכנסת)

2. הצעת חוק הכנסת (תיקון מס' ) (רציפות הכהונה של יושב ראש הכנסת),
התשע"ו-2015 – הכנה לקריאה ראשונה

היו"ר דוד ביטן:

אנחנו נעבור לסעיף א' על סדר-היום.

אתי בן יוסף:

שתי הצעות החוק של הרציפות.

יואל חסון (המחנה הציוני):

אני אשמח להבין ממך, אדוני, מה הדחיפות, מה הרצון, מה ההיגיון - -

היו"ר דוד ביטן:

למה דחיפות?

יואל חסון (המחנה הציוני):

- - מה האינטרס. האם הולכים לבחירות, אדוני?

היו"ר דוד ביטן:

אני לא אמרתי שיש בזה דחיפות. זאת הצעת חוק מסוימת שאנחנו מבקשים לתקן, אין
בזה שום דחיפות. היא תחול מהקדנציה הבאה.

יואל חסון (המחנה הציוני):

איפה זה בא, למה זה בא, מה קרה?

איילת נחמיאס ורבין (המחנה הציוני):

מה הרקע?

אחמד טיבי (הרשימה המשותפת):

נגד מי?

היו"ר דוד ביטן:

אני אגיד לכם. היום, יושב-ראש הכנסת הוא אחד מסמלי השלטון, ואין שום סיבה
שאם יושב-ראש כנסת נבחר לכנסת - יושב-ראש מכהן - - -

איילת נחמיאס ורבין (המחנה הציוני):

אבל אם הוא לא נבחר?

היו"ר דוד ביטן:

אם הוא לא נבחר, אז יחול הדין הקודם, אין בעיה. אני תכף אסביר, אתם סתם
מתפרצים.

הרעיון הוא פשוט. אם יושב-ראש כנסת נבחר כחבר כנסת לכנסת החדשה, אז יחול
עליו דין רציפות במובן זה שהוא ימשיך חודש, וכשייבחר יושב-ראש חדש, הוא
יעזוב.

אין שום סבירות והיגיון לקחת יושב-ראש מכהן, להגיד לו, לך הביתה לחודש,
חודש וחצי, ועכשיו יבוא ותיק חברי הכנסת. זה אולי נחמד, אבל זה לא
קונסטיטוציוני, אין בזה שום היגיון - -

מרב מיכאלי (המחנה הציוני):

ההפך הוא הנכון.

היו"ר דוד ביטן:

- - מה גם שהיושב-ראש הזמני, על-פי כל הכללים, יכול לבוא, להחליף את כל
ה-staff, לעשות "ברדק" שלם למשך שבועיים. אין שום היגיון גם בזה.

יואל חסון (המחנה הציוני):

אז תטפל בזה.

מרב מיכאלי (המחנה הציוני):

אבל זה לא קרה מעולם. זה קשקוש.

היו"ר דוד ביטן:

אני חושב שההסדר הקיים לאורך 60 שנה, אין לו שום תכלית. הנושא הזה של לקחת
את ותיק חברי הכנסת, במקרה, שהוא הוותיק, ולעשות אותו יושב-ראש לחודש, חודש
וחצי - - -

עמר בר-לב (המחנה הציוני):

זה לא במקרה. הוא עם המון ניסיון.

היו"ר דוד ביטן:

אני אומר, אם יושב-ראש נבחר, והוא כבר מכהן, מה הקשר לוותיקות ולניסיון?
אין לו פחות ניסיון מהיושב-ראש.

יואב קיש (הליכוד):

מה קורה אם היושב-ראש לא נבחר?

היו"ר דוד ביטן:

אז חל הדין הקודם. הוא הופך להיות ותיק חברי הכנסת.

יואב קיש (הליכוד):

אוקיי. אז בסדר גמור.

היו"ר דוד ביטן:

מי שרוצה להתייחס, בבקשה. זה הרעיון, זה ההיגיון שעומד מחוץ לעניין הזה.
דיבר אתי גם עמיר, זה לא נגדו – הוא לא פה.

איילת נחמיאס ורבין (המחנה הציוני):

אבל זה ככה מרגיש.

היו"ר דוד ביטן:

מה לעשות. אנחנו מדברים על שינוי קונסטיטוציוני, חוקתי - -

מרב מיכאלי (המחנה הציוני):

בלתי מוצדק בעליל.

היו"ר דוד ביטן:

- - ואחד מסמלי השלטון. חייב להיות דין רציפות, לא צריך לעשות סלט לחודש
מכל דבר. וזה לא דחוף אבל זה יחול מהכנסת הבאה, מתי שלא יהיו הבחירות.
בינתיים, כמו שאני רואה לא יהיו בחירות.

איילת נחמיאס ורבין (המחנה הציוני):

מעניין שזה הובא פעם ראשונה בכנסת הזאת. מעניין.

יואל חסון (המחנה הציוני):

אולי תעבירו חוק-יסוד שלא יהיו בחירות בכלל.

היו"ר דוד ביטן:

רעיון טוב.

יואל חסון (המחנה הציוני):

כל כך בקלות משנים פה חוקי-יסוד?

היו"ר דוד ביטן:

דווקא רעיון לא רע. אתה רוצה שנביא את זה?

איילת נחמיאס ורבין (המחנה הציוני):

איך קוראים לזה? החוק היפני?

היו"ר דוד ביטן:

תביאו אתם ואנחנו נתמוך. תביאו את זה ואנחנו נתמוך. בבקשה, מרב.

יואל חסון (המחנה הציוני):

אני אתנגד.

היו"ר דוד ביטן:

הנה, היא עדה. היא ביקשה ממני לדחות את זה כבר שבועיים. דחיתי את זה.

איילת נחמיאס ורבין (המחנה הציוני):

אנחנו כולנו עושים מה שמרב מבקשת. תתרגל.

מרב מיכאלי (המחנה הציוני):

אדוני היושב-ראש, ההפך הוא הנכון. לא רק שהמצב הקיים הוא קונסטיטוציוני
פי-מיליון יותר מאשר אתה מציע, אלא אתה מציע מצב שבו יושב-ראש נבחר על-ידי
כנסת שכבר אין אותה, התפזרה, איננה, לא קיימת.

היו"ר דוד ביטן:

הוא נבחר עוד פעם. שימי לב.

מרב מיכאלי (המחנה הציוני):

אבל הוא נבחר להיות חבר כנסת או חברת כנסת, לא משנה. הוא לא נבחר להיות
יושב-ראש. עם כל הכבוד, היושב-ראש היום, כשהוא רץ בבחירות ברשימת
המפלגה - - -

היו"ר דוד ביטן:

גם היושב-ראש הוותיק, הוא לא נבחר - -

מרב מיכאלי (המחנה הציוני):

אני לא התפרצתי לדבריך באמצע.

היו"ר דוד ביטן:

- - נותנים לו את זה באופן אוטומטי. גם הוא לא נבחר לשום דבר.

איילת נחמיאס ורבין (המחנה הציוני):

כמקובל - - -

מרב מיכאלי (המחנה הציוני):

מאה אחוז, והוא מקבל על זה - - -

היו"ר דוד ביטן:

בשביל זה אנחנו מוציאים תיקון חקיקה, שזה לא יקרה. נקבל את זה בהתאם לחוק.

מרב מיכאלי (המחנה הציוני):

אדוני, תן לי לעשות נקודה מהתחלה ועד הסוף בבקשה.

היו"ר דוד ביטן:

בבקשה.

מרב מיכאלי (המחנה הציוני):

יש דבר שעובד, כמו שאמרת בצדק, 67 שנה. האמריקניות אומרות: If it ain’t
broke don’t fix it. מה שלא מקולקל, באמת, אל תתקן.

בניגוד למה שאמרת, מעולם לא קרה שחבר כנסת ותיק שכיהן כיושב-ראש, לא משנה
לאיזו תקופה זמנית, ניצל לרעה את המעמד שלו, החליף עובדות ועובדים, שינה
סדרי עולם, השתמש לרעה בכוחו. להפך, הדבר הזה הוא חלק מכבוד הכנסת.

היו"ר דוד ביטן:

אבל יש אופציה שהוא יעשה את זה? יש אופציה בחוק. מה זה חשוב מה נעשה?

מרב מיכאלי (המחנה הציוני):

אבל למה צריך לשנות?

היו"ר דוד ביטן:

אנחנו מדברים על הליך חקיקה.

מרב מיכאלי (המחנה הציוני):

אני שוב אומרת. אין שום תוקף חוקתי לתת למי שהיה יושב-ראש בכנסת הקודמת
להיות עכשיו יושב-ראש בכנסת חדשה, שלא בחרה.

היו"ר דוד ביטן:

בדין רציפות. לחודש.

מרב מיכאלי (המחנה הציוני):

אין בזה שום היגיון חוקתי. ההפך.

ינון מגל (הבית היהודי):

פה במקרה הזה, יולי אדלשטיין המשיך, אז היה פה דין רציפות. מצד שני, יכול
להיות - -

היו"ר דוד ביטן:

לא, זה לא דין רציפות.

ינון מגל (הבית היהודי):

- - שהיו מחליטים על יושב-ראש חדש. היו מחליטים שדוד ביטן הוא היושב-ראש,
ואז זה אומר לקחת מיולי את הכיסא.

היו"ר דוד ביטן:

לא, דין רציפות זה לא שאותו אדם ימשיך עוד קדנציה. דין רציפות, הכוונה
שבמצב זמני, ממשיך הקיים – אם הוא נבחר – הוא חייב להיבחר כדי להיות
יושב-ראש.

מרב מיכאלי (המחנה הציוני):

אבל אין שום הצדקה לדבר הזה.

היו"ר דוד ביטן:

זה לא דין רציפות לתמיד.

מרב מיכאלי (המחנה הציוני):

אדוני, אין לזה שום הצדקה.

היו"ר דוד ביטן:

זה לא דין רציפות. דין רציפות זה שבאה ממשלת ישראל, היא ממשיכה עד שנבחרת
ממשלה חדשה.

מרב מיכאלי (המחנה הציוני):

אין שום הצדקה לזה, לא חוקתית, לא הגיונית וגם לא מבחינת ההגינות הבסיסית
של האופן שמתנהל המשכן הזה.

לתת את הכבוד הזה לזקן חברי הכנסת - - -

ארבל אסטרחן:

ותיק חברי הכנסת. פעם זה היה זקן חברי הכנסת.

מרב מיכאלי (המחנה הציוני):

ותיק חברי או חברות הכנסת, זה חלק מהתפיסה של הכבוד העצמי של הכנסת, הכבוד
שהיא נותנת לחברות ולחברים שלה, זה דבר שהוכיח את עצמו להיות ממלכתי ממדרגה
ראשונה, וככה זה צריך להישאר.

היו"ר דוד ביטן:

מה ממלכתי? שהוא נבחר במקרה לחודש? מה ממלכתי?

מרב מיכאלי (המחנה הציוני):

הוא לא נבחר. הוא ממונה באופן זמני מבחינת הנוהגים.

היו"ר דוד ביטן:

בסדר, לחודש ימים. כל הסמכויות של היושב-ראש.

מרב מיכאלי (המחנה הציוני):

מאה אחוז, ומעולם לא קרה שהוא ניצל אותן לרעה.

איילת נחמיאס ורבין (המחנה הציוני):

מה הוא עשה בהן?

מרב מיכאלי (המחנה הציוני):

מעולם לא קרה. תמיד היה כבוד בכנסת להתנהלות של הכנסת.

היו"ר דוד ביטן:

לא אמרתי שקרה. לכן אמרתי שזה משהו עקרוני, זה לא קשור לאדם זה או אחר.

איילת נחמיאס ורבין (המחנה הציוני):

אבל זה כן מרגיש ככה.

מרב מיכאלי (המחנה הציוני):

אתה לוקח מצב שיש בו יציבות - - -

היו"ר דוד ביטן:

אתם באים בגלל שעמיר פרץ אומר, אתם פוגעים בי. אני לא פוגע בו.

איילת נחמיאס ורבין (המחנה הציוני):

כן. קודם כול, מותר לי להיפגע בשם עמיר פרץ, מה קרה?

היו"ר דוד ביטן:

לא פוגע בו. יכול להיות שהוא לא ייבחר בפעם הבאה.

יואב קיש (הליכוד):

בדיוק. מי אמר שהוא ייבחר?

היו"ר דוד ביטן:

מי אמר שהוא ייבחר? אצלכם בעבודה אפשר לדעת אם הוא ייבחר או לא?

מרב מיכאלי (המחנה הציוני):

אדוני, אתה לוקח מצב שיש בו יציבות, שמאז ומעולם נבחרת כנסת, ולכן ותיק
חברי הכנסת הוא היושב-ראש עד שנבחר יושב-ראש חדש, ואתה יוצר מצב שבו יכול
להיות שהיושב-ראש היוצא נבחר, יכול להיות שהוא לא נבחר, יכול להיות שאתה
יוצר מצב שהוא לעומתי לעומת ממשלה שצריכה עכשיו לקום ולהתחיל לתפקד. אתה
עושה בלגאן, ובעיקר אתה עושה את זה בלי שום היגיון חוקתי שאפשר להצדיק
אותו.

היו"ר דוד ביטן:

אני חושב שיש בזה היגיון חוקתי.

מרב מיכאלי (המחנה הציוני):

חוץ מאשר מה שנראה כמו הרצון להשאיר את יולי אדלשטיין, מתוך הנחה שאתם
תישארו בשלטון לנצח, מה שלא יקרה כשלעצמו.

היו"ר דוד ביטן:

לא. זה שינוי חוקתי, זה לא קשור.

מרב מיכאלי (המחנה הציוני):

וגם ככל שיושב-ראש הכנסת – באמת, כולנו, יש לנו כבוד גדול אליו – זה לא
מצדיק לתת לו את המינוי אחרי שנבחרה כנסת חדשה.

היו"ר דוד ביטן:

אז אני אומר שיש לזה תקדימים במישור החוקתי, שיש דין רציפות זמני, ואין שום
היגיון שיושב-ראש שמכהן כיושב-ראש, והוא נבחר שוב, יגידו לו עכשיו, לך
הביתה לשבועיים.

אני לא רואה את זה כדבר מכובד, לא לתפקיד היושב-ראש ולא לשום דבר, מה גם
שהיושב-ראש הנכנס, במקרה, על סמך ותק, יכול לעשות איזה שינוי שהוא רוצה
בחודש הזה, שזה גם כן לא סביר.

מרב מיכאלי (המחנה הציוני):

אבל שוב אני אומרת. אדוני, באמת, יש ניסיון. אנחנו כבר הכנסת העשרים, זה לא
קרה מעולם.

היו"ר דוד ביטן:

בסדר. אנחנו מדברים על שינוי. זה לא משנה. גם כשאני הולך לעשות חוזה
שכירות, אני כותב שם סעיף – אם תהיה הפרה, ישלמו לי פיצויים. אני כותב את
זה. אני לא רוצה שתהיה הפרה, אבל יכול להיות שתהיה.

מרב מיכאלי (המחנה הציוני):

אז בוא נעשה כמו דין רציפות, שהכנסת תצטרך לאשר את היושב-ראש היוצא. אם
אנחנו הולכות לפי רציפות, בוא נלך לפי זה. הכנסת צריכה לאשר להחיל רציפות -
-

היו"ר דוד ביטן:

אבל אחרי חודש הולכים לבחירות, אין שום בעיה.

מרב מיכאלי (המחנה הציוני):

- - על היושב-ראש, ואם הכנסת לא מאשרת את הרציפות של היושב-ראש היוצא, אז
יהיה באמת ותיק חברי הכנסת.

יואב קיש (הליכוד):

מה עשית? רק בלגאן.

מרב מיכאלי (המחנה הציוני):

אם בלגאן, אז בלגאן. בוא.

איילת נחמיאס ורבין (המחנה הציוני):

אנחנו עשינו בלגאן?

מרב מיכאלי (המחנה הציוני):

אנחנו אומרות להפך, יש סדר הכול עובד פיקס. אתם באים לערבב. למה? למה?

יואב קיש (הליכוד):

אני אשיב בזכות הדיבור שלי.

איילת נחמיאס ורבין (המחנה הציוני):

אז אני אומר לך ככה. לפעמים, יושב-ראש הוועדה מביא רעיונות - - -

מרב מיכאלי (המחנה הציוני):

נראה לך שזה רעיון של יושב-ראש הוועדה?

איילת נחמיאס ורבין (המחנה הציוני):

מרב יקרה שלי, נשבעת לך, הייתי מסיימת את המשפט, היית מסכימה איתי.

היו"ר דוד ביטן:

צחי הוא ותיק חברי הכנסת. אם הוא לא נבחר, אתה צריך להיות ותיק או גפני?

קריאות:

- - -

צחי הנגבי (הליכוד):

אני מקווה ש - - -

היו"ר דוד ביטן:

הנה, צחי כבר כועס שזה חוק נגדו, הוא אומר.

איילת נחמיאס ורבין (המחנה הציוני):

נכון, אני גם חושבת.

קריאות:

- - -

היו"ר דוד ביטן:

אם הוא לא ייבחר, עמיר פרץ, אז הוא צריך להיות יושב-ראש.

איילת נחמיאס ורבין (המחנה הציוני):

אנחנו נגן על צחי בחירוף נפש.

קריאות:

- - -

צחי הנגבי (הליכוד):

אני מוותר ליולי אדלשטיין.

קריאה:

גפני בא לפניו.

היו"ר דוד ביטן:

גפני לפניך.

אחמד טיבי (הרשימה המשותפת):

לפי הוותק או הגיל?

קריאה:

אז למה אתם נגד גפני? למה נגד גפני, באמת.

קריאות:

- - -

איילת נחמיאס ורבין (המחנה הציוני):

אדוני היושב-ראש, תקרא את חברי הוועדה לסדר.

קריאה:

גפני בטוח ייבחר לחבר כנסת.

היו"ר דוד ביטן:

גפני, מה זה בטוח. זה בחירה לכל החיים, גפני.

איילת נחמיאס ורבין (המחנה הציוני):

חבר הכנסת טיבי, אם אתה לא רוצה שאני אפסיק להגיד לך בוקר טוב, תפסיק
להפריע לי. אני רוצה לומר, לפעמים - - -

היו"ר דוד ביטן:

חשבתי שדבר כזה יהיה - - -

איילת נחמיאס ורבין (המחנה הציוני):

לא, לא, לא, לא. אני אגיד לך למה. כשאתה מביא יוזמות שקשורות לאופן עבודת
הכנסת, שאני חושבת שיש בהן הרבה שכל - - -

היו"ר דוד ביטן:

גם זה קשור לעבודת הכנסת.

איילת נחמיאס ורבין (המחנה הציוני):

דוד ביטן, אתה מפריע לי.

היו"ר דוד ביטן:

לא, רק הערתי הערה.

יואל חסון (המחנה הציוני):

אי אפשר לקרוא אותך לסדר, אתה היושב-ראש. תן לה לדבר.

היו"ר דוד ביטן:

אני קורא לעצמי לסדר. דברי.

איילת נחמיאס ורבין (המחנה הציוני):

בדיוק, תקרא את עצמך לסדר או שאני אבקש לעצמי את הפטיש.

היו"ר דוד ביטן:

פעם ראשונה, אני קורא לסדר פעם ראשונה. קרה שפעם יושב-ראש הוציא את עצמו?

אחמד טיבי (הרשימה המשותפת):

קרה משהו אחר, מעל הדוכן – זה סיפור ידוע.

יואב בן צור (ש"ס):

יתברר בוועדת האתיקה.

אחמד טיבי (הרשימה המשותפת):

שמישהו ניהל ישיבה, וקרא לעצמו לסדר, ונתן לעצמו זכות דיבור - - -

היו"ר דוד ביטן:

יש דבר כזה?

אחמד טיבי (הרשימה המשותפת):

כנס ליו-טיוב. מה קרה לך? אחד הקטעים ההיסטוריים.

היו"ר דוד ביטן:

זה לא אתה?

יואל חסון (המחנה הציוני):

כנס ליו-טיוב, לאינסטגרם, לפייסבוק, הכול שם.

איילת נחמיאס ורבין (המחנה הציוני):

זה נשמע כמו משהו שמתאים לו. אתה יודע מה מעצבן אותי? שגם כשאני רוצה קצת
לפרגן לך, כשאתם מביאים כזה דבר לא חיוני ומיותר, אז אתה מפריע לי.

ינון מגל (הבית היהודי):

תגידו למה לא, בלי סופרלטיבים.

איילת נחמיאס ורבין (המחנה הציוני):

אני אגיד לך למה. עכשיו גם אתה מפריע לי? כשאתה מביא רעיונות עקרוניים שהם
טובים וחשובים לעבודת הכנסת, זה מצוין. פה יש משהו שעובד, מתפקד, נעשה
בצורה הגיונית. אתה יודע, יש פה גם דווקא משהו שמכבד את הכנסת ואת חברי
הכנסת, כולל את חברי הכנסת הוותיקים, איזה סוג של אמירה שאומרת – אתם באמת,
מה שנקרא, משוכני הבית הוותיקים, אנחנו מכבדים אתכם.

לא נתקלתי אף פעם, אני חושבת שוותיקי הבית הזה מעולם לא נתקלו באיזושהי
בעיה על הרקע הזה.

היו"ר דוד ביטן:

יש לי הסתייגות ממגל, הוא אומר שהיושב-ראש הזמני חייב להיות מיהודה
ושומרון. תכף אנחנו נתייחס לזה.

איילת נחמיאס ורבין (המחנה הציוני):

אה, זה נשמע לי מאוד הגיוני. זה באמת הדבר הבא שאתם תביאו.

היו"ר דוד ביטן:

לא יודע. הוא מביא הסתייגות.

איילת נחמיאס ורבין (המחנה הציוני):

אני לא אתפלא. אני פשוט לא מבינה - -

יואל חסון (המחנה הציוני):

או תושב מדינת יהודה.

איילת נחמיאס ורבין (המחנה הציוני):

- - אם אתה תצליח להסביר לנו - - -

היו"ר דוד ביטן:

עוד מעט. עוד מעט. אנשים ביקשו לדבר.

איילת נחמיאס ורבין (המחנה הציוני):

דוד, אני מסיימת.

קריאות:

- - -

איילת נחמיאס ורבין (המחנה הציוני):

זה הוועדה שהכי הרבה מפריעים בה כל הזמן, זה פשוט לא יכול להיות.

יואל חסון (המחנה הציוני):

אי אפשר לדבר פה.

ענת ברקו (הליכוד):

כן, זה נכון. הפרעת קשב שעוברת לציבור.

איילת נחמיאס ורבין (המחנה הציוני):

ענת, סליחה, אני מבקשת, תנו לסיים לדבר.

קריאות:

- - -

איילת נחמיאס ורבין (המחנה הציוני):

סליחה, ענת, זה ממש חוצפה. את מפריעה לי ואת מטיחה לי שזה לא מונולוג,
כשכולם פה מדברים? סליחה.

אתי בן יוסף:

למה העוזרים פונים?

יואל חסון (המחנה הציוני):

מה, באתם להיות מכונת הצבעה?

איילת נחמיאס ורבין (המחנה הציוני):

אתי, זה בדיוק העניין.

יואל חסון (המחנה הציוני):

חברת הכנסת ברקו, באת להיות מכונת הצבעה? באמת.

ענת ברקו (הליכוד):

חבר הכנסת חסון - - -

יואל חסון (המחנה הציוני):

זה לא מעניין אותך הרי.

יואב קיש (הליכוד):

אתם מכונת הצבעה, הכול נגד. יואל, אתם הכול נגד, לא מעניין אתכם כלום.
מגיעה הצעה – נגד.

יואל חסון (המחנה הציוני):

לא נכון.

קריאות:

- - -

איילת נחמיאס ורבין (המחנה הציוני):

לא, לא, יואב.

יואב קיש (הליכוד):

מגיעה הצעה – נגד. עוד לא הבנו מה קורה – נגד.

איילת נחמיאס ורבין (המחנה הציוני):

לא בוועדה הזאת ולא בוועדות אחרות.

יואב קיש (הליכוד):

אחרי זה מסתבר לכם שזה לא נכון, אז גם נגד.

איילת נחמיאס ורבין (המחנה הציוני):

לא בוועדה הזאת ולא בוועדות אחרות. לא נכון. ממש לא נכון.

היו"ר דוד ביטן:

אפילו נגד ירושלים והגליל הצבעתם נגד.

יואב קיש (הליכוד):

היחידי שענייני זה רוברט. אני מודה, רוברט מצביע עניינית.

איילת נחמיאס ורבין (המחנה הציוני):

איזה מזל. איזה מזל שרוברט פה.

היו"ר דוד ביטן:

אפילו נגד ירושלים והגליל הייתם, אפילו. ירושלים והגליל, כשהצבענו, איזה
עיתונאי אמר שאתם לא מסוגלים להצביע בעד משהו.

איילת נחמיאס ורבין (המחנה הציוני):

לא, אנחנו לא מסוגלים להצביע בעד דברים שאנחנו לא מבינים אותם, וזה מה
שמפריע, כשאתה לא מסביר מה המניע להביא את זה, זה הכול.

יואב קיש (הליכוד):

אני אסביר לך, איילת.

איילת נחמיאס ורבין (המחנה הציוני):

כשאתם מביאים דברים ללא מניעים ברורים אלא מניעים נסתרים - - -

היו"ר דוד ביטן:

אמרתי – קונסטיטוציוני.

איילת נחמיאס ורבין (המחנה הציוני):

לא נכון. דוד, לא נכון. לא נכון, ובזאת אני אסיים. זה פשוט לא הגיוני לשנות
משהו קונסטיטוציוני הגיוני. אתם רוצים בכוח להתנגח באופוזיציה. לא אנחנו
בקואליציה. תודה רבה. זה הכול.

היו"ר דוד ביטן:

מה פתאום.

איילת נחמיאס ורבין (המחנה הציוני):

כן נכון.

ינון מגל (הבית היהודי):

מה הקשר קואליציה אופוזיציה?

היו"ר דוד ביטן:

מה הקשר? זה עניין קונסטיטוציוני, אמרתי. יואל חסון.

איילת נחמיאס ורבין (המחנה הציוני):

זה בדיוק זה. זה להתנגח בעמיר פרץ.

יואל חסון (המחנה הציוני):

דוד ביטן, אתה חבר הכנסת היחיד שנמצא כאן בקביעות בוועדת הכנסת ויכול להעיד
שאנחנו כאן באופוזיציה לא מצביעים אוטומטית נגד.

היו"ר דוד ביטן:

לפעמים.

יואל חסון (המחנה הציוני):

סליחה.

היו"ר דוד ביטן:

לא אוטומטית. לא אוטומטית.

איילת נחמיאס ורבין (המחנה הציוני):

יש הרבה דוגמאות.

יואל חסון (המחנה הציוני):

לא אוטומטית נגד, ואנחנו שותפים, בוודאי לדברים שנתפסים בעינינו - -

איילת נחמיאס ורבין (המחנה הציוני):

טובים.

יואל חסון (המחנה הציוני):

- - כהגיוניים, ונדרשים לניהול הבית הזה. בכל זאת ועדת הכנסת היא ועדה
חשובה, שמסדירה את עבודת הכנסת באופן השוטף, ואנחנו רואים את עצמנו גם כחלק
מהמשימה החשובה הזאת.

איילת נחמיאס ורבין (המחנה הציוני):

ושותפים לזה.

היו"ר דוד ביטן:

ואתם עדים שהרבה פעמים הלכתי לקראתכם, בהרבה מאוד הצעות.

יואל חסון (המחנה הציוני):

אתה לא הולך לקראתנו - -

היו"ר דוד ביטן:

למה לא?

יואל חסון (המחנה הציוני):

- - אתה הולך אתנו. אף אחד לא הולך לקראת אף אחד.

היו"ר דוד ביטן:

אתם לקראתי ואני לקראתכם.

יואל חסון (המחנה הציוני):

אתה לא עושה לנו טובות, אבל בוא ניכנס לגופו של עניין.

ינון מגל (הבית היהודי):

בצאתי לקראתך לקראתי מצאתיך.

יואל חסון (המחנה הציוני):

יש שני דברים שמפריעים לי בעניין הזה. דבר אחד זה שוב הקלות הזאת שבשינוי
חוקי-יסוד, על הדרך, ככה עוד פעם, בלי שום חשיבה. למה? כי זה מתאים. האמת,
לא יודע למי זה מתאים. אני יכול לנחש, אני יכול להעריך, אני לא מהתמימים
בבית הזה, אבל אני בכל זאת מנסה לחשוב – חבר'ה, חוק-יסוד, אולי קצת כבוד
לחוק-יסוד, אולי קצת חשיבה, אולי קצת רגל על הברקס, לא משנים חוקי-יסוד כל
כך בקלות. אז זו נקודה אחת, ואני מציע לכל חברי הכנסת, חדשים כוותיקים,
תחשבו טוב מאוד לפני שאתם מרימים יד שעוסקת בנושא של חוקי-יסוד.

ינון מגל (הבית היהודי):

אדרבה, אני אשמח לשמוע אבל אתם מדברים ואני לא שומע למה לא.

יואל חסון (המחנה הציוני):

אז תן לי, אני אסביר לך. למה לא, בעיקר זה הסיבה השנייה. אני חושב שבמידה
ורוצים לעשות שינוי חוק-יסוד מהסוג הזה, ראוי לקיים דיון אמיתי ולא דיון
שהוא ישר מוביל להצבעה.

איילת נחמיאס ורבין (המחנה הציוני):

טכני.

יואל חסון (המחנה הציוני):

ושחברי כנסת פה רצים להצביע כי יש להם עוד דיונים חשובים במקומות אחרים.
בוא נקיים דיון אמיתי, בוא נשמע גם את יושב-ראש הכנסת.

היו"ר דוד ביטן:

מה יש פה? זה דבר ברור. אין פה הרבה משחקים.

יואל חסון (המחנה הציוני):

אני רוצה לומר לך משהו. זו הכנסת השלישית שלי ואני חושב שזה אחד מיושבי-ראש
הכנסת הטובים שהכרתי פה – באמת, אני אומר את זה - - -

היו"ר דוד ביטן:

לא קשור אליו.

יואל חסון (המחנה הציוני):

זה כן קשור אליו. עזוב, נו, די.

ינון מגל (הבית היהודי):

למה שלא נעשה דיון - - -

יואל חסון (המחנה הציוני):

ודאי שזה קשור אליו. תן לי לסיים, אדוני היושב-ראש. גם אם אני לא מתייחס
למי היוזם, ברור שזה קשור ליושב-ראש הזה כי הוא יהיה היושב-ראש הבא, זה
ברור. טכנית זה המצב.

היו"ר דוד ביטן:

זה לא קשור. לא.

יואל חסון (המחנה הציוני):

זה המצב. אני מבקש דיון - - -

ישראל אייכלר (יהדות התורה):

למה? אתם תישארו באופוזיציה?

יואל חסון (המחנה הציוני):

אין קשר לזה. אני רוצה דיון אמיתי.

היו"ר דוד ביטן:

דבר כמה שאתה רוצה.

יואל חסון (המחנה הציוני):

לא עכשיו דיון אמיתי ולא ישר להצבעה. אני רוצה להבין למה ואני אגיד עכשיו
לגופו של עניין למה אני חושב שלא, משפט וחצי, אדוני.

חברים, בואו לא נזלזל במסורות. יש כאן מסורת שבעיני היא יפה, של הערכה למי
שהוא ותיק חברי הכנסת, אדם שמכהן מספיק זמן כדי להוביל את חודש ההתארגנות
של הכנסת.

ואני רוצה לומר לחברי הכנסת – מעולם לא היה כאן ממלא מקום או ותיק חברי
כנסת שכיהן כיושב-ראש כנסת, שפיטר אנשים, שינה תקציבים, שינה את מהותה של
הכנסת, מעולם זה לא היה.

ויותר מכך. הגדיל ועשה עמיר פרץ – באמת, אגב לדעתי לא היה צריך לעשות את
זה, אבל עשה את זה – והסכים בהסכמה תוך שעתיים, מה שמעולם לא היה, תוך
שעתיים לפנות את כיסאו כיושב-ראש הכנסת בפועל.

היו"ר דוד ביטן:

מה זאת אומרת? בחרו יושב-ראש חדש.

יואל חסון (המחנה הציוני):

לא, מעולם זה לא היה, סליחה.

איילת נחמיאס ורבין (המחנה הציוני):

לא, אנחנו הסכמנו לזה. דוד, אנחנו הסכמנו לזה.

היו"ר דוד ביטן:

אם לא הייתם מסכימים, לא היינו בוחרים, מה?

יואל חסון (המחנה הציוני):

אדוני, אני רוצה לומר לך - -

היו"ר דוד ביטן:

צריכים את האישור שלכם?

יואל חסון (המחנה הציוני):

- - מעולם לא נבחר יושב-ראש כנסת לפני שכוננה קואליציה.

מזכירת הכנסת ירדנה מלר-הורוביץ:

ברוב המקרים נבחר בישיבה הראשונה.

ארבל אסטרחן:

ברוב המקרים נבחר לכנסת ביום כינוס הכנסת.

יואל חסון (המחנה הציוני):

בשלוש כנסות שהייתי זה לא היה, אבל יכול להיות - - -

יואב קיש (הליכוד):

אבל זה הולך טוב עם הסיפור. יואל, תמשיך.

קריאות:

- - -

יואל חסון (המחנה הציוני):

מגל, זה דווקא מחזק את מה שאני אומר. אם אנחנו אומרים שזה מה שהוא אומר, זה
מחזק את זה שאין מה לעשות את השינוי הזה.

היו"ר דוד ביטן:

לקחת מישהו לשעתיים?

יואל חסון (המחנה הציוני):

אין מה לעשות את השינוי הזה.

היו"ר דוד ביטן:

ממשיך הקודם, וגומר עניין. דווקא זה מחזק את הטענה שלי.

יואל חסון (המחנה הציוני):

אין מה לעשות את השינוי הזה כי ותיק חברי הכנסת לא יישאר יותר מיממה, זה
הממוצע שקרה בדרך כלל.

ואני אומר לכם, חברי הכנסת, שלא תהיה ידכם קלה על ההדק בעניין של
חוקי-יסוד, או קלה להרים אותה ולהצביע. חבר'ה, זה חוקי-יסוד, אנחנו פה
משנים אותם מכל כיוון כל הזמן.

יואב קיש (הליכוד):

אז מה, לא משנים חוקי-יסוד? זהו?

יואל חסון (המחנה הציוני):

בהינף יד.

יואב קיש (הליכוד):

מה שהיה זה מה שיהיה? המציאות רדומה, לא משתנה, אנחנו לא חיים פה - - -

יואל חסון (המחנה הציוני):

קודם כול, חבר הכנסת קיש, ברוב הדמוקרטיות בעולם - - -

איילת נחמיאס ורבין (המחנה הציוני):

יש לי הצעה לסדר.

היו"ר דוד ביטן:

תודה, יואל.

יואל חסון (המחנה הציוני):

ברוב הדמוקרטיות בעולם חוקי-יסוד - -

יואב קיש (הליכוד):

משתנים מדי פעם.

יואל חסון (המחנה הציוני):

- - זה לא דבר שמשנים בהינף יד.

היו"ר דוד ביטן:

אני רוצה רק שתדעו שאנחנו פה דנים דיון, בסופו של דבר זה יבוא למליאה, שם
אתם יכולים להתייחס גם כן.

איילת נחמיאס ורבין (המחנה הציוני):

רגע, רציתי להגיד שחברי ועדת כנסת יישארו. גם צריך המשכיות, לא?

היו"ר דוד ביטן:

מזכירת הכנסת, בבקשה.

מזכירת הכנסת ירדנה מלר-הורוביץ:

בנוסף למה שאמרתי, שברוב המקרים נבחר יושב-ראש הכנסת בישיבה הראשונה,
בישיבות מאז שאני בכנסת – זה הכנסת התשיעית – כשלא נבחר בישיבה הראשונה, זה
היה רק בגלל שבסיעות הקואליציה או הסיעה המובילה היה צריך לעשות בחירות
פנימיות.

למשל, דן תיכון התמודד מול שאול עמור ומול אלי בן אלישר; בורג התמודד מול
שלום שמחון, בתוך העבודה - -

ינון מגל (הבית היהודי):

מה עמדתך בעניין?

מזכירת הכנסת ירדנה מלר-הורוביץ:

- - זאת אומרת, אלה היו הנסיבות.

היו"ר דוד ביטן:

שאלו אותך שאלה. אם את יכולה לענות, תשיבי.

ינון מגל (הבית היהודי):

מה עמדתך בעניין?

מזכירת הכנסת ירדנה מלר-הורוביץ:

אני, אין לי עמדה.

אחמד טיבי (הרשימה המשותפת):

בחיים אל תשאל מזכירת כנסת - - -

קריאות:

- - -

מזכירת הכנסת ירדנה מלר-הורוביץ:

מה שתחליטו, אני אבצע.

ינון מגל (הבית היהודי):

לא, זו עמדה מקצועית.

היו"ר דוד ביטן:

מירה פיירשטיין, רצית להתייחס?

קריאה:

דוד, אני נרשמתי.

היו"ר דוד ביטן:

רשמתי אותך. קודם כול, כל העבודה נרשמה, אז אני אתן להם צ'אנס.

יואל חסון (המחנה הציוני):

אבל לפחות חבר הכנסת מגל מתייחס לסוגיה הזאת ברצינות, אני מחזק.

איילת נחמיאס ורבין (המחנה הציוני):

נכון. אבל הוא לא התייחס ברצינות לנושא הזה שחברי ועדת הכנסת גם ימשיכו,
בלי ועדה מסדרת, זה אותו דבר.

היו"ר דוד ביטן:

קודם כול, הטענה שלך שאומרת שיש החלפה מהירה, רק מחזקת את הטענה שלי
שצריך - - -

יואל חסון (המחנה הציוני):

לא, זה אומר שהוא לזמן קצר. זה אומר שהוותיק הוא לזמן קצר גם ככה אז למה
לעשות - - -

היו"ר דוד ביטן:

דווקא הטענה הזאת מחזקת את הטענות שלי אני חושב.

יואל חסון (המחנה הציוני):

בסדר. כל אחד מחזק את הטענות שלו.

היו"ר דוד ביטן:

מירה, בבקשה. תציגי את עצמך.

מירה פיירשטיין:

שמי מירה פיירשטיין ואני ראש אגף בכיר משאבי אנוש בכנסת. אני רוצה להתייחס
לנושא רק בהיבט של העסקת העובדים. כמו שאתם יודעים, ליושב-ראש הכנסת יש
משרות אמון. משרות האמון הן במכסה, וזה כמקובל במשרד ממשלתי – כמו שר
הממונה על משרד ממשלתי.

מה שקורה, בעצם חוזה ההעסקה של אותם עובדים במשרות אמון קשור קשר ישיר
לכהונת יושב-ראש הכנסת המכהן. במפורש נאמר בחוזים שעם התפזרות הכנסת,
ההעסקה שלהם נפסקת ואנחנו מוציאים להם הודעה על הפסקת עבודה.

כאשר היה לנו – ואני כאן מתייחסת לדבריה של חברת הכנסת מיכאלי שנאמר שזה לא
היה - - -

יואל חסון (המחנה הציוני):

לא, לא עם פיזורה של הכנסת.

מירה פיירשטיין:

עם התפזרות הכנסת.

יואל חסון (המחנה הציוני):

אבל הוא עדיין יושב-ראש.

מירה פיירשטיין:

לא. ההודעה המוקדמת נכנסת לתוקף עם ההודעה על בחירות – ככה זה בחוזה ההעסקה
שלהם.

יואל חסון (המחנה הציוני):

אבל הוא יושב-ראש הכנסת עד השבעת הכנסת החדשה.

מירה פיירשטיין:

נכון, אבל הם רואים את מועד התפזרות הכנסת כמועד להודעה מוקדמת על סיום
ההעסקה שלהם.

יואל חסון (המחנה הציוני):

אבל הם עדיין עובדים עד השבעת הכנסת.

מירה פיירשטיין:

נכון.

יואל חסון (המחנה הציוני):

תסבירי את זה, אוקיי.

מירה פיירשטיין:

הם עובדים עד השבעת הכנסת. כשנכנס יושב-ראש כנסת זמני, יושב-ראש כנסת
בפועל, הוא בעצם רשאי להביא אתו משרות אמון.

אנחנו התמודדנו עם זה בעבר, ואכן ביקשו מאתנו יושבי-ראש כנסת זמניים להביא
אנשים משלהם – ראש מטה או יועץ פוליטי – במשרות אמון.

היו"ר דוד ביטן:

לחודש.

מירה פיירשטיין:

כמה זמן שזה ייקח. היה לנו את חבר הכנסת בנימין בן-אליעזר, היה לנו את חבר
הכנסת - - -

היו"ר דוד ביטן:

זה דבר בריא הדבר הזה? באמת.

יואל חסון (המחנה הציוני):

אבל זאת לא סיבה לשנות חוקי-יסוד.

יואב קיש (הליכוד):

יואל, תן לה לסיים את דבריה.

היו"ר דוד ביטן:

מה, לא מוצא חן בעיניך מה שהיא אומרת? שיש יושבי-ראש זמניים שביקשו להחליף
את כל הצוות?

קריאות:

- - -

היו"ר דוד ביטן:

מירה, הם גם יכולים להחליף את המנכ"ל?

מירה פיירשטיין:

לא.

היו"ר דוד ביטן:

יושב-ראש יכול להחליף את המנכ"ל?

מירה פיירשטיין:

לא. המנכ"ל נבחר בוועדת הכספים. אני חוזרת רגע לעניין של העובדים. ביקשו
מאתנו ועשינו את זה, יושבי-ראש כנסת בפועל, להביא אנשים משלהם. נכנסנו
לתקופה קצרה שהיה חבר הכנסת בנימין בן-אליעזר, חבר הכנסת מיקי איתן – את
זוכרת, ירדנה – מזכירת הכנסת באה בדברים עם יושב-ראש הכנסת בפועל. לא היינו
צריכים לשלוח אף אחד הביתה כי למזלנו או למזלם של העובדים, יושב-ראש הכנסת
בזמנו, זה שסיים את תפקידו, לא מילא את סך מכסת משרות האמון, ולכן הכנסת,
מינהל הכנסת, יכולנו לאפשר קליטת עובדים נוספת.

אבל בהחלט יכול להיווצר מצב שהוא אומר, אני לא רוצה, האנשים האלה צריכים
ללכת הביתה, אנחנו צריכים לכרות חוזים חדשים עם האנשים שיושב-ראש הכנסת
הזמני מביא, עד שנבחר יושב-ראש כנסת.

היו"ר דוד ביטן:

תודה.

יואל חסון (המחנה הציוני):

זה ענייני כוח-אדם, מה זה קשור לחוקי-יסוד? זה עניינים טכניים.

היו"ר דוד ביטן:

חבר הכנסת יואב קיש.

יואל חסון (המחנה הציוני):

אתה חושב שמינהלת הכנסת לא יודעת להתמודד עם - - -

יואב קיש (הליכוד):

יואל, אני רוצה להתחיל בהתנצלות למחנה הציוני.

יואל חסון (המחנה הציוני):

לא, אל תיקח את זה למקום הזה.

יואב קיש (הליכוד):

לא לגבי זה. תקשיב רגע, אני רוצה לפרגן לך. אומר פה דוד ביטן שאתם מצביעים
עניינית. אני, לצערי, לא נוכחתי בזה. אני מקבל את מילתו של היושב-ראש.

יואל חסון (המחנה הציוני):

תבוא יותר.

יואב קיש (הליכוד):

אני פה הרבה, אתה יודע, ואני שמח שזה המצב, וכך ראוי שיהיה, ועל כן אני
מתנצל על דברי.

מרב מיכאלי (המחנה הציוני):

באמת, תודה רבה על הציונים הטובים, יואב קיש. באמת, טוב שבאת לכנסת, שיהיה
מי שייתן לנו ציונים. חצוף.

יואב קיש (הליכוד):

חצוף, טוב. פעם הבאה אני לא אתייחס.

מרב מיכאלי (המחנה הציוני):

חצוף ולא אומר אמת.

יואב קיש (הליכוד):

לא אומר אמת?

מרב מיכאלי (המחנה הציוני):

לא אומר אמת.

יואב קיש (הליכוד):

על מה לא אומר אמת?

מרב מיכאלי (המחנה הציוני):

למשל, במשפט הזה – לא נוכחתי אף פעם.

יואב קיש (הליכוד):

אני לא זוכר. אני זוכר רק - - -

מרב מיכאלי (המחנה הציוני):

אתה לא זוכר. זה שאתה לא זוכר לא אומר שזה לא היה. אז לך, גש, בדוק את
הזיכרון שלך, ותשוב.

יואב קיש (הליכוד):

הזיכרון שלי, זה מה שהוא זכר. יושב פה היושב-ראש ואומר אחרת, אני מקבל את
מה שהוא אומר.

יואל חסון (המחנה הציוני):

אתה לפעמים נמצא יותר מדי בשחקים, אדוני.

יואב קיש (הליכוד):

בסדר. אתם יודעים מה, יכול להיות שלא הייתי צריך להגיד את מה שאמרתי, בסדר.
אז בואו נמחק את זה מהפרוטוקול, בסדר?

קריאה:

מחקנו.

היו"ר דוד ביטן:

אבל גם את ה"חצוף", במקרה הזה.

יואב קיש (הליכוד):

נכון. זה כבר לשיקולה של חברת הכנסת מיכאלי.

היו"ר דוד ביטן:

הנה, היא מסכימה, אמרה לי. מחקת את זה, היא מוחקת את שלה.

רוברט אילטוב (ישראל ביתנו):

איזה לארג'ים אתם.

יואב קיש (הליכוד):

אני רוצה להתייחס לעניין. קודם כול, כל חוק-יסוד, בעיני שווה בחינה. אני לא
מכיר אקסיומה שאומרת חוק-יסוד, לנצח הוא קיים. המציאות משתנית, וצריך לעשות
לו התאמות.

יואל חסון (המחנה הציוני):

בגלל זה הוא חוק-יסוד.

מרב מיכאלי (המחנה הציוני):

מה השתנה במציאות בנושא היושב-ראש?

יואב קיש (הליכוד):

אז אני אגיד לך, חד-משמעית.

קריאות:

- - -

יואב קיש (הליכוד):

אני פשוט לא יכול עם הרעש הזה. חד-משמעית שווה בחינה.

אני בא מהסקטור העסקי, ואתם גם מכירים בסקטור העסקי שרוצים כמה שפחות
זעזועים וכמה שפחות לטלטל את ההנהלה וההנהגה של הספינה. ובעיני הכנסת היא
ספינה.

הולכת להיות החלפה של יושב-ראש. לצורך העניין, בואו ניקח סיטואציה שבה
מתחלפת הכנסת ורוצים להחליף יושב-ראש, מסיבות כאלה או אחרות. למה לעשות שתי
החלפות? למה אנחנו עושים חפיפה ליושב-ראש ותיק חברי הכנסת - - -

יואל חסון (המחנה הציוני):

בוא נקיים דיון ארוך. בואו נדבר על זה.

יואב קיש (הליכוד):

אז אני מסביר לך. למה לעשות חפיפה לחודש, ואז עוד פעם? ויותר מזה, אם בעצם
הכנסת מחדשת את האמון באותו יושב-ראש, אז למה הדבר הזה?

יואל חסון (המחנה הציוני):

מעולה.

יואב קיש (הליכוד):

זה פשוט שבר ולא הגיוני. יש פה איזשהו פגם בחשיבה הקודמת. אני מסכים עם זה
שאם היושב-ראש הקודם איננו נבחר לחבר כנסת, נכון שיהיה מנגנון כמו שהוא
קיים, וכך גם מוצע בחוק. אבל אם היושב-ראש הקודם ממשיך כחבר כנסת, למה
לעשות עוד החלפה וחפיפה? ואולי הוא בכלל ימשיך בתפקידו בסבירות מסוימת?

אורן אסף חזן (הליכוד):

מסורת - - -

יואב קיש (הליכוד):

פשוט מיותר, טעות, חשיבה לוגית, מתקנים. למה להתנגד? זה הכול. תודה רבה.

היו"ר דוד ביטן:

עמר בר-לב. אחר כך אייכלר.

עמר בר-לב (המחנה הציוני):

מעבר לטיעונים - - -

קריאה:

עמר, יש לך מיקרופון יותר קרוב.

היו"ר דוד ביטן:

למה אי אפשר לארגן שלכל חבר כנסת יהיה מיקרופון? כל השיטה הזאת שלכל שניים
יש מיקרופון.

עמר בר-לב (המחנה הציוני):

נייד כזה.

איילת נחמיאס ורבין (המחנה הציוני):

הנה הצעה מעולה.

יואל חסון (המחנה הציוני):

הצעה שלא משנה חוקי-יסוד.

קריאות:

- - -

היו"ר דוד ביטן:

כל פעם צריך לרוץ למיקרופון. שיעשו מיקרופון לכל כיסא, ונגמר הסיפור. אני
אדאג לזה עם המנכ"ל.

עמר בר-לב (המחנה הציוני):

אדוני היושב-ראש, אני רוצה להוסיף כאן.

היו"ר דוד ביטן:

יש שם "שטח מת" שבכלל אין מיקרופונים, בכל הוועדות. עמר, תסתער כמו בסיירת
מטכ"ל.

עמר בר-לב (המחנה הציוני):

שמע, נגדך זה קשה להסתער.

היו"ר דוד ביטן:

למה? אותי קל למצוא. כל הסתערות, אתה נתקל בי.

עמר בר-לב (המחנה הציוני):

אני רוצה להוסיף נדבך נוסף. מה שקורה בכנסת הנוכחית, חוקי-יסוד משתנים אחת
לשבוע, סמכויות של שרים מועברות אחד לשני לפי צרכים פוליטיים כאלה או
אחרים.

חוקים שחוקקו רק בכנסת הקודמת, מבוטלים, וזה הופך את כל המושב והמשמעות של
הכנסת לחוכא ואטלולא. זאת אומרת, הכנסת הזאת תחוקק חוקים כאלה ואחרים, תקבע
כללים כאלה או אחרים, הכנסת הבאה תבטל אותם.

היו"ר דוד ביטן:

זו זכותה של הכנסת, אגב.

עמר בר-לב (המחנה הציוני):

אני לא אומר שזה בניגוד לחוק, אבל זה בעצם כמעט מייתר את חשיבותה של הכנסת
כי ברגע שחוקים וכללים וסמכויות בין שרים וחוק כזה או חוק אחר – תכף אני
אתייחס לחוק הספציפי הזה – משנים, משתנים בין שנתיים לארבע שנים, אז מה
הטעם בכלל של הישיבה שלנו כאן?

בוודאי חוקי-יסוד, אנחנו מקווים שהם יחזיקו מעמד הרבה יותר שנים, ולכן אני
לא מסכים למה שאמר חבר הכנסת קיש, שצריך לבחון כל חוק-יסוד, כל מושב של
הכנסת.

לגבי החוק הספציפי הזה, לגבי הנוהג הספציפי הקיים, הוא נוהג, הוא מסורת,
מסורת שחברי הכנסת כיבדו אותה מאז קום המדינה. אני חושב שבכך שאנחנו אומרים
לחברי הכנסת – אנחנו לא מאמינים או אנחנו לא סומכים על חבר הכנסת הוותיק
הבא או זה שיהיה אחריו בכנסת כזאת או אחרת - - -

היו"ר דוד ביטן:

לא אמרנו את זה. לא אמרנו שלא סומכים.

עמר בר-לב (המחנה הציוני):

שלא ישתמש בזה לכל מיני גחמות אישיות, אני חושב שאנחנו מורידים עוד נדבך,
אם אפשר לומר ככה - -

היו"ר דוד ביטן:

זו אחת הטענות. זה לא הטענה העיקרית.

עמר בר-לב (המחנה הציוני):

- - יורדים עוד מדרגה בהערכת חברי הכנסת, בכבוד שאנחנו נותנים למשכן,
ובכבוד שאנחנו נותנים לחברי הכנסת.

ולכן, מסורת שעבדה 64 שנים או 65 שנים, אני לא חושב שזה נכון לשנות אותה.

היו"ר דוד ביטן:

המסורת הזאת, לדעתי היא לא חוקתית. אני לא יודע מה להגיד לך, אני לא חושב
שצריך למנות מישהו לחודש רק בגלל שהוא ותיק - -

עמר בר-לב (המחנה הציוני):

תראה, כל החוקה הבריטית היא מסורת, היא לא קבועה - - -

היו"ר דוד ביטן:

- - כשהיושב-ראש הקיים נמצא ואפשר להחיל עליו דין רציפות, באופן זמני. חבר
הכנסת אייכלר, בבקשה.

עמר בר-לב (המחנה הציוני):

חשבתי ששכנעתי אותך.

היו"ר דוד ביטן:

לא. אתה רואה.

ישראל אייכלר (יהדות התורה):

תרשו לי לגעת במה שהוזכר פה, שהיות וזה חוק-יסוד והולכים לשנות חוקי-יסוד,
צריך להזכיר את מה שמשכיחים.

היו"ר דוד ביטן:

בוא נגיד, זה לא חופש הביטוי. לא להגזים.

ישראל אייכלר (יהדות התורה):

שחוק-יסוד במדינת ישראל וגם בממלכה הבריטית, אין שום הבדל בין חוק-יסוד
לחוק רגיל מלבד שפה צריך 61 להחלפתו. העיקרון שמותר לשנות חוקים וזה לא
הלכה, נוגע גם לחוקי-יסוד וגם לחוקים רגילים.

היה מי שניסה לתפוס שלטון בכוח באמצעות איזה חוק-יסוד, וזה בית-המשפט
העליון. לכן אנחנו כן צריכים לשנות חוקי-יסוד איפה שצריך.

מרב מיכאלי (המחנה הציוני):

זה רק בגלל שאתם לא מכירים בו, זאת הסיבה היחידה.

ישראל אייכלר (יהדות התורה):

הם צריכים להכיר בנו, בכנסת קודם, ואחרי זה אנחנו נכיר בהם בתפקידם.

מרב מיכאלי (המחנה הציוני):

מכירים בכם פיקס.

ישראל אייכלר (יהדות התורה):

מי שלא מכיר בסמכותה של הכנסת והממשלה, וחושב שהממשלה צריכה לבוא לשאול
אותו רשות על כל פעולה שלה, הוא תפס שלטון בכוח באופן בלתי חוקי בעליל.

עכשיו לגבי החוק הזה. בואו נחשוב הפוך אם רוצים לדון דיון ענייני, שאתם
תיכנסו לקואליציה והליכוד יצא לאופוזיציה, מה יקרה אז? היושב-ראש הקודם של
הליכוד או של העבודה, יהיה מהאופוזיציה. אז שימו לב, תחשבו על זה לפני שאתם
עושים חוק, שזה עלול להפוך - - -

היו"ר דוד ביטן:

אין בעיה. אנחנו מסתכלים על זה באופן - - -

קריאות:

- - -

יואל חסון (המחנה הציוני):

כל הכבוד שחשבת על זה, אני לא חשבתי על זה.

ישראל אייכלר (יהדות התורה):

אמרתי, אם שני הצדדים יחשבו בהפוך - - -

היו"ר דוד ביטן:

זאת לא הבעיה. אנחנו לא מסתכלים על זה. אנחנו מסתכלים באופן חוקתי מה מתאים
יותר.

קריאות:

- - -

יואל חסון (המחנה הציוני):

תפסיק לעשות את זה טכני. אדוני, זה לא טכני.

היו"ר דוד ביטן:

זה לא לארבע שנים - - -

ישראל אייכלר (יהדות התורה):

אני רוצה לסיים את דברי.

היו"ר דוד ביטן:

לא צריך אז משהו עתידני בדיוני שאתם תעלו לשלטון, אבל לא משנה.

ישראל אייכלר (יהדות התורה):

מה, שהעבודה תיקח את השלטון? אי אפשר לדעת. לא משנה, קחו את זה בחשבון.

אבל, לעצם העניין, במקרה שהיה הפעם, כי עם חבר הכנסת יואל אדלשטיין זה באמת
היה מביך שאדם שהיה יושב-ראש כנסת וממשיך להיות יושב-ראש כנסת, באמצע היו
צריכים לעשות בלגאן גדול, עוד לפני ההסכמים הקואליציוניים, כדי שיוכלו
להמליך אותו כיושב-ראש עוד לפני שקמה קואליציה, זה היה מאוד לא מכובד, לא
בשבילו ולא בשביל אחרים. והזכרת שעמיר פרץ אומנם ויתר ועשו את זה יפה, זה
יצא יפה - -

יואל חסון (המחנה הציוני):

יצא יפה כי יש שכל לאנשים.

ישראל אייכלר (יהדות התורה):

- - נכון אבל שיכול לקרות מצב שזה לא יהיה טוב. ולכן אני - - -

אורן אסף חזן (הליכוד):

אייכלר, תראה איזה יופי זה כשעושים את הדברים בהסכמה, ולא כופים כל מיני
דברים בשביל עניינים פרסונליים.

היו"ר דוד ביטן:

לא, זה לא עניין של בהסכמה. הייתה הסכמה בין רוב הסיעות להביא את זה לדיון
ולבחור בו. זה לא שעמיר פרץ עשה טובה פה. בבקשה, אחמד טיבי.

ישראל אייכלר (יהדות התורה):

הובנתי נכון?

היו"ר דוד ביטן:

מצוין.

ישראל אייכלר (יהדות התורה):

בשורה התחתונה הרעיון הוא טוב. צריך לקחת בחשבון מה יקרה כשיהיה איזה מהפך.

אחמד טיבי (הרשימה המשותפת):

מה העמדה שלך, אייכלר, בסופו של דבר?

ישראל אייכלר (יהדות התורה):

אמרתי. בשורה תחתונה, במצב הקיים זה טוב שהיושב-ראש, יהיה לו המשך.

היו"ר דוד ביטן:

זה נכון. אנחנו מדברים מי שיהיה יושב-ראש, לא משנה.

יואל חסון (המחנה הציוני):

אייכלר, אמרת דברי טעם בהתחלה.

ישראל אייכלר (יהדות התורה):

לא, יש מצב הפוך. אם למשל יהיה מהפך שלטוני, זו תהיה בעיה גדולה כי תיתקעו
עם היושב-ראש הקודם.

יואל חסון (המחנה הציוני):

נכון. ולכן זה רעיון רע.

אחמד טיבי (הרשימה המשותפת):

לכן זה רעיון לא טוב. אדוני היושב-ראש - - -

ישראל אייכלר (יהדות התורה):

אבל היות ויש סיכוי שהממשלה תישאר, אז הרעיון כן טוב.

היו"ר דוד ביטן:

ואם יבוא מצב שאגודת ישראל תקבל את הכי הרבה קולות, אז מה יהיה?

ישראל אייכלר (יהדות התורה):

יש יותר סיכוי שיהיה לנו ותיקי חברי הכנסת.

אחמד טיבי (הרשימה המשותפת):

כמה זמן גפני בכנסת?

ישראל אייכלר (יהדות התורה):

גפני כבר מ-88'.

היו"ר דוד ביטן:

טיבי עוד מעט יהיה ותיק חברי הכנסת.

מזכירת הכנסת ירדנה מלר-הורוביץ:

לא, יש לו שתי כנסות - - -

קריאות:

- - -

אחמד טיבי (הרשימה המשותפת):

הייתה הפסקה אצל גפני.

יואל חסון (המחנה הציוני):

תשאל את טיבי משהו אחר – כמה ותיקים הוא צריך להרוג כדי להגיע להיות - - -

היו"ר דוד ביטן:

צחי עובר אותו. היחיד שעובר אותו זה צחי.

אחמד טיבי (הרשימה המשותפת):

למה? האם חישוב השנים של הוותק הוא מצטבר או רצוף?

מזכירת הכנסת ירדנה מלר-הורוביץ:

כן, הוא מצטבר.

ארבל אסטרחן:

מצטבר. אם הייתה הפסקה, פשוט לא סופרים אותה.

אחמד טיבי (הרשימה המשותפת):

זה לא הוגן. לכן אני חושד שההצעה הזאת בכלל היא נגדי.

קריאה:

טיבי, מה יהיה עם הקיפוח? טיבי, מה יהיה עם הקיפוח?

היו"ר דוד ביטן:

טיבי, יכולה להיות סיטואציה שאתה תהיה הוותיק, ואז אלקין בורח, לא רוצה
לעלות לדוכן.

יואל חסון (המחנה הציוני):

אתה תגיד לו, אני הריבון.

אחמד טיבי (הרשימה המשותפת):

ברגע זה.

קריאה:

כל כך הרבה זמן לקח לך להבין שזה נגדך?

אחמד טיבי (הרשימה המשותפת):

אדוני היושב-ראש, אני שייך לחברי הכנסת הוותיקים - - -

יואל חסון (המחנה הציוני):

כנגד כל מי שנושק לוותיקות.

אחמד טיבי (הרשימה המשותפת):

אני חושב שדווקא ותיק חברי הכנסת שמנהל מייד אחרי הבחירות את ישיבות המליאה
זה דבר יפה, זה דבר חיובי. זה מסר שיש פה אמירה טובה.

הניסיון לבטל את זה, לתקן חוק-יסוד, הוא לא במקום, אדוני היושב-ראש, אם אתה
מקשיב, והוא לא לעניין. למשל, הזכרנו, אם תוצאות הבחירות למשל, אם יהיה
מהפך חיובי למשל בבחירות, אז תהיה בעיה.

יואב קיש (הליכוד):

שנקבל 40, לא 30.

אחמד טיבי (הרשימה המשותפת):

אז תהיה בעיה. על כל פנים, אנחנו במשותפת נצביע נגד ההצעה הזאת - -

היו"ר דוד ביטן:

לא חשבתי אחרת.

אחמד טיבי (הרשימה המשותפת):

- - אבל לי יש הצעה, ואני מבקש שתתייחסו אליה, והיא לא נגד עמיר פרץ אלא
בעד עיקרון מסוים. אני מציע תיקון.

ישראל אייכלר (יהדות התורה):

שהסגנים יישארו.

קריאות:

- - -

אחמד טיבי (הרשימה המשותפת):

זה לא פייר מה שאת עושה ומה שאתה עושה.

איילת נחמיאס ורבין (המחנה הציוני):

אני הצעתי, לא צריך ועדה מסדרת.

אחמד טיבי (הרשימה המשותפת):

אדוני היושב-ראש, אני רוצה להציע משהו שיש בו אמירה ציבורית. אני רוצה
להציע, אם כבר תיקון, שוותיקת חברי הכנסת תנהל את הישיבה – ותיקת חברות
הכנסת.

יואל חסון (המחנה הציוני):

הצעה מעולה. אני בעד.

היו"ר דוד ביטן:

אז מי זאת? מרב מיכאלי?

אחמד טיבי (הרשימה המשותפת):

אישה, והיא ותיקת חברות הכנסת, לא חברֵי.

קריאות:

- - -

היו"ר דוד ביטן:

הכי ותיקה זו מרב, עם שנתיים.

ינון מגל (הבית היהודי):

- - - כל מי שהוא בן המיעוטים הוותיק בקרב חברי הכנסת.

מרב מיכאלי (המחנה הציוני):

חס וחלילה. למה? זהבה קודם כול.

יואל חסון (המחנה הציוני):

לדעתי זו תהיה ציפי לבני.

היו"ר דוד ביטן:

רבותי. אחמד, סיימת?

אחמד טיבי (הרשימה המשותפת):

תתייחס להצעה שלי.

היו"ר דוד ביטן:

אני אתייחס יותר מאוחר.

אחמד טיבי (הרשימה המשותפת):

עכשיו תתייחס. זו הצעה מהפכנית.

היו"ר דוד ביטן:

מאוד, אבל אין חברת כנסת ותיקה. מי?

קריאה:

סופה לנדבר.

אחמד טיבי (הרשימה המשותפת):

גם אם זאת סופה לנדבר, אני עומד על דעתי.

יואל חסון (המחנה הציוני):

סופה לנדבר, ליושב-ראש.

היו"ר דוד ביטן:

כבר עדיף שיהיה עמיר פרץ.

ינון מגל (הבית היהודי):

ואם זה פאינה?

מרב מיכאלי (המחנה הציוני):

לדעתי זה זהבה.

היו"ר דוד ביטן:

היועצת המשפטית הפנתה את תשומת לבי שברוב הכנסות, היושב-ראש נבחר ביום
כינוס הכנסת הראשון, וזה רק מצדיק אותי שלא צריך בשביל כמה שעות לבחור
מישהו אחר. בכנסת הראשונה, השנייה, השלישית, רביעית, חמישית, שישית,
שביעית, שמינית, תשיעית, עשירית, שתים-עשרה, שלוש-עשרה, ועשרים. רק לאחרונה
זה לא קורה.

יואל חסון (המחנה הציוני):

למה? כי יש פריימריז.

היו"ר דוד ביטן:

אין שום טעם, באמת שאין טעם, לא קונסטיטוציוני - - -

מזכירת הכנסת ירדנה מלר-הורוביץ:

מתוך 20 כנסות, ב-13 כנסות נבחר בישיבה הראשונה.

היו"ר דוד ביטן:

אז מה הטעם לקחת מישהו ליום, לדקה? בשביל מה?

מזכירת הכנסת ירדנה מלר-הורוביץ:

כשלא נבחר בישיבה הראשונה זה היה בגלל עניינים פנים-מפלגתיים.

יואל חסון (המחנה הציוני):

אבל חבל שאתם מטעים את חבר הכנסת מגל, שהוא חבר כנסת חדש. למה היו החלפות
אחרי הכנסת השתים-עשרה?

היו"ר דוד ביטן:

זה לא חשוב למה.

יואל חסון (המחנה הציוני):

מכיוון שהמפלגות התחילו להיות יותר דמוקרטיות, כי אז לא היו דמוקרטיות,
בוחרים מה שרוצים. התחילו פריימריז ומוסדות מפלגה, אז היו צריכים זמן לבחור
את המועמד של המפלגה ליושב-ראש.

ינון מגל (הבית היהודי):

ואז מה שקרה, שזה השפיע על הכנסת, על התפקוד של הכנסת.

אורן אסף חזן (הליכוד):

זה לא משפיע.

קריאות:

- - -

ינון מגל (הבית היהודי):

דוד, הכוונה הראשונית הייתה שזה לא יארך יותר מישיבה אחת. בגלל שהיה שינוי
בתוך המפלגות, ולצורך העניין אתה אומר שזה שינוי חיובי, אבל יכול להיות
שהוא השפיע לרעה על התפקוד של הכנסת, שאז הוותיק פתאום מנהל חודש או
חודשיים. זו הייתה הכוונה הראשונית.

היו"ר דוד ביטן:

מגל, אתה בזכות דיבור. דבר.

ינון מגל (הבית היהודי):

אני בסך הכול תומך, זה עושה לי שכל.

היו"ר דוד ביטן:

לאט לאט אתה משתכנע.

ינון מגל (הבית היהודי):

לא, לא, מלכתחילה. אני חושב שלרציפות הקונסטיטוציונית יש היגיון. הייתי שמח
לשמוע, אם אנחנו פה בדיון בעניין - -

היו"ר דוד ביטן:

כן. דיון.

ינון מגל (הבית היהודי):

- - לא מתנה את זה, מה חושב יושב-ראש הכנסת.

היו"ר דוד ביטן:

הוא חושב כמוני.

ינון מגל (הבית היהודי):

אם יש עוד חברי כנסת שהיו יושבי-ראש, הייתי שמח לשמוע את דעתם.

היו"ר דוד ביטן:

יושב-ראש הכנסת – הנה, שאלת אותי – חושב בדיוק כמוני בעניין הזה. אני רוצה
להגיד לך שאנחנו עושים פה דיון מקדמי. יכולתי להביא את זה כהצעת חוק פרטית
שלי.

הרעיון הוא שוועדת הכנסת, שהיא מגבשת את כל הסיעות, כן תתייחס לעניין הזה.
כשזה יבוא לדיון בקריאה הראשונה, שם כל חבר כנסת יוכל להתייחס.

ינון מגל (הבית היהודי):

אני חייב להגיד, הנתון שהביאה מזכירת הכנסת והתובנה שלי ממנו – הקטן –
משכנעים אותי שזאת הייתה הכוונה. הכוונה הייתה שזה יהיה לישיבה אחת.

אם זה מתחיל להתמשך ליותר מישיבה אחת, לחודש, חודשיים, כנראה שזאת לא הייתה
הכוונה וצריך לשנות את זה.

היו"ר דוד ביטן:

חזן, רצית להגיד משהו?

ישראל אייכלר (יהדות התורה):

עוד שאלה. אולי צריך לסייג את זה שבמקרה ויש מהפך שלטוני, יש איזה סעיף קטן
שאומר - - -

היו"ר דוד ביטן:

לא, לא. לא הופכים את זה בצורה הזאת. מה זה מהפך שלטוני? עד שלא מורכבת
קואליציה, אין מהפך.

ישראל אייכלר (יהדות התורה):

לא, אם קואליציה אחרת - - -

היו"ר דוד ביטן:

מי קובע? היה פעם 28 מנדטים ציפי לבני, 27 ביבי, ואחרי חודש וחצי המליצו על
ביבי יותר. אי אפשר להגיע.

ארבל אסטרחן:

היושב-ראש נבחר עד כינון הממשלה.

היו"ר דוד ביטן:

חזן, רצית לדבר?

אורן אסף חזן (הליכוד):

נאמר פה כמעט הכול, אין טעם לחזור על הדברים, אבל בסופו של יום לא משנים
מסורת שגם ציבורית היא נראית טוב, היא מכבדת את הכנסת, מכבדת את הציבור,
בשביל איזשהו עניין רגעי.

אני מתנגד להחלטה הזאת, אני חושב שהיא לא נכונה ואני חושב שבסופו של יום,
כשאנחנו באים לבחון את סדר-היום שלנו כחברי כנסת – אתה יודע, גם לדברים,
נקרא לזה, הציוריים כלפי הציבור יש משמעות ומשקל גדולים. גם ככה אנחנו
נמצאים במקום שבו הציבור לאט לאט מאבד את האמון בכנסת, ואנחנו עכשיו פועלים
כדי להשיב אותו.

אני חושב שזה לא נכון לעשות את השינוי הזה, ואני מתנגד. אני אצביע נגד.

היו"ר דוד ביטן:

אני עובר להצבעה.

ארבל אסטרחן:

צריך לקרוא את הנוסח.

היו"ר דוד ביטן:

תקראי את הנוסח בבקשה.

ארבל אסטרחן:

התיקון המוצע הוא לסעיף 20 לחוק-יסוד: הכנסת, יש בפניכם גם נוסח משולב.

קריאה:

הסתייגות.

ארבל אסטרחן:

הסתייגות זה אחרי קריאה ראשונה. אנחנו בהכנה לקריאה ראשונה.

היום כתוב בסעיף 20 לחוק-יסוד: הכנסת שהכנסת תבחר מבין חבריה יושב-ראש
וסגנים, ועד לבחירת היושב-ראש יכהן הוותיק בחברי הכנסת שאינו ראש ממשלה, שר
או סגן שר, כיושב-ראש בפועל. מוצע לקבוע שעד לבחירת יושב-ראש הכנסת ימשיך
לכהן בתפקידו יושב-ראש הכנסת היוצאת אם שב ונבחר לכנסת, ואם לא שב ונבחר,
הוותיק – כפי שהמצב היום.

לצד התיקון בחוק-היסוד מוצע לתקן את חוק הכנסת, לכן זה מוצע כשני חוקים
נפרדים. בסעיף 1, שעוסק בישיבת הפתיחה של הכנסת, יש התייחסות כמה פעמים
לוותיק חברי הכנסת, אז מוצע בהתאם לתקן את זה ליושב-ראש הכנסת או יושב-ראש
הכנסת בפועל, עם הפניה לחוק-יסוד: הכנסת. אלה התיקונים.

היו"ר דוד ביטן:

אנחנו נקיים הצבעה שמית.

יואל חסון (המחנה הציוני):

אני רוצה להעיר עוד הערה לפני ההצבעה, ברשותך. שחברי הכנסת ייקחו בחשבון
גם - - -

היו"ר דוד ביטן:

יואל, אמרנו הצבעה. יואל, אני מכבד אותך תמיד, אתה יודע. אמרת את שלך, נתתי
לך לדבר כמה דקות. הצבעה שמית.

אתי בן יוסף:

(קוראת בשמות חברי הכנסת)

דוד ביטן - בעד

יואב קיש - בעד

צחי הנגבי - בעד

אברהם נגוסה - בעד

אורן אסף חזן - נגד

מיקי מכלוף זוהר - בעד

מרב מיכאלי - נגד

איילת נחמיאס ורבין - נגד

יואל חסון - נגד

ג'מאל זחאלקה - נגד (במקום חה"כ איימן עודה)

אחמד טיבי - נגד

אלעזר שטרן - אינו נוכח

ינון מגל - בעד

טלי פלוסקוב - בעד (במקום חה"כ רועי פולקמן)

יואב בן צור - בעד

רוברט אילטוב - בעד

ישראל אייכלר - בעד

היו"ר דוד ביטן:

מה תוצאות ההצבעה?

ג'מאל זחאלקה (הרשימה המשותפת):

משמעת בקואליציה.

היו"ר דוד ביטן:

דווקא לא. לא חייבנו אף אחד, תאמין לי.

טלי פלוסקוב (כולנו):

לא, סליחה. במקרה הזה ממש מתוך אמונה.

היו"ר דוד ביטן:

10 בעד, 6 נגד. אושר לקריאה ראשונה. נביא את זה לדיון בפני המליאה.

ד. בקשת הממשלה להקדמת הדיון בהצעות חוק, לפני הקריאה הראשונה

1. הצעת חוק שכר מינימום (העלאת סכומי שכר המינימום – הוראת שעה) (תיקון),
התשע"ו-2015 (מ/968)

היו"ר דוד ביטן:

בקשת הממשלה להקדמת הדיון בהצעות החוק הבאות, לפני הקריאה הראשונה. נתחיל
עם השנייה, לדעתי לא צריכה להיות התנגדות – הצעת חוק שכר מינימום.

מרב מיכאלי (המחנה הציוני):

זה בגלל ששר הכלכלה פורש. דוד, זה נכנס לתוקף בינואר 2017.

היו"ר דוד ביטן:

הסיבה, שכמה שיותר מהר זה יעבור כדי שאנשים יוכלו לקבל את הכסף.

מרב מיכאלי (המחנה הציוני):

לא. בכל מקרה זה נכנס לתוקף בינואר 2017.

קריאה:

מה אכפת לך שיקדימו?

היו"ר דוד ביטן:

מה זה משנה?

מרב מיכאלי (המחנה הציוני):

בסדר. הכסף לא יגיע אליהם יותר מוקדם.

היו"ר דוד ביטן:

זה תקדים היסטורי. אתם אומרים שהממשלה לא עושה כלום אבל תקדים היסטורי של
5,300 שקל, זה שכר מינימום.

מרב מיכאלי (המחנה הציוני):

כן, זה הבטחת בחירות שלנו, שראש הממשלה מיהר לקיים אותה - - -

קריאות:

- - -

יואב קיש (הליכוד):

מרב, תדברו עם ראש הממשלה ותגידו שהממשלה פועלת נכון.

מרב מיכאלי (המחנה הציוני):

הבטחת בחירות, מאבק של ההסתדרות.

יואב קיש (הליכוד):

כל הכבוד שהממשלה פועלת נכון. אני שמח לשמוע שהאופוזיציה מגבה.

היו"ר דוד ביטן:

אתם לא חושבים שאתם מגזימים? כל מה שאנחנו נעשה, תגידו "אתם הבטחתם"? זה
דבר חדש, טענה כזאת עוד לא שמעתי אף פעם.

מרב מיכאלי (המחנה הציוני):

אדוני, אני רוצה להבהיר לפרוטוקול את דברי. ודאי שהחוק הוא מצוין.

היו"ר דוד ביטן:

אז אתם נגד.

מרב מיכאלי (המחנה הציוני):

אלוהים יודעת שאנחנו נאבקנו ארוכות, וההסתדרות והמחנה הציוני, מפלגת
העבודה, הובילו את המאבק הציבורי הזה, אני שמחה שהצליח.

היו"ר דוד ביטן:

בסדר, אבל אנחנו מציעים. גם אנחנו הובלנו, לא רק אתם.

מרב מיכאלי (המחנה הציוני):

לא - -

היו"ר דוד ביטן:

אנחנו גם תמכנו בהעלאת שכר המינימום, לא רק אתם תמכתם.

מרב מיכאלי (המחנה הציוני):

- - אנחנו הובלנו אותו וצריך לתת קרדיט לחבר הכנסת דב חנין, שהיה ממש
מהמובילים.

היו"ר דוד ביטן:

אל תקשרו לכם כתרים שלא רק שייכים אליכם.

מרב מיכאלי (המחנה הציוני):

אז אדוני, חבל, חבל לעוות את ההיסטוריה. אבל בכל מקרה, אנחנו מאוד מאוד
שמחנו שראש הממשלה מצא לנכון, אבל צריך להגיד, שמשום שההעלאה הזאת עומדת
להיכנס לתוקף ב-1 בינואר 2017, להביא אותה בפטור היום זה דבר מופרך ומגוחך.

היו"ר דוד ביטן:

לא, אני אגיד לך למה. אתם טוענים שעוד מעט יהיו בחירות. אם יהיו בחירות, כל
החקיקה לא תעבור. רוצים כמה שיותר מהר לפני שיהיו בחירות.

יואל חסון (המחנה הציוני):

קשה לכם לנהל את המדינה הזאת.

קריאות:

- - -

היו"ר דוד ביטן:

המצאתם משהו חדש, שאנחנו מקיימים את ההבטחות שלכם. בסדר, הבנתי.

מרב מיכאלי (המחנה הציוני):

משום שאנחנו נערכות לבחירות בקרוב, אנחנו נצביע עכשיו בעד החוק.

היו"ר דוד ביטן:

עכשיו אתם טוענים שאנחנו לא נעביר את התקציב ויהיו בחירות, אז אנחנו רוצים
למנוע את זה.

מרב מיכאלי (המחנה הציוני):

מאה אחוז, הנה לכן אנחנו נערכות לזה ונצביע אתכם בעד. הכול בסדר.

היו"ר דוד ביטן:

משרד הכלכלה, בבקשה.

מרב מיכאלי (המחנה הציוני):

אני בונה עליך, אגב, שיהיו בחירות בקרוב, דוד.

היו"ר דוד ביטן:

בסדר גמור. זה יכול להיות, אולי לא נצביע בעד התקציב, אני יודע. נציגת משרד
הכלכלה הגיעה, תנו לה להגיד שתי מלים. בבקשה.

נילי ברוש:

נילי ברוש, יועצת השר אריה דרעי.

יואל חסון (המחנה הציוני):

יועצת של משרד הפריפריה או משרד הכלכלה?

נילי ברוש:

נילי ברוש, יועצת השר אריה דרעי. אנחנו בעצם מבקשים לתת למעסיקים ולעובדים
להסתגל אל ההחלטה הזאת, וכמו שאמרת, דברים - - -

קריאות:

- - -

היו"ר דוד ביטן:

אתם מבינים, ואתם נגד.

מרב מיכאלי (המחנה הציוני):

למה? אנחנו אמרנו, נצביע בעד.

היו"ר דוד ביטן:

אז למה דיברת נגד? סוף סוף תפסתם שכל.

מרב מיכאלי (המחנה הציוני):

לא. רגע.

היו"ר דוד ביטן:

מי בעד לאשר הקדמת דיון בהצעת החוק?

הצבעה

בעד – פה אחד

בקשת הממשלה להקדמת הדיון בהצעת חוק שכר מינימום (העלאת סכומי שכר המינימום
– הוראת שעה) (תיקון), התשע"ו-2015, לפני הקריאה הראשונה, נתקבלה.

מרב מיכאלי (המחנה הציוני):

אדוני, צריך להגיד שאני עקבית בזה שאני מוחה פה על פטורים.

היו"ר דוד ביטן:

נכון. את באופן כללי - - -

יואל חסון (המחנה הציוני):

חבר הכנסת קיש, ראית הצבעה עניינית עכשיו, ב-live?

קריאות:

- - -

ד.2. הצעת חוק העונשין (תיקון מס' 123) (הסתה לטרור), התשע"ו-2015 (מ/967)

היו"ר דוד ביטן:

הצעת חוק העונשין, הסתה לטרור. בבקשה, משרד המשפטים.

קריאות:

- - -

היו"ר דוד ביטן:

תנו כבוד למשרד המשפטים, הם שולטים במדינה, חבר'ה. הם הממשלה האמיתית.

יואל חסון (המחנה הציוני):

שהם ייתנו לנו כבוד, הגיע הזמן.

גיל ברינגר:

נציג השרה, לא נציג המשרד. אנחנו מתקנים את סעיף ההסתה לטרור בחוק העונשין.
כיום בחוק, על מנת להרשיע בן אדם בהסתה לטרור יש צורך להוכיח קריאה למעשה
של טרור, דברי שבח, אהדה או עידוד למעשה של טרור, וגם יש צורך להוכיח את מה
שנקרא הרכיב ההסתברותי, זאת אומרת שיש אפשרות ממשית שהוא יביא לעשייה של
מעשה טרור.

אנחנו מבקשים להוריד את הרכיב ההסתברותי הזה בשל היקף התופעה של ההסתה
שאנחנו עדים לה בימים האחרונים, בתקופה האחרונה.

היו"ר דוד ביטן:

בבקשה. מי רצה לדבר?

אחמד טיבי (הרשימה המשותפת):

אפשר ללכת להצבעה מייד, אדוני? אתה רוצה לחכות, אין לך רוב?

היו"ר דוד ביטן:

לא, דבר. דבר קצת.

יואל חסון (המחנה הציוני):

פתאום אתה נותן לדבר.

היו"ר דוד ביטן:

אני רוצה שאחמד טיבי ידבר, מה קרה? אתה מקבל קולות במגזר הערבי. יש לו היום
98, הוא רוצה 99.2.

יואל חסון (המחנה הציוני):

תעשה פיליבסטר, אחמד.

אחמד טיבי (הרשימה המשותפת):

לא, ממש לא. זה חוק לא סביר אבל בתקופה הזאת, הלא סביר שולט. כלומר, אנשים
השתגעו. מי שמקבל החלטות, השתגע - פעם לשים טלאי על עמותות שמאל, פעם
להוציא את הסעיף ההסתברותי בחוק קיים, וכי למה?

נציג השרה, מתי העמדתם מישהו לדין על קריאת מוות לערבים? מתי? יש הסתברות
או אין הסתברות שמי שאומר מוות לערבים – אתה יודע כמה יהודים הרגו ערבים
בגלל האמירה הזאת?

גיל ברינגר:

זו שאלה שצריך להפנות לפרקליטות.

היו"ר דוד ביטן:

כן, אף אחד לא הרג.

אחמד טיבי (הרשימה המשותפת):

אתה יודע שבתקופה האחרונה יש יותר יהודים אזרחי ישראל שפגעו בערבים מאשר
ערבים אזרחי ישראל שפגעו - - -

אורן אסף חזן (הליכוד):

מאיפה אתה מביא את השטויות האלה? עוד פעם שקרים?

היו"ר דוד ביטן:

תביא לנו את הסטטיסטיקה.

אחמד טיבי (הרשימה המשותפת):

עוד פעם - - -

אורן אסף חזן (הליכוד):

לא נמאס לך?

אחמד טיבי (הרשימה המשותפת):

תקשיב טוב - - -

אורן אסף חזן (הליכוד):

ביום שאתה תבוא עם חומרים מסודרים, עם ניירת, עם הוכחות ולא עם אסופה של
גיבובי שקרים, אולי נקבל את מה שיש לך להגיד.

יואל חסון (המחנה הציוני):

חבר הכנסת טיבי, קיבלת עוזר שלישי אז תוכל עכשיו להעביר את החומרים.

קריאות:

- - -

היו"ר דוד ביטן:

חבר'ה, חבר הכנסת חזן, אני מבקש, אל תפריע.

אורן אסף חזן (הליכוד):

מה זה ההסתה הזאת?

אחמד טיבי (הרשימה המשותפת):

זה נופל בתחום ההצעה שלו, אגב. יש יותר יהודים אזרחי ישראל שפגעו בערבים
אזרחי ישראל מאשר ערבים אזרחי ישראל שפגעו ביהודים אזרחי ישראל.

היו"ר דוד ביטן:

זה לא נכון.

אחמד טיבי (הרשימה המשותפת):

אם זה לא נכון, אני מתפטר. אם זה נכון, אתה מתפטר.

היו"ר דוד ביטן:

יש לי הפתעה בשבילך. כשהם יצאו מאום אל פחם מאה איש וזרקו עלינו אבנים, זה
מאה איש. זה לא אחד.

אחמד טיבי (הרשימה המשותפת):

אז תקשיב, אני מדבר על התקופה האחרונה.

אורן אסף חזן (הליכוד):

עשית לו הנחה כשאמרת מאה איש.

קריאות:

- - -

אחמד טיבי (הרשימה המשותפת):

חזן מדבר על התקופה האחרונה כי הוא אומר בתקופה האחרונה.

אורן אסף חזן (הליכוד):

תגיד לי, ראית מה הלך לפני חודש בנצרת ומה הלך בוואדי ערה?

אחמד טיבי (הרשימה המשותפת):

סטטיסטיקה, מספרים, של המשרד לביטחון פנים. הבנת?

היו"ר דוד ביטן:

הבנתי.

אחמד טיבי (הרשימה המשותפת):

תדייקו. זה הכול.

היו"ר דוד ביטן:

לא, אתה מדבר על כתבי אישום אולי. בבקשה.

ג'מאל זחאלקה (הרשימה המשותפת):

הצעת החוק היא נופלת, העיקרון החשוב של Hard cases make bad laws, כלומר
במצבים קשים עושים חוקים רעים, כנראה במשרד המשפטים לא שמעו עליו.

דווקא כשהנושאים חמים, המשפטן ואיש החוק צריך לגשת ביתר זהירות, לא בחופזה,
לא להתנהג כמו חמום-מוח - - -

ינון מגל (הבית היהודי):

כמו שאתה עושה במצבים רגישים.

ג'מאל זחאלקה (הרשימה המשותפת):

תביא טיעונים אינטליגנטים נגד מה שאני אומר ואז - - -

קריאה:

זה היה טיעון אינטליגנטי.

קריאות:

- - -

היו"ר דוד ביטן:

חבר'ה, לא לענות.

ג'מאל זחאלקה (הרשימה המשותפת):

אני חושב שהמצב שבו הכנסת גם עצמה – אני שמעתי את ההערה של חבר הכנסת מגל –
והמחוקק, הוא במצב רותח ורוצה לעשות משהו, משרד המשפטים רוצים לעשות משהו,
וכל אחד רוצה לעשות משהו, אז בינתיים דורסים ברגל גסה את - - -

אורן אסף חזן (הליכוד):

אני רוצה לגרש אותך מפה ולא מצליח, ולא דורס ברגל גסה. מה אתה רוצה?

היו"ר דוד ביטן:

די. אתה חייב להגיד משהו?

אורן אסף חזן (הליכוד):

רוצים. לא תמיד הולך לנו.

ג'מאל זחאלקה (הרשימה המשותפת):

לא שווה תגובה. לא שווה תגובה.

אורן אסף חזן (הליכוד):

אז למה אתה מגיב?

ג'מאל זחאלקה (הרשימה המשותפת):

לא שווה תגובה.

אורן אסף חזן (הליכוד):

אז למה אתה מגיב?

היו"ר דוד ביטן:

לא, לא. לא אומרים לאנשים מה שאתה אומר. מה זה הדבר הזה? להגיד לו שאתה
רוצה לגרש אותו מהארץ? איזה מין דבר זה?

אורן אסף חזן (הליכוד):

לא אמרתי מהארץ, אמרתי לגרש אותו מפה.

היו"ר דוד ביטן:

לא בסדר שאתה אומר את זה, אני אומר לך.

קריאות:

- - -

קריאה:

פשוט לא לעניין.

אורן אסף חזן (הליכוד):

לא לעניין? לא לעניין זה להסית נגד מדינת ישראל - -

היו"ר דוד ביטן:

לא, לא. לא צריך להגיד לאדם את זה.

אורן אסף חזן (הליכוד):

- - לא לעניין זה להסית נגד חיילים - - -

היו"ר דוד ביטן:

אני קורא לך לסדר פעם ראשונה.

אורן אסף חזן (הליכוד):

שלא תגיד לי לא לעניין.

היו"ר דוד ביטן:

פעם שנייה. הנה אני מוציא אותך.

אורן אסף חזן (הליכוד):

מה אתה עכשיו מוציא. עוד פעם להוציא? - - -

היו"ר דוד ביטן:

אתה לא רוצה לשתוק?

אורן אסף חזן (הליכוד):

גם הוא לא רוצה לשתוק.

ג'מאל זחאלקה (הרשימה המשותפת):

לדחות את הדיון בנושא הזה לעוד שנה. כאשר הדברים יתקררו ואז אפשר לדון בזה
ברצינות ובקרירות ולא תוך זה שעכשיו כל אחד רוצה לשנות את החוק ולשנות תחת
לחץ דעת קהל.

היו"ר דוד ביטן:

יואל חסון.

יואל חסון (המחנה הציוני):

תודה רבה, אדוני היושב-ראש. אני רוצה לומר שבמאבק בטרור אין קואליציה
ואופוזיציה. בעינינו לפחות, מבחינת המחנה הציוני, אנחנו תומכים בחקיקה
הזאת.

אנחנו נמצאים בתקופה קשה שבה צריך לפעול ביד קשה נגד הטרור, ולו כדי לאפשר
פה אי פעם תהליך מדיני והפרדה בינינו לבין הפלסטינים. ורק מאבק בטרור, מאבק
נחוש, יביא לאפשרות של גם פתרון מדיני.

אבל, אני רוצה לומר, אדוני היושב-ראש. אני מקווה מאוד שהממשלה תקיים את
החקיקה הזאת יותר טוב ממה שהיא לדוגמה מקיימת את הבטחתה לציבור לא להשיב
גופות של מחבלים. מצהירים שרים בממשלה וראש הממשלה, שלא יחזרו גופות של
מחבלים, והנה בהינף יד מוחזרות גופות, מחלישים כאן את עמדתה של ישראל
במלחמה בטרור - -

אורן אסף חזן (הליכוד):

יש ראש ממשלה בירושלים וראש ממשלה בקריה.

יואל חסון (המחנה הציוני):

- - מפעילים כאן לא יותר מתעמולה שלא מביאים אותה לידי ביצוע. עדיף היה שלא
אומרים דבר. אין דבר חמור יותר ממאבק בטרור שבו אתה מאיים במשהו ואתה לא
מבצע אותו.

עצם העובדה שמחזירים את הגופות למחבלים זה במקרה הטוב תעודת עניות לממשלה
הנוכחית.

קריאות:

- - -

היו"ר דוד ביטן:

רבותי. קודם כול, הערה אחת – זאת החלטת קבינט, כשההחלטה אמרה שראש הממשלה
ושר הביטחון יוכלו לשנות את ההחלטה הזאת.

קריאות:

- - -

היו"ר דוד ביטן:

מי בעד לאשר פטור מחובת הנחה להצעת חוק העונשין, לפני הקריאה הראשונה?

הצבעה

בעד – 10

נגד – 2

נמנעים – אין

בקשת הממשלה להקדמת הדיון בהצעת חוק העונשין (תיקון מס' 123) (הסתה לטרור),
התשע"ו-2015, לפני הקריאה הראשונה, נתקבלה.

ג'מאל זחאלקה (הרשימה המשותפת):

מה עם ההצעה שלי לדחות?

היו"ר דוד ביטן:

רגע. אני עושה חמש דקות הפסקה על מנת לקבוע את הרכב הוועדה.

אחמד טיבי (הרשימה המשותפת):

רוויזיה של חבר הכנסת זחאלקה.

ג'מאל זחאלקה (הרשימה המשותפת):

על החוק הזה.

היו"ר דוד ביטן:

רוויזיה. ב-12:20 רוויזיה. חמש דקות הפסקה.

אתי בן יוסף:

מי ביקש את הרוויזיה?

ג'מאל זחאלקה (הרשימה המשותפת):

אני.

היו"ר דוד ביטן:

הישיבה נעולה.

הישיבה ננעלה בשעה 11:55.
