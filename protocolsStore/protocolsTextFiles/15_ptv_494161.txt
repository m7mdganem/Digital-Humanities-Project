פרוטוקולים/ועדת הכנסת/5187

ירושלים, כ"ו בסיון, תשס"ב

6 ביוני, 2002

הכנסת החמש-עשרה נוסח לא מתוקן

מושב רביעי

פרוטוקול מס' 317

מישיבת ועדת הכנסת

יום שני, כ"ג בסיוון התשס"ב (3 ביוני 2002), שעה 12:30

סדר היום:

קביעת מסגרת דיון: 1. להצעה להביע אי-אמון בראש הממשלה.

2. הודעת ראש הממשלה על צירוף שרים לממשלה.

נכחו:

חברי הוועדה:

היו"ר יוסי כץ

זאב בוים

עבד אלמאלכ דהאמשה

אבשלום וילן

חיים כץ

אמנון רובינשטיין

גנדי ריגר

אברהם שוחט

ויצמן שירי

יועצת משפטית: אנה שניידר

מנהלת הוועדה: אתי בן-יוסף

קצרנית: שלומית כהן

קביעת מסגרת דיון: 1. להצעה להביע אי-אמון בראש הממשלה;

2. הודעת ראש הממשלה על צירוף שרים לממשלה

היו"ר יוסי כץ:

אני פותח את ישיבת הוועדה. על סדר היום קביעת מסגרת דיון להצעה להביע
אי-אמון בראש הממשלה והודעת ראש הממשלה על צירוף שרים לממשלה.

זאב בוים:

אני מציע שנעשה דיון משולב על הנושא.

היו"ר יוסי כץ:

גברתי היועצת המשפטית, האם אפשר לעשות דיון משולב?

  אנה שניידר:

למה לא?

עבד אלמאלכ דהאמשה:

על מה הצעת האי-אמון?

היו"ר יוסי כץ:

על כיתור הערים הפלסטיניות ומדיניות הממשלה בנושא הריסת בתים.

חיים כץ:

מדובר על הצרת צעדיהם של המחבלים.

עבד אלמאלכ דהאמשה:

אלה שני נושאים שונים.

אבשלום וילן:

אני לא מבין איך הדיון על הכתר בשטחים מתחבר להחזרת שרי ש"ס.

זאב בוים:

שני הנושאים קשורים למדיניות הממשלה.

היו"ר יוסי כץ:

השאלה היא שאלה לגיטימית. איחוד הדיון נעשה מטעמים פרוצדורליים.

מדובר על דיון סיעתי במסגרת שלוש דקות. מי שרוצה להיות פה שש שעות יתנגד.
מי שרוצה לסיים את הדיון בשלוש שעות, יצביע בעד. מי בעד ההצעה? מי נגד?

ה צ ב ע ה

בעד – 5

נגד – 2

נמנע – 1

היו"ר יוסי כץ:

ההצעה התקבלה.

תודה רבה. הישיבה נעולה.

הישיבה ננעלה בשעה 12:45
