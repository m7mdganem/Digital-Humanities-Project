הכנסת השבע-עשרה נוסח לא מתוקן

מושב שני

פרוטוקול מס' 39

מישיבת ועדת הכנסת

יום שני, כ"ד בתשרי תשס"ז, 16.10.2006, שעה 09:30

סדר היום:

1.  דברי יושבת-ראש הוועדה עם פתיחת מושב החורף של הכנסת.

2.  קביעת מסגרת הדיון:

    1.  להודעת ראש הממשלה על פעילות הממשלה בתקופה שחלפה מאז המושב הקודם
        ועל תוכניות הממשלה למושב הקרוב.

    2.  להצעות להביע אי-אמון בממשלה.

    3.  להודעת הממשלה לציון יום הקשיש הבינלאומי, שתימסר לכנסת ביום
        שלישי, כ"ה בתשרי התשס"ז- 17.10.06, על-ידי השר רפאל איתן.

נכחו:

חברי הוועדה:

רוחמה אברהם – היו"ר

קולט אביטל

דוד אזולאי

אורי אריאל

מוחמד ברכה

אליהו גבאי

זהבה גלאון

יצחק גלנטי

מגלי והבה

נאדיה חילו

יואל חסון

אחמד טיבי

אסתרינה טרטמן

אביגדור יצחקי

יעקב מרגי

יורם מרציאנו

אפרים סנה

גדעון סער

מאיר פרוש

ראובן ריבלין

ליה שמטוב

משה שרוני

מזכיר הכנסת אריה האן

סגנית מזכיר הכנסת ירדנה מלר-הורוביץ

סגן מזכיר הכנסת נאזם בדר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

1.  
    דברי יושבת-ראש הוועדה עם פתיחת מושב החורף של הכנסת

היו"ר רוחמה אברהם:

בוקר טוב, חברי חברי הכנסת. אני שמחה לפתוח את ישיבתה הראשונה של ועדת
הכנסת במושב החורף. אני מאחלת לכל חברי הבית עבודה פורה, מהנה.

אין ספק שבמושב הזה מחכים לנו כמה נושאים מאוד מאוד חשובים, שביניהם:
התקציב, סוגיית הנשיא, הנושא של חוק ההסדרים. אני הודעתי לראשי הסיעות –
ואני אומרת גם עכשיו לחברי חברי הכנסת בוועדת הכנסת – שבניגוד לכל השנים
הקודמות, הכנסת השבע-עשרה לא תקבל את סוגיית חוק ההסדרים כמובנת מאליה,
ואני בהחלט מתכוונת להביא לכאן צוות מקצועי. אנחנו נערוך בוועדת הכנסת דיון
מקצועי, מקיף ונרחב בכל מה שקשור לסוגיית חוק ההסדרים, אל מול הביקורת הקשה
שהכנסת ספגה לא אחת מבית-המשפט העליון.

אני מתכוונת לקיים יום, או מספר ימי דיונים, וודאי שאני מתכוונת לנהוג לפי
סעיף 121 לתקנון הכנסת בנושא הפיצול. הודעתי זאת לידידי שר האוצר; אני
מודיעה לכם, חברי חברי הכנסת – אני מציעה שכל אחד ואחת ילמדו את סוגיית חוק
ההסדרים – ואנחנו נקיים דיון על כל סעיף בנפרד, כאשר יהיה כאן צוות מקצועי
שינחה אותנו אם זה ברוח הבג"ץ – כן או לא.

למען ההגינות והסדר אני אומרת – אני אומנם בקואליציה, אבל אני אשתדל להתנהל
כך משום שכנסת ישראל חשובה מאוד לכל חברי הבית.

לכן, אני מודיעה ואני גם חושבת שאנחנו לא נצליח להסיר את הכול, אבל ודאי
שזה לא יהיה חוק הסדרים כפי שהיה נהוג בשנים קודמות.

על הפרק בקרוב ועדת זמיר, בראשות השופט זמיר, שקבע אותה היושב-ראש לשעבר
ראובן ריבלין. הוא קבע ועדה שתדון בכל מה שקשור לקוד האתי. הוועדה אמורה
לסיים את עבודתה בימים אלה – עבודתה נמשכה למעלה משלוש שנים, והיתה לי
הזכות בחודשים האחרונים להשתתף בכל אחת מהישיבות שהתקיימו. נקבעה מסגרת,
נקבע קוד אתי שיהיה מצד אחד מהפכני, ומצד שני זוהי הפעם הראשונה שמדינת
ישראל תאמר את דברה בסוגיה הזאת כך שחברי הכנסת יקבלו את המסגרת ואת
ההנחיות איך להתנהג – גם פה.

אני לא מתכוונת לקבל את הקוד הזה ככזה ראה וקדש, אלא בהחלט לכל אחד מחברי
הכנסת תינתן ההזדמנות לומר את דברו בכל סעיף וסעיף, וגם כאן אני מתכוונת
לקיים יום עיון שאליו יגיעו כל חברי הוועדה ויסבירו אילו עניינים עמדו לנגד
עיניהם כאשר הם החליטו את מה שהחליטו.

אני לא ארצה להלחיץ בלוח זמנים, אבל לאחר שכנסת ישראל תחליט לקבל את הקוד
האתי, אין לי צל של ספק שקבלת הקוד האתי תוביל את כנסת ישראל צעד נוסף
קדימה בחיזוק האמון של הציבור בנבחריו. זה נושא שהוא מאוד סמלי, וגם כאן
אני אבקש מכל אחד ואחת לקרוא את הקוד האתי – זה מופיע באינטרנט, כל אחד
מוזמן להיכנס, ללמוד את הנושא, להעיר את הערותיו. אלה שלושת הנושאים.

בישיבות הוועדה בימי שלישי אני מתכוונת להמשיך לדון בנושא של נוהל התקנון.
בסוף המושב האחרון פרצה המלחמה, ולא קיבלנו את הנוהל, אבל מחר אני מתכוונת
לדון בנושא.

עבדנו על איזושהי נוסחה של נוהל – אתי, תשלחי בבקשה לכל חברי הכנסת את
ההצעה- לגבי הנושא של הגשת הצעות חוק. יש בהחלט חידושים, והשורה התחתונה של
ההצעה אומרת שחברי הכנסת יוכלו להציע כמה הצעות חוק שהם רוצים, אבל רק
נושאים שהם יהיו מעוניינים לקדם יעברו לבחינה של הלשכה המשפטית, והחוק יוכל
להתקדם הלאה.

אנחנו ישבנו הרבה מאוד זמן על הנוסחה הזאת.

גדעון סער:

איזו נוסחה זאת, איפה היא גובשה?

היו"ר רוחמה אברהם:

אתה היית שותף לה, אפילו הצעת חלק מזה. הנוהל עדיין לא פורסם.

ארבל אסטרחן:

זה עוד לא אושר.

היו"ר רוחמה אברהם:

לא הצבענו על הנוסחה. ישבנו כאן וגיבשנו את הנוהל, ואני מתכוונת להעביר
אותו לכל אחד ואחת מכם. מי שיש לו הערות – בהחלט מוזמן להשמיע אותן, מחר
יתקיים דיון בסוגיה הזאת.

באשר לחוק ההסדרים- במקביל לעובדה שאני מתכוונת לערוך כאן דיונים בנושא חוק
ההסדרים, אני גם מתכוונת לשבת עם כל ראשי ועדות הבית ולבחון את הסוגיה
הזאת. יש כאן בהחלט מגמה – גם של יושב-ראש הקואליציה, בניגוד לשנים קודמות
– לחלק את סוגיית התקציב לכמה שיותר ועדות, על מנת שלא יוטל עומס על ועדה
אחת.

מוחמד ברכה:

בניגוד לכמה שנים קודמות?

היו"ר רוחמה אברהם:

אני לא יודעת ולא יכולה לומר. אתה ודאי יותר ותיק ממני ותוכל לומר זאת טוב
ממני.

מוחמד ברכה:

אני רוצה לדעת אם את מתכוונת לגדעון סער...

היו"ר רוחמה אברהם:

לפני שאנחנו עוברים לדיון – אני שמעתי בתקשורת שנשיא המדינה החליט לא להגיע
לכנסת ישראל היום.

 נאדיה חילו:

אנחנו מברכים על זה.

היו"ר רוחמה אברהם:

זאת ההודעה שכרגע העבירו לי, ולכן לפני שאני פותחת בדיון כדי לקבוע את סדרי
ניהול הישיבה של היום, חברת הכנסת זהבה גלאון ביקשה הצעה לסדר. בבקשה.

זהבה גלאון:

גברתי היושבת-ראש, אני ביקשתי את ההצעה לסדר לפני שנודע שהנשיא חסך לנו את
המבוכה ואת הבושה, והחליט שלא להגיע, אבל אני חושבת שוועדת הכנסת צריכה
לקרוא לנשיא להשעות את עצמו. זה בעיני צעד ראשון.

אורי אריאל:

זה הסעיף על סדר-היום עכשיו?

היו"ר רוחמה אברהם:

חברת הכנסת גלאון ביקשה הצעה לסדר. ברשותך, חבר הכנסת אריאל, אני מנהלת את
הדיון. גם אם אתה היית מבקש הצעה לסדר – בשמחה הייתי מאפשרת לך.

אורי אריאל:

אני מבקש הצעה לסדר.

זהבה גלאון:

גברתי, אני חושבת שאנחנו צריכים לקרוא לנשיא להשעות את עצמו, ואם הוא לא
יעשה כן- אנחנו צריכים לפתוח בתהליך של הדחה. כל מילה נוספת מיותרת.

יורם מרציאנו:

בישיבת ועדת הכנסת האחרונה שבה דנו בעניין נבצרותו של הנשיא בטקס השבעת
נשיאת בית-המשפט העליון, שמעתי את מרבית חברי חברי ועדת הכנסת מדברים על כך
שכל עוד אין אפילו המלצה על הגשת כתב-אישום, לא כדאי לעסוק בכך, וזה בעצם
היה הטיעון המרכזי של מרבית חברי חברי הכנסת בוועדת הכנסת.

לצערי – ואני מאוד מאוד מצר על מה שקורה עם נשיא המדינה – אנחנו רואים היום
את הכותרות בעיתונים ואת המלצת המשטרה – וכפי הנראה זה בפני המלצה להגשת
כתב-אישום – אני אשמח מאוד אם הנשיא משה קצב ימנע מאיתנו את הביזיון הנורא
הזה, ויתפטר אחרי קבלת כתב האישום. והיה ולא – אני חושב שבהחלט אנחנו כחברי
כנסת חייבים לעשות מעשה בעניין הזה, ולכן אני מצטרף להצעתה של חברתי, חברת
הכנסת זהבה גלאון ואני קורא לחברי חברי הכנסת – היה והנשיא לא ינהג כך –
בהחלט לפעול על מנת להדיח את הנשיא משה קצב.

 אביגדור יצחקי:

לא הבנתי את הסיפה של דבריו של חבר הכנסת מרציאנו. מה שהוא מציע - - -

היו"ר רוחמה אברהם:

זה לפתוח בהליך הדחה.

 אביגדור יצחקי:

לא. הוא הציע שאם יוגש כתב-אישום והנשיא לא יתפטר – נדיח אותו. זה לפי דעתי
מוסכם על כולם - אם יוגש כתב-אישום וכאשר יוגש כתב-אישום.

אחמד טיבי:

היום הודיע הנשיא – באמצעות העורך-דין שלו – שמייד עם הגשת כתב-אישום הוא
פורש.

היו"ר רוחמה אברהם:

חבר הכנסת אורי אריאל, ביקשת הצעה לסדר.

אורי אריאל:

עושה רושם שעברנו לשלב ההתעללות – וזה בסדר. לאחר מכן, בסוף, עוד דורכים –
מוודאים הריגה, זה נקרא בשפת הרחוב.

כפי שכבר אמרו פה, ואין אחד שלא שמע את זה, הודיע פרקליט הנשיא שאם יוגש
כתב-אישום – אזי הוא יתפטר.

מה החיפזון הזה מהשטן? כדי להראות שאנחנו דורכים – בסדר. אני מציע
ליושבת-ראש – גם זה חלק מהתפקיד שלנו – לא לאפשר את הביזיון. זה מספיק קשה
לכולם, ואני לא מתחרה עם אף אחד.

אני מציע לחכות. אנחנו פה, לא צריך שום כינוס מיוחד. אני מציע שהוועדה
תסיים את הדיון כרגע, ותמתין לראות מה קורה עם היועץ המשפטי והפרקליטות. לא
צריך להביע אי-אמון בכל המערכות, בכל רגע נתון. אפשר להתאפק שתי דקות.

 נאדיה חילו:

אני בהחלט מברכת על כך שכבוד הנשיא הודיע שהוא לא מגיע היום. אני חושבת
שהוא מנע מהרבה מאוד חברים פה לא רק מבוכה, אלא את זכותנו להיות בפתיחת
המושב – וזאת זכות- ואם חלק מחברי הכנסת לא היו נכנסים, זוהי פגיעה.

אני התכוונתי הבוקר להיכנס ליושבת-ראש ולבקש ממנה להתקשר ולהתערב בעניין –
לבקש מהנשיא לא להופיע – כדי לא לפגוע בזכות שלנו, של כמה מחברי הכנסת
שהודיעו, ואני שמחה שהעניין הזה סודר. אני הייתי בלשכה, וגברתי ראתה אותי
אפילו.

אני גם בעד – ודיברתי עם חברתי, חברת הכנסת גלאון – אני מצטרפת להצעתה.
המושב הזה עומד להיות מושב מאוד דינמי, עם סוגיות מאוד כבדות לדיון – עומד
בפנינו נושא של תקציב המדינה, עומד בפנינו נושא שינוי המשטר, ועוד סוגיות
מאוד כבדות, שלא לדבר על הסוגיה המדינית שצריכה גם לעמוד לנגד עינינו.

לכן, אני מצטרפת להצעה של תהליך ההדחה.

זהבה גלאון:

אני רוצה להזכיר לחברי הכנסת שלא ניתן להגיש כתב-אישום נגד הנשיא, גם אם
יוחלט שמגישים כתב-אישום נגד הנשיא - אני אומרת זאת לתשומת-לב כל החכמים -
כל עוד הנשיא נאחז בקרנות המזבח. אז אל תעשו לעצמכם חיים קלים ותגידו:
כשיהיה כתב-אישום.

החומרה הציבורית היא חמורה, בלי קשר להליך הפלילי. אז תעשו לעצמכם חיים
קלים, ותחזור בך מהמילה התעללות, חבר הכנסת אורי אריאל, כי אני מציעה
שתזכור לנגד עיניך את הנשים שבהן מדובר.

 אסתרינה טרטמן:

גם לנשיא יש אישה.

אורי אריאל:

אני לא מתחרה בך, ואת אל תתחרי בי, ומה שאת עושה זה התעללות.

היו"ר רוחמה אברהם:

אין ספק שזהו יום עצוב לכולנו, וכל אחד מבטא את רגשותיו בדרך כזאת או אחרת.
מצד שני, אנחנו צריכים להתנהג על-פי הכללים ועל-פי החוק.

על-פי הכללים ועל-פי החוק, ועדת הכנסת יכולה לאשר נבצרות אך ורק אם הנשיא
מבקש זאת. שנית, ועדת הכנסת יכולה לבקש, או יכולה לקרוא לנשיא להודיע לכנסת
על נבצרות. שלישית, על-פי חוק, ועדת הכנסת יכולה להתחיל בתהליך של הדחה
לאחר שהוגשו לה כ-20 חתימות מחברי הכנסת.

התהליך הזה הוא תהליך של שימוע שבו מופיע היועץ המשפטי לממשלה, מופיעים
הנציגים המשפטיים של הנשיא ו/או הנשיא עצמו, והכנסת מתחילה בתהליך של הדחה.

אמרתי לא פעם אחת, ואני מקווה שחברי חברי הכנסת יקבלו את עמדתי. אני חושבת
שכל עוד היועץ המשפטי לא אמר את דברו, זה לא נכון לנו להתחיל בתהליך של
הדחה. ונכון, צודקת חברת הכנסת גלאון, שאומרת שכל עוד נגד נשיא מכהן לא
ניתן להגיש כתב-אישום, יש בפנינו שתי אפשרויות, אבל זה – אני מדגישה – לאחר
שהיועץ המשפטי לממשלה אמר את דברו.

היה והיועץ המשפטי לממשלה אמר את דברו והוא החליט אכן כפי שהמשטרה ממליצה,
ויוגש כתב-אישום – לאחר שהוא הופך להיות אזרח מכל אזרחי המדינה – אם הוא לא
מתפטר, אמרתי ואני חוזרת שוב: לאחר שהיועץ המשפטי יאמר את דברו, אני בהחלט
אצרף את חתימתי לבקשה של 20 חתימות, כדי לפתוח בתהליך של הדחה.

מעבר לכך, אני חושבת שדנו בעניין וכל הנושאים ברורים ופתוחים. בואו נראה
כיצד נמשיך ונתקדם עם זה הלאה.

2.קביעת מסגרת הדיון:

1.  להודעת ראש הממשלה על פעילות הממשלה בתקופה שחלפה מאז המושב הקודם ועל
    תוכניות הממשלה למושב הקרוב.

2.  להצעות להביע אי-אמון בממשלה.

3.  להודעת הממשלה לציון יום הקשיש הבינלאומי, שתימסר לכנסת ביום שלישי,
    כ"ה בתשרי התשס"ז- 17.10.06, על-ידי השר רפאל איתן.

היו"ר רוחמה אברהם:

אני עוברת לסדר-היום. אנחנו נקבע את מסגרת הדיון לישיבה שתתקיים היום:
להודעת ראש הממשלה על פעילות הממשלה בתקופה שחלפה מאז המושב הקודם ועל
תוכניות הממשלה למושב הקרוב; להצעות להביע אי-אמון בממשלה, של מרץ-יחד
וחד"ש; להודעת הממשלה לציון יום הקשיש הבינלאומי, שתימסר ביום שלישי – דיון
מיוחד שיתקיים ביום שלישי.

באשר לדיון היום, אני מציעה שהדיון יתקיים בדרך זו: יושבת-ראש הכנסת ודאי
תרצה לפתוח את הדיון, אחריה ידבר ראש הממשלה, אחריו יושב-ראש האופוזיציה.
לאחר מכן, 10 דקות למגישי הצעות אי-האמון – למר"צ ולחד"ש – ולאחר מכן אנחנו
נפתח בדיון סיעתי משולב.

מזכיר הכנסת אריה האן:

תשובת השר.

היו"ר רוחמה אברהם:

תשובת השר, כפי שמתקן אותי מזכיר הכנסת, ולאחר מכן 10 דקות.

גדעון סער:

איזה שר ישיב היום?

מזכיר הכנסת אריה האן:

השר אדרי.

היו"ר רוחמה אברהם:

לאחר מכן 10 דקות לכל סיעה.

היו בפנינו שתי אפשרויות: או שהולכים לפי מפתח חברי הכנסת, או שהולכים
באופן רגיל, 10 דקות לכל סיעה. אני חושבת שזוהי הצעה שהיא מקובלת, עובדת,
וכולם יוכלו להתבטא.

באשר ליום שלישי – במסגרת הודעות סיעות, יינתנו 5 דקות לכל סיעה, בהן ידברו
על יום הקשיש. יגיעו מחר הרבה מאוד ארגונים של קשישים ויכבדו אותנו ביציע
האורחים, ואני חושבת שנכון וראוי שחברי חברי הכנסת ישתדלו להיות באולם
ויבקשו גם מחבריהם להגיע.

האם יש למישהו הצעה אחרת לפני שעוברים להצבעה?

מוחמד ברכה:

זה יתקיים מייד לאחר נאומים בני דקה.

היו"ר רוחמה אברהם:

כן.

אני עוברת להצבעה. מי בעד ההצעה שהצעתי?

ה צ ב ע ה

בעד – 19

נגד – אין

נמנעים – אין

ההצעה למסגרת דיון סיעתי משולב היום כדלהלן: ראש הממשלה, יו"ר האופוזיציה,
10 דקות למגישי ההצעות, תשובת השר לאי-אמון, 10 דקות לכל סיעה; ביום ג', 5
דקות לכל סיעה במסגרת הודעות סיעות, נתקבלה.

היו"ר רוחמה אברהם:

19 בעד, אין מתנגדים, אין נמנעים.

אסור לנו לשכוח שזהו ציון 20 שנה ללקיחת רון ארד בשבי. אני חושבת שגם ראוי
שנזכיר את כל השבויים והנעדרים שלנו. זהו יום חשוב, יום עצוב, וזהו יום שבו
כנסת ישראל מייחלת ורוצה להגיע למצב שבו הבנים שלנו ישובו הביתה. אני אודה
למי שנואם – שיתייחס לסוגיה הזאת.

יעקב מרגי:

הייתי רוצה שתצא קריאה לראש הממשלה מוועדת הכנסת. כפי שידוע לי, ראש הממשלה
אמור היום להזכיר בנאומו את החיילים החטופים. אני מבקש שתצא קריאה לכך
שיזכיר גם את האסיר יונתן פולארד, שנמק בכלא האמריקני, על עבירה אחת – שהיה
יהודי וציוני טוב ועזר למדינת ישראל.

היו"ר רוחמה אברהם:

תודה רבה. בקשתך תועבר לעיונו של ראש הממשלה.

תודה רבה, הישיבה נעולה.

הישיבה ננעלה בשעה 10:00.
