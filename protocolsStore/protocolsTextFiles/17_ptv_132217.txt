הכנסת השבע-עשרה נוסח לא מתוקן

מושב ראשון

פרוטוקול מס' 29

מישיבת ועדת הכנסת

יום שלישי, כ"ט בתמוז התשס"ו (25 ביולי 2006), שעה 09:00

סדר היום:

1. קביעת מסגרת הדיון להודעת הממשלה על המצב הביטחוני והיערכות משרדי

הממשלה בהתאם.

2. הקמת ועדה משותפת של ועדת החוקה, חוק ומשפט וועדת החוץ והביטחון לחוק
האזנת סתר.

3. החלת דין רציפות על הצעת חוק הגבלת הפרסומת והשיווק של מוצרי טבק (תיקון
מס' 4),

התשס"ה-2005.

4. בקשת הממשלה להקדמת הדיון בהצעת חוק הגנה על עובדים בשעת חירום,
התשס"ו-2006,

בכל הקריאות.

5. בקשת חבר הכנסת עמי אילון להקדמת הדיון בהצעת חוק הגנה על עובדים בשעת
חירום (הוראת שעה), התשס"ו-2006, פ/1375/17, ואישור הוועדה להצבעה בזמן
הפגרה.

נכחו:

חברי הוועדה:

היו"ר רוחמה אברהם

קולט אביטל

זבולון אורלב

דוד אזולאי

עמי אילון

מנחם בן-ששון

מוחמד ברכה

אליהו גבאי

זהבה גלאון

יצחק גלנטי

מגלי והבה

יצחק זיו

נדיה חילו

יואל חסון

אחמד טיבי

אסתרינה טרטמן

אביגדור יצחקי

משה כחלון

אברהם מיכאלי

אפרים סנה

גדעון סער

מנחם פרוש

ראובן ריבלין

יוסף שגאל

מוזמנים:

אריה האן – מזכיר הכנסת

דוד לב – סגן מזכיר הכנסת

ירדנה מלר-הורביץ – סגנית מזכיר הכנסת

גאולה רזיאל – מנהלת לשכת מזכיר הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

1. קביעת מסגרת הדיון להודעת הממשלה

על המצב הביטחוני והיערכות משרדי הממשלה בהתאם

היו"ר רוחמה אברהם:

בוקר טוב. אנחנו דנים בקביעת מסגרת הדיון להודעת הממשלה על המצב הביטחוני
והיערכות משרדי הממשלה בהתאם.

אני קוראת את המכתב שקיבלתי ממזכיר הכנסת, אריה האן: "מאחר שהממשלה החליטה,
לפי בקשת יושבת-ראש הכנסת, למסור הודעה לכנסת על המצב הביטחוני והיערכות
משרדי הממשלה בהתאם, החליטה יושבת-ראש הכנסת, דליה איציק, לזמן את חברי
הכנסת לכנס פגרה מיוחד שיתקיים ביום שלישי, כ"ט בתמוז התשס"ו, 25 ביולי
2006, בשעה 11:00. את ההודעה ימסור לכנסת מטעם הממשלה המשנה לראש הממשלה,
שמעון פרס, ובעקבותיה יתקיים דיון. יושבת-ראש הכנסת ממליצה על מסגרת דיון
של שעתיים. אודה אם תביא לאישור הוועדה קביעת מסגרת דיון בהתאם".

מכיוון שהיושבת-ראש הציעה דיון של שעתיים, אנחנו מציעים שזה יהיה דיון
סיעתי במסגרת של דקה לכל חבר כנסת. יוצא שלכל סיעה יש מספר דקות כמספר
חבריה.

דוד לב:

צריך שיהיו 10 דקות מינימום לסיעה.

היו"ר רוחמה אברהם:

מכיוון שיש מסגרת של מינימום לסיעה, הרי שסיעות שיש להן פחות מ-10 חברים
יקבלו 10 דקות.

גדעון סער:

גברתי, שוחחתי אתמול גם עם יושבת-ראש הכנסת וגם עם מזכיר הכנסת. הבנתי ש-25
החתימות שאנחנו וסיעת ישראל ביתנו הגישו, על-מנת לכנס את הכנסת בפגרה, עובר
לרצונה החשוב של הממשלה להודיע הודעה לכנסת, והם יקבלו ביטוי על דרך של
דיון משולב והדבר יבוא לידי ביטוי גם בזמן הדיבור שיקבלו שתי הסיעות שלנו,
שיזמו את הכינוס הזה. אני מציע להוסיף את זה גם בכותרת הדיון וגם לזכויות
שלנו במסגרת הדיון הסיעתי שיתקיים.

היו"ר רוחמה אברהם:

אם סיכמת את זה עם היושבת-ראש, זה יהיה דיון משולב, גם בעקבות החתימות
שהגשתם. השאלה היא אם מסגרת הזמן שהצענו מקובלת על כולם. למציעים, הליכוד
וישראל ביתנו, תהיה תוספת של 10 דקות.

גדעון סער:

אם היינו מקיימים דיון בפגרה על בסיס החתימות הללו, היינו מקבלים 10 דקות
והממשלה היתה צריכה להשיב.

היו"ר רוחמה אברהם:

האם אפשר לקבוע 10 דקות לסיעה?

אריה האן:

כפי שאמר חבר הכנסת סער, היות ששתי סיעות הגישו הצעות לסדר וכל הצעה היא 10
דקות, הם יקבלו 10 דקות מעבר לחשבון.

היו"ר רוחמה אברהם:

בסדר. אם כך לא נגיע למסגרת דיון של שעתיים אלא של שלוש שעות.

גדעון סער:

כי גברתי היתה נדיבה מאוד עם הסיעות הקטנות. אני לא מתנגד לזה, אבל אני גאה
בזה שאני מקבל קצת יותר זמן מסיעת חד"ש. אני עשיתי עוד דבר שסיעת חד"ש לא
עשתה, אני הגשתי לכנסת 25 חתימות.

מאיר פרוש:

אני לא חושב שאם לסיעה יש 19 מנדטים אז יש לה זכויות יסוד לכל הזמן. הייתי
מצפה שהם יבואו למליאה.

היו"ר רוחמה אברהם:

נראה אם כל חברי סיעת יהדות התורה יהיו היום במליאה.

מוחמד ברכה:

אני חושב שאין מקום לערב את הזמן המוקצב לסיעות שביקשו דיון בפגרה עם דיון
על הודעת הממשלה. אפשר לעשות דיון משולב, אבל המפתח לכל סיעה יהיה מפתח כפי
שקבעת מלכתחילה. בהתחלה ידבר המשנה לראש הממשלה, אחר כך שתי הסיעות הנוגעות
לעניין יציגו את העניין שלהן ואחר כך יהיה דיון על שני הדברים. אבל לא לערב
את 10 הדקות הראשונות בדיון.

גדעון סער:

אני חולק על חבר הכנסת ברכה. הוועדה מוסמכת לקבוע שיש דיון משולב. אם היינו
עומדים על הזכויות שלנו, היינו מקבלים את זה לחוד בדיון נפרד, ואין טעם
לקיים באותו נושא שני דיונים נוספים. הפתרון הוא דיון נפרד.

מוחמד ברכה:

אתה כסיעה תציג את הנושא שבאת להציג, ואחר כך אתה כסיעה תשתתף בדיון.

גדעון סער:

אין לי בעיה. אם הצעתו של חבר הכנסת ברכה מכוונת לזה שנציגי הסיעות הללו
ידברו לפני המשנה לראש הממשלה ויציגו את הצעתם, אינני מתנגד להצעתו.

מוחמד ברכה:

או לפני או אחרי.

היו"ר רוחמה אברהם:

המשנה לראש הממשלה, שמעון פרס, יפתח את הדיון. לאחר מכן ידברו סיעת הליכוד,
סיעת ישראל ביתנו והדיון הסיעתי כפי שנקבע, כל סיעה בהתאם למספר החברים
שלה. מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

ההצעה התקבלה.

2. הקמת ועדה משותפת של ועדת החוקה, חוק ומשפט וועדת החוץ והביטחון לחוק
האזנת סתר

היו"ר רוחמה אברהם:

הנושא הבא הוא הקמת ועדה משותפת של ועדת החוקה, חוק ומשפט וועדת החוץ
והביטחון לחוק האזנת סתר. סעיף 4(ה) לחוק האזנת סתר קובע חובת דיווח שנתית
לוועדה משותפת של ועדת החוקה, חוק ומשפט ושל ועדת החוץ והביטחון.

להלן ההרכב המוצע על דעת יושבי-ראש שתי הוועדות. מטעם ועדת החוקה, חוק
ומשפט: חבר הכנסת מנחם בן-ששון יכהן כיושב-ראש וחבר הכנסת מתן וילנאי. מטעם
ועדת החוץ והביטחון: חבר הכנסת עתניאל שנלר וחבר הכנסת ישראל חסון.

מי בעד? מי נגד? מי נמנע?

ה צ ב ע ה

בעד – 9

נגד – אין

נמנעים – אין

הוועדה אושרה.

קולט אביטל:

חשבתי שזאת ועדה משותפת, כפי שהיה קודם, שבה היה ייצוג שווה לוועדת החוץ
והביטחון ולוועדת החוקה, חוק ומשפט.

היו"ר רוחמה אברהם:

יש שני חברים מכל ועדה.

קולט אביטל:

אני מרכזת הסיעה בוועדת החוקה.

מנחם בן-ששון:

לא ידעתי, אני מתנצל.

קולט אביטל:

תמיד יש גנרלים.

גדעון סער:

בהערתה של חברת הכנסת אביטל יש טעם רב.

נדיה חילו:

איפה האלמנט האזרחי בכל הנושא של האזנות סתר? לא תמיד גנרלים.

גדעון סער:

הערתי ליושב-ראש הוועדה בנקודה הזאת, אבל כיבדתי את עמדתו. האזנות סתר זה
דבר שעושה השב"כ. לשים בוועדה חבר כנסת שהוא יוצא שב"כ ועוד אלוף, זאת
אמירה מסוימת של הכנסת.

אחמד טיבי:

אני מבקש רביזיה על ההצבעה הזאת.

היו"ר רוחמה אברהם:

נקיים הצבעה על הרביזיה בעוד דקה.

מי בעד הרביזיה של חבר הכנסת טיבי? מי נגד? מי נמנע?

ה צ ב ע ה

בעד – 2

נגד – 8

נמנעים – אין

הרביזיה לא התקבלה. אני קובעת שההחלטה נשארת כפי שהצבענו עליה.

אחמד טיבי:

אני הצעתי את ההצבעה למען חברת הכנסת אביטל, והיא לא הצביעה אתי.

3. החלת דין רציפות על הצעת חוק הגבלת הפרסומת והשיווק

של מוצרי טבק (תיקון מס' 4), התשס"ה-2005

היו"ר רוחמה אברהם:

אנחנו דנים בהחלת דין רציפות על הצעת חוק הגבלת הפרסומת והשיווק של מוצרי
טבק (תיקון מס' 4), התשס"ה-2005.

על יסוד הודעת הממשלה בישיבת הכנסת, ביום שלישי, ח' בתמוז התשס"ו, ה-4
ביולי 2006, החליטה הכנסת בישיבתה ביום שלישי, כ"ב בתמוז התשס"ו, 18 ביולי
2006, להחיל דין רציפות על הצעת חוק הגבלת הפרסומת והשיווק של מוצרי טבק
(תיקון מס' 4), התשס"ה-2005, ולהעבירה לדיון בוועדת העבודה, הרווחה
והבריאות, לשם הכנתה לקריאה שנייה ולקריאה שלישית.

הכנסת החליטה להחיל דין רציפות והעבירה את ההצעה לדיון בוועדת העבודה
והרווחה. ועדת הכלכלה היא זו שהכינה את הצעת החוק לקריאה ראשונה בכנסת
הקודמת, ולכן אני מציעה שנחליט להעביר את הצעת החוק להכנה לקריאה שנייה
ולקריאה שלישית לוועדת הכלכלה.

מי בעד? מי נגד? מי נמנע?

ה צ ב ע ה

בעד – 8

נגד – אין

נמנעים – אין

הצעת החוק תידון בוועדת הכלכלה לשם הכנתה לקריאה שנייה ולקריאה שלישית.

4. בקשת הממשלה להקדמת הדיון בהצעת חוק

הגנה על עובדים בשעת חירום, התשס"ו-2006, בכל הקריאות

היו"ר רוחמה אברהם:

אנחנו דנים בבקשת הממשלה להקדמת הדיון בהצעת חוק הגנה על עובדים בשעת
חירום, התשס"ו-2006, בכל הקריאות.

הממשלה מבקשת כי בכנס הפגרה המיוחד שנועד ליום שלישי, כ"ט בתמוז התשס"ו, 25
ביולי 2006, ועדת הכנסת תחליט בהתאם לסעיפים 113(ג) ו-125 לתקנון הכנסת על
הקדמת הדיון בהצעת חוק הגנה על עובדים בשעת חירום, התשס"ו-2006, וכי הקריאה
הראשונה והשנייה ייערכו בו ביום.

בימים האלה, בשעה שאנחנו נמצאים במצב מיוחד, אין ספק שהצעת החוק הזאת,
למרות שהיא לא כוללת כל מה שקשור למעסיקים, נותנת פתרון חלקי לכל מצוקת
העובדים. אני חושבת שאנחנו צריכים לעשות הכול כדי שהצעת החוק הזאת תובא
לדיון.

מוחמד ברכה:

עכשיו היא במצב של קריאה ראשונה?

היו"ר רוחמה אברהם:

כן. אמרתי שכרגע אנחנו ניתן את הפטור מהנחה בכל הקריאות.

דוד אזולאי:

הצעת החוק הזאת נותנת פתרון חלקי בלבד, ואני מעריך שיהיו הסתייגויות רבות
לנושא הזה. לכן אני מציע שכל החלטה שנקבל תתקבל בהערה של ועדת הכנסת,
שאומרת שיש לתת פתרונות לאלתר לכל הבעיות הקיימות היום ביישובי הצפון.
הדברים רבים, ולא כאן המקום לפרט אותם.

אביגדור יצחקי:

זה נכון שהפתרון הוא חלקי, כי הוא מדבר רק על נושא של פיטורים, אבל בעצם
הצעת החוק הזאת באה לחייב לא לפטר עובדים גם במצב זמני ולא רק במצב חירום,
וזה פותר את הבעיה הזאת בין המצב המיוחד לבין מצב החירום.

לגבי הנושא של מעסיקים שעובדים לא יוכלו לבוא אליהם לעבודה, נערכות ביומיים
האחרונים שיחות אינטנסיביות, שמשתתפים בהן משרד האוצר ומשרד התמ"ת וכן
המעסיקים באמצעות לשכת התיאום של הארגונים הכלכליים בראשות שרגא ברוש
וההסתדרות בראשות עופר עיני. על-פי השיחות שלי עם האנשים אתמול והבוקר
ועל-פי הפרסומים כרגע ברדיו, מדובר בסדר גודל של 3.5 מיליארד שקלים שהאוצר
מתחייב לשפות את המעסיקים על-פי קריטריונים כאלה ואחרים. ההסכם אמור להיחתם
היום, לפי הרדיו לפחות. בכל מקרה, שר האוצר התחייב בפניי שעד סוף השבוע
ההסכם הזה יהיה חתום. ההסכם הזה נותן פתרון גם לתשלום שכר חודש יולי, שכבר
סוכם בין האוצר לבין המעסיקים, כולל צורת הזרמת הכספים. אני חושב שצריך
לאשר פטור מחובת הנחה בנושא של הממשלה שהגיש שר התמ"ת ולבקש מחבר הכנסת
אילון לדחות ביום או יומיים, כדי לראות את החתימה על ההסכם.

התבקשתי על-ידי ארגוני המעסיקים, בראשות שרגא ברוש, שלא לעשות שום מהלך
שיכול באיזושהי צורה לערער את הדיאלוג הזה שמתקיים ואנחנו מקווים שיסתיים
היום. אתמול הצוותים ישבו כל היום, ואם ניכנס להליך של חקיקה שיש בו חקיקה
טרומית ולאחר מכן ועדות וקריאה שנייה, מי יודע מתי יהיה היישום שלו. לכן
אני חושב שהמהלך של חבר הכנסת אילון זירז את התהליך הזה. לכן אנחנו צריכים
לאפשר את סיומו של המהלך על-ידי החקיקה של משרד התמ"ת, עם כל ההסתייגויות
שצריך, ולאפשר לנוגעים בדבר לסיים את ההליך. תודה.

גדעון סער:

אני תומך בהצעת החוק הממשלתית, ואני חושב שהיא תתקבל בתמיכה רחבה. לכן גם
נתמוך בפטור מחובת הנחה. אבל צריך לזכור שהבעיה של מניעת פיטורים, שהיא דבר
חשוב ביותר, היא בכל זאת הבעיה המצומצמת לעומת הבעיה שמטרידה היום את מרבית
תושבי הצפון, שמצד אחד, ובצדק, מנחים אותם להישאר במקלטים או במרחבים
המוגנים, ומצד שני הם צריכים את הביטחון שיוכלו לפרנס את משפחותיהם כאשר הם
במצב שבו הם לא יכולים לעשות את זה. לא היתה כל סיבה שהנושא הזה ייגרר במשך
שבועיים.

מוחמד ברכה:

אף אחד לא ידע שזה יימשך שבועיים.

גדעון סער:

הממשלה ידעה, ואין שום סיבה שהממשלה מושכת רגליים בנושא הזה. חבר הכנסת
אילון מצדו גילה רוחב לב מופרז לטעמי כאשר הסכים שהצעתו לא תובא. אי-אפשר
להתחמק מהנושא הזה, כי אם לא באופן ישיר זה יעלה באופן עקיף דרך הסתייגויות
לחוק הממשלתי שנביא היום בוועדת העבודה והרווחה. אני לא חושב שיהיו חברי
כנסת במליאה שיתנגדו להצעות לפצות את העובדים, ולכן לא כדאי לשים מחסומים
שרירותיים כדי לתת פטור מחובת הנחה, אומנם כצעד נדיר, כי זאת הצעה פרטית
ואנחנו בפגרה, גם לחבר הכנסת אילון וגם להצעה הממשלתית.

אפרים סנה:

כל מי שמסתובב היום ביישובי הצפון מבין כמה הבעיה הזאת היא בעיה חריפה,
כבדה, שלא רובצת רק על האנשים שם אלא היא מאיימת לסדוק את העמידה האיתנה של
הציבור ותמיכתו במהלכים.

מוחמד ברכה:

עושים את זה בשביל להגן על העובדים, לא כדי להשיג תמיכה במהלכים. זה הראש
הצבאי שלך.

אפרים סנה:

כל אדם מגיע לבית הזה עם תפיסת עולמו.

מוחמד ברכה:

לעובדים מגיעות זכויות.

אפרים סנה:

כדי להקל עליך אני אגיד, שיש לך פטור מההנמקה שלי. תישאר בהנמקה שלך. אני
בא עם תפיסת עולם אחת, אתה בא עם תפיסת עולם הפוכה.

חשוב מאוד שהצעת החוק של חבר הכנסת עמי אילון תשמש, ולו רק כזרז להצעה
הממשלתית ותדחוף אותה קדימה. לכן אני מאוד מבקש מכל חברי הוועדה לאשר פטור
מהצעת החוק של חבר הכנסת עמי אילון.

חבר הכנסת ברכה, כדאי שתדבר עם הבוחרים שלך גם כן.

מוחמד ברכה:

אל תדאג לבוחרים שלי. תשאל את נדיה באיזה מצב היא עומדת עכשיו.

אסתרינה טרטמן:

סיעתי, סיעת ישראל ביתנו, תתמוך בהצעת החוק הממשלתית, כי הנושא הוא נושא
שאי-אפשר לדלג עליו. יחד עם זה אני מבקשת לאורך כל הדרך ברמת ההגינות לחבר
הכנסת ד"ר יורי שטרן. הצעת החוק שהונחה פה היא הצעת חוק משותפת של חבר
הכנסת אילון ושל חבר הכנסת יורי שטרן. אני אשמח שנביא את זה לידי ביטוי
בניסוחים שלנו.

הצעת החוק שהונחה כאן היא לא בטלה בשישים לעומת הצעת החוק הממשלתית. היא
חשובה בזכות עצמה. הנושא של מתן ידיעה ברורה לחברים בצפון ששבועיים יושבים
במצב שהם יושבים, ואני מניחה שגם אלייך, גברתי היושבת-ראש, כמו לחברי כנסת
אחרים, מטלפנים אנשים מהאזורים האלה במצב של חוסר מנוחה וחוסר ודאות. אני
שמחה שהממשלה התעוררה אחרי שבועיים לעשות מעשה בנושא, אבל זה לא בא במקום
הצעת החוק.

גדעון סער:

גם יושבת-ראש הוועדה חתומה עליו. חתומים עליו 39 חברים.

אסתרינה טרטמן:

הצעת החוק של חבר הכנסת שטרן ושל חבר הכנסת עמי אילון חוצה מפלגות.

היו"ר רוחמה אברהם:

אנחנו דנים עכשיו בהצעת החוק הממשלתית ולא בהצעת החוק של חבר הכנסת עמי
אילון.

אסתרינה טרטמן:

אי-אפשר שלא לקשר ביניהם. אני שמחה שהצעת החוק הממשלתית התעוררה אחרי
שבועיים ואכן עשתה מעשה. אני מקווה מאוד שהמגמה הזאת תמשיך הלאה כדי להרגיע
את הציבור, כי בסך הכול עם ישראל שרוי במצב מלחמה. תודה רבה.

מאיר פרוש:

אני חושב שאי-אפשר לנתן בין הצעת החוק הממשלתית לבין הצעת החוק של חבר
הכנסת עמי אילון ושל חבר הכנסת יורי שטרן. הכותרת של הצעת החוק מזכירה שעת
חירום, ואפשר לראות את זה גם בדיון כאן, כאשר חברי כנסת מהאופוזיציה מביעים
תמיכה בהצעת החוק הממשלתית. לכן אני לא מבין מדוע הקואליציה לא רוצה שיעלו
את הצעת החוק של עמי אילון. אני זוכר שלפני שבוע הבטיחו לחבר הכנסת אילון
שאם זה לא יבוא עד יום רביעי הוא ילך עם החוק הזה.

אביגדור יצחקי:

היום יום שלישי.

מאיר פרוש:

אני מדבר על השבוע שעבר. היה ברור לכולנו שנעביר את הצעת החוק של עמי אילון
כאן וניתן לו פטור מחובת הנחה. אם החוק הוא עם כותרת של שעת חירום ואנחנו
נמצאים בשעת חירום וכולם מתנהגים כבשעת חירום ואופוזיציה מוותרת לקואליציה,
אני לא מבין מדוע באה הדרישה לא לקבל את הצעת החוק של עמי אילון ושל יורי
שטרן.

מנחם בן-ששון:

חלק מהחברים שמסתובבים בצפון משגים את ראשי הרשויות המקומיות בטרמינולוגיה
שנדמה להם שבדקה אחת פותרים בעיות חוק. הם אומרים: תכינו מצב חירום וכתוצאה
מזה תיפתר הבעיה. אנחנו במצב חירום מ-1948 ברציפות עד היום. זה לא פותר את
הבעיות. חוק בדמות החוק שהניח אלי ישי על שולחננו ובדמות החוק שעמי אילון
הניח או בדמות הפתרון שאביגדור יצחקי מניח, אלה הם הכיוונים הרלוונטיים, כי
הבעיות הן ממוקדות והפתרונות חייבים להיות ממוקדים. זה לא רק עניין של
טרמינולוגיה. אני אומר את זה לעצמנו, כי אנחנו כחברי כנסת לא צריכים ללוות
דברים שהם לא רלוונטיים. אם ציבור הנמצאים בצפון נמצא במצוקה, והוא במצוקה,
אנחנו צריכים להסביר להם מה הפתרונות. פתרונות של רגע יכולים להיות לרועץ
בעוד חמישה חודשים.

הצעת החוק הממשלתית היתה קיימת עד לשנת 2003, ולכן כשאומרים שההצעות הן
חבילה אחת ומוכרחים להכניס את סעיפים 4 ו-13, שהם ההבדלים בין הצעתו של עמי
אילון לבין הצעתו של אלי ישי, אני אומר שהן לא מקשה אחת. ב-2003 עבדנו יפה
עם הצעה אחרת, ואני רק ניזון מן הכתב. בא אדם מן הממשלה, במקרה הזה נציג
הנהלת הקואליציה, ואומר: האם אנחנו רוצים לפתור את הבעיות או אנחנו רוצים
להיות צודקים לעיני כל ישראל. אנחנו רוצים לפתור את הבעיות, לכן תאזינו
היטב למה שאמר אביגדור יצחקי. הוא אומר שגם ארגוני המעסיקים וגם שרי הממשלה
פותרים את הנקודה הזאת, הממוקדת, סעיף 4 בהצעת החוק של עמי אילון שממנו
נגזר גם סעיף 13, קרי סעיף השיפוי והפיצוי. במקרה הזה אפשר למצוא פתרון
טכני כדי להרגיע, אבל לא צריך להכניס ממדים של חוסר שקט במהלך, שכל מה
שחשוב לנו כחברה ישראלית במערכת הזאת הוא להכניס את השקט, להקרין את
היציבות. זה המשחק.

נדיה חילו:

באופן כללי שתי הצעות החוק ייתנו אולי טיפה הרגעה או יעשו מעט סדר בבלבול
הגדול שקיים. אני מסתובבת הרבה בצפון, ואני מסתובבת בעיקר ביישובים ערבים.
כבר שלושה ימים אני שם, והבלבול הוא מעל ומעבר שם. אני רוצה לציין אלמנט
מאוד ייחודי – פונות אלי הרבה נשים שאומרות שגם אם במקומות עבודה מסוימים
אומרים שאפשר ללכת לעבודה, השאלה היא האם יש להן בחירה היא להישאר עם
הילדים. דיברתי עם יושבת-ראש נעמ"ת ועם ארגונים נוספים בעניין הזה, שמאוד
חשוב להם שהחקיקה הנוכחית תכסה באופן יותר רחב את הלגיטימציה שתינתן
לאימהות במצבים מסוימים, שהן יוכלו לבחור כאופציה להישאר בבית ולקבל שכר,
במיוחד כשיש ילדים, או במשפחות חד-הוריות אם הבעל שומר על הילדים.

לדעתי יש שלושה מסלולים שצריך להתייחס אליהם מבחינת השטח התעסוקתי.

היו"ר רוחמה אברהם:

אנחנו לא דנים עכשיו בהצעת החוק.

אביגדור יצחקי:

יש לזה משמעות, כי אם הצעת החוק הזאת היא פחות טובה מההסכם שישיגו, אם
ישיגו, צריך להתייחס לזה.

גדעון סער:

אם היא פחות טובה, היא תשופר בוועדת העבודה והרווחה.

נדיה חילו:

סעיף 4 בהצעת החוק של עמי אילון הוא מאוד חשוב, הוא מאוד רלוונטי. לדעתי אם
הצעת החוק הממשלתית לא כוללת את הסעיף הזה, היא לא נותנת מענה לכל הבעיות
ולכל השאלות ולכל הצרכים של האוכלוסייה האזרחית.

יש גם הנושא של העסקים הקטנים, שהם לגמרי מתמוטטים ואני לא יודעת איפה זה
מכוסה. לעובדי המדינה אני לא דואגת, וכך גם לעסקים הגדולים שברוש אולי מכסה
אותם. אני מאוד מודאגת בעניין העסקים הקטנים, שנמצאים דווקא בפריפריות
ובאזורים ששם פחות אנשים יודעים. פניתי לשר אלי ישי והוא נרתם לעזור גם
בעניין היישובים הערביים, כי מתחיל להיות מחסור במוצרים בסיסיים, כולל
טיטולים לתינוקות.

מגלי והבה:

באילו מקומות?

נדיה חילו:

אין לי רשימה.

מגלי והבה:

סתם לזרוק סיסמאות?

נדיה חילו:

לא זרקתי סיסמאות, נתתי לו רשימה.

מגלי והבה:

תגידי שם של יישוב שחסרים בו טיטולים.

נדיה חילו:

במג'דל-כרום, בבקיעין. הסתובבתי בכל הצפון מיום חמישי ואני לא הולכת לשם רק
כדי לשבת עם ראשי רשויות, אני הולכת לבתי אנשים ואני נפגשת עם אימהות ואני
שומעת. יש לי אוזן סלקטיבית, ולכן אני מביאה את זה לכאן.

ראובן ריבלין:

אני שואל את היועצת המשפטית אם הצעת החוק של אילון יכולה להיכנס לחוק הזה
כהסתייגות, בלי לטעון נושא חדש.

עו"ד ארבל אסטרחן:

כן.

קולט אביטל:

כיוון שחברת הכנסת חילו דיווחה על כל המצוקות, אני אשמח למסור רשימה למי
שזקוק לה. אני רוצה לחזור לדיון שלשמו התכנסנו. הכנסת מתכנסת היום במושב
מיוחד. הציבור מבין את זה ולציבור יש גם ציפיות מאתנו. להתכנס פה, לדבר
ברדיו שאנחנו מתכנסים כדי למצוא פתרונות, לא ללכת להצביע על הצעת החוק שבאה
עם פתרונות אלא לדחות את זה כי אולי אחר-הצהריים יהיה הסכם – נראה לי
שאנחנו נותנים לציבור את המסר הלא נכון. אני חושבת שאנחנו צריכים היום
להעביר את הצעת החוק הזאת בקריאה טרומית. והיה ויהיה הסכם וההסכם ישפר את
התנאים, אפשר תמיד להכניס את זה לחוק. והיה והדבר יתנהל כך וחבר הכנסת עמי
אילון יחליט שכתוצאה מהסכם כל כך נפלא הצעת החוק שלו מיותר, אז הוא בוודאי
ידע למשוך את זה. אבל אני חושבת שאנחנו התכנסנו כאן כדי לאפשר את המהלך הזה
בהיעדר הסכם בינינו לבין התעשיינים לבין ההסתדרות. חשוב לקדם את זה,
שהציבור יבין שאנחנו עושים פה עבודה רלוונטית שבאה לענות על ציפיות ועל
מצוקות אמיתיות.

יצחק גלנטי:

אני מבקש לחזק ולהרחיב את הערותיה של חברת הכנסת נדיה חילו. גם אני ביליתי
במשך השבוע האחרון כמה פעמים ביישובי הצפון, במיוחד הלכתי לבחון מה קורה עם
האוכלוסייה המבוגרת. חייבים לתת על זה את הדעת. המטפלות והמטפלים של
האוכלוסייה המבוגרת, ולא חשוב מאיזו ארץ מוצא, נטשו את אותה אוכלוסייה
ועברו דרומה, עברו לתל-אביב ולגוש דן. הם ברחו מהאזור והשאירו את המטופלים
האלה במצב גרוע ביותר. חייבים לתת על זה את הדעת. נכון לרגע זה יש מטופלים
רבים שאין להם תרופות, בקושי מזון מגיע אליהם. הם נצרכים לטיפול פיסי והם
נמצאים ממש בשפל המדרגה.

היו"ר רוחמה אברהם:

לכן התכנסנו כאן, כדי לפטור מחובת הנחה את הצעת החוק הממשלתית ולאחר מכן
נעבור להצעתו של חבר הכנסת אילון. אני סבורה שכל הנושאים החשובים הללו
צריכים להידון בוועדת העבודה והרווחה. כאן, בוועדת הכנסת, אנחנו יכולים
לדון בסוגיה אחת – האם לפטור את הצעת החוק מחובת הנחה או לא.

יצחק גלנטי:

בהחלט ניתן את אותם בני משפחה של אותם נזקקים לשחרר מחובת התייצבות לעבודה.

מוחמד ברכה:

גברתי היושבת-ראש, גם לי יצא, אולי יותר מאחרים, לבלות ביישובי הצפון
בתקופת המלחמה, כי אני גר שם. המצב הוא מחייב תשובות מהירות, ואני חושב
שהדיון הזה הוא חשוב, אם הוא ייתן תשובות.

אני מודע לחשיבות שיש לכך שהממשלה תעביר את הצעת החוק שלה וגם חבר הכנסת
עמי אילון יעביר את הצעת החוק שלו. או שיהיה שילוב בין שתי הצעות החוק או
שהתכנים של הצעת החוק של חבר הכנסת אילון ייכנסו כהסתייגויות להצעת החוק
הממשלתית. אבל אני רוצה לתת עדיפות ומשקל יתר לנושא של הזמן ומתי ייכנס
החוק לתוקף. גם אם נסיים היום את הנחת החקיקה, צריך זמן עד שזה יתפרסם
וייכנס לתוקף. לכן אני מציע שאנחנו ניתן את הפטור מחובת ההנחה לשתי ההצעות,
ההצעות יידונו היום בדיון ראשוני עד קריאה ראשונה, והמשך הדיון יידחה למחר.
אני לא חושב שיש פסול בכך שהמליאה תתכנס גם מחר, אפשר לפנות ליושבת-ראש
בנושא הזה. אם ההסכם שייחתם היום ימלא אחר הציפיות, אני חושב שאין צורך
לקדם את מהלך החקיקה, מה גם שאני סומך על ההסתדרות בנושאים של העובדים יותר
מאשר על הרבה חברי כנסת. לכן אני חושב שיש מקום לתת את האפשרות, על דעתו של
יושב-ראש הקואליציה, לחתימת הסכם שיכול להיות שייתן את המענה בהצעות החוק,
או אפילו מעבר לזה. אם לא, נתכנס מחר.

אני חושב שהצעות החוק מבחינת היישום צריכות לדבר על קווים ברורים מבחינה
גיאוגרפית, ולא על-פי קווים פוליטיים. אני משיב לדברי ראש סיעת העבודה,
שאומר שהצעת החוק מעודדת את התמיכה במהלכים. גם מי שלא תומך במהלכים –
מגיעה לו הגנה, גם כעובד וגם כאזרח.

אחמד טיבי:

ועדת הכנסת נענתה בפגישה האחרונה לבקשה של הקואליציה לדחות את ההצבעה על
פטור לגבי הצעתו של חבר הכנסת אילון. הוא גם נענה להצעה. על-מנת להיות
קולגיאלי, הוא יוזם ההצעה באופן ציבורי, גם בכנסת. הגנתי על זכותו אז
להעביר את זה לקריאה טרומית, וכך צריך להגן על זכותו שזה יירשם על זכותו.
אגב, זה רשום שמי שמביא הצעה חשובה לכלל אזרחי מדינת ישראל בשעת חירום,
שזאת תהיה הצעה שלו. צריך לקדם את שתי ההצעות, ואם יש מקצה שיפורים הוועדה
היא המקום למקצה שיפורים. לכן צריך להעביר את שתי ההצעות וליישמן במהירות
האפשרית בשל מצב החירום.

ראובן ריבלין:

הואיל והיועצת המשפטית אמרה שלא תוכל להיטען טענה של נושא חדש, הרי שהוועדה
בלאו הכי תדון בשני הנושאים, לכן יש לאשר את שתיהן כנושא שצריך לפטור אותו
מחובת הנחה. הרי בלאו הכי ידונו בהצעת חברי הכנסת אילון ושטרן יחד, לכן
אפשר לפטור את זה גם מבחינת ההיגיון המשפטי והפרלמנטרי.

גדעון סער:

חבל על הוויכוח, כי ממילא גם אם הקואליציה תפעיל משמעת דרקונית ותפיל את
ההצעה של עמי אילון, נעלה את סעיף 4 כהסתייגות. כך שבכל מקרה חבל על
הנוקשות.

לגבי הדיבורים על הסכם, כן או לא. אין פה עניין של מתת חסד, יש פה דבר
שצריך להיות קבוע בחוק, לא רק לסיטואציה שבה אנחנו נמצאים היום. אם חלילה
בעוד שנה או בעוד שנתיים יש סיטואציה דומה, החוק צריך לתת הגנה לעובדים בכל
המקרים האלה. לכן הדברים צריכים להיות ברורים ובהירים בחקיקה ולא בהסכם.

אביגדור יצחקי:

אני רוצה להזכיר לכולכם שגם אני חתום על הצעת החוק. אני חושב שהדבר הזה
מחייב פתרון, ופתרון מהיר. זאת הסיבה שבגללה חתמתי על הצעת החוק, כי אני
חושב שאנחנו נמצאים במצב מיוחד, שבו עובדים לא יכולים להגיע לעבודה ולא רק
בגלל שהם צריכים לשמור על ילדיהם.

משיחה שקיימתי אתמול עם המעסיקים עולה שהצעת החוק לא מספיקה בעבורם והם
חושבים שהם צריכים להיות מפוצים גם על דברים אחרים.

אני רוצה לגעת גם בנושאים אחרים שנידונו אתמול. יש שאלה מה התקופה של המצב
הזה, האם הוא ייגמר יחסית מהר או אם הוא יתארך זמן רב. גם לזה צריכים לקבוע
קריטריונים, כי ברור שככל שהמצב הזה מתארך הדברים האלה נעשים בצורה יותר
קשה ויותר מסובכת, גם כלפי העובדים וגם כלפי המעסיקים.

יש פה הצעת חוק של ממשלת ישראל, שמונעת פיטורי עובדים. זאת אומרת, הנושא של
הפיטורים נפתר בהצעת החוק הממשלתית. לכן כשמדברים על הסתייגויות כאלה
ואחרות, צריך לבחון את הדברים לגופם.

לגבי החלק השני, של השיפוי הממשלתי, בסופו של דבר צריך שיהיו לו גם
המקורות. מאחר שהמעסיקים הם בתוך העניין כרגע, ההסתדרות בתוך העניין כרגע,
אני רוצה להציע הצעה, כי אני לא רוצה שנצא מפה לא מאוחדים. יכול להיות מצב,
וזה לא איום, שמישהו יחליט להיתלות בהצעת החוק הזאת ויגיד: אם זה מה שאתם
רוצים, זה מה שתקבלו. אני לא רואה את היישום של הצעת החוק מחר או מחרתיים,
לעומת הסכם שמכובד. אני לא מתעקש על ההסכם בגלל קואליציה, אני לא מתעקש
בגלל שר אוצר או בגלל מעסיקים, אני מתעקש כי אני רוצה להגיע לסיכום שהוא
טוב ולסיכום שיהיה מיושם במהירות הראויה. לכן אני רוצה להציע לוועדה,
שבמקום שאני אבקש התייעצות סיעתית או כל דבר אחר, ילכו החברים שהציעו את
ההצעה לשעה או שעתיים או שלוש, יישבו עם אותם גורמים שעכשיו מקיימים את
המשא-ומתן ונתכנס פה פעם נוספת בשעה 2:00 או 3:00 ונצביע. אם הם לא ישוכנעו
שבהסכם המתגבש יש פתרון שמיושם ממחר בבוקר, לא אחרי שלוש הקריאות, אנחנו
בסופו של דבר נקבל את הדבר הנכון. לפי השיחות שקיימתי גם עם האוצר וגם עם
המעסיקים, כרגע זה מפריע להם. לכן אני מציע, שבמקום להיחפז ולהיות כל כך
נוקשים ונחושים ועקשנים, נעשה את הדבר הנכון, והוא לאפשר למציעי החוק ללכת
אל המקורות שבהם מתגבש הסכם, לשבת אתם, לבדוק מה מתגבש, לבדוק את לוחות
הזמנים ולחזור לכאן בעוד שלוש שעות להצבעה.

אסתרינה טרטמן:

אני חייבת להתייחס לאמירה.

היו"ר רוחמה אברהם:

את לא חייבת להתייחס.

חבר הכנסת עמי אילון, בבקשה.

עמי אילון:

אני מזכיר שההצעה הוגשה יחד עם חבר הכנסת יורי שטרן, ולאורך כל הדרך עבדנו
ביחד. אני רוצה להתייחס לכמה דברים שעלו פה בדיון.

חבר הכנסת בן-ששון, כנראה לשנינו יש בעיה של מי שעדיין לא איבדו את
הנאיביות שלהם במסדרונות. אני, לפחות, שומע את הדברים שלך ונזכר בעצמי איך
הייתי לפני שבוע. השבוע האחרון עשה לי משהו, ואני מוכרח להודות שלמדתי כמה
דברים. אני לא היסטוריון ואני לא רוצה לומר כרגע שלפני שבוע עשיתי טעות.
בדיעבד אני לא חושב שעשיתי טעות. אבל אנחנו נמצאים פה אחרי שבוע, והשבוע
הזה, לפחות מבחינתי, היה שבוע שלא הייתי בו בשום פגרה. נפגשתי עם שר האוצר,
נפגשתי עם בכירי האוצר, הייתי בכל הדיונים שהיום חבר הכנסת יצחקי מציע לי
לעשות, ואני כבר אחרי כל הדיונים האלה. חבר הכנסת יצחקי וכל מי שמציע לי
ולחבר הכנסת שטרן לדחות את ההצעה שלנו בעוד שעתיים, בעוד ארבע, כנראה לא
היה פה לפני שבוע, הוא כנראה לא היה אתי ועם חבר הכנסת יצחקי ועם חברת
הכנסת רוחמה אברהם ועם חבר הכנסת יורי שטרן, שבין טיפול לטיפול הוא הגיע
למסדרונות האוצר ושמע שם את כל מה שעכשיו אולי הוא ישמע בשעתיים הקרובות.

בעיית אגו יש לא רק לחברי כנסת, כנראה יש גם לשרים בממשלה. ברגע שהצעתי את
ההצעה התקשר אלי חבר הכנסת יצחקי ושאל אותי האם אני רוצה את הפרסום ואת
הקרדיט או האם אני רוצה שבאמת יקרה משהו. השבתי לו שאנחנו גם ידידים וגם
באים מאותם מחוזות, ואין לי כל בעיה שהקרדיט שלי יימחק ולא יוזכר בדברי ימי
הכנסת.

מנחם בן-ששון:

אמרת את זה גם בוועדה.

עמי אילון:

אני אומר לכם, שבמשך כל השבוע האחרון הסתובבתי גם במסדרונות האוצר ונפגשתי
עם כל מי שיכול היה לתת לי תשובות, ולא קיבלתי שום תשובה. עכשיו באים אלי
ואומרים לי את אותו דבר שאמרו לי לפני שבוע.

אביגדור יצחקי:

אחרי משא-ומתן ממצה. אני מתייחס לעובדות.

עמי אילון:

גם אני מתייחס לעובדות, ואני נותן את העובדות כפי שאני מבין אותן. לי אישית
אין כל בעיה אם הדיונים בין המעסיקים לבין נציגי העובדים לבין האוצר
יימשכו, ואני לא רואה למה הדיונים האלה צריכים להיפסק אם הוועדה תיתן פטור.
אם הדיונים האלה ייפסקו, זאת רק בעיית אגו. אני לא מעלה על דעתי, שכאשר
הקטיושות נופלות וצה"ל פועל, שר האוצר, בגלל סיבות אגו, יפסיק את הדיונים
המאוד מבורכים שהוא עושה עם כל מי שהוא צריך לעשות.

אביגדור יצחקי:

אתה מוכן להזמין את שר האוצר לפה עכשיו?

עמי אילון:

לי אין שום בעיה. יש לי סמכות להזמין? אני אזמין את כל מי שיש לי סמכות
להזמין אותו. עם שר האוצר נפגשתי.

גדעון סער:

זה פיליבסטר שנועד למנוע הצבעה.

אביגדור יצחקי:

הפרובוקציה הזאת רק מזיקה לעניין.

גדעון סער:

זאת לא פרובוקציה. באת לכאן לפני שבוע וביקשת לדחות בשבוע. הממשלה יכלה
לפתור את זה כבר מזמן. לממשלה היו שבועיים.

היו"ר רוחמה אברהם:

חבר הכנסת סער, אני קוראת אותך לסדר.

אביגדור יצחקי:

תדבר עם עופר עיני ותשאל אם הוא רוצה שזה יקרה.

עמי אילון:

קיבלתי מכתבים מעופר עיני וקיבלתי מכתב משרגא ברוש, והם פונים לשר האוצר
ואומרים לו שהצעת חבר הכנסת טובה. אם הם רוצים למשוך את הפנייה אלי, אני
שמח. אף אחד לא פנה אלי. אני רק שומע אותך שלדעתם הצעת החוק שלי מזיקה.

גדעון סער:

שיגידו את זה בוועדת העבודה אחרי הקריאה הטרומית.

אביגדור יצחקי:

אז קח רבע שעה ולך לדבר אתם.

עמי אילון:

אני לא רוצה את הרבע השעה הזאת. אתה שכנעת אותי לפני שבוע לקחת יומיים,
ולקחנו שמונה ימים, ומבחינתי זה מספיק.

ראובן ריבלין:

חבר הכנסת אילון, אם הם יושבים למשא-ומתן והצעת החוק שלך עולה, בהחלט הם
יכולים לצאת מהמשא-ומתן. אבל אם אתה עומד על הצעתך, בין שיש משא-ומתן ובין
שאין משא-ומתן, אתה יכול לעשות זאת.

עמי אילון:

אני עומד על הצעתי, ואני מאוד מברך על המשא-ומתן. אני לא רואה סתירה בין
ההצעה שתמשיך להתגלגל פה לבין ההצעה של המשא-ומתן. דרך אגב, אני אומר שכאשר
המשא-ומתן יישא פירות, אני אעשה כל דבר על-מנת למשוך את ההצעה הזאת חזרה,
בכל שלב שבו היא תהיה. זאת התחייבות.

חבר הכנסת בן-ששון אומר שב-2003 המצב היה מצוין, והצעתו של חבר הכנסת אילון
בכלל לא עמדה לדיון. אני אומר לך שב-2003 המצב לחלוטין לא היה מצוין,
ועשרות אלפי עסקים קטנים שפשטו את הרגל ואלפים שפוטרו לא עלו פה אף פעם
לדיון. לכן אין שום קשר בין מה שהיה ב-2003 לבין המצב של היום.

רק לפני חודשיים הסתיימו התביעות מול כל הגורמים שטופלו בעניין בנושא "ענבי
זעם". אני מזכיר לכם ש"ענבי זעם" היה לפני עשר שנים, ואם אנחנו מתכוונים
לשכנע את הציבור שלא למדנו שום דבר בעשר השנים האלה, אנחנו פשוט לא עושים
את תפקידנו כחברי כנסת.

אני רוצה שההצעה שלי לקבל את הפטור לא רק לקריאה ראשונה, אלא לכל המהלכים,
בדיוק כפי שההצעה הממשלתית. אני מתחייב שברגע שהמעסיקים, ההסתדרות והאוצר
מגיעים לסיכום שמייתר את הצעת החוק שלי, למרות שלפי תפיסת עולמי זה צריך
להיות מעוגן בחוק, מפני שבראייתי זה חלק מכל ההגדרה של מצב מיוחד, אם מישהו
מרגיש יותר נוח אני אמשוך את ההצעה שלי, ובלבד שאף אחד לא ירגיש נפגע
אישית.

גדעון סער:

אני אעלה אותה כהסתייגות.

קולט אביטל:

אף אחד לא נפגע אישית חוץ מהאנשים בצפון.

דוד אזולאי:

ראיתי את הצעת החוק של חבר הכנסת עמי אילון, ולמען האמת בהתחלה חשבתי לתמוך
בה ולתת לה את הפטור מחובת הנחה. אבל אני חושב שמה שקורה כאן הוא שהממשלה
מפקירה את זירת החקיקה הממשלתית לטובת החקיקה הפרטית, מפני שהיה לה שבוע
ימים לתת פתרונות והיא לא נתנה. יחד עם זה, אני חייב לציין בצורה
אובייקטיבית. שמעתי את חבר הכנסת אביגדור יצחקי, וצריך לחשוב על הדברים כי
אין פה אדם אחד שלא רואה את טובת העניין ואין פה אדם שלא רוצה לדאוג לטובת
העובדים ולטובת אותם האנשים הסובלים ברגעים אלה. אני חושב שאם באה אליך
פנייה ויש כאן התחייבות של יושב-ראש הקואליציה להביא לכאן את שר האוצר
בכבודו ובעצמו לתת תשובות, אם תוך שעתיים-שלוש לא נקבל תשובות שאנחנו רוצים
לקבל, גם אנחנו, חברי הקואליציה, נתמוך בפטור מחובת הנחה של חבר הכנסת עמי
אילון.

אסתרינה טרטמן:

אבל עשו את זה כבר בשבוע שעבר.

דוד אזולאי:

אני חושב שראוי שנפעיל שיקול דעת.

משה כחלון:

אני מזכיר לך שאתה גר בעכו.

דוד אזולאי:

אני יודע שאני גר בעכו. אתמול באתי מעכו, וגם אתה, שגר בחיפה, סובל בדיוק
כמוני.

גדעון סער:

החוק הזה יהיה הסתייגות להצעה הממשלתית אם הוא לא יקבל פטור. חבל לכם על
הזמן ועל הדיבורים.

דוד אזולאי:

חבר הכנסת גדעון סער, דווקא בגלל זה אני אומר "והייתם נקיים מה' ומאדם".

משה כחלון:

שהם יהיו נקיים, אנחנו צריכים להיות נקיים? מיליון איש במקלטים.

דוד אזולאי:

מי שמכיר את הדברים יודע שאפשר להעביר חקיקה תוך 24 שעות. עברו כאן חקיקות
בשלוש קריאות תוך 24 שעות. לכן אני מציע לחבריי שנפעיל שיקול דעת, נמתין
שעתיים-שלוש, יופיע כאן שר האוצר ונקיים דיון. ולא, תמיד אפשר לבקש פטור
מחובת הנחה ואז זה פוטר אותנו גם במליאה. תודה רבה.

היו"ר רוחמה אברהם:

כיוון ששתי הצעות האלה עלו כמקשה אחת, ומכיוון שאנחנו בפגרה, היועצת
המשפטית של הוועדה תאמר לנו איך אנחנו מתנהלים לפי התקנון.

חברת הכנסת גלאון, בבקשה.

זהבה גלאון:

גברתי היושבת-ראש, מדובר בהצעת החוק הכי נכונה בשעה הזאת, וחבל שהממשלה לא
מגישה הצעת חוק כזאת. כל פעם מנסים לתת כאן פיתויים. שבוע קודם אמרו שיחכה
כמה ימים, עכשיו אומרים לו שיחכה שעתיים והשר יבוא. אם השר יתכבד ויבוא,
מאה אחוז. נשמע את השר. אני חושבת שממשלה שהולכת למלחמה ויש לה כסף למלחמה,
צריכה להגן על העובדים. ואם הממשלה לא עושה את זה, צריך לתת לחוק של עמי
אילון לעשות את זה. ואם הכנסת לא תאשר כאן פטור מחובת הנחה, זה יהיה לחובתה
של הכנסת להרבה מאוד זמן. זו בושה וחרפה בעיני שהקואליציה מנסה לטרפד את
הפטור מחובת הנחה. מה שהיה חובה עליהם לעשות הם לא רוצים לתת לחבר הכנסת
לעשות.

אביגדור יצחקי:

אנחנו לא מדברים על הבושה של ההתבטאויות שלך בתקשורת. בושה וחרפה.

זהבה גלאון:

אתה חושב שאני עובדת אצלך, חבר הכנסת יצחקי?

אביגדור יצחקי:

ברוך ה' לו. אני בוחר את העובדים שלי קצת יותר בקפידה.

זהבה גלאון:

כדאי שתסבירי לו מה זו דמוקרטיה.

עו"ד ארבל אסטרחן:

כפי שמופיע בסדר-היום, בקשתו של חברי הכנסת אילון ושטרן מתחלקת לשניים.
קודם כל העניין של הפטור מחובת המתנה, מה שנקרא פטור מחובת הנחה, לאפשר
להביא את הצעת החוק לפני שחלפו 45 ימים. העניין השני, שהוא מעט יותר מורכב,
הוא העניין של הבאת הצעת חוק פרטית בפגרה.

גדעון סער:

מה עמדת היועצת המשפטית של הכנסת?

ראובן ריבלין:

יש חוות דעת שלה.

עו"ד ארבל אסטרחן:

יש לי חוות דעת של היועץ המשפטי הקודם, עו"ד צבי ענבר.

גדעון סער:

אני שואל מה עמדת היועצת המשפטית הנוכחית, ולא סתם.

עו"ד ארבל אסטרחן:

על-פי הנוהג והנוהל, אין מביאים הצעות חוק פרטיות בפגרה.

גדעון סער:

נוהג זה לא מניעה. אני עוזר לוועדה כרגע.

עו"ד ארבל אסטרחן:

כינוס הכנסת בפגרה יכול להיעשות בשתי דרכים. הממשלה יכולה לבקש לכנס את
הכנסת, ואז אין כל הוראות לגבי מה אפשר ומה אי-אפשר והממשלה יכולה לבקש כל
דבר – דיונים כלליים, הצעות חוק פרטיות וממשלתיות. כל דבר שהממשלה מבקשת,
מובא לדיון. בנוסף יכולים 25 חברי כנסת לכנס את הכנסת, שזאת הוראה שמופיעה
בחוק. החוק שותק לגבי השאלה מה אפשר לעשות. לגבי 25 חתימות, קובע סעיף 37
בתקנון: "פורט בדרישה הנושא, יעמידו יושב-ראש הכנסת והסגנים על סדר יומו של
הכנס המיוחד כהצעה דחופה לסדר היום". על-פי רוב כאשר 25 חברי כנסת מבקשים
לדון בנושא במהלך פגרה, מובא נושא אחד או שניים לדיון כהצעה דחופה. התקנון
לא קובע מה קורה כאשר אותם 25 חברי כנסת מבקשים להביא הצעת חוק במהלך
הפגרה. במקרה הזה אנחנו פונים לסעיף 147 לתקנון, שקובע שכאשר יש שאלה
שנוגעת לדיוני הכנסת שאין לה הוראה בתקנון, והתקנון במקרה הזה לא מדבר מה
קורה במקרה כזה שרוצים להביא חקיקה, תחליט בה ועדת הכנסת והחלטתה תהיה
תקדים מחייב כל עוד לא נתקבל על-ידי הכנסת...

גם בעבר היו מקרים שחוות הדעת הזאת הובאה בפני הוועדה. אני רוצה להדגיש
שיהיה ברור לחברי הכנסת שלא מדובר על כך שכל הצעת חוק יכולה לעלות בפגרה.
בהחלטתה ועדת הכנסת צריכה להתחשב בעובדה שמובאת הצעת חוק ממשלתית באותו
נושא. הכול בהנחה שיש חתימות.

גדעון סער:

היה תקדים שהבאנו ועדת חקירה פרלמנטרית בפגרה, בנושא עמונה.

ראובן ריבלין:

בניגוד לדעתי כיושב-ראש הכנסת אז.

היו"ר רוחמה אברהם:

אני רוצה להצביע.

אפרים סנה:

במליאה צריכה לבוא קודם הצעתם של חברי הכנסת אילון ושטרן ואחר כך ההצעה
המשותפת.

היו"ר רוחמה אברהם:

אני סבורה שיש להביא קודם כל את הצעת החוק הממשלתית להצבעה בוועדה. לגבי
הצעתו של חבר הכנסת אילון, אני מודה שהנושא הזה מאוד חשוב. אין ספק שכולנו
יחד – הממשלה וההסתדרות ונציגי המעסיקים ונשיא התאחדות התעשיינים – צריכים
לתת פתרון לאותם מעסיקים שלצערם סגרו את העסקים ונמצאים בתקופה מאוד קשה.
יחד עם זה, אני חושבת שבגלל שמתנהל כרגע משא-ומתן, אני אכנס את הוועדה בעוד
שעתיים להצביע על הצעת החוק של חבר הכנסת אילון.

גדעון סער:

מה פתאום? זה על סדר היום?

זהבה גלאון:

זה על סדר היום.

גדעון סער:

איך את יכולה להפריד כשזה בא לפני ההצעה הממשלתית?

אסתרינה טרטמן:

קודם את סותמת פיות ואחר כך את עושה כך.

גדעון סער:

זה שימוש לרעה בסמכות.

מאיר פרוש:

ועדת הכנסת תתבייש בהחלטה כזאת, אם זה יקרה.

היו"ר רוחמה אברהם:

אני סבורה שאנחנו רוצים לשמוע מה יש לשר האוצר לומר, מה יש לנציג ההסתדרות
לומר בעניין הזה.

גדעון סער:

ידעת את זה רק כשאין לך רוב? למה לא הזמנת אותו לדיון?

אחמד טיבי:

זה לא רלוונטי לפטור מחובת הנחה.

גדעון סער:

תתביישי. זה שימוש לרעה בסמכות.

אביגדור יצחקי:

אני מבקש התייעצות סיעתית.

גדעון סער:

אתם לא תימלטו מהבושה. נביא את זה בהסתייגות להצעת החוק הממשלתית.

אביגדור יצחקי:

אני מבקש התייעצות סיעתית על שתי ההצעות, לא נצביע עליהן עכשיו. אני מבקש
שלוש שעות להתייעצות הזאת. תודה רבה.

היו"ר רוחמה אברהם:

לא שלוש שעות, שעתיים.

גדעון סער:

אנחנו במליאה נדבר שלוש שעות על הביזיון של הקואליציה. מה הדבר הזה? כי אין
רוב לקואליציה?

אפרים סנה:

זה מסר רע מאוד למיליוני ישראלים.

אביגדור יצחקי:

זה מסר שמה שהכנסת הזאת רוצה זה לעשות פרובוקציות. רוצים הכול חוץ מלהגיע
לעניין.

מאיר פרוש:

אני נאמן לעמי אילון. אתם מונעים משיקולים פוליטיים.

אביגדור יצחקי:

אנחנו רוצים פתרון לתושבי הצפון, מה שאתם לא רוצים.

היו"ר רוחמה אברהם:

אם ההצעה של הממשלה תהיה הרבה יותר רחבה, כפי שמציעה לנו הצעת החוק, שעתיים
לא יעשו שום דבר. אני אכנס את הוועדה הזאת בעוד שעתיים, ואם נמצא לנכון ששר
האוצר והממשלה לא נתנו פתרון מתאים, נפטור את חבר הכנסת עמי אילון מחובת
הנחה.

גדעון סער:

זה יגיע על אפם ועל חמתם, או כהסתייגות או בהצעה של עמי אילון.

אביגדור יצחקי:

אז הממשלה תמשוך את ההצעה שלה, אז מה?

גדעון סער:

תתייצב מול תושבי הצפון.

היו"ר רוחמה אברהם:

הוועדה תתכנס בשעה 12:30. תודה רבה.

הישיבה ננעלה בשעה 10:20
