הכנסת העשרים

מושב רביעי

פרוטוקול מס' 11

מישיבת הוועדה המשותפת לוועדת הכלכלה ולוועדת הכנסת לדיון בהצעת חוק
התקשורת (בזק ושידורים תיקון – אסדרת ערוצים ייעודיים), התשע"ח-2017
(פ/4143/20)

יום רביעי, ח' בשבט התשע"ח (24 בינואר 2018), שעה 17:30

סדר היום:

הצעת חוק הרשות השנייה לטלוויזיה ורדיו (תיקון מס' 44) (אסדרת רישיונות
לשידורי טלוויזיה), התשע"ח-2018 (פ/4143/20) של חה"כ שרן השכל (כ/752)

נכחו:

חברי הוועדה:

יואב קיש – היו"ר

איתן כבל – מ"מ היו"ר

יעקב אשר

עיסאווי פריג'

חברי הכנסת:

ישראל אייכלר

שרן השכל

אחמד טיבי

מיכאל מלכיאלי

עודד פורר

מוזמנים:

שר התקשורת איוב קרא

  ------------------------------------------------------------------------
  מימון שמילה       –   מנכ"ל בפועל, משרד התקשורת
  ----------------- --- --------------------------------------------------
  זיו גלעדי         –   עו"ד, עוזר ליועמ"ש, משרד התקשורת

  שירלי שיף         –   ראש מטה השר, משרד התקשורת

  אבי שמידט         –   יועץ השר, משרד התקשורת

  עדי קופלוביץ      –   אגף כלכלה, משרד התקשורת

  שירה גרינברג      –   סגנית הממונה על התקציבים, משרד האוצר

  רעיה עדני         –   רכזת תקשורת ותיירות באגף התקציבים, משרד האוצר

  אלידור בליטנר     –   עו"ד, עוזרת ראשית ייעוץ וחקיקה, משרד המשפטים

  גיל ברינגר        –   יועץ לשרת המשפטים, מרכז ועדת השרים לחקיקה, משרד
                        המשפטים

  ד"ר יפעת בן חי    –   יו"ר, המועצה לשידורי כבלים ולשידורי לוויין
  שגב                   

  יונתן בייסקי      –   מנהל פרויקטים, המועצה לשידורי כבלים ולשידורי
                        לוויין

  איתמר חרמון       –   עו"ד, המועצה לשידורי כבלים ולשידורי לוויין

  יוליה שמאלוב      –   יו"ר המועצה, הרשות השנייה לטלוויזיה ולרדיו
  ברקוביץ               

  ניר שויקי         –   מנכ"ל בפועל, הרשות השנייה לטלוויזיה ולרדיו

  אופיר ביתן        –   עו"ד, מ"מ היועץ המשפטי, הרשות השנייה לטלוויזיה
                        ולרדיו

  מיכל גרוס         –   עו"ד בלשכה המשפטית, הרשות השנייה לטלוויזיה ולרדיו

  טלי גורן          –   סמנכ"לית, שידורי קשת

  שרית הכט          –   עו"ד, יועמ"ש, שידורי קשת

  מירב שחר          –   יועצת רגולציה, שידורי קשת

  שאול מגנזי        –   משנה למנכ"ל, שידורי רשת

  אילאיל לבנת       –   עו"ד, יועמ"ש, שידורי רשת

  דבורה קמחי        –   סמנכ"לית רגולציה וייעוץ משפטי, ישראל 10

  תהילה שוורץ       –   ד"ר, ראש התוכנית לרפורמות פוליטיות, המכון הישראלי
  אלטשולר               לדמוקרטיה

  צחי משעל          –   האגודה לזכות הציבור לדעת

  איתמר אביטן       –   מנכ"ל אקט – איגוד העובדים בקולנוע ובטלוויזיה,
                        ארגוני יוצרים ומבצעים

  לירן עצמור        –   חבר ועד מנהל, פורום היוצרים הדוקומנטריים, ארגוני
                        יוצרים ומבצעים

  אבי שמש           –   יועץ פנימי, תל"י – חברת התמלוגים של יוצרי הקולנוע
                        והטלוויזיה, ארגוני יוצרים ומבצעים

  שמואל הספרי       –   קול הרצליה, ארגוני יוצרים ומבצעים

  עמנואל ברכפלד     –   ראש חטיבת הריכוזיות, רשות ההגבלים העסקיים

  מיכל רפאלי כדורי  –   סמנכ"לית רגולציה, חברת יס

  מיכל פליישר       –   סמנכ"לית רגולציה, חברת הוט

  נתנאל סימנטוב     –   נציג בעלים, ערוץ 20, הערוצים הייעודיים

  מירי נאור אליאס   –   עו"ד, יועמ"ש, ערוץ 20, הערוצים הייעודיים

  אירית שגב         –   דוברת, ערוץ 20, הערוצים הייעודיים

  נחשון אקסלרד      –   מזכיר החברה, ערוץ האלא טי.וי, הערוצים הייעודיים

  בסאם ג'אבר        –   מנכ"ל אתר פאנט בערבית + ערוץ האלא טי.וי, הערוצים
                        הייעודיים

  דוד תופיק         –   מנכ"ל, ערוץ הידברות

  יגאל דנינו        –   עו"ד, יועמ"ש, ערוץ הידברות

  ישראל כהן         –   מוזמן/ת

  נגה רובינשטיין    –   עו"ד, שדלן/ית (קריספין, רובינשטיין, בלכר ושות' –
                        עורכי דין), מייצג/ת את קשת, רשת, ערוץ 10

  אלעד כהן          –   עו"ד, שדלן/ית (קריספין, רובינשטיין, בלכר ושות' –
                        עורכי דין), מייצג/ת את קשת, רשת, ערוץ 10

  מודי שרפסקי       –   עו"ד, שדלן/ית, מייצג/ת את חברת יס

  דב אברמוביץ       –   עו"ד, שדלן/ית, (א.ש. שמרון י. מלכו, פרסקו ושות'),
                        מייצג/ת את ערוץ 9

  אורלי בן שמאי     –   שדלן/ית (אימפקט ל.א.ב בע"מ), מייצג/ת את רשת

  רוני ליטינצקי     –   שדלן/ית (כהן-רימון-כהן), מייצג/ת את יס

  דפנה כהן-איוניר   –   שדלן/ית (כהן-רימון-כהן), מייצג/ת את יס

  תמר אברמוביץ      –   שדלן/ית (פוליסי בע"מ), מייצג/ת את קשת (לקוחות
                        קבועים נוסיפם שנושא הישיבה נוגע אליהם באופן ישיר:
                        תאגיד השידור הישראלי)
  ------------------------------------------------------------------------

ייעוץ משפטי:

אתי בנדלר

נעמה דניאל

מנהלת הוועדה:

לאה ורון

רישום פרלמנטרי:

אירית שלהבת

אהובה שרון ­– "חבר תרגומים"

הצעת חוק הרשות השנייה לטלוויזיה ורדיו (תיקון מס' 44) (אסדרת רישיונות
לשידורי טלוויזיה), התשע"ח-2018, פ/4143/20 כ/752

היו"ר יואב קיש:

שלום לכולם, אחר הצהריים טובים, אני פותח את הדיון. קודם כול שלום לצוות
הוועדה, ליועצות המשפטיות אתי בנדלר ונעמה דניאל ולמנהלת הוועדה לאה ורון,
לחבריי חברי הכנסת איתן כבל, עודד פורר, מיכאל מלכיאלי, עיסאווי פריג'
ויעקב אשר.

איתן כבל (המחנה הציוני):

אני רוצה למסור הודעה. יש עוד כ-10 ערוצים שנתקעו בשער הגיא...

היו"ר יואב קיש:

תודה, ושלום גם לאנשי המשרדים, ד"ר יפעת בן חי שגב, תודה על נוכחותך
החשובה. שלום גם ליוליה שמאלוב-ברקוביץ, יושבת-ראש הרשות השנייה לטלוויזיה
ורדיו ולנציגים של הערוצים המסחריים הגדולים והערוצים הייעודיים, ארגוני
העובדים, אנשי ציבור, תודה רבה לכולכם שבאתם.

כמה מילים לפתיחה.

בכוונתי שהיום נסיים את הדיונים בוועדה בהכנת הצעת החוק. נותר לנו לסכם
מספר נושאים שעדיין נשארו פתוחים, כאשר הנושא המרכזי הוא המעבר אל חוק
הרשות השנייה והגדרת הסעיפים שלא רלוונטיים לערוצים הזעירים.

ברשותכם, אני רוצה לעשות יישור קו על מספר נושאים. אני רוצה להגיד בפתיחת
דבריי את העניין הזה: יש לי גם חוות דעת של המכון הישראלי לדמוקרטיה, שכתבה
ד"ר תהילה שוורץ אלטשולר.

איתן כבל (המחנה הציוני):

דרך אגב, תהילה, תהיתי: יש את מסמך נקדי. איך את רוצה שיקראו למסמך שלך?...

עיסאווי פריג' (מרצ):

אתה יודע מה זה "נקדי" בערבית? זה מזומן.

יעקב אשר (יהדות התורה):

זה לא קשור לדיון.

היו"ר יואב קיש:

"נקדי" זה פלוס.

קראתי את חוות הדעת שלך, לא לעומק אבל קראתי. אני רוצה להגיד דבר אחד: אני
דוחה מכול וכול את האמירה כאילו החקיקה פה נעשתה בחיפזון. בשום פנים ואופן
את זה אני לא מוכן לקבל. הקשבנו פה שעות ארוכות, כל מי שרצה לדבר דיבר,
נציגי ציבור הגיעו כולם. אפשר להגיד: זה לא "יושב" על שלושה חודשים חקיקה,
נכון, אבל לכתוב "חיפזון" כמילה הראשונה בסעיף א' – אני דוחה את זה מכול
וכול.

השעה עכשיו 17:30. זה אומר שאנחנו בחיפזון? תמיד באים אלינו, אל חברי
הכנסת, בטענות שאנחנו הולכים מוקדם, לא עובדים, בטלנים. ועכשיו על מה
מתלוננים עלינו? שאנחנו עובדים קשה. "לא מוכנים, אתם לא תעבדו קשה, אתם
תעבדו ב'איזי', רק בין 10:00–14:00, אחרת אל תחוקקו." האבסורד פה עולה על
גדותיו, אני אומר לך בצורה הכי ברורה. היה דיון אחד מכל הדיונים, והיו הרבה
דיונים, שהתארך עד 12 בלילה. כל שאר הדיונים, אם תבחני אותם לעומק, תראי את
השעות, הכול היה סביר.

אני דוחה מכול וכול את הפתיח של המכתב שלך. על העניינים במהות אני מוכן
להתווכח, אבל על זה שנעשה פה תהליך בחיפזון – בשום פנים ואופן לא אקבל את
זה. אם לעשות חקיקה בשעה 17:30 זה "שעות-לא שעות", אז את יודעת מה, אם זה
הקונספט, שכך רואים את הכנסת בחוץ, אז באמת יש לנו בעיה. הכנסת עובדת
ותעבוד. כאשר אני נמצא בכנסת אנהל דיונים בשעות שאפשר. רציתי להתחיל בשעה
16:00 אך המליאה עבדה, בגלל זה דחינו את הדיון ל-17:30, ואנחנו נמשיך לחוקק
את הצעת החוק היום.

יעקב אשר (יהדות התורה):

למה אתה מתנצל?

היו"ר יואב קיש:

אני לא מתנצל. אני מסביר. אני מסביר לה. גם אם הדיון יסתיים בשעה 1 או 2
בלילה – אין שום בעיה, מותר שזה יקרה. את יודעת מה, אני מציע שתוציאי חוות
דעת, שהכנסת במדינת ישראל עובדת. אולי אזרחי מדינת ישראל ישנו את הציפיות
שלהם מן הכנסת. זה לגבי העניין הזה.

אני רוצה להגיד עכשיו כמה דברים. בזה אני מסיים את דברי הפתיחה ואנחנו
מתחילים לדון בהצעת החוק.

נא להשאיר מקום גם לנציגי ערוץ 20 ולרשות השנייה. לא יכול להיות שהם לא
יושבים על יד השולחן. אם צריך, נוסיף כיסאות.

אני רוצה להגיד לגבי הצעת החוק: הצעת החוק התחילה באמת מהצעת חוק פרטית
מצומצמת של חברת הכנסת שרן השכל, ובוודאי המוצר המוגמר אינו משקף את מה
שהתחלנו אתו. אני לא מסתיר את זה ואומר את זה בצורה הכי ברורה.

אבל צריך להבין שהשלב הבא היה עבודה שהתחילה עם חוות דעת של משרד התקשורת
בתגובה להצעת חוק של משרד התקשורת, שגם היא שונתה, ברור, אבל בשביל זה
אנחנו בכנסת. אנחנו נשענים גם על עבודות שנעשו, של דוח פילבר, ועל עבודה
שנעשתה במשרד התקשורת ובמשרדים אחרים, ואנחנו נשענים על עבודה שהייתה אמורה
להגיע לפה בעוד שבוע בחוק ההסדרים. לטעון שכל מה שנעשה פה מנותק – בקיצור,
לא אכנס לזה.

אני רוצה להתייחס למהות החוק. בכוונה הלכתי לגישה מקלה, גישה שהרחיבה. מהות
החוק הייתה, ראשית, להעביר את הערוצים הייעודיים מן המועצה לשידורי כבלים
ולשידורי לוויין לרשות השנייה. משם התחלנו. המהלך הזה כלל מהלך נוסף, שלשר
איוב קרא היה חשוב מאוד להעביר.

סליחה, חברים, אני מדבר פה על המהות של החוק.

המהלך שהוביל השר איוב קרא, שאני תרגמתי אותי לעבודת הוועדה, הוא הקלה
משמעותית ברגולציה על הערוצים המסחריים. גם זה לא דבר שנולד מעצמו, אבל הוא
בא לידי ביטוי בוועדה הזו. תוך כדי הסכמה של הרשות השנייה, נעשה מהלך
משמעותי מאוד בעניין הזה. זה משפיע על הערוצים המסחריים ככללם, ולכן נגענו
גם בנושאים שהפריעו לערוצים המסחריים, חלק לטובתם, חלק לא לטובתם, כל אחד
יסתכל ויחליט, אבל בפירוש נגענו גם בנושאים שקשורים לערוצים המסחריים.

היה לנו למשל נושא שנסכם אתו עם הלוויין, נושא שגם התעורר. בעקבות זה עלה
נושא של capacity ודברים כאלה – גם עליהם אנחנו מדברים.

לכן, לא צמצמתי את ההיקף, הלכתי למקום שבו אכן אני מוודא שאנחנו מובילים
הצעת חוק, שמצד אחד משיגה את מטרותיה, ומצד שני היא מאוזנת ומאזנת. אני
חושב שלשם הגענו. אני מקווה שהיום נשלים אותה. כמובן שהמשך החקיקה יהיה
בצורה מסודרת ויוּבל כפי שמובל באופן מופתי על ידי היועצת המשפטית לוועדה.

אתי בנדלר:

אדוני מוביל. אני נגררת...

היו"ר יואב קיש:

מובילה את ההתנהלות של הייעוץ המשפטי.

עכשיו אני רוצה לדבר על הנושאים שנשארו פתוחים. עודד פורר, אני זוכר שיש לך
הצעה לסדר, אבל מייד.

ראשית, רשות ההגבלים. ראש חטיבת הריכוזיות נמצא פה? כן.

עיסאווי פריג' (מרצ):

אדוני היושב-ראש, גם הרעיון שהיה לי בעניין כניסת עוסק זעיר נוסף.

היו"ר יואב קיש:

עוד מעט, יש לנו עוד נושאים. אני יודע שאתה רוצה לדבר על זה, תיכף נדבר.

רשות ההגבלים העסקיים, ועדת הריכוזיות – היה לנו נושא שעקב המעבר, שבמידה
מסוימת אפשר להסתכל עליו בקטע הזה כטכני כי המצב לא משתנה מהותית, אבל יש
מעבר של רישיון קיים מן המועצה לשידורי כבלים ולשידורי לוויין לקבלת רישיון
ברשות השנייה. זה דורש בחינה של ועדת הריכוזיות, למרות שאני אומר שוב, המצב
לא השתנה כי יש לנו התחייבות של ערוץ 24 על שמירה על שידורי מוזיקה, 75%,
ושלא ישדר חדשות או ענייני היום. בקונסטלציה הזו רצינו לוודא שאין פגיעה
במבנה הבעלות בערוץ 24. העניין הזה נבחן על ידי ועדת הריכוזיות לאחר בקשה
של הרשות השנייה. בוא תגיד לנו איפה אתם עומדים עם זה.

עמנואל ברכפלד:

אני מייצג את ועדת הריכוזיות ברשות ההגבלים העסקיים. ועדת הריכוזיות הוציאה
היום מכתב לרשות השנייה, שבו היא מסבירה למה אין צורך לייעץ במקרה הזה, למה
המצב לא מעלה שאלות של ריכוזיות. נאמר שאין בכוונתה לייעץ והרשות יכולה
מבחינת הוועדה להעניק את הרישיון.

היו"ר יואב קיש:

מבחינת הרשות השנייה, האם המכתב הזה מספק אתכם ואתם רואים שאין צורך לעשות
בדיקת ריכוזיות למעבר של ערוץ 24?

יוליה שמאלוב ברקוביץ:

כן. ברגע שיש לנו אישור מרשות ההגבלים העסקיים, שוועדת הריכוזיות לא רואה
בעיה בתחום הזה, מבחינתנו זה בהחלט מאושר.

היו"ר יואב קיש:

ערוץ 24, "קשת", זה נראה לכם בסדר?

קריאה:

כן, תודה רבה.

היו"ר יואב קיש:

אז את זה סגרנו.

יש הצעה לסדר של עודד פורר, בבקשה.

עודד פורר (ישראל ביתנו):

תודה, אדוני, ראשית, עוד לפני שאדבר על הנושא שרציתי לדבר, פשוט אני לא
יכול שלא לפתוח, בדיון שבו נמצאים אמצעי התקשורת, מבלי להתייחס למה ששודר
מעל גלי האתר אתמול באחת מתחנות הרדיו האזוריות. אומן שכולנו מכירים וכולנו
גדלנו על חלק משיריו, גידי גוב, מרשה לעצמו לומר, ועוד מתנצל מראש לפני
שהוא אומר: "אני מתנצל כי אני הולך להגיד הערה גזענית", ואז הוא אומר שהוא
לא מוכן לשמוע מפיו של שר ביטחון שיש לו מבטא רוסי ועלה מרוסיה הערות לגבי
יהונתן גפן. זו אמירה שאינה מקובלת באמצעי התקשורת. אני חושב שכל הרגולציה
שאותה אנחנו עושים פה היא בדיוק בשביל שיימנעו מאמירות בוטות, פוגעניות,
גזעניות ורדודות כאלה. פניתי היום לרשות הרשות השנייה בעניין הזה. אני בטוח
שתהיה התייחסות לעניין הזה על ידי יושב-ראש מועצת הרשות השנייה.

היו"ר יואב קיש:

איתמר אביטן, אתה צריך לפנות את מקומך לחבר כנסת. כשנדבר על הנושא שלך תוכל
לשבת ולדבר.

איתמר אביטן:

מדוע אני לא יכול לשבת?

היו"ר יואב קיש:

את הרשות השנייה אנחנו צריכים, מה לעשות. כאשר הנושא שלך יעלה תוכל לשבת
ליד השולחן. יש חבר כנסת שצריך מקום, עם כל הכבוד. לא אקים עכשיו את אנשי
הרשות השנייה.

איתמר אביטן:

יש פה גופים ששני נציגים שלהם יושבים על יד השולחן. יש כאן רק נציג אחד של
היוצרים והוא צריך לקום?

היו"ר יואב קיש:

הנושא שלכם לא רלוונטי בכלל כרגע. אם אפשר לצמצם רווחים, מצוין.

איתמר אביטן:

הרשות השנייה, מאז שהגעתי לפה, כל הזמן אומרים: אתם, העובדים, במה אתם
רלוונטיים?

איתן כבל (המחנה הציוני):

איתמר, די, תמצא מקום, אנשים יצטמצמו.

היו"ר יואב קיש:

אתם רבים סתם. איתמר אביטן, דיברת ואתה מדבר ותקבל אפשרות גם על הנושא שלך
לדבר, אבל כרגע צריך להשאיר מקום לחבר הכנסת טיבי.

אחמד טיבי (הרשימה המשותפת):

כרגיל, אני אדם מפויס מאוד. תחזיר אותו למקומו ואני אשב פה קדימה.

מיכל גרוס:

אנחנו זקוקים למקום ליועץ המשפטי שלנו.

איתמר אביטן:

זה חוק שמשפיע עלינו.

היו"ר יואב קיש:

היועץ המשפטי של הרשות השנייה, אנא תשב. איתמר אביטן, אדאג לך למקום. ברגע
שתרצה להגיד משהו שיהיה רלוונטי לעובדים אתה תתיישב סביב השולחן.

שמענו את ההתייחסות של עודד פורר.

עודד פורר (ישראל ביתנו):

אני חושב שהעניין הזה חמור ואי אפשר לפתוח ישיבה בנושא הזה מבלי להתייחס
אליו. אני בטוח שמועצת הרשות השנייה תתייחס לזה בכל חומרת הדין.

יוליה שמאלוב ברקוביץ:

רציתי להגיד שאנחנו כבר מטפלים בנושא הזה.

עודד פורר (ישראל ביתנו):

הנושא שרציתי להעלות, ואבקש לתת לו התייחסות במהלך החקיקה, ויכול להיות
שאכניס את זה פשוט כהסתייגות, דווקא הוא נושא שאולי נוגע לאיתמר אביטן,
נוגע לעובדים העצמאיים שעובדים מסביב לתעשייה הזאת, לא היוצרים ולא האומנים
אלא אלה שעומדים מאחורי המצלמה ואלה שמנקים ועושים את זה כעצמאיים. אני
אומר את זה כיושב-ראש השדולה לעסקים קטנים ועצמאיים בכנסת. אי אפשר, כאשר
מתייחסים לכולם ברגולציה הזו, שלא להתייחס גם לעצמאיים. אני אומר את זה פה
לאיתן כבל. אתה כיושב-ראש ועדת הכלכלה הובלת את החוק של שוטף פלוס 30
בעניין גופי המדינה והצלחנו למצוא את כל הפתרונות.

היו"ר יואב קיש:

חברים, אנחנו מדברים על העובדים העצמאיים.

עודד פורר (ישראל ביתנו):

חלק ממה שאבקש הוא שכאשר בעל רישיון בשידורים, כזה או אחר, קונה הפקה
מקומית, התמורה לעובדים בתעשייה, לעובדים העצמאיים, תשולם בשוטף פלוס 30,
כפי שקבענו בחקיקה.

אתי בנדלר:

אני רוצה להבין את ההצעה.

עודד פורר (ישראל ביתנו):

אגיש לך את זה כהסתייגות בכתב.

אתי בנדלר:

אין הסתייגות בלי שמעלים אותה בוועדה ומצביעים עליה.

עודד פורר (ישראל ביתנו):

אני מבקש להציע להוסיף סעיף נוסף, שיקבע שכאשר בעל רישיון, או כל גוף
מטעמו, מתקשר לצורך הפקה מקומית, ישלם את התמורה לעובדי התעשייה העצמאיים
בעד מתן שירותים וביצוע העבודה, בתשלום של שוטף פלוס 30 מיום מתן החשבון,
וזאת על מנת לפחות לתת – אני לא מבקש לתת להם הגנה של עובדים שכירים, אבל
אני מבקש לתת להם להיות עובדים עצמאיים בכבוד. כפי שהמדינה היום מחויבת
לשוטף פלוס 30, גם ברגולציה הזו יהיו מחויבים לשוטף פלוס 30.

היו"ר יואב קיש:

תודה רבה על הצעתך לסדר. נדון בזה בהמשך היום.

איתן כבל (המחנה הציוני):

יש לי שאלה, בלי שום קשר, כאשר נגיע לזה: האם החוק שהעברנו לא כולל גם
אותם?

אתי בנדלר:

קודם כול, ההצעה הזאת, אם אני מבינה, מתייחסת בעצם רק לגופים שחלה עליהם
חובת הפקות קנויות, וזה אומר רק בעלי הערוצים הגדולים: "רשת", "קשת"
ו-"10", אם אינני טועה, כל עוד לא יוחלט אחרת.

עודד פורר (ישראל ביתנו):

או ערוץ זעיר ייעודי שעכשיו פורס את חובותיו באמצעות הפקה מקומית.

אתי בנדלר:

עדיין, למיטב ידיעתי, היא לא חייבת להיות קנויה.

איתמר אביטן:

זה לא הפקה קנויה.

היו"ר יואב קיש:

אנחנו עכשיו בהצעה לסדר. נדבר על זה בהמשך. אני יכול גם לעצור את הדיון בכל
רגע ולהגיד: נמשיך לדבר על זה אחר כך. אני רוצה לאפשר דיון קצר עם היועצת
המשפטית, להבהיר את הנושא.

עודד פורר (ישראל ביתנו):

כאשר הוא עושה את ההפקה המקומית כקנויה אז הוא צריך.

אתי בנדלר:

אני רוצה לומר משהו בעניין הזה. לא חלה עליהם חובה. למרות שהייתה בקשה
להחיל חובה על כל מי שמבצע הפקה מקומית, דובר על 15% ועדיין לא הוכרע
העניין הזה, לא נקבע שתחול עליהם גם כן חובה של הפקות מקור.

היו"ר יואב קיש:

בואו נדבר על המספרים הגדולים כי זה המאסה, בינינו. הוא הציע נושא
שמתקשר- - -

עודד פורר (ישראל ביתנו):

עובד אצלם צלם באולפן שמעביר חשבונית. לפחות שישלמו לו שוטף פלוס 30.

אתי בנדלר:

יש הבדל. קודם כול, לגבי גופים פרטיים, אם אני זוכרת נכון את ההוראות של
חוק מוסר התשלומים, לגופים פרטיים יש סעיפי הימלטות מהחוק הזה. זה בתשובה
לחבר הכנסת כבל. אני לא זוכרת בדיוק מה הם אומרים אבל זה מקובל.

עודד פורר (ישראל ביתנו):

זה לא חל עליהם, לפחות למיטב זיכרוני.

יעקב אשר (יהדות התורה):

בחוק האחרון שעבר, זה היה לגבי משרדי ממשלה.

אתי בנדלר:

לא, על גופים פרטיים, בפירוש. אני מוכנה לבדוק את זה. אני מציעה שקודם
אבדוק את המצב החוקי.

עודד פורר (ישראל ביתנו):

ככל שהחוק לא חל, אבקש להוסיף סעיף.

היו"ר יואב קיש:

בסדר, נדון בזה בהמשך.

אתי בנדלר:

אני רוצה לומר שזה תמריץ שלילי להפקות מקומיות קנויות. ברמה העקרונית, אתה
יודע מה הייתה עמדתי בקשר לחוק מוסר התשלומים – תמיכה נלהבת. אבל ברגע
שמחייבים כאן אז הם יעשו הכול כדי לברוח מן החובה לבצע.

היו"ר יואב קיש:

תודה. חבר הכנסת עודד פורר, נדון בזה בהמשך. רשמתי את בקשתך להוספת סעיף
חדש.

אני רוצה להתייחס לעוד נושא שהעסיק פה את הוועדה, בעקבות בעיה שהעלו חברי
הכנסת בנושא ערוץ "הידברות" שנתקבל בבעיה. אנחנו כמובן רוצים לנסות להסתכל
על זה ברמה מערכתית ולא לייצר פה פתרון ספציפי. לכן החלטנו, גם לאור הדיון
שחבר הכנסת כבל ניהל כאן, שכל נושא הכניסה להגדרות חדשות של פרסומות או
חסויות לא ניגע בו ולא ניכנס אליו. בעניין הזה, אני כבר אומר, לא נתעסק.
מצד שני, יש פה כן הסכמה עם נציגי "יס" ו"הוט". אצטרך את אישורכם לגבי מה
שאני אומר פה עכשיו כדי שזה ינוסח על ידי היועצת המשפטית שלנו.

הכוונה כנראה היא שערוץ מסוג זה, שיבחר לעבור מן הכבלים והלוויין לרשות
השנייה, יישמרו תנאיו. בתנאיו אני מדבר באופן עקרוני על מספר התיק שלו, על
העלות הכספית כפי שקיימת בהסכם שלו עם כל אחד מספקי התשתית, בין אם זה
"הוט" ובין אם זה "יס", ועל משך הזמן שמוגדר בחוזה שקיים לו. פה ביקשתי עוד
תוספת אחת, ואתם הסכמתם, שהוא יקבל עוד 12 חודשים נוספים מעבר לתקופת הזמן
של ההסכם שלו, מן הסיבה שלמעבר הזה יש עוד משמעויות, התארגנויות וכיוצא
בזה. הכוונה הייתה להסדיר את זה כך שערוץ משדר שהינו מלכ"ר בישראל ביום
כניסת החוק לתוקף יוכל לעבור במסגרת האפיק שלו והתנאים הכלכליים שלו.

יעקב אשר (יהדות התורה):

יישמר מספר האפיק שלו.

היו"ר יואב קיש:

יישמר מספר האפיק שלו. העלות הכספית המגולמת בתנאי ההסכם- - -

מישהו לא מבין או לא מסכים?

מימון שמילה:

לשם מה התוספת של המילה "מלכ"ר"? לא הבנתי.

היו"ר יואב קיש:

זה חשוב. אני לא רוצה לתת את זה לכל ערוץ.

קריאה:

יש עוד ערוצים שהם מלכ"רים?

היו"ר יואב קיש:

לא הרבה אבל יש עוד. אני לא רוצה לתת את זה לכולם. אני מנסה להסביר. אני
חוזר על הדבר ואני מבקש, לפני כל התגובות, אני רוצה לראות ש"הוט" ו"יס",
שהם הגופים הרלוונטיים ואמרו לי כן, מבינים ומסכימים. לכן חשוב לי קודם כול
לראות שהעניין הזה מוסדר. אחרי זה אהיה מוכן לקבל התייחסויות ואז נצביע על
זה. כך הולך להיות סדר הדיון.

אני חוזר שוב על ההגדרה: משדר או ערוץ קיים – לצורך העניין, אנחנו לא
מדברים על חדשים אלא על קיימים.

אתי בנדלר:

בעל רישיון מיוחד- - -

קריאות:

לא, לא.

נגה רובינשטיין:

זה ייכנס אל תוך החוק?

היו"ר יואב קיש:

כן, זה ייכנס אל תוך החוק.

מיכל רפאלי כדורי:

הוא לא בעל רישיון מיוחד.

היו"ר יואב קיש:

דרך אגב, אם לא נדרש שההסכמה הזאת תיכנס לחוק אז- - -

נגה רובינשטיין:

אם יש הסכמה אז למה- - -

היו"ר יואב קיש:

יכול להיות. ייתכן שהיועצת המשפטית לוועדה תגיד לי את זה.

אתי בנדלר:

קודם כול אני רוצה להבין. אנחנו מדברים על מפיק ערוץ?

מיכל רפאלי כדורי:

לא מפיק ערוץ. ערוץ.

אתי בנדלר:

ערוץ המשודר בכבלים או בלוויין.

היו"ר יואב קיש:

אשר במועד כניסת החוק לתוקף הינו מלכ"ר רשום בישראל, רשאי לבקש רישיון
זעיר. בלי שום קשר הוא רשאי, אבל אנחנו רוצים לשמר לו את התנאים. הוא יקבל
רישיון לשידור ברשות השנייה כערוץ זעיר. יישמר לו מספר האפיק שלו, ודמי
המעבר ישקפו את ההתקשרות העסקית הקיימת בין הצדדים.

מיכל רפאלי כדורי:

למה להיכנס לדמי המעבר?

היו"ר יואב קיש:

כי אנחנו מדברים על דמי מעבר.

נגה רובינשטיין:

אם מכניסים את זה לחוק זה חייב להיות ספציפי. אם זה הסכמות אז זה יכול
להיות החוזה הקיים.

יעקב אשר (יהדות התורה):

היכן שיש חוזה קיים.

אתי בנדלר:

אם הם משודרים בכבלים ובלוויין – זה מה שאני רוצה לוודא – יש התקשרות עסקית
בינם. מדוע צריך לתת תוקף של חוק להסכם ביניכם? מדוע לא תכתבו- - -

מיכל רפאלי כדורי:

כי הוא עובר לרשות השנייה.

נגה רובינשטיין:

אבל זה הסכמה ביניהם. למה זה צריך להיות בחוק?

היו"ר יואב קיש:

אגיד לך למה: אני רוצה שהאפיק שלו יישמר.

נגה רובינשטיין:

אבל אם הם מתחייבים כאן לפרוטוקול, זה מספיק.

היו"ר יואב קיש:

אתי בנדלר, אני רוצה להבין דבר אחד. איפה נציגי ערוץ "הידברות"? אני רוצה
שיישמע לפרוטוקול. טוענים פה הערוצים המסחריים, עו"ד נגה רובינשטיין, שאם
יש הסכמה לפרוטוקול, וזה מחייב, אין צורך בחקיקה. זה נכון? אבל אם יש
ערוצים נוספים והם לא פה?

אתי בנדלר:

אני מנסה לומר משהו: האם נציגי "הוט" ו"יס" יסכימו שערוץ שמועבר היום על
גבי הפלטפורמה שלהם ומשלם דמי מעבר- - -

היו"ר יואב קיש:

זה לא דמי מעבר.

יעקב אשר (יהדות התורה):

הוא היום בכבלים והוא משלם להם לפי הסכם. עכשיו הוא עובר והוא מחויב בדמי
מעבר.

היו"ר יואב קיש:

לא קוראים לזה היום דמי מעבר. יש ביניהם כל מיני התקשרויות עסקיות.

אתי בנדלר:

אתם תצהירו, ותלוו את זה גם במכתב, בבקשה, שאם אותו ערוץ יקבל רישיון כערוץ
זעיר, התנאים המסחריים לא ישתנו למשך תקופת ההסכם הקיים, בתוספת שנה.

ישראל אייכלר (יהדות התורה):

אני חושש שזה חייב להיות בחקיקה כי מחר יבוא מנהל אחר ולא ירצה.

אתי בנדלר:

הם יגבו את זה. כאשר הם יאשרו זה הסכם מחייב.

היו"ר יואב קיש:

אני מבקש שתעשו הפסקה של 5 דקות, תצאו החוצה ותראו אם זה מסתדר.

אתי בנדלר:

יש שני צדדים מסחריים שחותמים ביניהם הסכם, ופתאום תבוא חקיקה ותאמר- - -

יעקב אשר (יהדות התורה):

הם לא קבעו הסכם ביניהם.

אתי בנדלר:

יש ביניהם הסכם. זה מה שאני אומרת.

יעקב אשר (יהדות התורה):

מאחר ויש כרגע הסכם ביניהם, בין כל אחד שהוא, מי שלא יהיה, אז קובעים את
ה-limit. את רוצה לקבוע את זה ל-3 שנים, ל-4 שנים? אפשר.

היו"ר יואב קיש:

לא מדברים על זמן.

יעקב אשר (יהדות התורה):

הרי לא רצו לקבוע זמן, אז אמרו: "עד תום תקופת ההסכם שקיים עם אותו גוף,
פלוס 12 חודשים". מה הבעיה?

היו"ר יואב קיש:

אסביר לך מה הבעיה. לא הבנת את הבעיה שלה. היא אומרת שיש פה התקשרות עסקית
בין שני גורמים. מקובל עליהם, הם הסכימו. תשבו איתם לרגע, הם ינסחו מכתב
שזה מקובל. למה זה צריך להיות בחוק?

יעקב אשר (יהדות התורה):

כי אנחנו מדברים על ערוץ שעובר מהכבלים לערוץ השני. זה רוחבי.

היו"ר יואב קיש:

אם זה בעניין רוחבי – זה משהו אחר.

ישראל אייכלר (יהדות התורה):

זה לגבי כל המלכ"רים שירצו לעבור.

יגאל דנין:

ביקשנו לעשות "העתק-הדבק".

אתי בנדלר:

ביקשתי שני דברים. אל"ף, שהם יכתבו לכם, לערוץ "הידברות". בי"ת, הצהרה
לפרוטוקול, של מי שרשאי להתחייב בשם אותם תאגידים, ואתם תגידו לי אם אתם
רשאים להצהיר- - -

מיכל רפאלי כדורי:

אני לא רוצה להתחייב לפרוטוקול.

אתי בנדלר:

אחרת, זה יופיע בחקיקה.

יעקב אשר (יהדות התורה):

מה הבעיה?

היו"ר יואב קיש:

אני עוצר לרגע את הדיון בעניין הזה. אתם צודקים. אני מוסיף את זה בחוק,
מסיבה פשוטה, שיש עוד ערוצים כאלה וזה לא עניין רק של שתי הקבוצות האלה.
נכון שזה ה"טריגר" לכל המהלך אבל יש עוד ערוצים רלוונטיים. לכן אני עושה את
זה בחקיקה. אני רוצה לקרוא את ההתייחסות. זו הסיבה מדוע זה בחקיקה. אחרי זה
גם אעלה את זה להצבעה, אחרי שנשמע את האישור העקרוני קודם כול. אם תהיה לכם
התנגדות, תגידו. אם תסכימו לנוסח כפי שאני מקריא אותו אז אנחנו נמשיך.

שרן השכל (הליכוד):

אני רוצה לשמוע גם מישהו מקצועי, לא רק אותם.

היו"ר יואב קיש:

תיכף נשמע.

יפעת בן חי שגב:

סליחה, אני ממש מציעה שתעשו הפסקה. יש פה בעיה.

איתן כבל (המחנה הציוני):

אני לא מבין, אז מה ישבתם וסיכמתם?

היו"ר יואב קיש:

אני עושה עכשיו סדר. אתן לך להתייחס. הסעיף שאנחנו דנים בו אומר כך: מְשדֵר
או ערוץ, לפי הגדרתו, שנמצא תחת חוק הכבלים והלוויין- - -

מיכל רפאלי כדורי:

הוא לא תחת חוק. הוא משודר.

היו"ר יואב קיש:

הוא משודר תחת המועצה לשידורי כבלים ולשידורי לוויין.

מיכל רפאלי כדורי:

הוא לא משודר תחת המועצה לשידורי כבלים ולוויין.

היו"ר יואב קיש:

הוא עובד תחת רישיון.

נגה רובינשטיין:

אין לו רישיון. זה לא נכון.

מיכל רפאלי כדורי:

הוא משדר מתוקף הרישיון שלי.

היו"ר יואב קיש:

אה, הבנתי.

איתן כבל (המחנה הציוני):

אדוני היושב-ראש, ערוץ "הידברות" לא נכנס לקטגוריות שעד היום שמעת. יש את
הפלטפורמה של "יס" ו"הוט" והוא רוצה "לרכוב" על הפלטפורמה הקיימת שלהם.

היו"ר יואב קיש:

ערוץ משדר שיש לו היום אפיק קיים, שבוחר לעבור- - -

מיכל רפאלי כדוריש:

שמשלם לנו.

היו"ר יואב קיש:

אני מגדיר שוב: ערוץ משדר שיש לו אפיק קיים, וביום כניסת החוק לתוקף הינו
מלכ"ר ישראלי, שיגיש בקשה לפעול תחת רישיון הרשות השנייה.

אתי בנדלר:

לא שיגיש בקשה. אם הוא מקבל רישיון.

היו"ר יואב קיש:

שמקבל רישיון תחת הרשות השנייה, יישמר לו האפיק ויישמרו התנאים הכספיים כפי
שקיימים בהסכם בין הצדדים.

מיכל רפאלי כדורי:

רק ערוץ שמשלם לנו.

היו"ר יואב קיש:

אמרתי את זה בהתחלה.

אתי בנדלר:

ולכבלים לא?

היו"ר יואב קיש:

לכבלים וללוויין ביחד.

ישראל אייכלר (יהדות התורה):

ערוץ משלם.

היו"ר יואב קיש:

ערוץ משלם, הנה הגדרה ברורה יותר, שמשדר היום בכבלים ובלוויין.

מיכל רפאלי כדורי:

אין הגדרה כזאת "ערוץ משלם".

אתי בנדלר:

אני יודעת שאין. אנחנו ממציאים כאן משהו חדש. אני גם לא מכירה חקיקה שנותנת
תוקף להסכם בין שני צדדים מסחריים.

היו"ר יואב קיש:

אני רוצה להסביר מאין זה נובע. עם כל הכבוד, עכשיו אני לא רוצה הפרעות. יש
לנו ערוצים- - -

שרן השכל, אני מבקש שתצאו לרגע החוצה ותנהלו דיון בשקט. חשוב ששרן השכל
תבין.

שרן השכל (הליכוד):

אני רוצה להבין.

היו"ר יואב קיש:

אני מסביר שוב.

אחמד טיבי (הרשימה המשותפת):

מה הקשר של שרן השכל לחוק בכלל?

היו"ר יואב קיש:

זה החוק שלה. אני רוצה להגיד בצורה הכי ברורה: אפיק קיים בכבלים ובלוויין
שמעביר תוכן של משדר מסוים, במידה והינו משלם, אם הוא ערוץ משלם – כי יש
להם מודלים שהוא לא משלם – במידה והוא משלם לכבלים וללוויין, במידה והינו
ביום כניסת החוק לתוקף מלכ"ר רשום בישראל, יוכל לפעול לקבל רישיון דרך
הרשות השנייה. במידה וקיבל רישיון ברשות השנייה, יישמר לו האפיק ודמי המעבר
ישקפו את ההתקשרות העסקית כפי שהייתה קיימת במסגרת הקודמת, למשך תקופת הזמן
שהייתה בהסכם בתוספת 12 חודשים. זהו.

מיכל רפאלי כדורי:

נוכל להסכים לזה אחרי שנראה נוסח מדויק שאתי בנדלר תנסח. אנחנו לא יכולים
להסכים לזה בלי לראות את הנוסח. אני לא יכולה לחייב את החברה שלי במשהו שלא
ראיתי את הנוסח שלו, אז אני מבקשת לראות את הנוסח.

היו"ר יואב קיש:

ברור שזה כפוף לכך שהנוסח ישקף את מה שאמרתי עכשיו, ואמרתי את זה עשר
פעמים, אז בכפוף לְמה שאמרתי.

מיכל רפאלי כדורי:

אז בבקשה להצביע על נוסח. אלוהים מצוי בפרטים. אני רוצה לראות את הנוסח.
אני לא יכולה להסכים על כך בלי לראות את הנוסח.

דבר שני, אנחנו מבקשים לראות במקביל את הנוסח של דמי המעבר בחוק הרשות
השנייה למשדר זעיר לאחר התקופה.

היו"ר יואב קיש:

את זה הגדרנו כבר.

מיכל רפאלי כדורי:

לא ראינו נוסח.

היו"ר יואב קיש:

לגבי דמי המעבר, לשאלתך: הגדרנו בצורה הכי ברורה שלגבי ערוץ זעיר דמי המעבר
יהיו כפי שמוגדר היום בחוק. לא שינינו כלום מהחוק בעניין הזה. את יכולה
להסתכל בחוק ולראות. יש הסתייגות אחת שבעקבותיה שינינו, כשאמרנו שאם זה
עולה כסף, אם תהיה לזה משמעות כספית, יוכל הערוץ הזה להגיד שהוא לא עולה על
הכבלים והלוויין. זה הכול.

מיכל רפאלי כדורי:

חד-משמעית לדמי מעבר יש משמעות כספית.

היו"ר יואב קיש:

ברור שיש לזה משמעות כספית ולכן נתנו אפשרות. יכול להיות שיהיה ערוץ זעיר
שאתם תגידו לו: אנחנו רוצים אותך בחינם. אני לא יודע. בהנחה שיש משמעות
כספית, אני לא מחייב אותו בזה. זה הכול.

מיכל פליישר:

לי זה לא ברור. שמענו פה כמה פעמים בדיונים שמוסכם שערוצים מסחריים זעירים
משלמים דמי מעבר. איפה זה כתוב?

היו"ר יואב קיש:

אתם תראו את נוסח הצעת החוק. אנחנו נעבור על זה. אני לא יודע אם זה קיים
בנוסח הכחול. בכל מקרה, אני אומר מה היה פה בדיוני הוועדה.

מיכל פליישר:

עד עכשיו לא היו כאלה.

היו"ר יואב קיש:

נכון, אבל בדיונים נאמר שזה יהיה כפי שמופיע היום בחוק. כלומר, בעניין הזה
לא שינינו ממה שקיים היום בחוק.

מיכל פליישר:

נושא דמי המעבר מוסדר בחוק התקשורת. יש סמכות לשר, מכוח סעיף 5 לחוק
התקשורת, לקבוע את דמי המעבר, בהתבסס על תחשיב כלכלי. דמי המעבר האלה יש
להם רלוונטיות במקומות שהחוק מכניס אותם לרלוונטיות. לפעמים משלמים דמי
מעבר; לפעמים בעבר היו פטורים מדמי מעבר. צריך לוודא- - -

היו"ר יואב קיש:

כפי שהבנתי מהיועצים המשפטיים התהליך הוא כדלקמן: בעיקרון אתם נכנסים למשא
ומתן עסקי עם אותו ערוץ שרוצה לשדר. במידה ויש הסכמות – אף אחד לא מתערב.

מיכל פליישר:

לגבי הכבלים, בעבר נעשתה עבודה כלכלית וכבר נקבעו דמי המעבר. יש דמי מעבר
שהשר קבע לגבי הכבלים.

היו"ר יואב קיש:

אני לא יודע מתי זה נעשה.

מיכל פליישר:

משרד התקשורת יכול לתקן את העבודה הזאת. אם היא תתוקן אז ייקבע סכום אחר,
אבל יש היום סכום.

מימון שמילה:

עדיין זה לא סותר את מה שהיושב ראש אמר. אם אתם יושבים למשא ומתן עם מישהו
ומגיעים לסכום מסוים, אז סוגרים עניין. אם לא סוגרים – באים למשרד והוא
קובע.

מיכל רפאלי כדורי:

החוק קובע: באין הסכמה – יקבע השר.

היו"ר יואב קיש:

בדיוק, ולא שינינו מזה.

מיכל פליישר:

נכון רק לוודא שזה לסיטואציה הזו. המודל של סעיף 5 ודמי המעבר הוא קבוע.
לגבי הכבלים, אגב, נקבעו דמי מעבר. זה לא אומר שאני לא יכולה לסכם משהו אחר
או שאי אפשר לתקן בעתיד את דמי המעבר. אבל - - - למשל, דמי מעבר משלם מישהו
שלא נמצא פה סביב השולחן, זה בעלי רישיון מיוחד.

מימון שמילה:

יש אחד כזה היום, ואני מקווה שיהיו עוד.

מיכל פליישר:

צריך פשוט לחבר בין הדברים ולוודא, כי אנחנו יודעים שיש כל מיני סוגי
ערוצים: יש כאלה שמשלמים דמי מעבר ויש כאלה שלא. לגבי בעל רישיון מסחרי
זעיר, צריך לוודא שהוא משלם דמי מעבר באותו מנגנון.

היו"ר יואב קיש:

זה מה שאמרתי: כפי שיש בחוק. לזה התכוונתי. אין שינוי במנגנון. הדבר היחיד
ששינינו, אמרנו: יכול להיות שערוץ זעיר יגיד שהוא לא רוצה לעבור בכבלים. לא
מכריחים אותו, לא בכבלים ולא בלוויין, ואז הוא לא משלם ולא עובר. זה הכול.

מיכל פליישר:

אני רוצה להבהיר את עניין הנוסח, את הבקשה שהערוצים הספציפיים האלה,
שהוגדרו כמלכ"רים בישראל כערוצים משלמים ביום כניסת החוק, במידה והם הופכים
להיות ערוץ מסחרי זעיר, במקום שיהיה מין מצב כזה של משא ומתן או דמי מעבר
שנקבעו על ידי השר התבקש שאנחנו נסכים שדמי המעבר יהיו בגובה הסכום שהם
שילמו עד עכשיו על פי החוזה הקיים, למשך החוזה, בתוספת 12 חודשים.

היו"ר יואב קיש:

בדיוק, זה העניין. ולנוסח הזה אין לכם התנגדות.

שירלי שיף:

זה גם מה שסוכם.

קריאה:

השאלה אם זה לא פותח עכשיו פתח.

דב אברמוביץ:

אני חושב שחברי הכנסת לא נחשפו באמת לסוגיה של דמי המעבר. מתייחסים אל זה
כאיזה דבר שהוא ברור לגמרי וטריוויאלי. זה ממש לא כך. מדובר בסוגיה סבוכה.
קודם כול, בחוק הרשות השנייה אין היום סעיף שמחייב את בעלי הרישיון לשלם
דמי מעבר, ואכן הערוצים המסחריים הגדולים אינם משלמים ומעולם לא שילמו.

היו"ר יואב קיש:

הם רוצים כסף שישלמו להם. על מה אתה מדבר?

דב אברמוביץ:

אדוני, זאת סברה שהיא לא יותר מסברת סלון. האמת היא שאילו היה סעיף
פוזיטיבי שהיה מחייב אותם, בוודאי ש"הוט" ו"יס" היו דורשים מהם, כפי
שדורשים ממני. אגב, טוב שעלה הנושא של ערוץ "הידברות" מכיוון שאם תבדקו את
ערוץ "הידברות", מה ההסדר המסחרי, הם לא צריכים לשלם דמי מעבר, כפי שאף
ערוץ כמעט שמשודר בכבלים ובלוויין לא משלם דמי מעבר. ברובם המודל המסחרי
הוא מודל של חלוקת הכנסות.

מיכל רפאלי כדורי:

אתה מערבב.

היו"ר יואב קיש:

תישאר בדמי מעבר. עד עכשיו היית בסדר.

דב אברמוביץ:

אף אחד לא מתייחס לעובדה שאם אף אחד לא משלם זה אומר דרשני.

היו"ר יואב קיש:

מי לא משלם?

דב אברמוביץ:

אף אחד לא משלם.

מיכל רפאלי כדורי:

זה לא נכון, סליחה.

היו"ר יואב קיש:

עם כל הכבוד, יש מודלים שונים בכבלים ובלוויין. ברור שזה לא עומד עכשיו על
השולחן, להתחיל לדון במודלים הכלכליים שלהם. חלקם נובעים מתוכן שהם רוצים
והם משלמים עליו, חלקם מאנשים שרוצים לשדר ומשלמים להם. זה לא על הפרק
כרגע.

דב אברמוביץ:

מדובר פה על סוגיה כלכלית. אילו היה מדובר בעלות שהפלטפורמות- - -

עודד פורר (ישראל ביתנו):

בוא תדייק: יש לעניין הזה השלכה לגביך?

דב אברמוביץ:

חד-משמעית.

עודד פורר (ישראל ביתנו):

מה ההשלכה?

דב אברמוביץ:

כי אחרי 5 שנים- - -

היו"ר יואב קיש:

הוא יצטרך לשלם דמי מעבר.

עודד פורר (ישראל ביתנו):

יכול להיות שיצטרך, ויכול להיות שלא. כפי שיקבע השר.

יעקב אשר (יהדות התורה):

זה לא קשור לעכשיו.

היו"ר יואב קיש:

נא לסיים. לא להפריע לו.

דב אברמוביץ:

בתחשיבים הכלכליים שנעשו בעבר הרחוק, יש לומר, לפני יותר מ-10 שנים,
כמדומני, על ידי משרד התקשורת, מדובר בסכומים של 5 מיליון שקלים בערך בשתי
הפלטפורמות. אלה סכומים שערוץ "הידברות" למשל לא ראה מימיו. הסכום הזה הוא
חסם, כלומר לא יעלה אף ערוץ זעיר בסכום הזה.

היו"ר יואב קיש:

תתמקד. את כל זה הבנו ודיברנו ודנו. אתה רואה פה את המשרדים אומרים לך כן.
אנא תסיים.

דב אברמוביץ:

אני לא יודע למה צריך להיקבע סעיף פוזיטיבי לגביי. נראה לי משונה שהערוצים
המסחריים הגדולים פטורים אבל הערוץ שלנו לא פטור.

היו"ר יואב קיש:

הבנתי, תודה רבה. אגיד לך בדיוק מה קורה עם דמי מעבר לגבי כולם. לגבי
הערוצים המסחריים הגדולים, יש פה שאלה מהותית קשה, שלא תידון פה בוועדה, מי
משלם למי. הם אומרים: אל תשימו אותי, אני לא רוצה. אז אלה אומרים: תשלמו
לי. עזוב, אני לא נכנס לזה. אל תענה לי. תקשיב עכשיו. יש פה שאלה מהותית
כבדה ביותר. יושב על ידי יושב-ראש ועדת הכלכלה, הוא מוזמן לדון בה ולקדם
חקיקה בעניין. היא לא על הפרק כרגע.

לגבי הערוצים הייעודיים – הם קיבלו פטור מובהק מדמי מעבר כאשר הייתם תחת
הקטגוריה של ערוצים ייעודיים כי הפקתם תוכן שמדינת ישראל רצתה שתפיקו אותו.
הדבר הזה מת, לא מחזיק מים. אין יותר ערוצים ייעודיים. אנחנו נותנים לכם
הוראת מעבר ל-5 שנים. בהתחלה דיברנו על 10 שנים ואז אמרנו שזה לא הגיוני
וירדנו ל-5 שנים. זה הזמן שכרגע נקבע. לצורך 5 השנים האלה אתה עדיין נהנה –
והיו לי ויכוחים קשים עם המשרדים, למה יש מי שנהנים מ-5 שנים לא לשלם דמי
מעבר, אבל כך החליטו חברי הכנסת. 5 שנים – קיבלת פה זכות, שאפשר להגיד
שאולי היא מוגזמת, אולי היא לא מוגזמת. אל תענה. אני אומר לך מה היא תמונת
המצב כפי שאני רואה אותה.

עודד פורר (ישראל ביתנו):

באה המדינה ואומרת שהיא תבחן את זה בתום 5 שנים.

היו"ר יואב קיש:

ואם אחרי 5 שנים המדינה תשנה את דעתה, גם זה לגיטימי. יש מספיק זמן לעשות
שינוי.

ועכשיו יש נושא נוסף, ערוצים זעירים. זה בכלל בא מכיוון שאנחנו רוצים תחרות
בשוק, רוצים שיבואו כמה שיותר שחקנים פנימה. עשינו הקלת רגולציה עצומה,
הורדנו לרשות השנייה מסעיפי הליבה שלה דברים משמעותיים, כי אנחנו רוצים פה
תחרות, כי את זה ביקש השר ואנחנו הלכנו עם הדבר הזה. דיברנו על זה גם
בוועדת פילבר ובמקומות רבים. אז עשינו רפורמה משמעותית בעניין הזה.

עדיין יש פה שיקולים עסקיים כספיים. יושבים פה אנשי הלוויין ואומרים: "יש
לנו בכלל בעיית capacity" – גם "הוט" יכולים להגיד את זה, דרך אגב – "אני
לא בטוח שאני אעביר כל אחד." יש פה מיליון שיקולים, ובטח נושאים כספיים.
לכן אמרנו בצורה הכי ברורה, נושא דמי המעבר כפי שהיה בחוק התקשורת ממשיך גם
לחוק הרשות השנייה, אנחנו לא מתערבים בזה, זה יישאר לסמכות המלאה של השר.
אם יגיעו הגורמים העסקיים להסכמה – מצוין; אם לא יגיעו – יבואו לשר והוא
יסכם, נקודה.

עלה פה נושא נוסף, הנושא שעליו אנחנו מדברים עכשיו, ובזה אני ממצה אותו:
נושא הערוצים הקיימים. אנחנו באים לקראתם כי הם מלכ"רים בישראל. אם הם לא
היו מלכ"רים לא היינו עושים את זה. אולי בגלל זה גם "הוט" ו"יס" הסכימו
לעניין. הם רוצים לעבור. למה? כי הם רוצים להכניס פרסומות שקודם לא הכניסו.
זה לא קשור אליך. לגבי דמי המעבר אמרנו כבר. לגבי אותם ערוצים ספציפיים
הגענו להסכמה, שמשקפת מעבר ממועצת הכבלים והלוויין לחוק הרשות השנייה:
שמירה על האפיק, שמירה על התנאים הכספיים, ונתנו להם אקסטרה 12 חודשים
נוספים. אחרי 12 החודשים האלה הם יהיו בדיוק במקום שאתה תהיה אחרי הוראת
המעבר.

איתן כבל (המחנה הציוני):

חברים, אולי אתם רוצים להישאר פה כל הלילה. אי אפשר שכל אחד לפני שמסתכל על
עצמו קודם כול מסתכל ימינה ושמאלה. עכשיו אני מדבר. אני אומר לכם: לא יהיה
יותר. אם נצטרך, נעשה את הדברים בעצמנו, וגמרנו. אי אפשר שזה יהיה "חפירות
1914". כל אחד פה נכנס ל"חפירה" שלו, מסתכל רק על עצמו.

היו"ר יואב קיש:

תודה. היחידים שחשובים עכשיו לדיון הספציפי הזה הן שתי המיכל'יות. האם
הבנתן את הכוונה של מה שאמרתי עכשיו?

מיכל רפאלי כדורי:

הבנו בהחלט.

היו"ר יואב קיש:

זה מקובל עליכם? הנוסח ישקף את דבריי. אני רוצה להבין אם יש לכם התנגדות
למה שאמרתי.

מיכל רפאלי כדורי:

בהנחה שהנוסח יסכם את מה שנאמר, אין התנגדות.

היו"ר יואב קיש:

אין התנגדות, בהנחה שהנוסח יסכם את מה שאמרתי. תודה.

חברי הכנסת רוצים להתייחס לנושא הזה? אני רוצה להעמיד אותו להצבעה.

תהילה שוורץ אלטשולר:

אדוני, למה רק הם?

היו"ר יואב קיש:

את מפריעה לי. מבין חברי הכנסת, מי רוצה להתייחס לנושא? בבקשה.

עיסאווי פריג' (מרצ):

אני רוצה לתת ל"נקדי" את הזכות שלה, אני רוצה לשמוע את הדעה המקצועית שלה.

היו"ר יואב קיש:

היא תקבל. קודם חברי הכנסת. חברי הכנסת רוצים להתייחס? לא. מי רוצה להתייחס
לנושא הזה? בבקשה שירים את היד, אני רוצה לדעת מי רוצה להתייחס. את מוזמנת
להתייחס.

תהילה שוורץ אלטשולר:

אני רוצה לשאול למה אתה חושב שרק "יס" צריכים לראות נוסח. הציבור צריך
לראות נוסח.

היו"ר יואב קיש:

יראו. הנה, אני נותן ליועצת המשפטית שלי לענות, בבקשה.

אתי בנדלר:

אני רוצה לומר משהו לגבי הנוסח. ברור לי לחלוטין שצריכה להיות ישיבה כאשר
בפני כל המוזמנים, בפני הציבור, ובראש ובראשונה בפני חברי הכנסת יהיה נוסח,
כדי שיידעו על מה מצביעים, יידעו על מה כבר הצביעו, אם מישהו ירצה לבקש
דיון מחדש אולי, או כדי להגיש הסתייגויות או כדי להגיש הצעות וכולי. צריך
להיות זמן סביר, בהתחשב בנסיבות שנוצרו, שיש בכל זאת לחץ זמן משום שכל
החקיקה הזאת יצאה לדרך – ואף אחד לא מנסה להסתיר את זה – כי היה חשש
משמעותי שערוץ 20 והערוץ בשפה הערבית- -

עיסאווי פריג' (מרצ):

האריכו בחודש.

שירלי שיף:

זה משהו אחר בכלל.

אתי בנדלר:

רגע, תן לי להשלים את דבריי.

- -לא יוכלו לשרוד בהמשך אם לא תהיה חקיקה. אני כשלעצמי – ודעתי ידועה
בעניין הזה – מצרה על כך שהחוק התרחב והתפשט בצורה כזו, אבל בהתחשב בנתונים
שבפניי, דיברתי עם יושב-ראש הוועדה וסיכמתי אתו שאפרסם את הנוסח באתר
הוועדה ככל הנראה, ואני לא מתחייבת, בין 7–8 בפברואר, ורק מספר ימים סביר
לאחר מכן תהיה הישיבה האחרונה שבה יוכלו כולם להגיב, לדבר ולהשלים הצבעות.

היו"ר יואב קיש:

בדיוק.

איתן כבל (המחנה הציוני):

זה יותר מלגיטימי.

אלידור בליטנר:

אשמח גם לדבר.

היו"ר יואב קיש:

תהילה שוורץ אלטשולר, זה העניין לגבי הנוסח. כל הציבור יראה.

תהילה שוורץ אלטשולר:

כאשר נכנסתי היום לוועדה זה לא היה מה שנמסר לי שהולך להיות. אם כך הולך
להיות – אני חושבת שהלכנו צעד קדימה.

היו"ר יואב קיש:

ברור, שלא יהיה לך ספק. אני שמח על דבריך. תודה.

יעקב אשר, אנחנו שומעים את ההערות ואחרי כן נצביע. נציגת משרד המשפטים רוצה
להתייחס לזה, בבקשה.

אלידור בליטנר:

אני ממשרד המשפטים. לנו חשוב להגיד שבסד הזמנים ולאור דרך התנהלות הדיונים,
לנו יש קושי להבין וללבן את הסוגיות המקצועיות והמשפטיות. עולות כאן בוועדה
הצעות מהיום למחר, ולפעמים אפילו סוגיות מהותיות עולות. אנחנו מתוודעים
אליהן לראשונה תוך כדי הדיון בלי שפרטי ההצעות ידועים ומובנים לנו במלואם
ובלי שברור כיצד כל הצעה משתלבת במארג הכולל. כשאין שום נוסח בפנינו
וההצבעה היא על עקרונות, העניין הזה קשה אפילו יותר. הקושי מתעצם לאור זאת
שמשנים כאן סדרי בראשית בחקיקת התקשורת, בעינינו, בלי לנהל דיון ציבורי
ומקצועי מספק, שנחוץ במיוחד- -

ישראל אייכלר (יהדות התורה):

את מכינה את הבג"ץ?

אלידור בליטנר:

- -שנחוץ במיוחד בנושא הזה, ומבלי שברורה התשתית המקצועית לעניין. אי לכך,
לעמדתנו, מדובר כאן בהליך חקיקה לא תקין.

שירלי שיף:

סוף סוף יצא המרצע מן השק, שרת המשפטים נגד ערוץ 20.

ישראל אייכלר (יהדות התורה):

אני רוצה הצעה לסדר. רבותי, אני נכנסתי לכנסת ב-2003. הייתי חבר גם בוועדת
הכלכלה במשך קדנציה שלמה. אני לא זוכר שהייתה אי פעם בעיה למישהו כאשר
היושב-ראש היה אומר הצעה לנוסח והיועצת המשפטית הייתה משלימה אחר כך את
הנוסח. אף אחד לא העיר על כך שלא ראה את הנוסח, לא היה דבר כזה. המון המון
הסתייגויות, המון תיקונים בכל החוקים – לא היה כדבר הזה, שמישהו יגיד שלא
ראה נוסח. היושב-ראש דיבר מספיק ברור, הנוסח מספיק ברור והיועצת המשפטית
אמרה באופן מספיק ברור שהיא תפרסם את הדברים.

היו"ר יואב קיש:

אני רוצה להגיד דבר מה ואחרי כן חברי הכנסת ידברו.

קודם כול, תודה רבה, אלידור בליטנר, על עמדתך החשובה. שמענו לאורך הישיבות
בוועדה פעמים רבות את דברי הטעם של משרד המשפטים וגם עזרת לנו מאוד בדיון,
ואני מעריך אותך מאוד על כך. לתפיסתי, והייתי פה ב-3 השנים האחרונות בלא
מעט אירועי חקיקה, לא נתקלתי בדברים שונים מהותית מאשר מה שקורה פה, פרט
לכך שאנחנו עובדים ולא משחקים. אולי גם משרד המשפטים, כפי שתופסים את הכנסת
מבחוץ, חושש מעבודה קשה. יש פה הרבה מאוד שעות עבודה, את יכולה לשאול את
היועצת המשפטית. אולי אתם גם לא מבינים את לוחות הזמנים.

לגבי לוחות הזמנים, אחדד, כי היועצת המשפטית לוועדה אמרה פה חלק מלוחות
הזמנים. בכוונתנו שזו תהיה ישיבה שבה נדון על העקרונות, ורק אם דברים
נמצאים בהסכמה מלאה נצביע עליהם. בכל שאר הדברים, יהיה נוסח שיועבר למשרדי
הממשלה, ומשרדי הממשלה יקבלו כמה ימים להגיב. את יודעת מה, אני מצטער להגיד
לך, אתם לא תקבלו יותר מכמה ימים. אולי את רוצה חודשיים אבל תצטרכו לעבוד,
ואת זה אני כן מצפה מכם, שתעבדו קשה לפחות כפי שעובדים פה קשה חברי הכנסת,
ובלי זלזול ובכל הרצינות כי כך התייחסנו לחוק הזה. אתם תעבדו ותיתנו תשובות
לכל שאלה ושאלה שיש לכם, בכמה ימים. אף אחד לא יכול להגיד לי שאחרי שהיועצת
המשפטית לוועדה תעבוד פה קשה ותוציא נוסח באמצע השבוע הבא ותביא לכם לשבוע
הבא להערות שלכם, אני אבוא אליכם בטענות אם לא תעשו כלום. כפי שלא עשיתם
בקריאה הראשונה, שגם אז קיבלתם נוסח להערות ומשום מה חלק מן המשרדים נתנו
התייחסויות וחלק מן המשרדים לא עשו כלום. אני לא רוצה להתחיל לחלק כאן
ציונים למשרדי הממשלה, אבל לשמוע הערה כזאת – זה פשוט לא מכובד ולא ראוי,
לאור כל ההשתתפות שלכם בדיוני הוועדה.

לכן אני אומר בצורה הכי ברורה למשרד המשפטים, הליך החקיקה הזה התנהל תחת
לחץ זמנים, עם הרבה שעות עבודה, שמעו אתכם הרבה מאוד. אתם תקבלו נוסח
להתייחסות לפני שהוא יופץ לציבור ותוכלו את כל השאלות שלכם לפתור. להגיד
היום משפט כזה – לדעתי זה רק מעיד על חוסר הבנה של מה אנחנו מצפים ושל איך
מתנהלים פה בכנסת. תודה.

חברי הכנסת רוצים להתייחס?

עודד פורר (ישראל ביתנו):

אוסיף בקצרה לדבריך. אני מסכים לכל מילה בהקשר הזה. בחוק ההסדרים הקודם
הגיע גם נושא של הארכת תוקף של כמה דברים, מתוך הבנה ואמירה של הממשלה שתוך
זמן קצר יגיע חוק גדול, רחב, שייקח בחשבון את כל הדברים. אנחנו מדברים על
חוק ההסדרים שנחקק לפני יותר משנה.

חלפה מאז יותר משנה. הצעת החוק הזאת, מה לעשות, לא הגיעה לידי הממשלה.
לכנסת יש גם את הסמכות לקדם הצעות חוק בעצמה, בקצב כפי שהיא רואה לנכון,
וגם מבחינת העבודה.

יעקב אשר (יהדות התורה):

לא רק לכנסת. לחיים יש קצב משל עצמם.

עודד פורר (ישראל ביתנו):

אני חייב לומר שהדברים הקשים שאמרה נציגת משרד המשפטים לא מקובלים עליי.
אני חושב שהם לא ראויים וגם לא מתאימים לאמירה, בטח לא מפי משרד המשפטים.

היו"ר יואב קיש:

תודה. חבר הכנסת כבל, בבקשה.

איתן כבל (המחנה הציוני):

ברשותך, אני רוצה לפנות בכלל ולהגיד: לא אהבתי את הצעת החוק הזאת מלכתחילה,
התנגדתי לה. היה מי שטען שזה חוק פוליטי. כאשר אנחנו פה, עם כל הכבוד, מעבר
לעובדה שראיתי חוק המלצות שעבר בשבוע וחוק אחר שעבר ביום אחד, חוקים עברו
פה, מנושא המרכולים ומה שאתם לא רוצים עברו פה. אני רוצה להגיד לך, עו"ד
בליטנר, באמת, גם בי זה פגע. את יודעת למה? כי במקום שהשרה שלך תתייצב,
במקום ששר האוצר יתייצב- - -

היו"ר יואב קיש:

משרד האוצר לא בא בטענות.

איתן כבל (המחנה הציוני):

מה העניין פה? שולחים אתכם. יושבים פה אנשים כמוני, שמנסה לתפור את זה
בתפירה הכי עדינה, כי זאת קואליציה שאינני חלק ממנה, אני מתנגד לרוב
המהלכים שלה, אבל אנחנו כבר פה. מי שרוצה – הרי מי העביר את זה? אני העברתי
את זה? אני הצבעתי עבור החוק במליאת הכנסת? אני יודע בדיוק מי היה. אז
פתאום זה פוליטי ובעייתי? אני אומר לך, גברתי – כמובן זה לא מופנה אליך, את
רק השליחה בעניין הזה – אם לשרת המשפטים יש בעיה עם הצעת החוק- - -

אלידור בליטנר:

אני גם נציגת היועץ המשפטי לממשלה.

איתן כבל (המחנה הציוני):

ברור כשמש לאור הירח. אני לא רוצה להגיד שאלות אחרות. אני גם מכבד
מאוד-מאוד את היועץ המשפטי לממשלה והייתי מצפה ממנו שאמירות מן הסוג הזה
היו נאמרות בחוקים לא פחות חשובים. אבל מעבר לזה, במקום שאת תבואי לכאן
ותגידי, יואיל היועץ המשפטי לממשלה לקרוא לשרת המשפטים, לשבת איתה ולהגיד
לה: גברתי, נעשים פה מעשים שלא ייעשו, אני תובע ממך- - -

היו"ר יואב קיש:

יש גם יועץ משפטי לכנסת, הוא גם שחקן חשוב בעניין הזה.

איתן כבל (המחנה הציוני):

יכול לבוא ליועץ המשפטי ולעצור את כל התהליך. אי אפשר, בוודאי אחרי שכילינו
את זמננו, לבוא- - -

עודד פורר (ישראל ביתנו):

גם לכנסת יש מעמד, עם כל הכבוד ליועץ המשפטי לממשלה. לא מחוקקים פה
ביומיים.

איתן כבל (המחנה הציוני):

עודד פורר, אמרתי איזה משפט שאתה אמרת? לא. אני אומר את דעתי. אני אומר כך:
אם מישהו רוצה לעצור את זה, שלא יגיד את הדברים לבג"ץ. שילך לשרים שלו
וליועץ המשפטי לממשלה ויתבע לעצור את המהלכים.

היו"ר יואב קיש:

זה יבוא ליועץ המשפטי לכנסת, כי אין ליועץ המשפטי לממשלה סמכות. עם כל
הכבוד, אין להם סמכות. היחיד שאני מוכן לקבל ממנו הנחיות בעניין המשפטי הוא
היועץ המשפטי לכנסת. תודה.

יעקב אשר (יהדות התורה):

להגיד "אור ירח" ו"יועץ משפטי" ביחד בימים אלה של קידוש לבנה של שבוע שעבר,
זה קצת מסובך...

היו"ר יואב קיש:

רק לגבי זה, עיסאווי פריג', בבקשה.

עיסאווי פריג' (מרצ):

חברי הכנסת יואב קיש, איתן כבל ועודד פורר.

איתן כבל (המחנה הציוני):

מה עם חבר הכנסת טיבי? הוא לא פה?

עיסאווי פריג' (מרצ):

הוא עוד לא דיבר.

אני מצטער להגיד שאני חושב אחרת. אני חושב שנציגת משרד המשפטים צודקת.
החיפזון מן השטן, חברים. תן לי להגיד את דעתי ולהתייחס אל מה שאני רוצה.
החיפזון מן השטן. תהליך כזה שאנחנו מדברים עליו, יש לו, חברים, השלכות
מרחיקות לכת על שוק הטלוויזיה במדינת ישראל.

עודד פורר (ישראל ביתנו):

לכל חוק שאנחנו מחוקקים פה יש השלכות.

עיסאווי פריג' (מרצ):

בואו נקרא לילד בשמו: אני נכנסתי לדיון כי רציתי שתהיה טלוויזיה בערבית
במדינת ישראל. אמרתי: וואלה, אולי בעקבות ערוץ 20 – תן לנו לשחות עם הגל,
אולי הגל סוף-סוף יביא לנו ערוץ בערבית אחרי שבעים שנים שאין לנו. אולי,
מנסים. אמרתי: ממילא הרכבת נוסעת. אבל ההתנהלות שמתקיימת כאן, ואחרי ששמעתי
את היועצת המשפטית, שהנוסח יבוא אחרי כן- - -

היו"ר יואב קיש:

אתייחס לדברים בהמשך, אענה. נא לסיים.

עיסאווי פריג' (מרצ):

אלה סוגיות מהותיות מאוד שמחייבות עמדה של שר, של משרד המשפטים ומשרד
האוצר, ודיון ציבורי. להביא את הדברים אחריי, ב-7–8 בפברואר, כשהיועצת
המשפטית לוועדה תניח בפנינו את הנוסח הסופי- - -

היו"ר יואב קיש:

לא רק לנו. לכל הציבור.

עיסאווי פריג' (מרצ):

לציבור לא תהיה אפשרות כמו לנו.

היו"ר יואב קיש:

למה לא?

עיסאווי פריג' (מרצ):

לנו תהיה אפשרות להגיש הסתייגויות וכן הלאה. עזוב.

ישראל אייכלר (יהדות התורה):

זה יהיה באתר הכנסת.

עיסאווי פריג' (מרצ):

אבל דבר שיש לו השלכות כה מהותיות על השוק מחייב התייחסות של
"שוויה-שוויה".

עוד נקודה שאני מבקש מכבודו לפתוח לדיון – עוד לא התייחסתי לערוץ בערבית,
ולא אתייחס- - -

היו"ר יואב קיש:

אם אתה רוצה, נוכל לעשות פה דיון על הערוץ בערבית שיימשך חודשיים–שלושה ואז
תבוא לחפש את "האלא טי.וי" כי לא יהיה ערוץ בערבית, כי הוא ייסגר בעוד
חודש, אם לא הבנת.

עיסאווי פריג' (מרצ):

"האלא טי.וי" נמצא.

היו"ר יואב קיש:

בעוד חודש לא יהיה "האלא טי.וי" אם החוק הזה לא יעבור, אל תתבלבל. הנה בסאם
ג'אבר יושב שם, תשאל אותו. אם החוק פה לא יעבור בעוד חודש לא יהיה ערוץ.

עיסאווי פריג' (מרצ):

אל תתפוס אותי ביד הכואבת.

היו"ר יואב קיש:

אבל זה מה שאתה עושה.

עיסאווי פריג' (מרצ):

אני אומר את דעתי.

היו"ר יואב קיש:

אבל זה מה שאתה עושה.

עיסאווי פריג' (מרצ):

אל תנצל את מה שאני רוצה כדי שאנחנו נדרוס את כל העקרונות.

היו"ר יואב קיש:

אבל זה מה שאתה אומר.

שרן השכל (הליכוד):

עיסאווי פריג', אנחנו פה כבר שבועות רבים. הדבר הזה נועד להציל את הערוץ
הערבי היחיד שיש במדינת ישראל. עם כל הכבוד, להגיד שהדיונים לא מעמיקים ולא
נשארים פה עד 12 בלילה וקמים שוב מוקדם בבוקר. מה זה?

היו"ר יואב קיש:

אתה לא היית פה במשך כל השעות שהיינו פה. אם היית פה במשך כל הדיונים,
הייתי אומר לך שאתה צודק.

עיסאווי פריג' (מרצ):

יש לי עוד משפט, חברים. אני פונה ליוליה שמאלוב ברקוביץ. אני רוצה להבין,
אחרי כל הרפורמה, רק שאלה כדי שאבין את זה בשפת היום-יום. אחרי הרגולציה
הרזה שבונים, מה תפקידה של הרשות השנייה בכלל? אני רוצה להבין.

היו"ר יואב קיש:

תודה, עיסאווי פריג'. אני רוצה להתייחס לדבריך. ידידי עיסאווי, אני מודה
שהופתעתי מאוד מדבריך, ואגיד לך למה. אני אומר לך את זה בשיא הכנות. ראשית,
השקענו פה שעות רבות שבמהלכן החברים היו פה. אם הייתי רואה אותך כאן במשך
כל השעות האלה, אז אולי הייתי יכול לקבל את ההערה שלך ביותר אהבה, באמת
בכייף, אבל אם היית יושב פה בכל השעות האלה אני חושב שהיית מדבר אחרת. זה
דבר אחד.

שמעת עכשיו במקרה את משרד המשפטים. אגיד לך מאין באה הטענה של משרד המשפטים
– היא באה ממקום אחד, ובעניין הזה אני אומר לפרוטוקול שאכן יש אמת בעניין.
התחלנו מהצעת חוק של חברת הכנסת שרן השכל, שנגעה בנושא מצומצם מאוד וממוקד
בתחום הרלוונטי, אני לא אומר שלא. אנחנו הרחבנו את המעטפת בצורה רחבה.
העניין הזה נכון, אני לא מסתיר אותו, וגם היועצת המשפטית לצדי תגיד את זה.

יעקב אשר (יהדות התורה):

אמרו את זה מראש בישיבה הראשונה. אני הייתי בישיבה הזאת.

היו"ר יואב קיש:

לכן בעניין הזה, אם אתה שואל אותי איפה האי-נוחות של משרד המשפטים – היא
שם. אבל מפה ועד להגיד את המילים החריפות שאמרת – אני אומר לך, דבר נוסף
שהיה הוא שעבדנו פה מהר כי היה חשוב לנו להציל את הערוצים, וביניהם את
"האלא טי.וי". שמענו פה את נציגי "האלא טי.וי" אומרים לפרוטוקול – זה לא
ערוץ 20 – שאם בעוד חודש לא היינו מסיימים את החקיקה אז גם "האלא טי.וי"
היה הולך הביתה. זה נאמר בצורה הכי ברורה. התגייסנו, חברי הכנסת וכל האנשים
פה בוועדה, כדי למנוע משבר של סגירת ערוצים, כי חשובה לנו התקשורת, התחרות,
שערוצים קיימים בטח לא ייסגרו ולהכניס חדשים. זה החשיבות, מפה התחלנו.
השקענו פה שעות רבות. לשמוע אמירה כזאת – אני אומר לך, ברמה האישית, זה
נראה מוזר ומתסכל. אני חושב שלא הבנת את העבודה שנעשתה פה. אשמח אחרי זה
לדבר אתך על זה יותר לעומק.

בבקשה, משרד האוצר.

שירה גרינברג:

בהינתן השיח שהיה כאן, חשוב לי לדבר כפקידת ציבור. לדעתי חשוב מאוד בנושא
הזה לחזק את שומרי הסף, לא לתקוף את עובדי הציבור. היו כאן אמירות, כאילו
אנחנו חבורה – עם כל הכבוד – של נצלנים שיושבים ולא עובדים. ההיפך הוא
הנכון. אנחנו אנשי מקצוע שעובדים יומם וליל על מנת לעשות את עבודתנו נאמנה.
בהחלט עלו כאן סוגיות שגם אנחנו אמרנו והשמענו, וכפי שהיושב-ראש אמר, היו
גם דברי טעם של נציגי משרד המשפטים. היו דברים שנאמרו, אם לגבי נושא
החדשות, שזה לא תואם את הצעת החוק הממשלתית שאמרה שכן צריך לשמור על נאותוּת
ההפקה ושמירת ההפרדה בין האינטרסים המסחריים והאינטרסים של האתיקה
החדשותית; עלה נושא הבעלות זרה ובעלות יחיד, שאנחנו הבענו את עמדתנו. יש
כאן נושאים מהותיים נקודתיים, שדיברנו עליהם ואמרנו שאנחנו מבקשים וחושבים-
-

היו"ר יואב קיש:

לא הכול היה בהסכמות עם המשרדים?

שירה גרינברג:

- -שנכון שתהיה עמדה ממשלתית שתובא בפניכם, ולאחר מכן נכון שיהיה על זה
דיון.

יעקב אשר (יהדות התורה):

אבל היה דיון על זה.

שירה גרינברג:

אני רק רוצה להגיד שהתקיפה של עובדי המדינה, חשוב לי להגיד שיש כאן דברים
שנאמרו גם לאורך הדיון.

היו"ר יואב קיש:

בעקבות דבריה של שירה גרינברג מאגף התקציבים, אני רוצה להגיד שאם הייתה
בדבריי אמירה מזלזלת אני מתנצל. אני אומר את זה גם לפרוטוקול כמובן. הנקודה
היחידה שאפשר גם להבין, שאחרי שעות רבות של עבודה לשמוע דבר כזה שמקריאים
לי, שברור שהוא מתוכנן, בלי להגיד לי מילה מראש אלא להעמיד אותי במצב שאני
מופתע ושומע את זה לראשונה פה, יצר גם אצלי הרגשה לא נעימה מהותית והבעתי
את דעתי בעניין. בזה אני מסכם.

אני נותן ליועצת המשפטית לוועדה להתייחס אחרונה לנושא הזה ואני רוצה
להמשיך.

אתי בנדלר:

דבר ראשון, אני פונה לחברי הכנסת בעניין הזה. תראו, לשבת כאן כפקידת ציבור
ולומר את הדברים שאמרה עו"ד אלידור בליטנר – צריך הרבה אומץ. ברור לה שהיא
תיתקף על הדברים האלה. אני לפחות באופן אישי יכולה רק להביע את מלוא הערכתי
על האומץ לעמוד בפניכם ולומר את הדברים כפי שהיא מרגישה אותם. מלוא ההערכה.
זה דבר אחד.

אחמד טיבי (הרשימה המשותפת):

איך דעת הקהל מתהפכת...

אתי בנדלר:

לגופו של עניין, בהליכי חקיקה אנחנו תמיד שואפים להליך חקיקה אופטימלי.
לעתים אנחנו מצליחים עם זה ולפעמים לא מצליחים עם זה ויש סטיות. על הרצף
שבין הליך חקיקה אופטימלי לבין אי-תקינות היורדת לשורשו של ההליך, שעלולה
להביא לפסילת ההליך, יש רצף רחב. אומר את האמת, שלמרות הניסיונות הרציניים
באמת של יושב-ראש הוועדה לתת לכל מי שרוצה את זכות הדיבור ולדון בדברים
לעומקם, דיון בצורה כזאת, כשאין טקסט שנוסח מראש, לא בין הקריאה המוקדמת,
הצעת החוק של חברת הכנסת שרן השכל, לבין מה שהגענו בקריאה הראשונה כשזה הפך
להיות משהו אחר לגמרי, ולא בין מה שפורסם לקריאה הראשונה לבין הנוסח שיהיה
לקריאה השנייה והשלישית, זה לא הליך תקין. אבל הוא לא מגיע להבנתי – אני
מוכרחה לומר בהגינות שיושב-ראש הוועדה אמר לי שאני אעצור אותו במקום שאני
חושבת שאנחנו יורדים לאי-תקינות בסיסית שעלולה לפסול את ההליך.

בכל פעם, למשל עכשיו כשבאה ההצעה הזאת לגבי ערוץ "הידברות", שקלתי את
העניין הזה, כי זה לא מתקשר בשום דרך שהיא, אפילו לא להרחבות שעשינו. למה
אמרתי את זה? כי זה התחיל עם הערוצים הייעודיים שהופכים להיות ערוצים
מסחריים, ואז הערוצים המסחריים אמרו: ההטבות, או ההסדרים שאתם קובעים ביחס
לערוצים המסחריים הזעירים – ואחר כך זה היה הבינוניים והגדולים וכיוצא בזה
– משפיעים מאוד עלינו, זה פוגע בשוויון. כל עוד הם היו הסדרים שנתלו האחד
בשני והיו כרוכים האחד בשני היה קשה מאוד לעשות את החיתוך ולהגיד: עד כאן,
מעבר לזה זה נושא חדש מבחינה מהותית לגמרי שלא מתקשר בכלל עם הצעת החוק
המקורית, כפי שנניח לא היה ספק שאם היו אומרים כאן שפוטרים ממס הכנסה חברות
תקשורת הייתי אומרת שזה נושא חדש, זה לא קשור.

קשה מאוד בהקשר הזה לתחוֹם את הקו. אני מוכרחה לומר שהיו לי לא מעט
התלבטויות, ונועצתי גם עם היועץ המשפטי לכנסת. אני המשנה שלו ובכל זאת לא
לקחתי את זה על עצמי ונועצתי גם בו, כי באמת לא רציתי למעוד בעניין הזה.
אני מוכרחה לומר, גם אמרתי ליושב-ראש הוועדה, אני גם לא רוצה שהחוק הזה
יהיה נתון לתקיפה בשל אי-קיום הליכי חקיקה תקינים. לכן אני מאוד נזהרת. כל
הזמן אני אומרת: תנסו לעצור את זה, אל תמשיכו הלאה, אל תתפרסו הלאה, כי
אנחנו רוצים שלפחות מבחינת ההליך, ההליך גם אם הוא לא תקין – הוא לא יהיה
לא תקין ברמה כזאת שאי אפשר יהיה להגן עליו.

היו"ר יואב קיש:

לא לא-תקין אלא לא מושלם. עדיין תקין מעל סף התקינות הנדרש.

אתי בנדלר:

אני מקווה מאוד – אני לא יכולה לומר את זה בצורה מוחלטת – שלא חצינו את
הגבול בעניין הזה. אבל העמדה של אלידור בליטנר היא בוודאי יותר מאשר
לגיטימית.

היו"ר יואב קיש:

תודה. ראשית, כפי שהבנתם, זה לא שעכשיו אנחנו מסיימים ומצביעים בקריאה
שנייה ושלישית בשבוע הבא. זה בעצם המהות שאולי קצת חסרה לאנשים. כל העניין
הזה, שהחלטנו על דברים שעדיין צריכים להיות מנוסחים – עוד יהיה סבב שיחות
עם משרדים וסבב דיונים שגם הציבור יראה ואז תהיה הצבעה מסודרת על כל
הסעיפים. אני מקבל עכשיו את המלצת היועצת המשפטית שלי, לא לערוך הצבעות
יותר אלא להגדיר, לנסח את הדברים.

ישראל אייכלר (יהדות התורה):

אתה לא מצביע היום?

היו"ר יואב קיש:

מסתבר שלא, בשל הסיבה הזו בדיוק.

ישראל אייכלר (יהדות התורה):

אני יושב עם גברת אתי בנדלר בהמון חוקים. כולם דיברו.

היו"ר יואב קיש:

אתן לך להתייחס אבל אני באמצע דבריי. גם דיברת קודם.

קח למשל את מה שסיכמנו עכשיו ורציתי להצביע עליו.

יעקב אשר (יהדות התורה):

כמה הצבעות היו עד היום?

היו"ר יואב קיש:

דרך אגב, זה עוד דבר שכדאי להגיד, גם לפרוטוקול. כמעט כל ההצבעות בוועדה
היו פה אחד, בהסכמה מלאה, מלבד שלוש פעמים, כאשר פעם–פעמיים חבר הכנסת
אייכלר הסתייג ופעם אחת חבר הכנסת עודד פורר הסתייג. אלה כל ההסתייגויות.
אם זה יהיה פה אחד אהיה מוכן לגשת כעת להצבעה. אם אני רואה שאחד מחברי
הכנסת מתנגד, לא אעשה את זה.

ישראל אייכלר (יהדות התורה):

מה פתאום?

עיסאווי פריג' (מרצ):

אנחנו לא נבקש רביזיה.

היו"ר יואב קיש:

שמעת מה אמרתי. אם אנחנו נלך להצבעה פה אחד – אני מוכן. אבל לא אלך למצב של
אי הסכמות. זה כדי להבהיר בצורה הכי ברורה שהנושא הזה מקובל פה אחד על כל
חברי הכנסת.

כך התנהלנו לאורך כל הדיון, היינו ענייניים, לא היו פה אופוזיציה
וקואליציה, לא היו פה כיפופי ידיים או ניצול רוב קואליציוני. היו פה דיונים
ענייניים וממצים. נכון, ב-scope שלהם הם היו מעבר למה שהתחלנו אתו, אולי.
מעבר לזה, ואת זה אני רוצה לחדד עם היועצת המשפטית לוועדה, אנחנו בתוך
ההליך התקין. אנחנו לא בהליך המושלם, אנחנו לא בהליך המיטבי בחקיקה, אבל
בוודאי לא חצינו את הקו. אפילו מבחינת לוחות הזמנים – אני זוכר בהשוואה את
מה שהיה פה עם החקיקה בנושא דירה שלישית. איך אפשר להשוות? יושבת כאן חברת
הכנסת שרן השכל, היא תוכל לספר מן החוויה שלה.

שרן השכל (הליכוד):

בנושא דירה שלישית, את ההסתייגויות לא רצו לתת לי להעלות.

היו"ר יואב קיש:

בקיצור, לטעון כלפי הכנסת, כשאנחנו בהליך חקיקה ממצה, כשכולם דיברו – אז
יכול להיות, נכון, שלא על כל דבר יש לנו חוות דעת ממשלתית, אבל לכנסת יש
סמכות בדיוק כזו, ובסופו של דבר זו חקיקה פרטית, אני מזכיר לכולם. לכן אני
מציג את כל העניין הזה. לפני שנעלה את הסעיף להצבעה ביקשו לדבר שרן השכל
וישראל אייכלר. אחרי כן אעלה את הסעיף להצבעה.

שרן השכל (הליכוד):

אני רוצה לומר כמה דברים. קודם כול, היועצת המשפטית, אתי בנדלר, אנחנו
יודעים כמה עבודה מוטלת עליך, לא רק פה בוועדה, גם בחקיקה אחרת. לפני כמה
שבועות באתי אליך עם הצעת חוק שמנוסחת בערך כך, חוק עבה מאוד, וניסינו. זה
עבודה מתישה. גם בעבודה שלא רואים – אנחנו יודעים כמה עומס מוטל. פעמים
רבות כאשר אנחנו באים עם הצעת חוק מסוימת – נכון, אין לנו ניסיון של שנים,
כמו שיש לך, בכתיבת הצעות חוק. בחקיקה המקורית כתוב "להעביר את הערוצים
הייעודיים לרשות השנייה". אנחנו לא יודעים איך זה ייצא בסוף בוועדה. צריך
להסביר איך, ומה הדרישות, ואיך ישלמו, ממש להגיע לפרטי פרטים. אז ברור
שצריך להוסיף את זה גם כן. אנחנו מודעים לצורך בעדינות כאשר אנחנו עושים את
זה.

עם זאת, אני גם מעריכה את העבודה של הפקידים אבל גם יש לי ביקורת. במשך שנה
שלמה הצעת החוק הזאת יושבת במשרדי הממשלה, היא הוגשה למשרד המשפטים ולמשרד
התקשורת, והמנכ"ל החדש יודע והמנכ"ל הקודם יודע ושרים שהיו לפני כן יודעים.
ישבתי להם על הצוואר כדי שיבואו ויביעו את עמדתם ויסבירו וידגישו, וכלום.

הצעת החוק הגיעה לוועדת השרים לענייני חקיקה ופתאום נלחצו. המנכ"ל פה,
שמילה, יודע באיזה לחץ הבאנו את הצעת החוק, למרות שלא הספיקו להגיש את
ההמלצות של משרד התקשורת, ואלו רצו עוד ועוד זמן, ועוד זמן, ועוד זמן,
ובסוף הצלחנו להעביר את הצעת החוק עם כל מיני הסתייגויות כאלה ואחרות.

גם עכשיו – ההצעה עברה לפני כמה חודשים למשרד התקשורת, למשרד המשפטים
ולמשרד האוצר, היה זמן. שלחנו לכם את זה במייל והיועצת הפרלמנטרית שלי
ביקשה התייחסות פעם אחר פעם, ולא הייתה תשובה, פשוט לא הייתה תשובה.

אז גם פה יש ביקורת, כי כשאנחנו בלחץ ופתאום מגיע משבר, שכמה ערוצים הולכים
להיסגר – האם תחת המדיניות שלנו ניתן לערוצים פרטיים, למגוון תקשורתי
להיסגר במשמרת שלנו?

נכון, יש "דד-ליין" ויש לחץ, ותחת לחץ גם המשרדים והפקידים עובדים מהר יותר
ופתאום עונים תשובות, והנה אפשר גם להרחיב ולהכניס דברים שנדרשו זמן רב,
ויש להם את ההזדמנות לענות פה. אנחנו לא הולכים לשום מקום, אנחנו נמצאים פה
יום אחרי יום, שבוע אחרי שבוע במשך שעות ארוכות מאוד, כדי שתבואו ותגידו מה
בסדר ומה לא בסדר. לחזור על אותה הטענה כל פעם ולהגיד שאנחנו מעבירים את זה
בצורה מהירה וזריזה ואי אפשר כך – די, מספיק. קחו את זה על עצמכם, תגישו
ביקורת לגיטימית על כל סעיף וסעיף ונקבל ונדון בזה. אבל הטענה הזאת, שאין
זמן – עליי לא מקובלת.

היו"ר יואב קיש:

תודה רבה לחברת הכנסת שרן השכל. חבר הכנסת אייכלר, בבקשה.

ישראל אייכלר (יהדות התורה):

אני מוותר על הנאום שלי בנושא שומרי הסף. במליאה, בעזרת השם, אסביר מי הם
שומרי הסף מטעם הציבור ומי בשלטון, אבל לא פה. פה אני רק רוצה לייעץ משהו
מעשי ליושב-ראש, מתוך ניסיון.

במשך שנים, בין קריאה ראשונה לשנייה היושב-ראש קורא נוסח, הגברת אתי בנדלר
אומרת "אנחנו נתקן את זה" וחברי הכנסת סומכים עליה, היא מנסחת את זה.

היו"ר יואב קיש:

אז זה לא חדש.

ישראל אייכלר (יהדות התורה):

אדוני היושב-ראש, אני רוצה שתעשה את זה גם עכשיו, תגיד דברים ברורים והגברת
בנדלר תנסח. זה הליך תקין לחלוטין.

היו"ר יואב קיש:

תודה. מנכ"ל משרד התקשורת, מר שמילה, ביקש להתייחס, בבקשה.

מימון שמילה:

אני המנכ"ל בפועל של משרד התקשורת. שמעתי את התנצלות היושב-ראש, זה הוריד
חלק מן הדברים שרציתי לומר. גם כפקיד ציבור בכיר פה, ואני מעיר על כך לא
מעט פעמים, אם יורשה לי, אנחנו עושים פה עבודה. אני שולח לפה אנשים ולפעמים
מגיע בעצמי, והשר שלנו בעצמו מגיע, ואנחנו מבצעים עבודה לילות כימים,
לפעמים בלי אפשרות לאכול פה כאשר סוגרים את המזנון.

היו"ר יואב קיש:

אני רוצה לציין שהיום דאגנו לסנדוויצ'ים, 50% יותר מאשר היו בפעם שעברה.

מימון שמילה:

הוטחו נגדנו מילים על עצלנות ועל עבודה אטית. זה ממש לא נכון.

היו"ר יואב קיש:

זה התחיל ממקום אחר בכלל.

מימון שמילה:

אני מוחה על הדברים האלה. לא נוח לי לשמוע אותם, ובמיוחד שזה לא נכון.

הדבר השני, ההליך פה בסך הכול תקין. גם אני הייתי פה לא מעט ימים ושעות. זה
הליך שנראה לי תקין, הוא בסדר, מעלים דברים. עם זאת, אנחנו לא מלאכים, אני
אומר את זה מראש, ויכול להיות שיהיו טעויות גם בהליך הזה, ואז יהיה לנו גם
סיבוב שני, יכול להיות שנצטרך לתקן את החוק, אולי בחוק ההסדרים, אני לא
יודע איפה. יכול להיות שזה יהיה בהשלמות אחר כך.

היו"ר יואב קיש:

לא בחוק הסדרים, לזה אני לא מסכים. היועצת המשפטית אומרת שאם היום 24
בחודש, להערכתי הצעת החוק לא תגיע לקריאה שנייה ושלישית לפני שבועיים–שלושה
מהיום.

מימון שמילה:

מה שמוצע פה בסך הכול הוא בסדר ואפשר להעביר אותו ואני יכול לחתום עליו.

עודד פורר (ישראל ביתנו):

אגב, ההליך פה הרבה יותר אטי מההליך בחוק ההסדרים.

מימון שמילה:

אם יהיו דברים שצריך לתקן – נתקן אותם בעתיד.

אני חייב גם לתת מענה לחברת הכנסת שרן השכל. אני אישית התנגדתי להניח את
ההצעה. אני לא יודע מה היה לפני כן, אני התעסקתי מרגע שזה הגיע אליי.
ההתנגדות לאשר את ההצעה שלך הייתה מסיבה אחת פשוטה: יש הליך מרכזי שהמשרד
עובד עליו, שהשר קרא עובד עליו, והצעת החוק שלך הייתה פתאום איזה משהו
מהצד. דרך אגב, שימי לב שהיא השתנתה, מה שאת הנחת לא היה מציל את מה שאנחנו
מנסים להציל היום. לכן טוב שנערך הדיון.

היו"ר יואב קיש:

מה שנוסף זה לחץ הזמנים של כולנו.

חברים, אתם רוצים להצביע? אני מסכם את העניין. שמענו את הדעות. האם מישהו
מחברי הכנסת רוצה להתנגד? אם יש התנגדות לא אעלה את זה להצבעה. אנחנו
מצביעים על הסעיף הראשוני שאתו התחלתי, באשר לכך שערוץ משדר שנמצא היום
בכבלים ובלוויין- - -

מיכל רפאלי כדורי:

ביקשנו לראות נוסח.

היו"ר יואב קיש:

אתם תראו נוסח. אז אתם לא הסכמתם, תסכימו בכפוף לכך שתראו נוסח, אמרתי את
זה. דרך אגב, אני רוצה להבהיר, חברי הכנסת יצביעו על מה שהם רוצים, בלי קשר
אליכם. ההסכמה שלכם לעניין תינתן, או לא תינתן, בכפוף לנוסח שתראו. זה
מקובל בהחלט. עם כל הכבוד, ההחלטה של חברי הכנסת לא תלויה בהסכמה שלכם.
ההחלטה שלכם, אם אתם מסכימים או לא, תלויה בנוסח שתראו. זה מקובל.

מיכל פליישר:

אבל נאמר שמצביעים על דברים בהסכמה.

היו"ר יואב קיש:

אני חושב שהדברים הם בהסכמה. אני רוצה לערוך הצבעה על הנושא הזה. מי בעד?
ירים את ידו. מי נגד?

הצבעה

בעד – פה אחד

ההצעה, כי הסעיף, שינוסח על ידי היועצת המשפטית לוועדה, יקבע כי אפיק קיים
בכבלים ובלוויין שמעביר תוכן של משדר מסוים, במידה והינו משלם לכבלים
וללוויין ובמידה וביום כניסת החוק לתוקף הינו מלכ"ר ישראלי, שמקבל רישיון
תחת הרשות השנייה, יישמר לו האפיק ודמי המעבר והתנאים הכספיים ישקפו את
ההתקשרות העסקית כפי שהייתה קיימת בהסכם בין הצדדים במסגרת הקודמת, למשך
תקופת הזמן שהייתה בהסכם בתוספת 12 חודשים, נתקבלה.

היו"ר יואב קיש:

ההצעה נתקבלה פה אחד. אין מתנגדים ואין נמנעים. תודה רבה. הנושא הזה
הסתיים.

עיסאווי פריג' (מרצ):

אתה מעלה את הנושא שביקשתי שידונו עליו?

היו"ר יואב קיש:

אחמד טיבי ביקש לקרוא אותה.

עיסאווי פריג' (מרצ):

אחמד טיבי ואני, במקרה זה אנחנו אותו דבר.

חברים, אתי בנדלר, כל שינוי הרגולציה והמדרג של הערוצים: זעיר, קטן
וכולי- - -

אתי בנדלר:

הוא לא יהיה. יהיו שני סוגים בלבד של ערוצים מסחריים: ערוץ מסחרי זעיר,
ולתקופה מסוימת גם ערוץ מסחרי זעיר ייעודי, וכל השאר. לא יהיו קטנים,
בינוניים או גדולים.

עיסאווי פריג' (מרצ):

כלומר חילקנו לשתי קטגוריות. אני רוצה להתמקד ולהיות שקוף. אני מדבר על
הערוץ שמדבר בשפה הערבית ובקושי מתקיים, שמלקט פירורים כדי לשרוד. זה לא
פשוט. ערוץ זעיר במתכונת החדשה, יכול להיות שאחרי שנאשר את כל החוק הזה
יבוא גורם ויחליט להקים ערוץ זעיר והוא יוכל מחר להיכנס.

אתי בנדלר:

נכון.

היו"ר יואב קיש:

זו הכוונה.

עיסאווי פריג' (מרצ):

אני לא משוכנע שהתחרות תשקף את כל התרבות של החברה, זה נתון במחלוקת.

אני רוצה להציע ואני מבקש, כניסת תחרות זה טוב, אבל לא בכל מחיר. אני צריך
לתת "בשר" והיתכנות משקית לערוץ הזעיר הקיים. אני מציע שלפני שייכנס ערוץ
מסחרי זעיר חדש לשוק מועצת הרשות השנייה תבחן את ההשלכות המשקיות של כניסתו
של ערוץ כזה ואת ההשפעה שתהיה לכך על השוק כולו.

אתי בנדלר:

אני ממש לא מבינה.

שירה גרינברג:

זה ממש מנוגד לתחרות.

היו"ר יואב קיש:

אני גם לא מבין. אנחנו רוצים תחרות ורוצים שייכנסו כמה שיותר.

מימון שמילה:

בשיטה הזאת לא היו נכנסים "גולן טלקום" או "הוט מובייל" או "רמי לוי" או
"טלזר" והיינו נשארים עם שלוש חברות סלולר. כמה שיותר ייכנסו יהיה יותר
פלורליזם ויותר גיוון.

עיסאווי פריג' (מרצ):

אז כמה? 20 חלשים? שכל 20 החלשים יפלו?

מימון שמילה:

החקיקה שנעשתה עכשיו הורידה הרבה מאוד נטל מן הערוצים הייעודיים הקיימים,
שאין להם כמעט שום נטל. עכשיו אני ארצה לעשות ערוץ, אתה תרצה לעשות ערוץ.
אתה שם את דמי הרישיון ואת העלות שאתה צריך לשלם ל"הוט" ו"יס". אני מניח
שאנשים לא מתאבדים ללכת להפסיד כסף.

עיסאווי פריג' (מרצ):

לעתים לאנשים יש שיקולים אחרים, גם שיקולים לא כלכליים, שיקולים לקבוע סדר
היום, לשם כך אדם רוצה להקים ערוץ, כל מיני מחשבות שיש למישהו, ואולי אני
לא נמצא שם.

שירה גרינברג:

אבל למה תמנע מראש?

עיסאווי פריג' (מרצ):

לחילופין, אני מציע, הרי לערוצים הזעירים עשינו פריסת חוב של 20% מן
ההכנסות בכל שנה. בואו נגיד שרק כאשר הערוץ הזעיר יחזיר 25% מהכנסותיו השוק
ייפתח.

היו"ר יואב קיש:

אני לא רוצה לסגור את השוק. יש לי בעיה מהותית. אני בא למודל שפותח את השוק
לתחרות, מודל שמכניס שחקנים חדשים. אתה אומר לי: בוא תשמר את מודל הערוצים
הייעודיים במכרז. בדיוק את זה אנחנו לא רוצים לעשות. אני לא רואה דרך שאפשר
בכלל לקבל את זה.

יפעת בן חי שגב:

אני יושבת-ראש המועצה לשידורי כבלים ולוויין. במחשבה ראשונה על הדברים, יש
היגיון מסוים במה שנוגע לערוצים שאינם בשפה העברית, בעיקר לנוכח הכוונה
לבטל את החיוב בבעלות ישראלית. כי במצב עניינים שכזה בהחלט יכולים להיות
גורמים שאינם ישראלים שיחזיקו בערוץ שלא למטרות רווח בשפה הערבית, הרוסית,
האמהרית וכיוצא באלה כמגוון מדינות העולם, וייעשו בהם כרצונם, ולא אתן פה
הרצאה על ההשפעה של תקשורת בחברה דמוקרטית. אז צריך לתת את הדעת על זה.

היו"ר יואב קיש:

בנושא בעלות זרה, היום גם ב-49% בעלות זרה יש לנו מבחנים למי שרוצה בעלות
על ערוץ.

אתי בנדלר:

זו הייתה הצעת הממשלה.

היו"ר יואב קיש:

נכון. העניין הזה לא ישתנה, כלומר לא יוכל לבוא גורם עוין, להבנתי, כפי שלא
יכול היה לבוא קודם, ולקנות 49%, וגם לא יוכל לקנות 74%.

יפעת בן חי שגב:

הוא לא צריך להיות עוין.

יוליה שמאלוב ברקוביץ:

בגלל שהורדו סעיפים חשובים מאוד מן הפיקוח של הרשות השנייה, ובמקביל עלתה
אפשרות להכנסת בעלי מניות לא ישראליים, אז בהחלט צריך אולי אפילו לחזק את
הנקודה הזאת ולראות איך אנחנו, מצד אחד, פותחים את השוק, ומצד שני- - -

היו"ר יואב קיש:

המטרה של החוק הזה היא לפתוח את השוק ככל היותר. בעניין הזה אני חושב
שאנחנו עושים את זה גם עם אחריות. אני מבין את הרגישויות וגם דיברנו עליהן.
אבל – ופה אני פונה למשרד האוצר – אם אתם חושבים שבעקבות ההערה של
יושבת-ראש מועצת הכבלים והלוויין, בנושא ערוצים שהם שפתיים, צריך להקדיש
חשיבה נוספת לעניין הזה, אני מציע- - -

שירה גרינברג:

זה לא בהקשר של בעלות זרה- - -

היו"ר יואב קיש:

אתם לא שומעים מה אני רוצה להגיד. אחרי זה אקשיב לך. אני גם לא שמעתי אותך.

בחוק ההסדרים אתם מוזמנים להביע התייחסות לנושא הזה. תצאו מתוך הנחה שהחוק
הזה יושלם כפי שהוגדר ואז תוכלו להתייחס לזה. בהצעת החוק הזאת, למהלך
שעיסאווי פריג' מתאר, של סגירת השוק, אני לא מתכוון להיכנס. אי אפשר, זה
נוגד את מטרות החוק.

עיסאווי פריג' (מרצ):

אני מעלה את זה כרעיון לסיעור מוחות.

היו"ר יואב קיש:

יש להם את חוק ההסדרים שיגיע בעוד שבועיים לכנסת, בדיוק בעניין הזה. הם
יכולים להתייחס לזה.

נחשון אקסלרד:

אני רוצה לחדד נקודה בעניין הבעלות הזרה. אמרו כל חברי הכנסת, וגם אתה
אדוני, שחברי הכנסת בבית הזה רואים חשיבות רבה לקיומם של ערוצי שפה מקומיים
ישראליים ולא זרים. הרי אנחנו רוצים שציבור המגזר הערבי בישראל- - -

היו"ר יואב קיש:

אתה מדבר רק על בעלות זרה או גם על בעלות מקומית?

עיסאווי פריג' (מרצ):

שתיהן.

היו"ר יואב קיש:

דווקא לגבי בעלות זרה אני יכול להבין, אבל אומר לי חבר הכנסת עיסאווי פריג'
שיש לו בעיה גם שגורם מקומי ישראלי יפתח ערוץ כזה. עם זה אני לא יכול
להתמודד.

שירה גרינברג:

הנושא הראשון הוא בעלות זרה, והוא רלוונטי לגבי כולם. הנושא השני הוא פשוט
אנטי תחרות. כלומר, גם אם יש ערוץ אחד בשפה הערבית – דרך אגב, היום הוא
מגיע דרך זה שהוא ערוץ ייעודי.

עיסאווי פריג' (מרצ):

נגיע למצב שלא יהיה ערוץ.

שירה גרינברג:

מחר ערוץ 20, לצורך העניין, יכול להחליט שהוא פתאום משדר בשפה אחרת. אין לו
שום מגבלה. הצגתי את זה כדוגמה.

נחשון אקסלרד:

אתייחס לשתי הסוגיות. סוגיית התחרות בכלל, אם אני מבין נכון את מה שאמר
עיסאווי פריג', הוא אומר: ראוי לתת לרשות השנייה לבחון את ההשלכות של זה על
השוק כי בסופו של יום עוגת הפרסום היא מצב נתון והיא הולכת ומתכווצת, כך
אומרים לנו כולם. ככל שייכנסו יותר ויותר ערוצים זעירים שינגסו בעוגת
הפרסום תהיה לזה השלכה רוחבית על כל הערוצים, לרבות הגדולים. התחרות הזאת
עלולה להיות מובסת על ידי כניסתם של הרבה מאוד ערוצים לשוק. זה נקודת
התחרות. לכן זה דבר שראוי לקחת בחשבון, שלמועצת הרשות השנייה תהיה סמכות
לבחון גם את ההשלכה הזאת על השוק ומה זה יעשה לעוגת הפרסום ולערוצים, לא רק
הקטנים אלא גם הגדולים. תכניס הרבה מאוד ערוצים ובסוף תהרוג את כולם, כולל
את הגדולים. זו נקודה למחשבה.

לעניין הבעלות הזרה, מכיוון שהובעה כאן חשיבות רבה לערוצי שפה מקומיים
ישראליים, לאפשר בעלות של 74% של גורם זר בערוצי שפה מביס את המטרה הזאת.

זיו גלעדי:

אני מן הלשכה המשפטית במשרד התקשורת. יש לי הערה מהותית והערה טכנית. את
המעבר לסיטואציה שבה מקבלים רישיונות ולא זיכיונות עשינו כבר לפני 7 שנים.
אנחנו לא בשלב הזה היום. לכן אין בחינה של מצב השוק. כל מי שרוצה לקבל
רישיון – מקבל. זה במובן המהותי.

במובן הטכני – מי שמקבל רישיון מסחרי, לא שואלים אותו מה הוא הולך לשדר, זה
לא שיקול של מועצת הרשות השנייה. לכן הטיעון שאם הוא מתכוון לשדר שידורים
מסוג מסוים צריך להתייחס אליו בצורה כזו או אחרת, הוא טיעון לא נכון. אפשר
לקבל רישיון ביום ראשון עם איזו תוכנית עסקית מסוימת וביום שני להחליט
שהתוכנית העסקית הזאת לא עובדת ולהתחיל להתמקד בנושאים אחרים, זה גם בסדר.

אלה נושאים שהרשות השנייה לא אמורה לעסוק בהם, לא לפי המעבר מזיכיונות
לרישיונות ולא לפי ההצעה הנוכחית.

תהילה שוורץ אלטשולר:

לפי המצב הקיים היא בכל זאת מפקחת על חדשות, זה הדבר היחיד שנעלם ממה
שאמרת.

זיו גלעדי:

הפקות מקור.

תהילה שוורץ אלטשולר:

עזוב את הפקות המקור. רק את החדשות. אין אבחנה בין סוגים שונים של ערוצים
אבל מי שבוחר לשדר חדשות תחול עליו רגולציה מסוימת. זה מה שהצעת החוק הזאת
לא עושה: אתם מורידים פה את הפיקוח על החדשות.

זיו גלעדי:

זאת לא הייתה ההערה שלהם. הם העירו שצריך לבחון מה ההשלכה התרבותית של מתן
עוד רישיון.

(היו"ר איתן כבל)

אתי בנדלר:

אדוני, תרשה לי לומר לחברי הכנסת טיבי ופריג' באשר לבקשות רשות דיבור. מי
שנמצא כאן ומבקש רשות דיבור – זה מספיק בשבילי. מי שלא נמצא כאן ומבקש רשות
דיבור, דהיינו: יתר חברי הסיעה – אני צריכה לקבל את הבקשה עם חתימת מקור של
כל אחד מאותם חברי כנסת.

עיסאווי פריג' (מרצ):

מקובל. הרישום יתבצע. אני מבקש רשות דיבור על הצעת החוק.

אתי בנדלר:

ארשום אותה, ולגבי יתר חברי הסיעה – רק אם אקבל חתימות מחברי הסיעה.

עיסאווי פריג' (מרצ):

הודעתי לפרוטוקול.

איך אתה מסכם את הנושא שעליו אנחנו מדברים?

היו"ר איתן כבל:

אני רוצה לומר לכם את דעתי בעניין הזה. אני אומר את זה גם לחברי הכנסת
עיסאווי פריג' ואחמד טיבי, לעודד פורר ולחברים האחרים. אני מבין את הבקשה
של "האלא טי.וי" ודומיה – זה לא רק "האלא טי.וי" אבל בעיקר "האלא טי.וי".
אנחנו מודעים לעניין הזה. דיברתי גם עם יושב-ראש הוועדה. אי אפשר לחסום כך,
להגיד בצורה בוטה: "אני מבצע פעולות כאלה וכאלה, אין יותר גורמים שיכולים
להיכנס אל תוך השוק". אבל לפחות אני אנסה למצוא דרכים נוספות כדי לייצר מצב
– אני עדיין לא יודע איך להתייחס לעניין הזה. אני לחלוטין מבין שייתכן
שעמלנו כל כך ויבוא מישהו – אנחנו מבינים את זה מאוד וצריך לעשות את זה
בשום-שכל.

עודד פורר (ישראל ביתנו):

בהקשר הזה, ראשית, אני לא חי בשלום עם האמירות האלה. אגיד לך למה: כי אי
אפשר לפתוח את השוק לתחרות ואז להגיד שאנחנו סוגרים אותו לתחרות.

עיסאווי פריג' (מרצ):

הכול אפשרי.

עודד פורר (ישראל ביתנו):

עזוב, אנחנו לא יכולים לאחוז את המקל בשני קצותיו, זו דעתי.

(היו"ר יואב קיש)

עודד פורר (ישראל ביתנו):

מצד אחד, אנחנו לא יכולים לאחוז את המקל בשני קצותיו. מצד שני, פתחנו פה
מבחינה רגולטורית. אני אומר את זה בעיקר לגבי הערוצים השפתיים. אנחנו
יכולים למצוא את עצמנו מחר כאשר בשפה הערבית יבוא מישהו ממדינה זרה.

איתן כבל (המחנה הציוני):

אולי ממדינה עוינת.

היו"ר יואב קיש:

לא, בעניין זה יש בחינות. יוליה שמאלוב ברקוביץ, אין בחינות למישהו ממדינה
זרה עוינת?

מימון שמילה:

"אל ג'זירה" מגיעה ממדינה ידידותית?

יוליה שמאלוב ברקוביץ:

יש סעיף ששומר על ביטחון המדינה וטובת הציבור, אבל הסעיף הזה מאוד פלואידי.

היו"ר יואב קיש:

טוב שהוא פלואידי. ביטחון הציבור צריך להיות בשיקול דעת של הרשות השנייה.
זה בסדר גמור.

עודד פורר (ישראל ביתנו):

ביטחון הציבור – בתחילת הדרך יגידו שזה בטוח ואחר כך זה יהפוך ללא בטוח.
אני אומר עוד פעם, אני רואה טעם לפגם, בעיקר בערוצים השפתיים – באתי לפה
כדי להגן על הערוצים השפתיים כי אני חושב שחשוב שיהיה פה ערוץ ישראלי בשפה
הערבית ושיהיה ערוץ ישראלי בשפה הרוסית. אני לא רוצה, לא מפה ולא מפה,
שמישהו מחוץ לארץ, ממדינה אחרת – אתה יודע מה, אפילו לא עוינת - - -

תהילה שוורץ אלטשולר:

אגב, פוטין עושה את זה בכל מקום.

היו"ר יואב קיש:

סליחה, את לא בדיון פתוח. מדבר חבר כנסת. רק לחברי כנסת יש זכות להתפרץ.
בבקשה.

עודד פורר (ישראל ביתנו):

אני לא רוצה מישהו ממדינה זרה שישלוט בערוץ במדינת ישראל, ומילא בערוץ
מסחרי אבל קל וחומר כשמדובר בערוץ שפתי, שמהותו היא פנייה לציבור מסוים.
אנחנו מדינה קולטת עלייה. הגיעו הרבה עולים מרוסיה ומאוקראינה, מחר יגיעו
הרבה עולים מצרפת, ואחר כך יבוא מישהו ויעשה פה ערוץ צרפתי עם אג'נדה
צרפתית או מישהו יבוא עם ערוץ אחר. במובן הזה, עשינו הקלה רגולטורית עם
51%. פה אני לא חי איתה בשלום, אני אומר לך את האמת.

אתי בנדלר:

השאלה אם אתה מציע משהו.

עודד פורר (ישראל ביתנו):

כאשר העברנו את זה אמרתי כהסתייגות שאני רוצה שיהיה 51% בעלות. זה נרשם?

אתי בנדלר:

עדיין לא הצביעו על זה.

עודד פורר (ישראל ביתנו):

את העניין הזה העליתי אז.

היו"ר יואב קיש:

נדון בזה בהמשך. תודה.

עודד פורר (ישראל ביתנו):

בהקשר למה שנאמר פה קודם על ידי משרד המשפטים, אני חייב לומר, אני אומר את
זה לחבריי חברי הכנסת, כשאנחנו אומרים שהבג"ץ מנהל את הכנסת, זה לא רק שהוא
פוסל חוק אלא זה שאנחנו מתחילים לשבת פה כנציגי ציבור עצמאיים והעצמאות
שלנו היא כזו שאנחנו מתחילים לחשוב מה יגיד בג"ץ.

אתי בנדלר:

לא מה יגיד בג"ץ אלא איך הליך חקיקה תקין צריך להתנהל.

עודד פורר (ישראל ביתנו):

אני לא אומר את זה לך, גברתי, את היועצת המשפטית. אני אומר את זה לחבריי.
אנחנו צריכים לחשוב מה אנחנו רואים נכון ציבורית ולא מה יגיד בג"ץ. אני
מכיר את זה במשרדי הממשלה, מובילים את המשרד על פי השאלה האם זה יעמוד
בבג"ץ או לא יעמוד בבג"ץ.

היו"ר יואב קיש:

פה זה לא המצב, בטח לא בכנסת. זה אולי המעוז- - -

עודד פורר (ישראל ביתנו):

תבין עד כמה ההשתלטות של בג"ץ היא כבר השתלטות מחשבתית, שאתה חושב: זה לא
יעבור.

היו"ר יואב קיש:

אני אומר ל"האלא טי.וי" ולחברי הכנסת הערבים, שלצערי לא נמצאים פה, אני
ממצה את הדיון בעניין הזה: יש פה שתי אבחנות. הנושא הראשון הוא נושא
התחרות. זה מטרת הפתיחה של החקיקה. כל גורם שרוצה, אין בכוונתנו לעמוד
בדרכו. הנושא השני, של שמירת ביטחון ישראל ומניעת השתלטות של גורמים עוינים
על ערוץ מסחרי, זעיר או לא זעיר – בעניין הזה כמובן נוודא שהחקיקה תאפשר
פיקוח.

תהילה שוורץ אלטשולר:

זה מה שאני רוצה להגיד. צריך להסתכל על התמונה הגדולה כל הזמן וזה מחזיר
אותנו עוד פעם לצורך לראות נוסח של הצעת חוק כי אנחנו בני אדם וההסדרים כאן
הם של אבנים משולבות.

עודד פורר (ישראל ביתנו):

נראה בישיבה בפברואר.

תהילה שוורץ אלטשולר:

למשל, אם פותחים את השוק לגמרי לתחרות וכל מי שרוצה לקחת ערוץ יוכל ליטול
אותו, ואחר כך הרשות השנייה היא שתצטרך להחליט האם מטעמים שבטובת הציבור –
כי זה לא רק ביטחון המדינה – לא מאשרים ערוץ מסוים, זה פתח קשה מאוד ומסוכן
לפוליטיקה. למשל יהיה ערוץ מסוים שהאג'נדה שלו כזאת והם ירצו בערוץ אחר
שהאג'נדה שלו אחרת.

היו"ר יואב קיש:

אני יוצא מתוך הנחה שהרגולטור פועל לפי החוק ובצורה מקצועית. אני לא יכול
להתחיל לחשוב ששומרי הסף יפעילו שיקול דעת כזה או אחר. אולי פתאום נחשוב
שבמשרד המשפטים יש אג'נדה מסוימת של שמאל או אג'נדה של ימין, אולי הם
משפיעים על החוק, אולי במשרד המשפטים או במשרד אחר יש איזו אג'נדה שאנחנו
לא רוצים לחשוב עליה. יש שר והוא יקבע את ההתנהלות המקצועית, ויש רגולטור
שיפעל לפי החוק.

(היו"ר איתן כבל)

תהילה שוורץ אלטשולר:

לא לזה התכוונתי. התכוונתי לומר שאם עד היום היו הרבה מאוד מגבלות על
האפשרות לקבל רישיון והיום אתם מסירים אותן, אז להשאיר מושג שסתום כזה, של
"טובת הציבור", כאשר אין בעצם מגבלות אחרות, זה דבר שיכול ליצור בעייתיות,
הוא יכול ליצור לחצים פוליטיים עליכם לאשר או לא לאשר ערוץ. למה אתם צריכים
את זה? אני מנסה לומר שצריך להסתכל פה כל הזמן על תמונה גדולה. עוד פעם,
אנחנו רצים, גם בעניין הבעלות הזרה וגם בעניין בעלות יחיד, לכל מיני פינות
שאחר כך יובילו אתכם למקומות שיהיה לכם לא נוח להיות בהם.

אני מפנה לחוות הדעת שלי כי הבאתי שם בטבלה דוגמאות לגבי כמה מקומות בעניין
הבעלות הזרה. אין לי אפילו עמדה הכרחית מה עדיף לעשות, אבל צריך לשבת
ולהסתכל על זה. זה חלק מן העניין, גם של החיפזון, מצד אחד, וגם של היכולת
לראות בסוף את ההסדר כהסדר שלם, מצד שני. לא רק שחברי הכנסת הסכימו להסדר
כזה והצביעו והכול "סבבה". זה הכול אבנים משולבות. אם לא נראה הכול בסוף
בתור תמונה אחת גדולה לא נמצא את החורים, אבל הם שם, וברגע שהחורים יהיו שם
אחר כך אז באמת הרגולטור יצטרך להתמודד עם הבעיות.

(היו"ר יואב קיש)

אלידור בליטנר:

באשר לבעלות הזרה, דיברנו על התשתית, תהינו מה היא התשתית המקצועית. אבל
מעבר לזה, אני רוצה לקשר כאן בין כמה נקודות. אני רוצה לקשר בין הסיפור של
הבעלות הזרה, בעלות יחיד וחדשות.

היו"ר יואב קיש:

סליחה, זה לא על הפרק כרגע. הנושא שעליו אנחנו דנים עכשיו הוא הבקשה של חבר
הכנסת עיסאווי פריג', שלפני שנכנס שחקן נוסף לשוק הזעירים תיעשה בחינה של
הרשות השנייה, האם השוק מסוגל כלכלית להכיל את זה. זה מה שהוא אמר. אחרי כן
גלשנו לדברים נוספים. אני מבקש להתייחס לנושא הזה ולא לנושא בעלות זרה.

עודד פורר (ישראל ביתנו):

מבחינה כלכלית – זה שוק חופשי.

היו"ר יואב קיש:

ברור, גם אני לא מסכים, אבל אני רוצה להתייחס לזה. את מוזמנת להתייחס לזה.

אלידור בליטנר:

בסדר גמור, הבנתי משהו לא נכון. אתייחס כאשר תגיעו לדון בבעלות הזרה.

היו"ר יואב קיש:

תודה רבה. אז אני מסיים את הדיון. אין בכוונתנו ללכת להגבלת תחרות בחוק הזה
שמיועד לפתוח את התחרות. אנחנו ממשיכים הלאה.

עודד פורר (ישראל ביתנו):

היא התייחסה לבעלות הזרה כי כאשר לא היית העליתי את זה. אלא במצבים של
בעלות זרה.

היו"ר יואב קיש:

על בעלות זרה נדון בהמשך.

עכשיו אנחנו מדברים, עוד חוב מסוים שיש לי, לפני שאפתח את חוק הרשות השנייה
ונעבור על כל הסעיפים, יש עוד נושא אחד שאמרתי שבכוונתי לדון בו, למרות
שאני חושב שאין- - -

שלום לשר התקשורת איוב קרא. נא לתת לו מקום. אני מניח שיש לך משהו להגיד,
אחרת לא היית פה, אדוני השר.

אני רוצה להגיד את סדר היום. לדעתי ב-20:30 נעשה הפסקה כי יגיעו
סנדוויצ'ים. יש לנו נושא אחרון לפני שנעבור לדון בכל המגבלות שיוסרו מערוץ
זעיר לפי חוק הרשות השנייה. והנושא האחרון, גם כן במידה מסוימת אפשר לטעון
שהוא לא קשור, אני בוודאי טוען שאין לו שום קשר לנושא החבויות שיש לערוצים
הייעודיים, אבל הוא עלה במסגרת הדיון ההוא, זה פריסת חובות של הערוצים
המסחריים הקיימים. הבנתי שמיקדנו את זה למשהו ספציפי ואני רוצה להתעסק
בנושא הספציפי, והוא החובה שנוצרה עקב מחזורים גדולים, שפרושה על פני 3
שנים והכוונה לפרוש אותה על פני 5 שנים. על זה אנחנו מדברים.

נגה רובינשטיין:

אני רוצה להזכיר שבעניין הקולנוע היה אמור להיות דיון.

היו"ר יואב קיש:

זה לא קשור. כרגע אין שום שינוי בנושא הקולנוע מכיוון שאין שום סיכום עם
שרת התרבות. כפי שאמרתי בהתחלה, בלי סיכום איתה לא יהיה שינוי. כל עוד אין
שינוי עם שרת התרבות ואין תקציב לדבר הזה לא יהיה שינוי בנושא הקולנוע כפי
שמוגדר היום בחקיקה.

נגה רובינשטיין:

אני מבינה שאין תקציב. אפשר יהיה בהמשך לדבר בעניין הזה? יש לנו איזה רעיון
אחר.

היו"ר יואב קיש:

בסדר, אפשר יהיה להעלות את זה.

שלום כבוד השר, אני שמח שהגעת. הוועדה הזאת ערכה מספר רב של דיונים ארוכים
מאוד, 11 דיונים שכל אחד מהם נמשך לפחות 3 שעות, אם לא יותר. יש פה הליך
חקיקה שבו שמענו רבים. נשמעו מצד משרד המשפטים על ידי נציגתו פה אלידור
בליטנר טענות קשות מאוד שהוקראו מדף, לדעתי.

אני רוצה להפריד בין אי הסכמתי המלאה – אני לא מסכים למילה שנאמרה על ידי
נציגת משרד המשפטים, אבל אני בהחלט מכבד את מה שאמרה גם היועצת המשפטית
לוועדה, על כך שאלידור בליטנר אמרה את דעתה. זכותה לאחוז בדעתה. בוודאי אין
פה עניין לתקוף אותה אישית. אני רק אומר שאני לא מסכים למילה ממה שהיא
אמרה. אני יכול להצטרף גם לשאלה של שר התקשורת: מאין זה הגיע? משיחותיי עם
שרת המשפטים, לא הבנתי שיש עמדה כזו, לפחות לא של שרת המשפטים. הבנתי שהיא
בודקת את זה מול היועץ המשפטי לממשלה. נמצא כאן גיל ברינגר, נציג שרת
המשפטים, שמחכה לשמוע ממנה ובהמשך נתייחס גם לדברים שייאמרו על ידו. נתייחס
אחרי שהנושא יובהר על ידו, ניתן לו זמן להתייחס.

רצית להגיע לכאן, אדוני השר, אז בבקשה.

שר התקשורת איוב קרא:

אני מציע שאשמע קודם את נציג משרד המשפטים.

היו"ר יואב קיש:

הוא צריך עוד כמה דקות. נמשיך בדיון, ברשותך, ואחרי כן נשמע את נציג שרת
המשפטים ואז אתה תדבר, אדוני השר, בהחלט.

אנחנו ממשיכים הלאה בדיון. הנושא, כפי שאמרתי, הוא פריסת החובות. נעשה
בעניין זה הפסקה ואני רוצה לעבור להצעה לסדר של חבר הכנסת עודד פורר,
בעניין שוטף פלוס 30. איתמר אביטן יושב על יד השולחן? אנא תציע את ההצעה
שלך ונשמע. אנחנו פותחים את הדיון בנושא שעלה כהצעה לסדר על ידי חבר הכנסת
עודד פורר.

עודד פורר (ישראל ביתנו):

ביקשתי, אדוני, מאחר וגם בוועדת הכלכלה נחקק חוק שעבדנו עליו קשה – אני
אומר את זה גם כיושב-ראש השדולה לעסקים קטנים ועצמאיים – שמטרתו הייתה
להסדיר את מוסר התשלומים הירוד במדינת ישראל, והממשלה לקחה על עצמה
מחויבויות כבדות מאוד, של עמידה במוסר תשלומים של שוטף פלוס 30 לעצמאים
ולעסקים. בתעשייה הזו שעליה אנחנו מדברים פה, גם בהחלה של הרגולציה שמדברת
על המון הפקה מקומית ולהעסיק מקומיים, רובם מועסקים בסוף כעצמאים,
כפרילנסרים. אנחנו מדברים על אלה שעומדים מאחורי המצלמה או ליד הפנס או
אפילו מנקים.

ביקשתי להחיל כבר בתוך הרגולציה הזאת, שכאשר משלמים להם, התשלום יהיה בשיטה
של שוטף פלוס 30 ולא יותר.

היו"ר יואב קיש:

כמה היום זה בתעשייה?

עודד פורר (ישראל ביתנו):

היום זה כמה שיש, כמה שאפשר. היום זה, אגב, בדיוק כפי שנהגו משרדי ממשלה
בעבר. לכן אני מבקש שבעל רישיון או תאגיד או כל גוף שקיבל רישיון ועושה
הפקה מקומית, עצמית או קנויה, או סוגה עילית, בסוף לעובד העצמאי באותה הפקה
ישולם תשלום לא יאוחר משוטף פלוס 30.

היו"ר יואב קיש:

תודה. אני נותן לשני נציגים של העובדים לדבר, איתמר אביטן ולירן עצמור,
ואחרי כן נשמח לשמוע התייחסות גם מהערוצים הגדולים.

נגה רובינשטיין:

אני רק רוצה לחדד. שוטף פלוס 30 – ביחס למי זה חל? ביחס לערוץ מסחרי כלפי
מי?

עודד פורר (ישראל ביתנו):

כלפי העובדים העצמאיים שאתם עובדים מולם בהפקה. כשאת עושה הפקה מקומית,
בסוף את מעסיקה.

נגה רובינשטיין:

אני לא מעסיקה. הם לא עובדים שלי. הם פרילנסרים.

עודד פורר (ישראל ביתנו):

מה עשינו, למשל, בחוק שוטף פלוס 30 שנחקק פה? באו הרשויות המקומיות ואמרו:
"סליחה, לנו מגיע כסף מהמדינה, המדינה לא משלמת לנו ומחייבת אותנו לשלם
לעובדים שוטף פלוס 30.

נגה רובינשטיין:

ובמקביל גם חברות רכש המדיה ישלמו לנו בשיטת שוטף פלוס 30?

עודד פורר (ישראל ביתנו):

היינו הך. כאשר אתם עושים הפקה תשלמו שוטף פלוס 30, כאשר מי שעושה את זה
עבורכם גם הוא ישלם שוטף פלוס 30.

נגה רובינשטיין:

חברות המדיה- - -

איתמר אביטן:

- - -

היו"ר יואב קיש:

איתמר אביטן, אתה לא בזכות דיבור. אשמור על זכות הדיבור שלך רק אם לא
תתפרץ. אם תתפרץ – אתה לא תדבר.

נגה רובינשטיין:

יש יחסים מסחריים בין ספקים. הייתי שמחה שכל השוק, כולל ערוצים מסחריים- -

עודד פורר (ישראל ביתנו):

זאת המטרה.

נגה רובינשטיין:

- -כולם יעבדו בשיטת שוטף פלוס 30, גם הייתי שמחה שכל לקוחותיי ישלמו בשיטת
שוטף פלוס 30. זאת לא המציאות, אין מה לעשות. נשמח לשלם שוטף פלוס 30,
ראשית, בכפוף לכך שזה יהיה כמובן Back to back גם לעובדים מהמפיקים, מה
שהוא כמובן לא תחת רגולציה, ושנית, שחברות רכש המדיה גם ישלמו לנו שוטף
פלוס 30. אנחנו נקבל את הכסף אחרי חצי שנה אבל נשלם אחרי חודש?

היו"ר יואב קיש:

תודה. תיכף תקבלו זמן להתייחס.

רעיה עדני:

אפשר לשאול שאלת הבהרה כדי להבין? מדובר על תשלום של הערוצים המסחריים לבתי
ההפקה?

עודד פורר (ישראל ביתנו):

כן, אבל לא רק.

רעיה עדני:

פשוט רק לגבי האופן שבו זה עובד: הערוצים המסחריים מתקשרים- - -

טלי גורן:

מה פתאום? זה רק ערוצים מסחריים? זה חל על כל שוק התקשורת.

רעיה עדני:

שוק התקשורת עובד דרך בתי הפקה. מי שמעסיק את העובדים, בלי תנאי מעסיק, הוא
בית ההפקה.

עודד פורר (ישראל ביתנו):

אני רוצה להכניס אותם גם כן תחת הרגולציה הזאת. עם כל הכבוד, אני יכול.

היו"ר יואב קיש:

יוליה שמאלוב ברקוביץ, בבקשה, התייחסותך.

יוליה שמאלוב ברקוביץ:

אדוני היושב-ראש, אני חושבת שההצעה של חבר הכנסת פורר נכונה, כי בכלל באופן
כללי מוסר התשלומים במדינת ישראל גרוע מאוד ולא פלא שהערוצים המסחריים,
ובכלל כל מי שעובד בשוק המסחרי במדינת ישראל, נפגע. אגב, מדינת ישראל היא
הראשונה לפגוע באנשים שעובדים עם המדינה כאשר היא לא משלמת בזמן, למרות שיש
חוק שקובע שצריך לשלם שוטף פלוס 30.

בגלל שאנחנו מנסים לבוא לקראת הערוצים המסחריים בנושא של 50%–50% בין
תוכניות קנויות ותוכניות שנעשו בבית, אנחנו צריכים לאזן פה בין כמה
אינטרסים. מצד אחד, באמת, האינטרס של הערוצים האלה, ומצד שני, האינטרס של
האנשים שעוסקים במגזר הזה. מדובר לא רק על שוטף פלוס 30 אלא גם בזכויות
יוצרים, גם בתוכן שיווקי, האם כן בדרמה או לא בדרמה. יש פה הרבה מאוד
דברים.

אני לא יודעת איך אנחנו יכולים להיות קוסמים. אני באמת מתחברת מאוד אל מה
שמדברים כאן הערוצים המסחריים. יש בעיה, על אף שזה לא אמור כביכול לעניין
אותנו, אבל כן לראות האם יש אפשרות שהנושא הזה יוכפל או יועבר לאותן חברות
המדיה, שבאמת משלמות שוטף פלוס 180, שוטף פלוס 200. השאלה מה אנחנו יכולים
לעשות פה. אני בוודאי בעד שהערוצים ישלמו שוטף פלוס 30.

עודד פורר (ישראל ביתנו):

הכוונה שלי בסוף: אם השוק הזה הוא תחת רגולציה כבדה מאוד אז גם הנושא הזה
חייב להיות חלק מן הרגולציה.

מיכל רפאלי כדורי:

ב-OECD- - -

היו"ר יואב קיש:

נציגת "יס", אם את רוצה לדבר נא להירשם.

איתמר אביטן:

קודם כול, אני מוחה על הניסיון להשוות בין עצמאי בודד עם מצלמה לבין תאגידי
ענק שעושים מאות מיליונים. אין קשר. יש להם יכולות מימון גדולות. אנחנו
מדברים כאן על אנשים שבסופו של דבר במקום לקבל תלוש משכורת הם פרילנסרים,
שעושים תאורה, שעושים צילום. אנחנו מדברים על השרשרת הכי נמוכה של העובדים,
שצריכים לקבל כסף כדי להאכיל את בני משפחתם. זה לא תאגידי ענק. הניסיון
להשוות לתאגידי ענק או למדיית פרסום שבהן מדובר על מאות מיליוני שקלים, זה
פשוט לא לדבר על עולם העצמאים האמיתי שנאנק תחת הנטל. לפעמים הוא לא מקבל
שוטף פלוס 45 אלא הכסף מגיע לו גם אחרי כן, ולפעמים הוא צריך לעבוד 15, 16
או 17 שעות ביום.

אגיד רק הערה לגבי הפקות קנויות והפקות פנימיות של הערוצים. זה היינו הך.
אם הערוצים יעשו הפקות פנימיות ב-50% שכנראה יהיה להם אז הם יעסיקו אנשים
בצורה של פרלינסרים ולהם הם ישלמו שוטף פלוס 30. חברים, אגיד גם שאל חלק מן
הערוצים אני לא בא בטענות כי היום חלק מן התשלומים שלהם מוסדר והוא בסדר
והוא שוטף פלוס 30, אבל שינוי החקיקה שקורה פה יכול בעתיד לפגוע בזכויות
העובדים. לכן חשוב להכניס אל תוך החוק הזה גם את נושא העובדים, להכניס סעיף
שמדבר גם על זכויות העובדים כדי שלא ייפגעו.

היו"ר יואב קיש:

למה השינוי מ-65%–35% ל-50%–50% צריך לשנות משהו? הרי זה הסדר קיים, הוא רק
משנה את היחסים שלו.

איתמר אביטן:

אנחנו, כפי שאני אומר בכל הדיונים, לא יודעים להעריך את השינויים האלה, איך
הם יפגעו בעובדים. האם הערוצים יהיו כל כך חזקים שהם יוכלו לקבוע מחירים
ולחתוך- - -

עודד פורר (ישראל ביתנו):

כאשר ערוץ יהיה בבעיה – הראשון שישלם את הריבית הזו הוא העובד האחרון
בשרשרת.

איתמר אביטן:

מכיוון שאנחנו לא יודעים לאמוד את החקיקה הזאת ולא יודעים להגיד מה תהיה
הפגיעה בזכויות העובדים בשוק התקשורת, אנחנו מבקשים לבסס מצב קיים, שהוא
שוטף פלוס 30, להכניס את זה לחקיקה כדי שזה לא ישתנה. יש מי שרושמים לעצמם
שוטף פלוס 45 למרות שהם אמורים לשלם בשוטף פלוס 30. הערוצים חותמים מול
המפיקים. כפי שהם חותמים על אלף ואחת התחייבויות, ההתחייבות הנוספת היא
להגיד לו שאם הוא מעסיק אנשים, זה יהיה אך ורק בשוטף פלוס 30 ואם הם עושים
את ההפקה בעצמם הם יעמדו בשוטף פלוס 30. חשוב מאוד שזה ייכנס לחוק במדינת
ישראל.

היו"ר יואב קיש:

תודה רבה.

איתן כבל (המחנה הציוני):

איך היום זה מתנהל?

נגה רובינשטיין:

כל ערוץ לא מתנהל בדיוק באותו אופן. בדיוק בגלל זה נראה לי שזה לא המקום
הנכון והמתאים לדון בדבר הזה. יש כאן היבטים מסחריים מסובכים מאוד. זה
אפילו לא אנחנו מולם אלא זה אנחנו מול המפיקים, והמפיקים מולם. בגלל
שהמפיקים לא תחת רגולציה אז במקום ללכת למפיקים שיש מולם אבני דרך ופועלים
בהתאם לאבני הדרך, אז הולכים אלינו כי אנחנו במין ברירת מחדל של הסדרה.

שירלי שיף:

אבל למה זה קשור לחוק הזה?

עודד פורר (ישראל ביתנו):

את יודעת שכאשר המדינה מעסיקה עובדים באמצעות חברות ניקיון, לכי למשל
לרגולציה, שגם כאשר אתה מעסיק אתה מחויב כמעסיק לוודא שהוא משרשר ומעביר.

היו"ר יואב קיש:

בואו נתקדם. תיכף אתן גם לכם להתייחס. אני רוצה לשמוע את נציג העובדים,
לירן עצמור.

לירן עצמור:

אני מפורום היוצרים הדוקומנטריים. אני מפיק של סרטים דוקומנטריים ועובד גם
עם עובדים עצמאיים שעובדים בהפקות שלי.

כבוד היושב-ראש, יש הערב שעת רחמים. אנחנו באים אליך בתחינה בשם איגודי
היוצרים ואומרים: במהלך הטקטוני הזה שהולך לקרות בשוק התקשורת בעקבות
הרפורמה שכבוד השר מעביר ואתם מעבירים, יישארו בתחתית שרשרת המזון העובדים
והיוצרים העצמאיים שמייצגים את היצירה הטלוויזיונית ואת התרבות הישראלית.
יש שני שערים שבהם אתם יכולים להגן על היצורים הנכחדים האלה, שבאמת ניצבים
בפני הטלטלות האלה ואין להם שום הגנה. גברת שרן השכל דיברה על ההגנה על
הערוצים שעומדים להיסגר חס וחלילה. אנחנו לא רוצים בסגירת אף גוף תקשורת
בישראל, אבל תבינו שמתחת לגופי התקשורת האלה יש יוצרים עצמאיים שאין להם
שום הגנה.

לכן ההצעה של חבר הכנסת פורר היא הגנה מינימלית, שמבטיחה שלפחות נקבל את
שכרנו בסוף חודש העבודה המפרך שלנו. לכן אנחנו מבקשים להתייחס להמלצות ועדת
אייל ולשמור לנו את הזכויות, את זכויות היוצרים בהפקות שאנחנו מפיקים,
בהזדמנות הזאת שאתם מסדירים.

היו"ר יואב קיש:

על זכויות היוצרים כבר דיברנו ואמרתי שזה לא יתווסף בוועדה הזאת. אני
מתייחס עכשיו להצעת חבר הכנסת פורר לגבי שוטף פלוס 30.

לירן עצמור:

זה בטל בשישים לעומת מה שאתם יכולים לעשות כדי להגן על הפרנסה של אותם
אנשים עצמאיים שאין להם שום הבטחה של פנסיה, של יחסי עובד–מעביד, של הגנת
מדינה, של משהו שיוכל להבטיח שבסוף החודש הם יוכלו להביא משכורת הביתה.

היו"ר יואב קיש:

תודה. אני רוצה לשמוע עכשיו את הערוצים. יוליה שמאלוב ברקוביץ, אחרי
הערוצים, אם תרצי, אתן לך להתייחס.

שאול מגנזי:

אני משנה למנכ"ל "רשת".

היו"ר יואב קיש:

אתם רואים, אני לא מהתעשייה, אם אני לא מכיר את המשנה למנכ"ל של "רשת" אי
אפשר להגיד עליי שאני בא עם דעות קדומות... בבקשה.

שאול מגנזי:

אני שומע כאן את ההצעה שמועלית. אני חייב לציין את הדבר הבא: אנחנו פנינו
וביקשנו ואמרנו: בואו תעבירו את ההפקות למצב של אפס–מאה, תנו לנו להפיק
הכול לבד. אנחנו נעסיק את העובדים לא כפרילנסרים אלא כעובדים עם תנאים
סוציאליים מלאים, כפי שקורה לכל עובדי "רשת". אבל יש התנגדות רבתי שזה לא
יקרה.

היו"ר יואב קיש:

נכון, אני מודה שרצינו בהתחלה ללכת למודל הזה אבל היוצרים נעמדו, ברמה
שאמרו שאתה הורג את שוק ההפקה.

שאול מגנזי:

אני לא הורג כלום.

היו"ר יואב קיש:

אני אומר לך מה שמעתי. לכן הלכנו לכיוון שאליו הלכנו.

שאול מגנזי:

היום העובדים האלה באמת מסכנים. הם גומרים הפקה, הם הולכים הביתה לחודשיים,
לפעמים ל-3 חודשים, אין להם עבודה, הם רצים בין הפקה להפקה. כל החללים האלה
בזמן – אף אחד לא שומר להם על שום זכויות ועל שום כלום. זו אחת הסיבות
שביקשנו גם מכבוד השר, אמרנו את זה בכל הישיבות: בואו תעבירו את זה
לאפס–מאה, אנחנו נעסיק את העובדים והם יעברו מהפקה להפקה כשכירים שלנו, עם
תנאים סוציאליים מלאים. הנה הזדמנות.

היו"ר יואב קיש:

מה אומר על זה איתמר אביטן?

איתמר אביטן:

אנחנו לא באים עכשיו לשנות צורות העסקה.

קריאות:

אה, אה.

היו"ר יואב קיש:

אנחנו מקשיבים לו. הוא הקשיב לכם. אתה רוצה שאוציא אותך? בדיון הזה אתה
חשוב לי ואתה מפריע. אל תפריע. אבקש גם מהערוצים המסחריים, הקשבנו לכם מבלי
להתחיל להשמיע הערות. הוא שמע את מה שאמרתם. תנו לו להתייחס. בבקשה, איתמר
אביטן.

איתמר אביטן:

כיושב-ראש השדולה לעצמאים – בעצם הוא מדבר פה על להרוג עצמאים. בשביל מה
צריך עצמאים במדינת ישראל? אסור להיות עצמאי בעצם. אנחנו בסך הכול אומרים
לחברה לשלם חלק קטן מתוך ההפקה לעובדים בשוטף פלוס 30 ותראו את ההתנגדות.

היו"ר יואב קיש:

זה לא התנגדות.

איתמר אביטן:

במקום לחבק ולהגיד: חברים, אין שום בעיה, האנשים צריכים לקבל את שכרם בשוטף
פלוס 30. אני לא מבין מה ההתנגדות. אחרי שהשר מעודד אותם במיליוני שקלים,
מדבר איתם על 50%–50%, שאנחנו בכלל לא מבינים למה, ומדבר איתם על הורדת
סוגה עילית, במקום ללכת לקראתנו- - -

שאול מגנזי:

אתה לא מייצג את העובדים.

איתמר אביטן:

אני מייצג את עובדי אק"ט (איגוד העובדים בקולנוע ובטלוויזיה).

היו"ר יואב קיש:

זה לא ויכוח שם. שאול מגנזי, לא היית פה בישיבות הוועדה. לא מדברים שלא
בזכות דיבור. גם אם אתה משנה למנכ"ל "רשת", אוציא אותך אם תפריע, וזה קרה
פה לכולם, כולם ספוגי ניסיון. אתה חדש פה אצלי בוועדה אז אני מבקש ממך לא
להתפרץ. ניהלתי דיון עם איתמר אביטן ואני לא מאשר את הדיונים ביניכם, זה לא
יקרה.

איתמר אביטן, אני רוצה לשאול אותך, נכון שאת מה שאמרת לגבי עצמאים אני
מקבל. נאמרה פה הצעה, שאשמח לשמוע התייחסות אליה, והיא אמיתית. הוא אומר:
אני מוכן ללכת גם להעסקה ישירה. למה אתם מתנגדים למודל הזה?

אדוני, לא אתה, אחר כך תקבל רשות דיבור אם לא תפריע. אם תפריע, לא תקבל
אפשרות לדבר.

איתמר אביטן:

כבוד היושב-ראש, אני לא בא לשנות פה שיטות העסקה ולבטל את עולם העצמאים
במדינת ישראל. זו לא הייתה הכוונה. אנחנו בסך הכול מבקשים פה תנאי תשלום
נאותים, זו מהות ההצעה שהעלה חבר הכנסת עודד פורר, ואנחנו מודים לו על זה.

היו"ר יואב קיש:

תודה. יוליה שמאלוב ברקוביץ, רצית להגיב אחרי מה שנאמר? אם לא, אז לא, לא
חייבים. מישהו מהערוצים המסחריים רוצה להתייחס? בבקשה, ערוץ 10.

דבורה קמחי:

רק להעיר לאיתמר אביטן שדווקא המעבר ל-50%–50% משפר את מצבם של העובדים.
הגדלת שיעור ההפקה העצמית משפרת את מצבם של העובדים מכיוון שלכל האנשים
העצמאיים הפרטיים שעובדים ישירות מולנו אנחנו משלמים שוטף פלוס 30. נהפוך
הוא, אנחנו גם מציעים להם להיות עובדים שלנו, עם כל התנאים הסוציאליים,
להיות עובדים שכירים. כל עובד שבא כפרילנסר מקבל הצעה להיות עובד שכיר.

היו"ר יואב קיש:

אני עוצר את הדיון לרגע. אתן לו לומר משפט.

לירן עצמור:

לא יעלה על הדעת שבוועדה שעוסקת בהקלת הרגולציה ובשיפור התחרות, באים בשם
הצעה ש-4 גופים במדינת ישראל יעסיקו את כל עובדי הטלוויזיה והקולנוע
בישראל, והוועדה הזאת לא תצילנה אוזניה. הרעיון הוא לבזר, לא לצמצם.

עודד פורר (ישראל ביתנו):

אסכם את ההסתייגות שלי. ההצעה שלהם משולה להצעה להגיד: בואו נעבור בכלל
לערוץ אחד שיעסיק את כולם, ונגמר הסיפור, לא צריך את כל הכאב ראש הזה.
בשביל מה כל הערוצים האלה, נעשה הכול תחת מטרייה אחת, וכולם גם יהיו עובדי
מדינה, ובא לציון גואל.

זאת לא ההצעה. בסך הכול מה שאני מבקש לעשות, שעובדים עצמאיים במדינת ישראל
שנמצאים בשוק רגולטורי, והשוק הזה הוא שוק רגולטורי בצורה כזו, ישולם להם
שוטף פלוס 30. הצלם, התאורן ועובד הבמה לא יהפכו להיות מי שנותנים אשראי
ל"רשת", ל"קשת" ולכל שאר הערוצים.

היו"ר יואב קיש:

אני לא מתכוון להיכנס לנושא הזה.

עודד פורר (ישראל ביתנו):

אני משאיר את זה כהסתייגות.

אתי בנדלר:

יהיה צורך להצביע עליה.

היו"ר יואב קיש:

בהמשך נצביע. אני רוצה שתתייחסי, ובזה נמצה את הדיון בנושא הזה, בבקשה.

נגה רובינשטיין:

ההצעה חלה על כל בעל רישיון לשידורים?

היו"ר יואב קיש:

הוא ינסח את ההסתייגות ואנחנו נצביע עליה.

עודד פורר (ישראל ביתנו):

כל בעל רישיון לשידורים.

היו"ר יואב קיש:

היועצת המשפטית תתייחס לדיון שהיה פה ובזה נמצה את הדיון הזה עד לשלב
ההצבעה, ואז אני רוצה לשמוע את גיל ברינגר שמייצג את עמדת שרת המשפטים.

מיכל רפאלי כדורי:

מה הקשר אלינו? איזו הטבה קיבלנו בחוק הזה בדיוק?

איתמר אביטן:

זה לא קשור להטבה. זה קשור למוסר תשלומים.

היו"ר יואב קיש:

אם זה ינוסח, זה יהיה במסגרת הסתייגות ולא במסגרת החלטת הוועדה.

אתי בנדלר:

קודם כול, לבי-לבי על כל העובדים העצמאיים. מי שהיה, כולל חבר הכנסת פורר,
בהליכי חקיקת חוק מוסר תשלומים יודע שהצעת הממשלה הגיעה בצורה אחת ויצאה
לגמרי אחרת, הרבה יותר טובה מאשר הייתה קודם, גם אם לא מושלמת. אבל יש חוק
ספציפי שמתייחס לתשלומים לספקים. כאן אנחנו מדברים על ספקים. נשאלת קודם
כול השאלה הכללית, למה הספקים בתחום הזה שונים מכלל הספקים – דהיינו
הפרילנסרים, במילים אחרות, אבל הם מספקים שירותים ולכן הם נקראים כך – במה
הם שונים משאר הספקים בשוק? למה ליצור להם דין מיוחד? זה דבר אחד.

דבר שני, ככל שמדובר בכל בעל רישיון לשידורים, נמצאים כאן חלק, לא נמצאים
כולם, זה גם רדיו וכולי, ואני לא יודעת אם זה רישיון לשידורים רק לפי חוק
הרשות השנייה. למה מי שמספק שירותים לרשות השידור דינו יהיה שונה? וכך
הלאה.

היו"ר יואב קיש:

עודד פורר, אל תפריע, תן לה לסיים. הקשבנו לך ושמענו,וגם סיכמת את ההצעה.
בבקשה, היועצת המשפטית לוועדה.

אתי בנדלר:

בנוסף לכך, חוק מוסר תשלומים קבע מועדי תשלום שונים לפי המוסדות מזמיני
העבודה. הוא קבע לגבי המדינה אכן שוטף פלוס 30, ולגבי רשויות מקומיות יש גם
כן הוראות אחרות, ולגבי גופים ציבוריים כמו אוניברסיטאות וכולי יש הוראות
אחרות. ואז הגענו לשוק פרטי, ששם עלתה השאלה הכבדה ביותר, האם נכון בכלל
שהחוק יתייחס לגופים פרטיים. השאלה הזאת הייתה לא פשוטה, האם ראוי בכלל
להיכנס לתחום היחסים החוזיים בין גופים פרטיים, ובכל זאת אחרי שקלא ותריא
הוחלט לחייב אותם.

אקרא לכם מה קובע הסעיף. סעיף 3 לחוק מוסר תשלומים, שעניינו במועדי תשלום,
קובע בסעיף קטן (ז) שלו: "מזמין שהוא עסק שהתקשר עם ספק בחוזה לביצוע עסקה
ישלם לספק את התמורה בעד העסקה לא יאוחר מ-45 ימים מתום החודש שבו הומצא לו
החשבון". זאת אומרת, שוטף פלוס 45 ימים. וכאן יש סייג: "אלא אם כן קבעו
הצדדים באופן מפורש בחוזה מועד תשלום אחר." כאן הייתה תוספת שהוועדה החליטה
עליה: "ואולם לא ייקבע מועד אחר לתשלום כאמור אלא אם כן הדבר נדרש בשל
אופייה המיוחד של ההתקשרות או שהוא אינו מועד בלתי הוגן באופן חריג."

אני מזמינה ספק שחושב שמחתימים אותו בכוח על חוזה שקובעים בו מועדי תשלום
חריגים, זאת אומרת לא שוטף פלוס 45, שיתבע את המזמין ויעמיד את הסעיף הזה
לבחינה משפטית בבתי המשפט. אבל אני חושבת, עם כל הצער שלי, עם כל ההבנה
ובאמת בכבוד ובהכנעה, שלא נכון להיכנס לזה כאן.

מה גם שנניח וזה ייכנס לכאן, מי יהיה הרגולטור? הרשות השנייה תתחיל לבדוק
חוזים בין בעלי רישיונות לבין ספקים? לזה היא תיכנס? אחרי שרוצים להוריד את
הרגולציה, הם יהיו הרגולטור לעניין הזה? הדבר נראה לי בעייתי מאוד, אני
מוכרחה לומר, בהקשר הזה.

היו"ר יואב קיש:

חבר הכנסת עודד פורר, אתה לא צריך להגיב. שמעת את הדברים ונמשיך. אנחנו קצת
ממהרים והשר פה, אבל מכיוון שחבר הכנסת איתן כבל הוא שחוקק את חוק מוסר
תשלומים לספקים אז בבקשה.

איתן כבל (המחנה הציוני):

חברים, אני רוצה להגיד כך. לפעמים אני אומר את זה לחברי עודד פורר: "תפסת
מרובה – לא תפסת". נלחמנו כל כך הרבה שנים על החוק הזה, והוא נעשה באמת
בשום שכל, והיו לו שותפים עודד פורר, רועי פולקמן ושלי יחימוביץ', ונלחמנו
על כל סעיף וסעיף, והוא ראה את המוטה הרחבה שלו. בוודאי, אני חושב שכולם
צריכים לשלם שוטף פלוס 30 או שוטף פלוס 45. הכוונה שלי בעניין הזה, לקחת
בנקודה מסוימת בהקשר אחר ולנסות לפתור את כל בעיות השוק – לא אתנגד שאדוני,
אם ירצה אפילו יחד אתי, יכין הצעת חוק שעוסקת בהרחבה, אבל לאחר דיון מעמיק
בשוק הזה. אחד הדברים שעשינו בחוק, באמת נלחמנו על כל שוק ושוק. יתרה מזאת,
אומר לך, עד היום עדיין לא סיימנו אפילו לפתור את בעיית בתי החולים.

אתי בנדלר:

לא רק בתי החולים אלא כל העובדים בענף הרפואה, האורתופד הקטן וכן הלאה.

איתן כבל (המחנה הציוני):

אני אומר את זה לא כי אינני תומך בתפיסה ובגישה הזו. עובדה, הרי נלחמתי כדי
להביא את זה, אלא צריך להסדיר את זה בצורה מאוזנת.

היו"ר יואב קיש:

תודה רבה, חבר הכנסת איתן כבל. בזה מיציתי את הדיון. עודד פורר, נדון בהמשך
בהצעה שלך.

איתן כבל (המחנה הציוני):

בהמשך ארצה להעלות הצעה בעניין העובדים.

היו"ר יואב קיש:

בסדר. נמצא אתנו כאן גיל ברינגר, נציג שרת המשפטים, שרוצה להגיב על מה
שאמרה נציגת משרד המשפטים אלידור בליטנר. בבקשה.

גיל ברינגר:

שרת המשפטים ביקשה שאומר את הדברים ושאדגיש שהדברים נאמרים ישירות בשמה.

שלוש נקודות.

אחת, עמדת שרת המשפטים היא שהליך החקיקה תקין ונעשה ביסודיות. היא מבקשת
שתמשיכו לעבוד.

שתיים, שרת המשפטים לא חושבת שנציגת משרדה אמורה לתת ציונים לכנסת ביחס
לטיב הליך החקיקה.

שלוש, שרת המשפטים סבורה שראוי היה אם הדברים כלל לא היו נאמרים.

היו"ר יואב קיש:

תודה רבה על דבריך. האם זה קשור גם ליועץ המשפטי לממשלה או שיכול להיות
שהיועץ המשפטי לממשלה העביר דברים דרך הנציגה?

גיל ברינגר:

אין לי ידע על כך.

איתן כבל (המחנה הציוני):

שני הדברים יובאו לבג"ץ.

היו"ר יואב קיש:

שר התקשורת איוב קרא, בבקשה. אני רוצה לומר מילה לפני שהשר איוב קרא מדבר.
אדוני השר, ישבת כאן וראית איך מתנהל פה דיון. לא ליווית כמובן את כל
התהליך שהכנסת מובילה, אבל אני מניח שלאור הדברים שנאמרו על ידי נציגת משרד
המשפטים בחרת לבוא.

הלכנו פה למהלך משמעותי מאוד ודרמטי, שנובע מן המדיניות שלך, של הרפורמה
העצומה, רפורמת קרא להסרת רגולציה בשוק. נוצרה סיטואציה, בזה אין ספק, כאשר
מנושא מצומצם מאוד, מהצעת חוק פרטית בנינו מכלול שלם של דברים. עבדנו
בתיאום, ביחד עם דוקטרינת המשרד לפחות, בעניין הזה, עם השחקנים בשוק, עם
גורמי הציבור, וייצרנו הליך חקיקה ראוי, ממצה ומשמעותי. את הדבר הזה רציתי
להגיד פה, להעביר את מלוא הערכתי לגיבוי שאתה נותן לעבודת הוועדה, ולתפיסה
העקרונית, שהגיע הזמן לעשות רפורמה. בעניין הזה אנחנו מתקדמים צעד אחר צעד.

בבקשה, השר איוב קרא.

שר התקשורת איוב קרא:

תודה, אדוני היושב-ראש, תודה לחברי הכנסת, ליועצות המשפטיות שנמצאות כאן
ועושות עבודת קודש. באתי לשמוע, אבל בדרכי לכאן שמעתי דברים שלא נעמו לי.

אני חושב שנעשית פה עבודה בקונצנזוס, עבודה שעושה אתה, היושב-ראש, ביחד עם
חבר הכנסת כבל. זו הייתה משאלת לב של שנים רבות, שאנשים רצו להוריד רגולציה
משוק התקשורת. זה היה במגירות. קודמיי פחדו לפתוח את המגירה ואני החלטתי
לפתוח את המגירה ולא לסגור אותה. הם סגרו מהר, פחדו.

אני רוצה לומר לכם, גם אם לא הייתה ועדה כאן, יש דוחות, וגם חוק התקציב
שבדרך, הוא אמור להעביר את הצעת החוק, שכבר מופיעה שם. איך אפשר לקרוא תיגר
על דבר שהוא משאלת לב של כל מי שדוגל בדמוקרטיה, בחופש הביטוי, בפתיחת
השוק, בהתאמת השוק לטכנולוגיה החדשה?

אני יכול לומר לכם בוודאות, ניסיתי מאחורי הקלעים, וגם באופן גלוי, להיטיב
עם כל הנוגעים בדבר, ביחד עם החברים, ואני מודה לכם שאתם עוזרים לי,
מייעצים לי בסמכויות שלי, ובסמכויות הוועדה אני ייעצתי לכם, כדי שכולם
ייצאו מרוצים. לא הייתה דעה קדומה על אף גורם מהיושבים פה ועל מי שלא
יושבים פה, אלא רצינו שכולם ירגישו ששוק התקשורת הולך לקִדמה, הולך למצב
שיתאים לעולם החופש. לא יהיה בתקופה שלי מצב שיחשיכו ערוצים, להיפך. ריבוי
ערוצים הוא דבר מתבקש, זה קורה בכל עולם החופש, וצריך לשמור על חלקת אלוהים
הקטנה של כל אחד שנמצא כאן. אף אחד לא בא, חלילה וחס, לפגוע במישהו, להיפך.
אנחנו רוצים תחרות. התחרות בסופו של דבר מביאה לצרכן, שהוא הצופה בבית, את
התכנים הכי טובים שאפשר להביא, ככל שיש תחרות.

לכן אני פונה אליכם, אתם שלא נבחרתם על ידי הציבור. אל תהיו במקום הנבחרים
כדי להכריע. יש פה הכרעות על ידי מי שהעם הביא לבית הזה להיות ריבון. אתם
לא תהיו במקומו. אם מישהו רוצה להיות במקום הנבחרים, יש עוד מעט בחירות
לכנסת, שינסה להיבחר ואז יבוא לכאן ויכריע.

עודד פורר (ישראל ביתנו):

מה זה "עוד מעט"?

היו"ר יואב קיש:

בעוד שנה וחצי.

עודד פורר (ישראל ביתנו):

בסוף זאת תהיה הכותרת...

שר התקשורת איוב קרא:

אני יכול לומר לכם שכרגע לא נראה לי שיהיו בחירות לפני 2019. אנחנו נמצאים
בכיוון הנכון.

אני רוצה להודות גם למועצת הכבלים והלוויין ולמועצת הרשות השנייה, שעושות
הכול כדי לסייע לוועדה בייעוץ נכון.

היו"ר יואב קיש:

שיתוף פעולה מלא משתי המועצות ומיושבות-הראש שלהן.

שר התקשורת איוב קרא:

אני רוצה לומר עוד דבר אחרון: בידכם לעשות את שוק התקשורת ראוי ונכון לעולם
שאנחנו חיים בו, או להישאר בשנות התשעים. מי שרוצה להישאר בשנות התשעים,
שיישאר הוא שם. החברים פה, איתן כבל, יואב קיש, כל חברי הכנסת רוצים ללכת
לקִדמה. מי שעוצר אותנו, הפקידים, תגידו את דעתכם אצל האחראים עליכם שם
במשרדים. אני בא אחרי שיחות איתם – כולם תומכים, גם שר האוצר, גם שרת
המשפטים וכולם. אין שום סיבה לעשות דבר שיפגע בהליך כל כך תקין, כל כך נכון
שאתה מוביל, אדוני היושב-ראש, בייעוץ המשפטי הנהדר ועם חברי הכנסת
המיוחדים.

תודה לכם והמשך עשייה טובה.

היו"ר יואב קיש:

תודה רבה לשר איוב קרא. אני יכול להגיד שבאמת יש פה שיתוף פעולה גם של חבר
הכנסת איתן כבל וגם של חבר הכנסת עודד פורר שנמצא פה שעות רבות, וגם של
חברים רבים שליוו אותנו. בעניין הזה אני חושב שנעשית פה עבודה, שאולי לא
אופיינית לחקיקה אחרת, אבל היא כל כך עניינית ובהסכמה. אני מקווה מאוד
שנמשיך כך. תודה.

אנחנו חוזרים לסדר הדיונים. אנחנו מגיעים לנושא פריסת החובות של הערוצים
הגדולים. בבקשה, אני רוצה לשמוע את ההתייחסות, עו"ד נגה רובינשטיין, בבקשה.

נגה רובינשטיין:

אומר משהו בשמי בלבד כעובדת מדינה לשעבר. היה לי קשה מאוד לשמוע את הדברים
שנאמרו בדקות האחרונות. יש תפקיד חשוב למשרד המשפטים ולנציגי היועץ המשפטי
לממשלה.

היו"ר יואב קיש:

עו"ד נגה רובינשטיין, אני מצטער, זה לא עומד כרגע על הפרק. סיימנו את הדיון
בעניין ואני גם אמרתי את דבריי.

עודד פורר (ישראל ביתנו):

דיון בנושא יתקיים בוועדת החוקה, חוק ומשפט ביום חמישי.

היו"ר יואב קיש:

אמרתי את דבריי. רציתי להפריד בין תוכן הדברים, כאשר אמרתי שאני לא מסכים
לאף מילה שאמרה פה נציגת משרד המשפטים, לבין הערכתי על כך שהיא החליטה
להגיד את דעתה, והיא לגיטימית לחלוטין ואני בהחלט מכבד אותה.

עודד פורר (ישראל ביתנו):

שעושה עבודתה נאמנה במהלך כל התהליך הזה.

היו"ר יואב קיש:

היא העירה הערות חשובות. אבל הופתעתי מאוד מן הדבר הזה. אני אומר בכנות
שהיא הגיעה ללא תיאום או התייחסות מול השר הממונה או מי שאחראי לפחות להציף
את זה למעלה. זה מוזר בעיניי, אבל בסדר, כנראה גם זה קורה במשרדי הממשלה,
זה לגיטימי. אני כן מתחבר להערה. אלידור בליטנר, אני אומר לך, אם זו דעתך
האישית אז טוב שאמרת אותה, אבל אני חושב שראוי- - -

אלידור בליטנר:

זה כמובן מגובה על ידי הממונים עליי.

היו"ר יואב קיש:

כרגע הבנו לפחות שזה לא מגובה על ידי שרת המשפטים.

מיכל רפאלי כדורי:

אני גם רוצה להצטרף להערה של נגה רובינשטיין.

היו"ר יואב קיש:

כולכם יכולים להצטרף.

איתן כבל (המחנה הציוני):

יש הפרדת רשויות במשרד המשפטים...

היו"ר יואב קיש:

בזה מיציתי את הנושא.

אנחנו עוברים לדבר על נושא החובות, כפי שהגדרתי אותם, שנבעו משינויים
במחזור, בהתחייבויות מן הזיכיון, ושנפרשו ל-3 שנים בחוק. על פרישה ל-6 שנים
אני לא מדבר עכשיו, אנחנו מדברים על 3 שנים. הבקשה היא לפרוש את זה ל-5
שנים. זה הנושא שעל הפרק. נא להציג את זה.

שרית הכט:

אני היועצת המשפטית של "קשת". הערוצים המסחריים – אני מדברת בשם "קשת" אבל
זה קיים גם בערוצים המסחריים האחרים- -

היו"ר יואב קיש:

תדברי עכשיו רק בשם "קשת". אם זו הייתה נגה רובינשטיין, היא הייתה מדברת
בשם כולם.

שרית הכט:

- -נושאים על גבם הרבה מאוד חובות עבר, משלמים הרבה מאוד כסף ומוציאים אותו
על יצירה ישראלית וגאים בכך מאוד. המצב הכלכלי של הערוצים המסחריים ידוע
לכולם פה, הוא נדון לא פעם אחת סביב השולחן הזה. על מנת שנוכל להמשיך
ולייצר את היצירות היפות שאנחנו מייצרים אנחנו מבקשים שהחובות האלה,
שנובעים מהפרשי הכנסה בלבד, ייפרשו לנו ל-5 שנים במקום ל-3 שנים.

החובות שנובעים מהפרשי הכנסה הם חובות שנובעים מהפרשים בין התחזית שחזו
להכנסות שלנו לבין ההכנסות שהכנסנו בפועל. הדברים האלה נודעים לנו בדיעבד,
כלומר ההפרש הזה נקבע בדיעבד, לאחר שיודעים כמה הרווחנו בפועל, ואז נוצר
לנו חוב. החוב הזה נצבר ומתגלגל. רק אותו אנחנו מבקשים לפרוש ל-5 שנים
במקום ל-3 שנים.

היו"ר יואב קיש:

תודה. עוד מישהו מהערוצים רוצה להתייחס? בבקשה.

שאול מגנזי:

אני רוצה להוסיף לדברים שאמרה שרית הכט את הדבר הבא: עבור "רשת" הפרישה היא
ל-3 שנים ול-6 שנים.

היו"ר יואב קיש:

על הפרישה ל-6 שנים אנחנו לא מדברים.

שאול מגנזי:

אני רוצה לחבר את זה למשהו. מדובר בעשרות מיליונים, למעלה מ-20 מיליון שקל
בשנה, למשך 6 שנים. יש לנו פרישה שמחייבת אותנו להפיק סוגה עילית מעבר
ל-61.2 מיליון שקל לפני שנה- - -

היו"ר יואב קיש:

שזה השתנה ל-15%.

שאול מגנזי:

החוב הוא למעלה מ-20 מיליון שקל לשנה. נמצאים פה אנשי הרשות השנייה, הם
מכירים את כל המספרים. זה מה שהמועצה אישרה. המספר הזה הולך אתנו 6 שנים
קדימה.

לכן אנחנו אומרים את הדבר הבא: קבעתם פה, ואחרי רביזיה שיניתם מ-12% ל-15%.
אנחנו חושבים שנכון שכל עוד יש לנו חובות בסדרי גודל כאלה, גם לנו וגם
ל"קשת" – החובות של "קשת" לדעתי עוד גדולים יותר משלנו, אבל הם פה להעיד
בעצמם – מדובר ביותר מ-50 מיליון שקל בשנה, יש מקום שאת הסיפור הזה של 15%
יחילו מיום שאנחנו מסיימים את החובות האלה. גם כך השוק גדול מאוד כרגע. זה
אומר שיש לנו חובה להפיק ב-61.2 מיליון שקל, ל"קשת" יש חובה בסדר גודל כזה,
ואם נוסיף לזה עוד 50 מיליון שקל זה כמעט 170 מיליון שקל.

היו"ר יואב קיש:

למה אתה מוסיף לזה עוד 50 מיליון שקל? בגלל החובות?

שאול מגנזי:

כן. בכל שנה אנחנו צריכים להפיק הפקת-יתר בסוגה עילית.

היו"ר יואב קיש:

אבל אלה החובות של העבר.

שאול מגנזי:

סבבה, בסדר, אבל כל הרצון- - -

היו"ר יואב קיש:

מה ההבדל בין 15% ובין 61.2 מיליון שקל? תסביר לי.

שאול מגנזי:

אני לא יודע מה ההבדל. מדובר בחוק. יכול להיות שבשנה הזאת אין לו משמעות
אבל בעוד שנה כן תהיה לו משמעות, אני לא יודע, אף אחד לא יודע.

כל עוד אנחנו מפיקים, לא ב-61 מיליון שקל אלא כמעט ב-85 מיליון שקל בשנה,
הדעת נותנת שאת ה-15% הזה בואו נעכב ונחיל אותו מיום שנגמרים החובות. כך
השוק לא קטֵן.

עודד פורר (ישראל ביתנו):

אם את החובה אפשר יהיה לשלם בהפקה מקומית שהיא לא סוגה עילית, זה יסייע?

שאול מגנזי:

כל הרעיון של ה-15% נועד לשמור על גודל שוק, של 186 מיליון שקל.

היו"ר יואב קיש:

אמת, אבל החבויות הן התחייבויות עבר, שצריכות להצטרף מעל.

שאול מגנזי:

אם הרצון הוא לשמור על השקעה של 186 מיליון שקלים, אנחנו שומרים על זה.

עודד פורר (ישראל ביתנו):

אגב, אתם יכולים לשלם את חובות העבר בכסף מלא.

היו"ר יואב קיש:

אין להם יכולת לשלם את זה בשנה. נתייחס עניינית, אני ממש לא תוקף, אני רוצה
להבין עניינית. לתפיסתי, יש מחויבות מסוימת להפקת סוגה עילית. יש חובות עבר
שצריכים לבוא מעל זה. לא עכשיו, בגלל שיש את חובות העבר, אוריד את המגבלה
הקיימת.

שאול מגנזי:

אל תוריד. תישאר עם 61 מיליון שקל. לא ביקשתי לרדת.

היו"ר יואב קיש:

אתה מתאר לי סיטואציה, אם אני מבין נכון, ש-15% הם יותר מ-61 מיליון שקל,
כי אחרת לא היה לכם אינטרס לבקשה הזאת.

שאול מגנזי:

היום זה לא כך, אבל יכול להיות שבעוד כמה חודשים יהיה שינוי בשוק. מי יודע?

עודד פורר (ישראל ביתנו):

שהוא יגדל משמעותית פתאום?

שאול מגנזי:

אם השוק יגדל, כן.

היו"ר יואב קיש:

זה דוגמה אחת. דוגמה אחרת יכולה להיות מיזוג בין שני שחקנים.

שאול מגנזי:

15% הוא מסך ההכנסות.

עודד פורר (ישראל ביתנו):

על אחת כמה וכמה אם- - -

היו"ר יואב קיש:

אני מודה שלבקשה הזאת קשה לי להתחבר, בשל שתי סיבות. ראשית, החבויות צריכות
לבוא מעל זה. לזה אתה מסכים, אין שאלה. שנית, לא היית פה בדיונים הקודמים
אבל אני רוצה להיכנס אתך לרגע למהות של ה-15%. המהות של ה-15% באה ליצור את
המצב הבא, והיו לי על זה שיחות ודיונים עם הרבה מאוד גורמים: אמרנו שמדובר
על שוק של מיליארד שקל, 1.1 מיליארד שקל, בסדר גודל, עם חובות של 183
מיליון שקל, זה יוצא כ-17%. הורדנו את זה ל-15%. כלומר, לתפיסתי היה פה
מהלך שכבר כן בא לקראתכם.

הגדולים כאילו נפגעים יותר. למה? כי במקרה הזה ערוץ 10, עם מחזור נמוך יותר
– לא ניכנס להיקפים שלו – כנראה נהנה יותר מאלה שיש להם מחזור גבוה יותר,
וטוב שכך כי זה המבנה הכי הגיוני, אחוזים ממחזור. פה יש שינוי בגישה של
המחוקק. המחוקק אמר: גמרנו לקבוע סכום "פלאט", אנחנו הולכים למודל שישתנה.
למה? כי מחר, כפי שאתה אומר, או שהשוק יגדל, ואז כולם יצטרכו להשקיע יותר,
והמספר לא יהיה 186 מיליון שקל, הוא יכול להגיע ל-200–220 מיליון שקל
במצטבר, או שהשוק יקטן בגלל התחרות מגוגל ופייסבוק, שהמחוקק נרדם בשמירה
ולא עוזר לכם להגיב אליהם, ובעניין הזה אני מסכים אתך. יושב כאן איתן כבל
ואני מקווה שהוא כן יטפל בזה. הם יכולים לפגוע בכם ויכול להיות שכל השוק
ירד ל-150 מיליון שקל. דבר נוסף, במידה ויהיה מיזוג בין שני השחקנים – כן,
אני רוצה שאותו מיזוג יבוא לידי ביטוי גם בהגדלת חלקם, כדי שיישמר אותו
נתח.

פה אני אומר ליוצרים ולעובדים, במנגנון של 15% איזנו בין מכלול השיקולים.

לכן אני לא יכול להתחבר לגישה שלך, עם כל הכבוד, שאומרת: תשאיר לי את הסכום
עד שאעבור לשלב הבא. לא. אימצנו גישה משנה, שמשנה את סדרי העולם הישנים.
אנחנו עוברים לדבר על 15% ממחזור.

שאול מגנזי:

אז אין בעצם משמעות לגודל שוק של 186 מיליון שקל כי השוק כרגע הוא מעל 200
מיליון שקל.

היו"ר יואב קיש:

לא, שוק של 186 מיליון שקל משקף 17%.

שרית הכט:

לא נכון.

שאול מגנזי:

אני מצטער, כנראה אני לא מסביר את זה היטב, אחזור על זה עוד פעם.

היו"ר יואב קיש:

אתה אומר: יש לי חובות שמתווספים ל-186 מיליון שקל. אמרתי את זה בסעיף
הראשון שלי. החובות תמיד יהיו תוספתיים כי הם מתייחסים לאירועי עבר שלא
הושלמו. זאת אומרת, החובות תמיד תוספתיים. לכן אתה צודק, המספר שהייתי צריך
להתייחס אליו הוא 186 מיליון שקל ועוד החובות שלכם. כלומר, כבר בהגדרה
אנחנו מדברים על יותר מ-200 מיליון שקל, לצורך העניין. כן, בעניין הזה אתה
צודק.

שרית הכט:

כל שאנו מבקשים הוא רק לפרוש את זה.

היו"ר יואב קיש:

אני מדבר על הנושא הישיר שכרגע על הפרק, וזה בקשה, שמבחינתי יכולה להיות
לגיטימית – נשמע את השחקנים ואת הגורמים הרלוונטיים, הם תיכף יתייחסו –
במקום 3 שנים אנא תרווחו לנו את זה ל-5 שנים. זה הדבר היחיד שאני מוכן
להתייחס אליו. עניתי לך לפי תפיסתי, לבקשתך. אני רואה שאתה לא שמח על כך
אבל כך אני רואה את זה.

בבקשה, יוליה שמאלוב ברקוביץ, התייחסותך לפרישה מ-3 ל-5 שנים.

יוליה שמאלוב ברקוביץ:

דיברנו על כך אתמול, אם אני לא טועה, שאנחנו בעד לתת להם את הפרישה הזו,
וזה צריך להיות בחקיקה, לתפיסתנו, ולא בכללים שלנו.

היו"ר יואב קיש:

מישהו ממשרדי הממשלה רוצה להתייחס? משרד התקשורת, משרד האוצר?

רעיה עדני:

אנחנו לא רואים סיבה לפרוש, אבל גם אין לנו התנגדות.

זיו גלעדי:

אנחנו חושבים שהם כבר קיבלו את הפרישה שלהם ואין מקום לעוד פרישה עכשיו. זה
פוגע בשוק היצירה.

שרית הכט:

זה בדיוק היה היחס כלפינו אתמול.

היו"ר יואב קיש:

נציגת משרד המשפטים, את רוצה להתייחס לזה?

אלידור בליטנר:

אני מצטרפת לדברים שנאמרו.

היו"ר יואב קיש:

עוד מישהו רוצה להתייחס? נציגת ערוץ 10, בבקשה.

דבורה קמחי:

מכיוון שערוץ 10 השלים את כל מחויבויות העבר שלו, השלים אותן שנה ממועד
קבלת הרישיון, אני מבקשת שהוועדה תראה איך ניתן לאזן את התנאים השונים
למתחרים שאמורים להתחרות באותו שוק בתחרות שווה.

היו"ר יואב קיש:

יש לי שאלה אליך: כערוץ 10 לא הייתה סיטואציה שבה אתם קיבלתם דברים שלא
אוזנו בגלל הקשיים שלכם בעבר?

דבורה קמחי:

קיבלנו, ובכל פעם שקיבלנו ערוץ 2 עמד על כך שהוא יקבל גם, והרשימה ארוכה.
לא נריב עכשיו.

היו"ר יואב קיש:

אולי יש פה ויכוח, אבל יש פה שתי עמדות. לכן נגה רובינשטיין לא מדברת כי יש
פה עמדה של "קשת", "רשת" וערוץ 10. העמדות של "קשת" ו"רשת" נשמעו לי אחידות
ואילו העמדה של ערוץ 10 שונה.

איתמר אביטן:

מכיוון שמדובר על חובות עבר שהיו צריכים להגיע לעובדים וליוצרים בתעשייה,
אני לא מצליח להבין בכלל מאיפה הבושה לבקש את זה.

היו"ר יואב קיש:

בושה – זה לא קשור. עזוב, איפה הבושה לבקש שוטף פלוס 30? אין פה עניין של
בושה.

איתמר אביטן:

מדובר פה על כסף שהיה צריך לזרום לתעשייה ולזרום לעובדים. הייתה כבר פרישה
פעם אחת ועכשיו מבקשים עוד פרישה, ולך תדע, אם תהיה עוד פעם איזו חקיקה
לגבי ערוץ אחר תהיה עוד פעם פרישה ובעצם זה לא יגיע בחזרה לעובדים. אלה
כספים שלנו.

היו"ר יואב קיש:

זה לא כספים שלכם. זו אמירה בעייתית מאוד.

איתמר אביטן:

הכספים היו צריכים להגיע אלינו. אני מתקן.

היו"ר יואב קיש:

זה לא "כספים שלנו", עם כל הכבוד.

איתמר אביטן:

כבוד היושב-ראש, תיקנתי את עצמי.

היו"ר יואב קיש:

בסדר, מותר לו לטעות, כמו לכל אחד. הוא טעה ומתקן.

איתמר אביטן:

אלה כספים שהיו צריכים להגיע בסופו של דבר לעובדים ולתעשייה. אם הגופים
המשדרים רוצים לעשות שינויים מן הראוי, כפי שאני אומר בדברים אחרים, שיפנו
וידברו אתנו על שינויים גם של תנאי ההעסקה שלנו, על שוטף פלוס 30 ודברים
כאלה. כדאי גם לעשות שינויים בנושא החובות. לא יכול להיות שהוועדה הזאת
תפעל באופן חד-צדדי כדי להיטיב עם הגופים המסחריים בלבד ולא להיטיב עם
היוצרים והעובדים.

היו"ר יואב קיש:

תודה. יש לי הרגשה שאני נמצא באותו אירוע שבו הייתי לפני רגע בנושא של
השוטף פלוס 30. אני גם לא רואה פה הסכמה בין הערוצים המסחריים הגדולים. לכן
אני רוצה להגיד למשרדים ולערוצים המסחריים – אני יודע שבחוק הסדרים הקרוב
אתם בוחנים כל מיני נושאים. אני מבקש שתבחנו גם את העניין הזה.

אני רוצה להגיד לך, חבר הכנסת כבל ידידי, כאשר יגיע חוק ההסדרים, מכיוון
שאני לא רוצה יותר להעמיס על החוק שלפנינו וחוק ההסדרים יגיע לוועדת הכלכלה
בקרוב, אני פונה אליך בבקשה, גם אם זה לא יגיע מן המשרדים, לדון לעומק
בבקשת הערוצים האלה ולקבל החלטה האם נכון יהיה לשלב את זה בחוק ההסדרים.
בסיטואציה הנכונה, כאשר אני רואה שאין הסכמות מלאות ויש פה דיונים שיכולים
להימשך, אין בכוונתי להאריך את הדיונים בנושא.

איתן כבל (המחנה הציוני):

אני מבקש שגם משרד האוצר כבר ייתן דעתו לעניין. לא שאבוא עם מצנח.

רעיה עדני:

נבחן את זה.

עודד פורר (ישראל ביתנו):

לעניין זה, בדיון הקודם הגשתי הסתייגות לגבי מאיץ לפרישת החובות אם ההפקות
בוצעו בפריפריה, מאיץ של אחד וחצי. אני מבקש את המאיץ הזה- - -

היו"ר יואב קיש:

אם ייכנס מאיץ, שייכנס גם בעניין הזה.

עודד פורר (ישראל ביתנו):

גם פה. ויותר מזה, מבחינתי – ועוד אנסח את זה – כל ההפקות באופן כללי, כל
שקל שיושקע בהפקה, בלי קשר- - -

היו"ר יואב קיש:

פה אתה לא יכול לעשות את זה, ואסביר לך למה. אתה אומר: מעבר למה שהם
מחויבים. בניגוד לזעירים, שלא מחויבים, פה הם מחויבים.

עודד פורר (ישראל ביתנו):

ניתן לעשות את זה גם בכספים שהם מחויבים. מותר לי לעשות את זה.

היו"ר יואב קיש:

מה אתה רוצה? את המאיץ? כן.

אתי בנדלר:

מה מאיץ בעניין הזה?

עודד פורר (ישראל ביתנו)ש:

לגבי פרישת חובות, המאיץ שהצעתי על החובות של הערוצים הייעודיים יחול גם פה
על החובות שלהם. זה אומר שכל שקל שיושקע באולפן בפריפריה – לא בהכרח
באולפן, גם בהפקה, אם מפיקים סדרה בפריפריה, זה ייחשב 1.50 שקל לעניין
פרישת החובות. ולעניין השוטף – גם בהפקה המקומית. כל שקל שיושקע בפריפריה
יִיספר פה, במקדם של 20%, כ-1.20 שקל לעניין המחויבויות שלהם להפקה מקומית,
ככל שהיא מתבצעת בפריפריה.

יפעת בן חי שגב:

לפי ההצעה אתה מדבר על כל גופי השידור או רק המסחריים? כי גם חברות "הוט"
ו"יס" מפיקות לא מעט.

עודד פורר (ישראל ביתנו):

מבחינתי – כן, כל גופי השידור. אני רוצה לתת מקדם של 20% על כל שקל שמושקע
בפריפריה. שקל שמושקע בפריפריה שווה 1.20 שקל.

יפעת בן חי שגב:

אני חושבת שזה רעיון טוב.

עודד פורר (ישראל ביתנו):

ההגדרה לפריפריה הוא "אזור עדיפות לאומית א'".

היו"ר יואב קיש:

יוליה שמאלוב ברקוביץ, אחרונת הדוברים בעניין הזה.

יוליה שמאלוב ברקוביץ:

שני דברים. אני מבקשת להתייחס גם לדבריו של חבר הכנסת פורר. היועצת המשפטית
לוועדה אמרה בפעם הקודמת שתהיה בעיה להחליט מה היא פריפריה.

היו"ר יואב קיש:

אזור עדיפות א'.

עודד פורר (ישראל ביתנו):

חוק עידוד השקעות הון נותן לזה הגדרות.

יוליה שמאלוב ברקוביץ:

אנחנו מאוד בעד ההצעה שלך. אני מניחה שאולי נוכל בכללים של הרשות השנייה
להסביר מה הם אותם קריטריונים שייחשבו לפריפריה, זה רעיון מעולה. אבל לא
הבנתי מה אתה עושה כרגע. אתה כן פורש להם ל-5 שנים או לא?

היו"ר יואב קיש:

התשובה היא: לא. אמרתי: אני לא הולך לעשות את זה. ביקשתי מחבר הכנסת כבל
שכאשר חוק ההסדרים יגיע אליו הוא יוכל לבחון את הנושא הזה לעומק. אני גם
מוגבל בזמן. השעה עכשיו 20:00 ועוד לא נכנסתי לנושא שאני צריך לסיים.

יוליה שמאלוב ברקוביץ:

אבל אם דיברנו על עיקרון השוויון- - -

היו"ר יואב קיש:

זה לא קשור לשוויון. הסברתי לכם כבר בהתחלה, שבין החובות שיש לערוצים
הזעירים בכבלים ובלוויין לבין החובות האלה אין שום קשר. לא רק זה, אלא אני
גורס שגם בין הערוצים המסחריים, בינם לבין עצמם, אין הסכמות.

יוליה שמאלוב ברקוביץ:

אפשר לבדוק עוד פעם אם יש ביניהם הסכמות? אולי יש ביניהם הסכמות.

היו"ר יואב קיש:

לא, תודה, מיציתי את הדיון בנושא הזה.

אני עובר לנושא האחרון שנשאר פתוח לפני שאנחנו מתחילים לדון בהצעת חוק
הרשות השנייה לגבי ערוץ זעיר. עו"ד נגה רובינשטיין, אמרת משהו על נושא
הקולנוע, אם לא יהיה תקציב של משרד התרבות, שזה כרגע המצב.

נגה רובינשטיין:

מכיוון שהיה כאן דיון בעניין הקולנוע, אני חושבת שהבהרנו למה מדובר בדבר
לגמרי לא רלוונטי לערוצים המסחריים ולתוכן שלהם, אנחנו מציעים, ככל שאין
ביטול של הקולנוע, שתהיה הכרה בהשקעה בקולנוע כסוגה עילית. היום יש הכרה של
50% בהשקעה בקולנוע כסוגה עילית, כלומר 50% ממה שמושקע בכספים של הקולנוע
מוכר כהשקעה בסוגה עילית.

היו"ר יואב קיש:

זאת אומרת, מ-4 מיליון שקל, 2 מיליון שקל מוכר. אתם אומרים: זה לא יכול
להיות. שלפחות הכול יהיה מוכר.

נגה רובינשטיין:

נכון. אם אנחנו מחויבים להשקיע במאטריה שגם כך היא לא ב"מיינסטרים" שלנו,
היא זרה לנו, לפחות שתהיה כאן הכרה מלאה בסוגה עילית.

היו"ר יואב קיש:

יוליה שמאלוב ברקוביץ, מה דעתך?

יוליה שמאלוב ברקוביץ:

אנחנו מסכימים.

היו"ר יואב קיש:

היוצרים, מן הסתם, יתנגדו. נשמע.

איתמר אביטן:

אני רוצה להגיד שוב, כבוד היושב-ראש, כיבדנו מאוד את האמירה שלך שיש 15%,
ו-55, ו-20-20. גם לנו יש טענות רבות, אבל אנחנו לא בכל דיון מעלים
הסתייגויות על מה שהחלטת. אולי אפשר להחזיר את זה בחזרה ל-17% ותדפוק על
השולחן כפי שדפקת אז כשאמרת "אני נשאר עם זה", כי לא יכול להיות שבכל פעם
מעלים את זה מחדש.

עודד פורר (ישראל ביתנו):

אתה לא מצליח להבין, גם בעניין פרישת החובות, בסוף יהיו לך חובות אבודים
במקום שיהיו חובות שכן יושקעו בתעשייה.

היו"ר יואב קיש:

אני רוצה להגיד דבר כזה לגבי הקולנוע, וחשוב לי להגיד את זה. את זה אמרתי
בתחילת הדרך: הייתה כוונה מלאה לקצץ להם חצי מההתחייבות ולהשיג לזה מימון
ממשלתי. אני לא מסתיר את זה, אמרתי את זה פה בוועדה. לצערי המהלך הזה נראה
שלא הולך להיות מושלם. לכן דווקא בעניין הזה, מדובר על 2 מיליון שקלים לכל
ערוץ. אני חושב שיש אמת לא קטנה לפחות בדרישה, מן הסתם, כפי שאני יודע
שבאמת זה השקעה, אולי לא בטלוויזיה אבל בהחלט ביצירה בקולנוע הישראלי. לכן
אני שוקל בהחלט להיענות בחיוב לבקשתכם. אני רוצה לשמוע את חברי הכנסת. כפי
שאמרתי, רק אם תהיה הסכמה מלאה אעלה את זה להצבעה. אם לא, אז לא.

משרד האוצר, בבקשה.

רעיה עדני:

ההחלטה היא כמובן שלכם. אני רק רוצה לשקף, שלפי המידע שיש בידינו, 15% כבר
מדבר על הפחתה לעומת המצב הקיים היום.

קריאה:

לא נכון.

רעיה עדני:

על פי הנתונים שיש בידינו, בסך הכול של השוק מדובר בהפחתה על היוצרים. שוב,
זה החלטה שלכם.

היו"ר יואב קיש:

פה אנחנו מדברים על עוד 2 מיליון שקלים לכל ערוץ. זה לא הדרמה של היום.
אפקטיבית הקולנוע זה בדיוק אותו דבר כמו ההפקה האחרת.

נגה רובינשטיין:

רעיה עדני, אני מקווה שאתם תשקיעו בקולנוע.

היו"ר יואב קיש:

אני מסכם את הדיון: שמענו את בקשת הערוצים המסחריים בעניין הזה; את התנגדות
היוצרים שמענו; הסכמה מהרשות השנייה שמענו; והתייחסות של נציגת משרד האוצר,
שאומרת שיש פה פגיעה מסוימת ביוצרים בתחום הטלוויזיה, בוודאי לא ביוצרים
בתחום הקולנוע.

חברי הכנסת, דעתי נוחה להסכים לבקשה. אעשה את זה רק בהסכמה מלאה.

עודד פורר (ישראל ביתנו):

תחזור שוב על ההצעה, בבקשה.

היו"ר יואב קיש:

אמרו ערוצי הטלוויזיה, הרי הייתה כוונה מלכתחילה להוריד להם את המחויבות של
השקעה בקולנוע ב-50% ולהשיג לזה מימון ממשלתי כדי שההשקעה לא תיפגע. המהלך
הזה לא צלח. לכן העלו הערוצים בקשה, שלפחות אותם 2 מיליון שקלים נוספים
יוכרו להם כחלק מהתחייבותם לסוגה עילית. היום 50% מוכר כבר, 2 מיליון שקלים
מוכרים. רוצים שעוד 2 מיליון שקלים יוכרו להם. בעיניי זו דרישה לגיטימית.

עכשיו זה שיחה רק בין חברי הכנסת. מיצינו את הדיון.

עודד פורר (ישראל ביתנו):

ככל שהשוק הזה נפתח יותר, הוא שוק מסחרי, הוא שוק פתוח וחופשי, אי אפשר
להחיל עליהם חובות בכלל לשוק אחר ולהגיד להם: עכשיו אתם אחראים גם על השוק
הזה. אני רוצה מהם אחריות בשוק הזה, לא בשוק אחר. אני מקבל את ההצעה הזאת.

היו"ר יואב קיש:

איתן כבל ואני עוד נתייעץ. נכריע בזה אחרי ההפסקה. תודה על התמיכה ברעיון.
נערוך התייעצות אחרי ההפסקה ואז נביא את זה להצבעה, אם תהיה הסכמה. אם יש
הסכמה בין חברי הכנסת – אצביע.

איתן כבל (המחנה הציוני):

מה הבעיה, אתי בנדלר?

אתי בנדלר:

ביקשתי, דווקא לאור ההערות שהועלו כאן בהליך החקיקה, והיושב-ראש אמר שהוא
לא יערוך הצבעות היום, פרט לעניין הנקודתי שעלה קודם.

היו"ר יואב קיש:

אבהיר את דבריי. אין בכוונתי לערוך הצבעות על נושאים שאין בהם הסכמה מלאה.
הערתך טובה כי אמרתי משהו קודם ואני רוצה לתקן כדי שדבריי יובהרו. במידה
ויש הסכמה בין חברי הכנסת, אערוך הצבעה ונמשיך הלאה. אם לא תהיה הסכמה,
נחכה לנוסח המסודר ואז נחליט איך אנחנו מצביעים עליו. ברגע שתהיה הסכמה
בהחלט אני כן מתכוון להתקדם.

עודד פורר (ישראל ביתנו):

הכוונה היא שתכניסי את זה לנוסח המסודר. הרי אם לא נרצה זה לא ייכנס לפה.

היו"ר יואב קיש:

יש פה שילוב. שלא ישתמע מדבריי כאילו הסכמתי עם ההערות הקודמות לגבי
ההצבעות שהיו פה. חשוב לי להצביע, אבל אני מקבל את ההערה, שאעשה את זה רק
כאשר יש הסכמה.

סיימנו את הנושאים. לדעתי, פרט לנושא על ערוץ זעיר שנמצא בתוך הרשות
השנייה, שלגבי זה אנחנו צריכים לעבור על החוק, מיצינו את כל הנושאים שהיו
לדיון.

נעבור בבקשה להתייחסות להצעת חוק הרשות השנייה.

יפעת בן חי שגב:

אני רוצה להזכיר לאדוני היושב-ראש שאתמול זרקת לי כפפה- -

היו"ר יואב קיש:

נכון. הייתה לי הרגשה ששכחתי משהו.

יפעת בן חי שגב:

- -והיה פה ניסיון להרים אותה. אני רוצה להציע כדלהלן, ואבהיר גם את הרקע
לדברים. כפי שהסברתי אתמול, מדינת ישראל מקצה כ-5 מיליון שקלים לעידוד
היצירה הטלוויזיונית בשפה האמהרית והטיגרינית. הכספים הללו מחולקים על פי
מבחני תמיכות, בכפוף לחוק התמיכות וכל התקנות שנובעות ממנו. נכון להיום,
כפי שעמדתי על זה אתמול, התנאי לקבלת תמיכה בכללים הקיימים הוא שאותה יצירה
נתמכת תשודר בערוץ שמשדר בשפה האתיופית, כלומר אותו ערוץ שניתן למנויי
"הוט" ו"יס" בתשלום.

היו"ר יואב קיש:

ב"יס" זה כבר לא בתשלום, זה בחבילת הבסיס.

יפעת בן חי שגב:

בתשלום, בגלל שכדי להיות ב"יס" צריך לשלם. הוא לא ניתן לכלל הציבור.

עמדתי על הבעייתיות בכך שלמעשה – אתה לא אהבת את הביטוי – אנחנו מייצרים פה
סגרגציה תרבותית ואתנית ולמעשה לא משיגים את התכלית היסודית שבבסיס
התמיכות, שהיא קירוב התרבויות והטמעה שלהן בחברה הישראלית.

לכן אני מציעה היום שייעשה תיקון קל ביותר, שיאמר שהתמיכות יינתנו לכל
יצירה בשפה האמהרית והטיגרינית שתשודר בטלוויזיה הישראלית, ולא בהכרח בערוץ
שמשדר בשפה האמהרית והטיגרינית.

אתי בנדלר:

איפה זה מעוגן?

יפעת בן חי שגב:

זה מעוגן בסעיף 6ו2 בחוק התקשורת.

היו"ר יואב קיש:

בעצם השינוי היחיד, אם הבנתי נכון, שכרגע מדובר רק על יצירה שמשודרת בכבלים
ובלוויין ואת רוצה לפתוח את זה?

איתמר חרמון:

לא. כרגע זה אפשרי רק בערוץ שעומד בקריטריונים מסוימים מאוד ויש רק ערוץ
אחד בישראל שעומד בקריטריונים האלה, שהוא הערוץ האתיופי.

היו"ר יואב קיש:

מי הבעלים שלו? השאלה אם הוא לא יגיד: סליחה, עכשיו אתם פותחים לי למקומות
אחרים ואני צריך את זה להפקות שלי.

מיכל רפאלי כדורי:

הוא יכול להגיד.

רעיה עדני:

לתפיסתנו, זה כסף שצריך להיות מחולק ולשרת את המטרה שלו, כלומר להפקות בשפה
האמהרית והטיגרינית, שיצפו בהם כמה שיותר אנשים.

היו"ר יואב קיש:

כלומר, ההתנגדות היחידה, לתפיסתכם, יכולה לנבוע ממישהו שאומר: כיום הכול
אצלי.

איתמר חרמון:

נכון שהכול משודר אצלו אבל לא כל ההפקות הן שלו. חלק מן ההפקות חיצוניות
והן אכן משודרות בערוץ.

רעיה עדני:

נגיד גם שהערוץ הזה זוכה לחשיפה נמוכה מאוד, בלי להיכנס לנתונים מדויקים.

היו"ר יואב קיש:

השאלה אם זה מחייב שידור בשפה האמהרית, למשל.

רעיה עדני:

זה מחייב שידור בשפה האמהרית והטיגרינית.

היו"ר יואב קיש:

אז ממילא מי שלא מבין את השפה האמהרית או הטיגרינית לא צופה, אבל הוא יכול
להיחשף להפקות בערוצים האחרים.

רעיה עדני:

היכן שיבחרו לשדר את זה, עם חשיפה גדולה ככל הניתן לכמה שיותר אנשים. זו
המטרה.

יפעת בן חי שגב:

אוסיף ואומר שבין היצירות יש יצירות טובות מאוד שעומדות בכל סטנדרט, לרבות
סטנדרטים בין-לאומיים. אין שום סיבה שהם לא ישודרו בערוצים אחרים.

יוליה שמאלוב ברקוביץ:

מה אתם מציעים? שהערוצים האחרים יקבלו את הכסף?

איתמר חרמון:

לא. הכסף הולך להפקה.

יוליה שמאלוב ברקוביץ:

שייקנו את זמן השידור שלהם?

איתמר חרמון:

בדיוק, הם יתנו זמן שידור, ולא בתשלום.

יפעת בן חי שגב:

לא בקנייה. רק אם הם ירצו.

יוליה שמאלוב ברקוביץ:

ואם הם לא ירצו?

יפעת בן חי שגב:

אז לא ירצו. גם היום הם לא משדרים ממילא, אז מה זה משנה?

היו"ר יואב קיש:

אני מבין את העניין. בסעיף 6ו2, סעיף קטן (א) מגדיר את התמיכה, ואילו סעיף
קטן (ב) קובע שזה ישודר אך ורק בערוץ שמשדרת בשפה האמהרית או הטיגרינית. זה
מצמצם לאותו ערוץ אחד. אתם אומרים: בואו נבטל את זה. מציעים שייאמר:
"שישודר בטלוויזיה". אז אם יהיה ערוץ כזה או אחר שרוצה לשדר, אהלן וסהלן,
כפי שאומרים.

יוליה שמאלוב ברקוביץ:

יש לי הערה בנושא. אני לא יודעת, יכול להיות שזה כבר לא כך, אני זוכרת
מהיותי במקום הזה שיש ערוץ אמהרי אחד. יש לי תחושה שאם לוקחים לו את ה-5
מיליון שקל האלה הוא פשוט לא יתקיים.

קריאה:

זה לא כסף שלו.

יוליה שמאלוב ברקוביץ:

אם הם לא נמצאים פה- - -

היו"ר יואב קיש:

אני מצטער להגיד שאני רוצה לקבל החלטה- - -

יפעת בן חי שגב:

מדובר בערוץ פרטי. כאן מדובר על כספי ציבור.

היו"ר יואב קיש:

הדבר היחיד שמפריע לי הוא שלצערי אין פה נציג של הערוץ.

יונתן בייסקי:

אנחנו לא פוגעים בו, אדוני היושב-ראש. הוא יוכל להמשיך לשדר את ההפקות
האלה.

יוליה שמאלוב ברקוביץ:

שיהיה פה ויתייחס.

היו"ר יואב קיש:

אבל בלי שאני שומע אותו- - -

יונתן בייסקי:

זה גם לא כסף שלו. מי שמתמודד על התקציבים האלה זה המפיקים.

אתי בנדלר:

אתם לא חושבים שראוי היה לשמוע את עמדתו? אני לא יודעת, יכול להיות שזה
יפגע בו ויכול להיות שלא יפגע בו.

יונתן בייסקי:

בקהילה האתיופית נאמר במפורש- - -

רעיה עדני:

אנחנו חושבים שראוי שכסף ציבורי יהיה מחולק בצורה- - -

היו"ר יואב קיש:

בסדר, זו העמדה שלכם.

אתי בנדלר:

אם היינו מקבלים את זה מראש היינו דואגים להזמין את נציגי הערוץ הזה לכאן.

היו"ר יואב קיש:

השאלה אם לא ראוי שנשמע את עמדת הערוץ.

יונתן בייסקי:

אני לא רואה איפה יש כאן פגיעה בערוץ.

אתי בנדלר:

אני לא יודעת.

היו"ר יואב קיש:

לפחות נשמע את עמדתו. הכול בסדר, באופן עקרוני אני מסכים, ואני חושב שחברי
הכנסת איתי, חושבים שמה שאתם אומרים נשמע הגיוני. הבעיה שלי היא עם מה
שאומרת היועצת המשפטית לוועדה. היא אומרת: הכול בסדר אבל מן הראוי לפחות
שנשמע את עמדתו. אני לא אומר שנסכים איתה, אבל לפחות נשמע. בעניין הזה אני
באותו "מלכוד" כפי שהייתי קודם, שאני לא רוצה להיות בסיטואציה שאני עושה את
ההליך לא באמת בצורה שלמה ושכל הגורמים הרלוונטיים אמרו את דעתם, כפי
שהקפדנו עד עכשיו הקפד היטב, שכל אחד שנוגע בו החוק אמר את דעתו בצורה הכי
מפורטת ומלאה. לכן אני מרגיש לא נוח, למרות שאני נוטה להסכים אתכם, ללכת
לסיטואציה הזאת.

אני שואל את עצמי איך אני יכול במסגרת לוחות הזמנים כן איכשהו לקדם את
העניין זה.

אתי בנדלר:

אני חושבת על איזו דרך, אבל אני רוצה להבין את ההצעה. מדובר על תיקון סעיף
6ו2 רבא לחוק התקשורת (בזק ושידורים), שבו בסעיף קטן (ב) ייאמר: "המועצה
תחלק את כספי התמיכה לצורך מימון הפקות מקומיות שישודרו בשידור ראשוני
בשידורי הטלוויזיה המשודרים לפי כל חוק לציבור בישראל", ואז נאמר: "מבלי
שהמשדר יקבל תמורה בגין השידור". מה הכוונה?

איתמר חרמון:

נתקלנו בתופעה, שבה המשדרים, שזה כל בעלי הרישיונות, לצורך העניין, דרשו
כסף, כלומר ההפקה חייבת להיות משודרת. באיזשהו מקום הם מחזיקים את היוצר
כמעין בן ערובה, כי הוא חייב פלטפורמה. אמרו לו: "אם אתה רוצה לשדר, תשלם".
אנחנו רוצים למנוע את האפשרות הזאת.

אתי בנדלר:

אבל אתה לא מחייב אותם לשדר. הם ימשיכו כך, הם יגידו: "אתם לא נותנים כסף?
הכול בסדר, לא משדרים".

יונתן בייסקי:

אז במקרה הכי גרוע המצב הקיים יישמר.

אתי בנדלר:

לא, אבל אתה מוריד את האלטרנטיבה.

יונתן בייסקי:

לא, האלטרנטיבה נותרת. הוא יוכל לשדר.

רעיה עדני:

אסביר את זה מן הזווית הכלכלית. אנחנו נותנים כסף להפקות. היום האבסורד
הנוצר הוא שחלק מן הכסף הזה הולך לתשלום על השידור. זאת לא הייתה הכוונה של
החוק. לכן אנחנו רוצים לאסור את זה במפורש.

אתי בנדלר:

אני רוצה להבין את התהליך. הרי אתם קודם נותנים את כספי התמיכה ורק אז הם
עושים את ההפקה. רק אחרי שיש את היצירה מוכנה פונים לגופי השידור. נכון?

איתמר חרמון:

בעיקרון, זה הליך מורכב. מצד אחד, נכון מה שאת אומרת, אבל מצד שני, גם החוק
קובע שצריך להתחשב בשעת השידור. הוא צריך להתחייב שזה ישודר, הוא צריך
לפרט.

אתי בנדלר:

איך הוא יוכל להתחייב שזה ישודר אם עדיין אין לו יצירה? הוא יפנה מראש אל
גוף שידור שיתחייב לשדר את היצירה שלו, בלי שהוא יודע איזו יצירה זאת, ולא
יגבה תשלום?

איתמר חרמון:

בקשת התמיכה מגיעה כבר עם איזשהו פירוט על היצירה.

יפעת בן חי שגב:

יש פיצ'רים.

אתי בנדלר:

בסדר, אני מבינה. השאלה אם החומר הראשוני הזה שהיוצר מגיש לכם כדי לקבל את
התמיכה מספיק גם כלפי גוף השידור, שאותו גוף שידור יתחייב לשדר את זה ולא
לגבות כסף.

יפעת בן חי שגב:

אם הוא מספיק כדי לקבל תמיכה, הוא מספיק גם לגוף השידור. התשובה היא כן.

יונתן בייסקי:

אנחנו מקבלים תסריטים מלאים.

אתי בנדלר:

אפשר לשמוע הערות של גופי שידור? יכול להיות שזו הצעה נפלאה אבל אני לא
מבינה אותה.

איתן כבל (המחנה הציוני):

אתי בנדלר, את תמיד אומרת שאם לא הוזמן הגורם הרלוונטי – יכול להיות שכולנו
נסכים שזה הדבר הכי טוב עלי אדמות ובסוף יתברר ששמענו דברים רק מצד אחד.

יפעת בן חי שגב:

נתבקשתי להרים כפפה ולהביא הצעה כדי לתקן עיוות.

היו"ר יואב קיש:

אף אחד לא בא בטענות. אני שואל אותך, היועצת המשפטית לוועדה, מבחינת ההליך,
מכיוון שלא מיצינו את הדיון כי חסר לנו הגורם הרלוונטי, ומכיוון שתהיה עוד
ישיבת ועדה בכל מקרה לקראת סוף החקיקה, השאלה אם נוכל לקיים דיון על הסעיף
הזה ביחד עם אותו גורם ואז לשמוע ולהחליט. האם זה נראה לך הגיוני?

אתי בנדלר:

אם זה יהיה הדבר היחיד שיעלה...

היו"ר יואב קיש:

זה הדבר היחיד. הוא הגיע אחרון בלוח הזמנים, נתקלנו בו ביום שני בוועדה,
נושא שנראה חשוב. יש פה ניצול נכון יותר של כספי ציבור, והמשרדים תומכים.
אני בעד. זה דבר שאני משאיר פתוח. נערוך את הדיון בו עם הנציג הרלוונטי, אם
את מסכימה. אם לא, אז לא.

אתי בנדלר:

בסדר גמור. אכניס את זה כבר בנוסח שיופץ ואכתוב את זה כהצעת יושב-ראש
הוועדה כדי שזה יופיע בנוסח, כדי שכולם יוכלו לראות אותו.

יונתן בייסקי:

אני מציע שהצוות המקצועי של הוועדה יזמן לא רק את מפיק הערוץ אלא גם את
היוצרים.

היו"ר יואב קיש:

נכון, אתה צודק במאה אחוז.

מיכל רפאלי כדורי:

הייתה פה יוצרת ודיברה על כך.

היו"ר יואב קיש:

לפני שאנחנו עוברים להצעת החוק יש לנו עוד 5 דקות לפני ההפסקה. נזכרתי בעוד
נושא שלא הושלם, למרות שהוא בטיוטות, והוא נושא הקיבולת (capacity) ,
שהגדרנו כשיקול השר. למה לא הזכרתם לי כששאלתי אם מיצינו את כל הנושאים?

מיכל רפאלי כדורי:

כי אני סומכת עליך. אמרו לי שמילה שלך היא מילה.

היו"ר יואב קיש:

אני רוצה לראות את הנוסח. אם לא, אלך עם הנוסח שאני הצעתי. יש לנו גם את
נציגת "הוט" שרוצה להתייחס. בבקשה.

מיכל פליישר:

לגבי נושא הקיבולת שעלה פה בדיון אתמול, אני מבקשת לחדד.

היו"ר יואב קיש:

הנוסח שהופץ עכשיו לא רלוונטי. סליחה שאני עוצר אותך. הנוסח הזה מתייחס
לזמנים. הזמנים לא מעניינים אותי, אני לא מתייחס לזמנים. אני בסך הכול
מוסיף שיקול נוסף לשיקול הדעת של השר, שמדבר על כך שיתחשב בנושא הקיבולת
בלוויין, כי הפרדנו בהתייחסות בין הכבלים ובין הלוויין. תיכף נשמע את
"הוט". אבל זה כל מה שביקשתי. איך מזה נוצר 3 שנים ולשנות שידורים ארציים?
מאיפה זה נולד?

זיו גלעדי:

כי הטענה הייתה שהלוויין לא באוויר למשך 3 השנים הקרובות.

איתמר חרמון:

"יס" ביקשו מלכתחילה רק 3 שנים.

היו"ר יואב קיש:

חברים, אני לא מתייחס לזמנים.

מיכל רפאלי כדורי:

יש לנו עד "עמוס 8".

היו"ר יואב קיש:

אי אפשר לדעת. הרי היום סגרתי דיון שבו נאמר שתעשיית החלל הישראלית הולכת
להתרסק. בגלל זה לא ראוי לדבר על זמנים. ביקשתי דבר אחד להוסיף לשיקול הדעת
של השר. אני מבין את החשש של "יס". אני לא הולך לקבוע לשר מה להחליט, אבל
בין השיקולים שהוא לוקח בחשבון הוא ייקח בחשבון את נושא הקיבולת הקיימת
ל"יס" באותה נקודת זמן.

מיכל רפאלי כדורי:

אני חושבת שצריך להוסיף: "לרבות סוגיות שקשורות בלוויינים עתידיים".

היו"ר יואב קיש:

זה לא הוראת שעה, זה חוק קבוע.

עודד פורר (ישראל ביתנו):

יהיה לו שיקול דעת גם בהקשר של לוויינים עתידיים וגם בהקשר של לוויינים
שאינם עתידיים.

היו"ר יואב קיש:

לגבי "יס" – זה המקום שאליו אנחנו הולכים.

לגבי "הוט" – בואו נשמע אתכם כי לא שמענו עד עכשיו.

עודד פורר (ישראל ביתנו):

ל"יס" עדיף שלא יהיה מוגבל. אני לא מצליח להבין את הטיעון.

מיכל רפאלי כדורי:

עדיף לי שזה יהיה מנדטורי לגבי 3 השנים הקרובות.

היו"ר יואב קיש:

אין מנדטורית. זה לשיקול דעת השר.

עודד פורר (ישראל ביתנו):

ואם יצליחו לשלוח מחר שלושה לוויינים?

היו"ר יואב קיש:

אני לא קובע לשר. אני מוסיף לו שיקול במסגרת מערכת השיקולים שלו.

מיכל פליישר:

אשמח אם משרדי הממשלה, ובפרט משרד התקשורת, יתנו את הדעת.

יש שני סוגי רישיון בעולם הטלוויזיה הרב-ערוצית: רישיון טלוויזיה בלוויין
ורישיון טלוויזיה בכבלים, שתי טכנולוגיות שונות. יש עוד כמה ספקי טלוויזיה
רב-ערוצית, כמו "סלקום טי-וי", "פרטנר טי-וי", בלי רישיון. אני לא יודעת מה
זה אומר שיש שירותי תקשורת ללא רישיון במדינת ישראל.

מיכל רפאלי כדורי:

זה אפליה.

היו"ר יואב קיש:

אני מבקש לא להפריע לה. עכשיו היא בזכות דיבור ואשמור על זכות הדיבור שלה.
בבקשה.

מיכל פליישר:

אחדד את הנקודה. יש שחקני תקשורת שעובדים ללא רישיון תקשורת, ללא פיקוח.
המשמעות של זה בעייתית גם ברמה של אפליה רגולטורית, גם ביום-יום, גם
בעיוותים רגולטוריים שנוצרים, גם בסיטואציות של תחרות בלתי שוויונית, כמובן
פגיעה ביצירה – נושאים דרמטיים ביותר. כמובן חשבנו שבוועדה שדנה בעולמות
השידורים זה יעלה לדיון. חשבנו שאם לא כאן אז בחוק ההסדרים. הפתעה לחברים:
זה גם לא מופיע בחוק ההסדרים. יש היום יותר מ-200,000 מנויים של טלוויזיה
רב-ערוצית ב"סלקום" וב"פרטנר".

מיכל רפאלי כדורי:

ועוד 100,000 ב"נטפליקס" ועוד 100,000 בתחנות רוסיות.

מיכל פליישר:

וכולי וכולי, ורגולציה יש עלינו. הרגולציה מכבידה ביותר, ופה יש רגולציה
ספציפית שעוסקת בנושא של- - -

היו"ר יואב קיש:

יש לי שאלה. בחוק ההסדרים יש התייחסות לרגולציה בכבלים ובלוויין?

קריאה:

לא, אין על הערוצים החדשים.

היו"ר יואב קיש:

לא על החדשים. שאלתי לגבי הכבלים והלוויין. יש כוונה לעשות הקלת רגולציה?

מיכל פליישר:

לא משהו שאפשר להחזיק אותו. פה "רצו" סכומים. לא משהו שאני יכולה לכמת
באיזשהו סכום. כתוב שבעתיד המועצה תמחשב.

מיכל רפאלי כדורי:

שקודם נראה את זה בעיניים.

מיכל פליישר:

בקיצור: לא.

ביקשנו את רשות הדיבור בנושא הקיבולת. ל"סלקום" ו"פרטנר" אין בעיה של
קיבולת כי הם משדרים על גבי האינטרנט, על גבי תשתית של אחר, אבל לכבלים
וללוויין, לכל אחד יש את התשתית שלו. הטופולוגיה שונה בתכלית, זה נכון.
ללוויין יש בעיה מיידית כיום. לנו אין בעיה מיידית, יש לנו עוד 4–5 ערוצים,
אבל כן צריך להבין את מבנה התשתית שלנו. לנו יש תשתית אחת שמשרתת שלושה
סוגי שירותים: אינטרנט, שידורי טלוויזיה וטלפון. עולם האינטרנט, עם
הקיבולות ההולכות וגדלות שלו, זה אותה תשתית ואותם תדרים ואותה קיבולת
ואנחנו מנהלים את המשאב הזה, מחלקים בין השירותים השונים, מקצים תדרים,
מקצים עלויות, מקצים משאבים. עולם השידורים הוא לא בלתי מוגבל. אגב, מבחינה
טכנולוגית, גם הלוויין יכול להיות אולי בלתי מוגבל, הכול תלוי בהשקעה.

מיכל רפאלי כדורי:

לא. לא. לא.

היו"ר יואב קיש:

מיכל רפאלי כדורי מ"יס", תני לה לדבר. עד היום היא לא הייתה בוועדה. אני
מבקש לא להפריע לה.

מיכל רפאלי כדורי:

אבל היא לא יכולה להגיד דברים לא נכונים.

היו"ר יואב קיש:

אחרי זה אתן לך להתייחס לדברים שלה.

מיכל פליישר:

אני אומרת שתמיד מגבלה, או אי-מגבלה, הן עניין טכנולוגי. יש משהו מעצבן
אצלנו, אגב, בחטיבת ההנדסה. אני שואלת אותם: "אפשר או אי אפשר?" הם אומרים:
"הכול אפשר." אז כנראה שתמיד אפשר להרחיב ולהשקיע וכולי, אבל צריך להבין
שבעולם השידורים, ככל שמוסיפים ערוצים נתפס רוחב פס, כל ערוץ תופס רוחב פס,
והקיבולת מוגבלת.

אנחנו אומרים בעניין הזה שמה שקורה היום – אנחנו לא יודעים מה יהיה בעוד 5
שנים, בעוד 10 שנים, מה יהיו הצרכים של עולם האינטרנט. אגב, בעולם האינטרנט
אנחנו משקיעים ומגדילים את רוחב הפס לטובת שידור ה-OTT על ידי שחקנים
מתחרים, אז יש פה גם כן מעגל שקשור לתחרות.

בשורה התחתונה, אני לא רואה שום הבדל בינינו ובין הלוויין, רק מהבחינה שהשר
ישקול, כאשר הוא קובע שאנחנו חייבים להעביר ערוצים, שיקולי קיבולת. יכול
להיות ששיקולי הקיבולת בלוויין ובכבלים בנקודת זמן מסוימת יהיו שונים
ושהתוצאה תהיה שאותנו יחייבו ואותם לא יחייבו.

מר שמילה, אני שמחה שנכנסת כי באמת ביקשתי את הקשב של משרד התקשורת. הסברתי
את העולם של הרשת שלנו, כולל את ההקצאה של הקיבולת לאינטרנט, טלפון ושידורי
טלוויזיה, והמגבלות שיש לנו ברמות האלה. ביקשנו שיהיה שיקול דעת של השר
באותו נוסח – לא הנוסח של 3 השנים, אלא הנוסח הפשוט, שאומר: "בכפוף לשיקול
הדעת של השר בנושא קיבולת", שזה יהיה שוויוני. שיקול הדעת יכול להיות שונה
לגופו של עניין.

היו"ר יואב קיש:

תודה. התייחסות של "יס", בקצרה. לא להיכנס עכשיו לוויכוח בין הפלטפורמות.

מיכל רפאלי כדורי:

משום שהתמזל מזלנו ואותו יושב-ראש ועדה נכבד הוא גם יושב-ראש ועדת החלל,
שאת הודעתו לעיתונות היום אנחנו בוחנים מהבוקר עד הערב, האם אנחנו צריכים
להודיע לבורסה או לא צריכים להודיע לה, היא מטרידה מאוד- - -

היו"ר יואב קיש:

אני מצטער שהכנסתי אתכם לפינה הזאת.

מיכל רפאלי כדורי:

תאמין לי, רק בזה אני מתעסקת. היא מטרידה מאוד. אז מי כמוך יודע כמה מילים
כלליות לא יספיקו לי. בוודאי עיני לא צרה בחברתי, ואנחנו גם לא תאומות,
קוראים לנו באותו שם פרטי אבל הפלטפורמות שלנו שונות, ויש דברים שמותר להם,
כמו "טריפל", ואסורים לנו. אם יהיה כתוב אותו מלל לגבינו ולגביהם, לא עשיתי
כלום משום שהשר יסתכל עלינו באותו אופן.

אנחנו לא בעלי תשתית. אנחנו שוכרים תשתית מ"עמוס". הסברנו לך את הדברים
האלה. צריך לחדד את ההבחנה.

היו"ר יואב קיש:

אני מודה לכן על הדברים שלכן. אני יכול להגיד דבר אחד, ובזה אני מניח שתהיה
הסכמה: לכל אחד מן הגופים העסקיים שנמצאים פה יש, בהגדרה, בעיה בתשתית, מי
חמור יותר ומי חמור פחות, והשקעות שנובעות ממנה. זה ברור על פניו. אני עושה
הבחנה – והיא קיימת גם בחוק, את זה לא חבר הכנסת קיש עושה – בין תשתית
שמוגדרת כתשתית גם בחוק של "הוט" לבין הלוויין שאינו מוגדר כך לפי החוק.
לכן אני אומר לנציגת "הוט" כן לעשות הפרדה. הדברים שלך נאמרו לפרוטוקול,
שמע אותם גם מנכ"ל משרד התקשורת. אפילו סביב הרצון הפשוט שלי להבהיר שבין
יתר השיקולים יילקח בחשבון גם שיקול התשתית של הלוויין, גם על זה אני פתאום
מקבל נוסחים שלא להם הייתה כוונתי.

יפעת בן חי שגב:

אני גם מבקשת להעיר בעניין הזה, כי אנחנו הרגולטור של הסדר התשלום הזה. אני
מבקשת שהיועץ המשפטי של המועצה לשידורי כבלים ולוויין יגיד את עמדתו.

היו"ר יואב קיש:

כן, בבקשה.

איתמר חרמון:

אני עורך דין מן המועצה לכבלים ולוויין. נכון שחוק התקשורת מבחין בין
הכבלים ובין הלוויין. הסיבות הן של חקיקה. אני לא חושב שהן נובעות מהבדלי
התשתית. על חברת "הוט" יש חובה להעביר "כל ערוץ המשודר לפי כל חוק לציבור
בישראל והניתן לקליטה מן האוויר". אם עכשיו פותחים פתח לערוצים נוספים,
ייצא פה מצב שבעוד שעל "הוט" תהיה חובה להעביר את הערוצים האלה בכל מקרה,
החובה לא תחול על "יס" אם יהיה את עניין הקיבולת.

היו"ר יואב קיש:

עשית פה תרגום שגוי לחלוטין. אגיד לך למה: החובה לא השתנתה. לא נגעתי במהות
בכלום. זה הנקודה.

איתמר חרמון:

התוצאה עלולה להיות שלמשל ערוץ מסחרי חדש שיעלה ברשות השנייה, ערוץ גדול- -
-

מיכל רפאלי כדורי:

איתמר חרמון, מה אתה רוצה? אני מנסה להבין.

היו"ר יואב קיש:

המפוקחים לא מנהלים כרגע דיון עם הרגולטור.

איתמר חרמון:

נניח ערוץ מסחרי חדש שיבוא לרשות השנייה ויבקש להיות ערוץ גדול, ייקח על
עצמו את כל החובות- - -

היו"ר יואב קיש:

איך גדול? גדול – זה לפי הכנסות.

איתמר חרמון:

ייקח על עצמו את כל החובות. "הוט" תהיה חייבת לשדר ולעומת זה ב"יס" השר
יוכל לשקול שיקולי קיבולת. לכן אנחנו סבורים שאם מכניסים את העניין הזה –
אנחנו לא בטוחים שצריך להכניס אותו- - -

היו"ר יואב קיש:

אני מדבר רק על הזעירים. אם זה עוזר לך להגדיר.

איתמר חרמון:

אני אומר שאם מכניסים את העניין הזה, צריכה להיות הדדיות בין "הוט" ו"יס".

מיכל רפאלי כדורי:

לא שמעתי על כך שדיברת- - -

היו"ר יואב קיש:

סליחה, אני לא מקבל את הדעה של הרגולטור בעניין הזה.

אבי שמידט:

אדוני יושב-ראש הוועדה, אני מבקש להביע את דעתי. עם כל הכבוד, השר לא
מעוניין להכניס את הסעיף הזה בשלב הזה. הוא חושב שאין מקומו כאן. זה נמצא
בתוך מרחב השיקולים של השר גם כיום.

מיכל רפאלי כדורי:

הוא לא נמצא.

אבי שמידט:

בדיוק בשל הסיבות האלה, כי זה מפלה בין גופים וזה מחיל אולי חובת התייחסות
מוגברת כלפי פלטפורמה אחת בעוד הפלטפורמה השנייה נשארת בלי חובת התייחסות
מוגברת. זה יוצר בעייתיות. שמענו את זה גם מהיועצים המשפטיים.

היו"ר יואב קיש:

הבנתי. נחליט אחרי ההפסקה. אנחנו יוצאים להפסקה. נתכנס בשעה 21:00 בחזרה.
תודה.

(הישיבה נפסקה בשעה 20:40 ונתחדשה בשעה 21:00.)

היו"ר יואב קיש:

מכיוון שכל חברי הכנסת נוכחים, ומי שלא רוצה להיות בדיון אני לא יכול
להכריח אותו, אני מחדש את הישיבה. נציגי המשרדים, לצערי, עוד לא חזרו.

לגבי סעיף הקיבולת ב"יס" ו"הוט" – סיימנו לדון בנושא. הבנתי שגם השר לא
מאושר מהעניין, אבל זה עדיין יישאר להחלטת חברי הכנסת. בעניין הזה נשמע את
המלצת השר אבל ההחלטה שלנו היא שתקבע ותתפוס. לכן אני ממליץ, ואני מבקש
להכין את הנוסח להצבעה של הסעיף שאומר כדלהלן: "במסגרת שיקולי השר, בנושא
חובת המעבר לתחום הלוויין בלבד, תתווסף התייחסות, שהשר, בין יתר השיקולים,
ישקול גם את נושא יכולת הקיבולת של הלוויין". זהו.

איתמר חרמון:

רק לגבי ערוצים זעירים. רק סעיף 4. סעיף 5 לא קשור להליכים פה.

מודי שרפסקי:

זה אותו דבר מבחינת קיבולת.

היו"ר יואב קיש:

זה לא קשור. מדובר רק בערוצים חדשים שייכנסו.

איתמר חרמון:

אבל גם סעיף 4 מדבר על ערוצים חדשים, ערוצים מסחריים זעירים, ואילו סעיף 5
מדבר על ערוצים נוספים שיכולים להתווסף דרך מועצת הכבלים והלוויין.

היו"ר יואב קיש:

מכיוון שעשינו שינוי רק בנושא הערוצים הזעירים אני לא מתכוון עכשיו להשפיע
על מה שהיה קיים. אני מקבל את ההערה של מועצת הכבלים והלוויין. מדובר על
סעיף 4 ולשם נוסיף את ההתייחסות. בניגוד לדעת השר. חברי הכנסת יחליטו על
זה.

לאה ורון:

סעיף 6מט(4).

היו"ר יואב קיש:

אנחנו לא מצביעים על זה עכשיו אבל חברי הכנסת יחליטו על זה. זה העניין.

אתי בנדלר:

רק לגבי ערוצים זעירים חדשים שלא היו בעלי רישיון בעבר.

זיו גלעדי:

המונח "זעירים" מיותר כי ברגע שמצטרף ערוץ, בהגדרה, ביום הראשון הוא זעיר.

אתי בנדלר:

לא, מדובר רק לגבי ערוץ זעיר שלא היה בעל רישיון משדר ערוץ ייעודי לפני כן.

היו"ר יואב קיש:

בזה סיימנו את נושא הקיבולת והלוויין.

אני עובר לנושא השני שהיינו בו לפני הכרעה: בקשת הערוצים ש-100% מן ההשקעה
בקולנוע ייחשבו להם כהשקעה בסוגה עילית. כרגע 50% הוגדרו כסוגה עילית בחוק.
אמרתי שרצינו לבטל להם את זה, להוריד להם את ה-50%, אולם לא הצלחנו. בסופו
של דבר ניהלנו פה דיונים גם מול היוצרים. חברי הכנסת הגיעו להסכמה שנעלה את
זה מ-50% ל-75%. מדובר בשינוי של המספר "50%" ל-"75%", זה השינוי היחיד
שיהיה, וזה הכרה של ההשקעה בקולנוע כסוגה עילית כהגדרתו בחוק.

מי בעד? ירים את ידו. מי נגד?

הצבעה

בעד – 3

נגד – אין

נמנעים – אין

ההצעה להכיר ב-75% מן ההשקעה של הערוצים בקולנוע כסוגה עילית, במקום 50%,
נתקבלה.

היו"ר יואב קיש:

ההצעה נתקבלה פה אחד.

איתן כבל (המחנה הציוני):

אני מבקש להגיש רביזיה על העניין הזה, כל עוד לא אראה את התמונה כולה.

אתי בנדלר:

אני כבר כותבת: "בקשה לדיון מחדש".

יוליה שמאלוב ברקוביץ:

על מה הצבעתם?

היו"ר יואב קיש:

הצבענו על חובת ההשקעה בקולנוע. אנחנו מעלים את זה מ-50% ל-75% לכל
הערוצים.

אבי שמידט:

השר הודיע על 50%.

היו"ר יואב קיש:

אז שיביא כסף. מה אתה רוצה?

אבי שמידט:

אתה הופך את כל ההחלטות של השר? נו, באמת.

היו"ר יואב קיש:

לגבי דמי רישיון השר אמר שהוא מוריד בחצי, בזה הוא יטפל, זה בסמכות שלו.
לגבי הקולנוע, הוא אמר שהוא רוצה להוריד בחצי. אמרתי: "סבבה, נא להביא
תקציב חלופי". זה היה מותנה בכך. התקציב לא הגיע. אז אני עוזר לערוצים
ומעלה להם ל-75% את החלק שמוכר כסוגה עילית. אני לא קובע את כל ה-100%.

אבי שמידט:

- - -

היו"ר יואב קיש:

ברגע שיביא השר תקציב, נתקן את זה בהתאם. תודה.

אני ממשיך הלאה לנושא – אנשי הערוצים הזעירים הייעודיים החדשים שהולכים
להיות ישבו פה בשקט עד כה ועכשיו הגיע זמנם. אנחנו לא דנים יותר בשום נושא
מלבד הנושא הזה, זה הנושא האחרון. נסיים אותו, ומבחינתי את הליכי הדיונים
סיימנו, פרט לסעיף שבו הצעת היושב-ראש נשארה פתוחה, לגבי הנושא של ערוץ
בשפה אמהרית וטיגרינית.

אתי בנדלר:

גם לגבי שיקול דעת השר לא הייתה הצבעה.

היו"ר יואב קיש:

יש עוד דברים שלא היו בהם הצבעות, אבל לא על הכול נצביע.

נגה רובינשטיין:

לא עוברים לדבר על הצעת חוק הרשות השנייה?

היו"ר יואב קיש:

כן, עוברים. הדיון בהצעת חוק הרשות השנייה מוגבל לנושא אחד: אילו סעיפים
חלים על ערוץ זעיר ואילו סעיפים לא חלים על ערוץ זעיר. זה הדיון.

נגה רובינשטיין:

אולי נידרש להסביר למה אנחנו חושבים שיש סעיפים שרלוונטיים, גם אם אתה חושב
שהם לא רלוונטיים, ואולי נשכנע אותך.

היו"ר יואב קיש:

טוב, זה בסדר.

מישהו רוצה להזכיר לנו באיזה סעיף היינו?

קריאה:

33ג רבתי.

זיו גלעדי:

אני מן הלשכה המשפטית במשרד התקשורת. אני מבקש לומר משהו לגבי המעבר לחוק
הרשות השנייה. הייתה הערה באחד הדיונים הקודמים על ידי בא-כוח של ערוץ 9,
לגבי הגדרת המונח "שידורים". אנחנו עובדים על הגדרה חדשה. יש באמת בעיה
במונח, אבל זה מונח רגיש מאוד. זה המונח שמסדיר את כל חובת הרישוי.

היו"ר יואב קיש:

רציתי להגיש רביזיה על ההחלטה הזאת בעקבות העבודה שלנו.

זיו גלעדי:

זה לגבי הטלגרף.

לגבי שידורים – נביא הצעה בשבוע הבא.

היו"ר יואב קיש:

למה בשבוע הבא? כעת אנחנו בסוף יום רביעי. מתי אקבל את זה? אני אומר לך:
לכל המאוחר ביום שני בבוקר.

זיו גלעדי:

אנחנו נהיה בימים ראשון ושני במשרד המשפטים במשך כל היום.

היו"ר יואב קיש:

אז שמישהו לא ילך למשרד המשפטים ויעשה את העבודה.

זיו גלעדי:

זה אותו מישהו...

היו"ר יואב קיש:

נציגת השר, שירלי שיף, טוען היועץ המשפטי של המשרד, שבגלל שהוא לא מספיק
להכין עד יום שני בבוקר, כי הוא במשרד המשפטים, את התיקון למילה "שידורים",
זה לא יהיה מוכן בזמן. אני לא מוכן להתעכב.

זיו גלעדי:

אנחנו לא יכולים להתחייב ליום שני בבוקר. יש חוק הסדרים ואני נמצא במשך
ימים שלמים במשרד המשפטים.

היו"ר יואב קיש:

אז לא תהיה במשרד המשפטים.

שירלי שיף:

אתה לא תהיה במשרד המשפטים, אתה תהיה פה.

היו"ר יואב קיש:

לוח הזמנים ברור מאוד. אני לא רוצה להסביר שוב לכולם את לוח הזמנים. הכוונה
היא שביום שני, או לכל המאוחר ביום שלישי הבא יועבר נוסח פנימי להתייחסות
המשרדים.

שירלי שיף:

מבחינתנו חוק של משרד התקשורת קודם למשרד המשפטים.

היו"ר יואב קיש:

אז הנושא הזה הוסדר. אני לא מוכן שזה יעכב אותנו בתהליך, זה הכול.

שירלי שיף:

ברור.

היו"ר יואב קיש:

תודה. מה הנושא השני?

זיו גלעדי:

הנושא השני הוא לגבי הטלגרף.

היו"ר יואב קיש:

לגבי הטלגרף – אני רוצה להגיש רביזיה, כי הסתבר שיש בהגדרה בעיה כלשהי. אנא
תפרט על מה מדובר.

זיו גלעדי:

נכון. אנחנו מדברים על סעיף 32(ב) בחוק הרשות השנייה. הסעיף היום קובע:
"מורשה לשידורים וכן בעל זיכיון להפעלת תחנת שידור חייבים ברישיון לפי
פקודת הטלגרף האלחוטי ואינם חייבים ברישיון לפי חוק התקשורת".

אנחנו מציעים להחליף את ההוראה הזאת באמירה: "אין בהוראות אלה כדי לגרוע
מהוראות פקודת הטלגרף האלחוטי". מי שחייב ברישיון לפי פקודת הטלגרף. למשל
תחנות רדיו אזוריות שמשדרות גלים אלקטרומגנטיים באוויר חייבות רישיון כזה,
ואילו תחנות טלוויזיה מסוימות שלא משדרות באוויר לא חייבות רישיון כזה.
אנחנו פשוט מבקשים לא לגרוע מן הפקודה, לא לכאן ולא לכאן.

היו"ר יואב קיש:

השאלה למה הם חייבים ברישיון בפקודה.

זיו גלעדי:

אנחנו מבטלים את האמירה שהם חייבים ברישיון לפי הפקודה אם הם לא עושים
פעולה שמצריכה רישוי כזה.

אתי בנדלר:

כדי שאכנס לעניינים, כי אני לא יודעת על מה אתה מדברים, עם כל הכבוד: מדובר
כאן בסעיף שאושר כבר שינוי לגביו?

זיו גלעדי:

כן.

אתי בנדלר:

אז צריך להגיש בקשה לדיון מחדש.

היו"ר יואב קיש:

אני אגיש בקשה לדיון מחדש.

אתי בנדלר:

היא תידון בישיבה אחרת. אי אפשר לעשות את זה כעת. צריך לכלול את זה בסדר
היום.

היו"ר יואב קיש:

תכניסו את זה לרביזיה, תעשו את זה בישיבה הבאה שתהיה לקראת הקריאה השנייה
והשלישית בנושא סעיף 32(ב) לחוק התקשורת, לפי התייחסות משרד התקשורת, שיפרט
ויעביר נוסח מסודר.

אתי בנדלר:

אני מבקשת לקבל את הנוסח המוצע.

היו"ר יואב קיש:

אנחנו ממשיכים. סעיף 33ג רבתי. מישהו רוצה להתייחס?

מירי נאור אליאס:

הסעיף לא רלוונטי פשוט. הוא מדבר על משהו שעבר ב-2011.

היו"ר יואב קיש:

מפריע לך אם נתייחס אליו או לא נתייחס אליו?

מירי נאור אליאס:

מדברים על אילו סעיפים לא יחולו על ערוצים זעירים.

אתי בנדלר:

אבל זה לא רלוונטי היום לאף אחד, מדברים על ההיסטוריה. תקשיבי לרגע, זו
טכניקה חקיקתית: יש בחוקים שונים הוראות שמתייחסות לתקופות שהסתיימו. אותן
הוראות, מאחר שהתקופות האלה הסתיימו, לא רלוונטיות לגבי אף אחד, אבל לא
מוחקים אותן כי מי שקורא את החוק צריך לדעת מה חל בתקופות מסוימות. אבל זה
לא רלוונטי היום לגבי אף אחד.

מירי נאור אליאס:

יש סעיפים נוספים שלא רלוונטיים.

היו"ר יואב קיש:

אז הם לא רלוונטיים.

מירי נאור אליאס:

אז השאלה היא האם לגבי כל מה שלא רלוונטי אנחנו אומרים שהוא לא רלוונטי
ולכן אין בעיה להשאיר אותו, או שאנחנו מציינים אותו והוא יורד.

היו"ר יואב קיש:

השאלה למה הוא לא רלוונטי. אם הוא לא רלוונטי לכולם בגלל שפג תוקפו, אין
צורך לדבר עליו.

מירי נאור אליאס:

אבל אין הרבה סעיפים כאלה.

היו"ר יואב קיש:

הנה, זה דוגמה למקרה אחד כזה. בואו מעכשיו נתעסק רק במה שכן רלוונטי ורוצים
להחריג אותו.

נחשון אקסלרד:

אתי בנדלר, אנחנו לא מדברים על מחיקה של סעיפים מהחוק. אף אחד לא חושב
שצריך למחוק מן החוק סעיפים. אנחנו מדברים רק על רלוונטיות של סעיפים
לערוצים זעירים, זה הכול.

מירי נאור אליאס:

הסעיף הספציפי הזה לא חל על הערוצים הזעירים.

אתי בנדלר:

הסעיף הזה לא רלוונטי היום לגבי אף בעל רישיון.

נחשון אקסלרד:

על זה אני מסכים אתך.

היו"ר יואב קיש:

אז לא צריך לציין שהוא לא רלוונטי לגביכם. הוא לא רלוונטי גם לגבי גופים
אחרים.

היו"ר יואב קיש:

סעיף 33ד.

מירי נאור אליאס:

בסעיף 33ד יש התייחסות למועצה, למתן רישיון לשידור טלוויזיה: "אלא אם כן
מצאה, ארבעה חודשים לפני מועד המעבר, כי מתקיים בו האמור ...". אצלנו נקבע
אחרת ולכן הסעיף הזה כבר לא רלוונטי.

היו"ר יואב קיש:

נכון, בזה היא צודקת. יש הגדרה אחרת לקבלת הרישיון לערוצים. אבל לא לערוץ
זעיר. אנחנו לא מדברים עליכם. לכם הוגדר נוהל אחר שגובר על ההוראות הללו.

אופיר ביתן:

סעיף 33ד מדבר על רישיון שתחילת תוקפו במועד המעבר. זה לא רלוונטי לכאן.

אתי בנדלר:

מועד המעבר זה הגדרה שהייתה.

היו"ר יואב קיש:

אז גם זה לא רלוונטי.

מירי נאור אליאס:

"מועד המעבר" הוא ביטוי שאולי ייעשה בו שימוש גם בהתייחסות לערוצים החדשים.

קריאה:

כרגע אין בו שימוש.

מירי נאור אליאס:

אבל אולי כן. לא ראינו עדיין את הוראת המעבר.

היו"ר יואב קיש:

זה לא רלוונטי.

נגה רובינשטיין:

מועד המעבר היה ב-2014.

מירי נאור אליאס:

רק שלא תהיה הוראת מעבר שעלולה לגלגל את הביטוי הזה הלאה.

אתי בנדלר:

הם מבקשים לא לעשות שימוש בביטוי "מועד המעבר".

היו"ר יואב קיש:

אז מה אנחנו עושים עם זה?

אתי בנדלר:

שום דבר. לא צריך לעשות שום דבר.

היו"ר יואב קיש:

טוענת היועצת המשפטית לוועדה שהסעיף הזה איננו רלוונטי לערוצים הזעירים
בכללותם, לא רק הזעירים הייעודיים. אז מה אני יכול לעשות?

אתי בנדלר:

אני רוצה להסביר גם מעבר לזה. בסעיף 1 לחוק יש הגדרה של "מועד המעבר".
"מועד המעבר" הוא "י"ט בטבת התשע"ד, 1 בינואר 2013, או מועד מאוחר יותר
שקבע השר בצו בהתאם להוראות סעיף 33ג רבה", שהוא הסעיף שקראנו קודם ואמרנו
שהוא לא רלוונטי.

היו"ר יואב קיש:

אני ממשיך. סעיף 34.

אופיר ביתן:

בסעיף קטן 34(ה) כתוב שתקופת תוקפו של הרישיון היא ל-15 שנים. אני מניח שיש
פה הוראת מעבר לחלק מן הייעודיים, ל-5 שנים.

היו"ר יואב קיש:

קודם כול, לזעיר זה 15 שנים. זה לא קשור. ברגע שנותנים רישיון מתחילים
לספור לו את 15 השנים. יש לו הוראות מעבר ל-5 שנים, ו-10 שנים לאחר מכן הוא
יצטרך להיות זעיר.

אופיר ביתן:

בסדר גמור.

היו"ר יואב קיש:

למי ששואל על ערוץ ייעודי – ערוץ זעיר ייעודי יקבל רישיון. מאותו רגע
מתחילים לספור לו את ה-15 שנים. מתוכן, ב-5 השנים הראשונות יש לו הוראות
מעבר מיוחדות, ולאחר מכן הוא יצטרך להמשיך כערוץ זעיר במסגרת הרישיון.

נחשון אקסלרד:

בסעיף קטן (ו) כתוב שהמועצה תבחן "כיצד מילא בעל הרישיון בתקופה האמורה אחר
ההוראות לפי חוק זה".

היו"ר יואב קיש:

סליחה, אני עוצר אותך. היועצת המשפטית, האם לך יהיה נוח שנצביע על כל שינוי
שאנחנו עושים או כמכלול?

אתי בנדלר:

אם הוועדה תגיד שהיא מעוניינת בזה, אכלול את זה בנוסח.

היו"ר יואב קיש:

האם את רוצה שנצביע עכשיו?

אתי בנדלר:

אני חושבת שעדיף לא להצביע כי אף אחד לא יודע כעת אילו סעיפים הם יציעו לא
לכלול, שלא יחולו עליהם.

איתן כבל (המחנה הציוני):

כדאי לך להמתין. השאלה העומדת לפתחנו היא הסכמות. התפקיד שלך עכשיו הוא
לפרק סעיפים שהם לא רלוונטיים.

היו"ר יואב קיש:

אחרי כן בהצבעה לקריאה השנייה והשלישית נעבור שוב על כל סעיף וסעיף בעניין
הזה? עכשיו אנחנו מסירים סעיפים לא רלוונטיים. לצורך העניין, מצאנו סעיף
שאינו רלוונטי והחלטנו להסיר אותו, ויש הסכמה מלאה, כי זה ענייני לחלוטין.
בואו נצביע עליו ונמשיך הלאה. אין פה עניין של ניסוח.

אתי בנדלר:

השאלה אם משרדי הממשלה גם ערוכים להעיר לגבי כל בקשה לסעיף שלא יחול.

רעיה עדני:

נשמח לקבל את זה במרוכז, אנחנו לא מכירים את כל הדברים. להבנתי המשפטית
הדלה – אתי בנדלר, תתקני אותי אם אני טועה – ההצבעה היא על נוסח. בנוסח
מצוין: סעיף זה וזה לא יחול, סעיף זה וזה לא יחול. אין לנו בעיה שלא תהיה
הקראה נוספת, אבל כן נשמח לראות את כל הסעיפים כמכלול בצורה מסודרת לפני
ההצבעה.

היו"ר יואב קיש:

את רוצה לנסח את זה כמכלול ונצביע על כך מאוחר יותר?

רעיה עדני:

כן, זה יעזור לנו מאוד.

איתן כבל (המחנה הציוני):

אני מציע שהיא תקבל את זה. אם יהיו הסתייגויות על סעיפים כאלה ואחרים- - -

היו"ר יואב קיש:

זה לא הסתייגויות כי עוד לא הצבענו. בסדר, לא נצביע. נגדיר שבכוונתנו לא
להחיל סעיפים מסוימים על ערוצים זעירים וזה ייכנס לרשימה, ונצביע על זה
במרוכז אחרי ההערות של כולם בהמשך.

אתי בנדלר:

הוועדה מנחה אותי לכלול בנוסח אי-החלה של סעיף זה וזה.

היו"ר יואב קיש:

בדיוק.

נחשון אקסלרד:

בפסקה (ו)(1) כתוב: "...אחת לארבע שנים החל במועד תחילת שידורי של בעל
רישיון... תקיים המועצה הליך בדיקה שבו תבחן כיצד מילא בעל הרישיון בתקופה
האמורה אחר ההוראות לפי חוק זה, כללי המועצה ותנאי הרישיון...". אחר כך
הסעיף ממשיך ואומר: "שבעניינם תוכן השידורים, ובכלל זה מימון, הפקה ורכישה
של תוכניות...".

בעניין הזה אנחנו אומרים, כל המטרה במה שנאמר כאן היא שאין כוונה לעשות
רגולציה של תוכן, אין יותר מחויבות לערוץ זעיר. לכן המילים "שעניינם תוכן
השידורים, ובכלל זה מימון הפקה ורכישה של תוכניות" אינן רלוונטיות.

היו"ר יואב קיש:

אם זה לא חל אז מה הבעיה?

יוליה שמאלוב ברקוביץ:

מה עם החובות של 20%?

היו"ר יואב קיש:

אין קשר בין פריסת חובות, ככל שתיעשה, אם תיעשה, לבין מה שאנחנו מדברים פה.

אתי בנדלר:

אציג לך דוגמה: גם פרסומות הן תוכן של שידורים.

נחשון אקסלרד:

אני חושב שמספיק לומר "לפי חוק זה כללי המועצה ותנאי הרישיון". הכול מוגדר
שם, הכול ברור מאוד.

היו"ר יואב קיש:

אני לא מתכוון לשנות דברים כאלה. אני מרגיש דבר אחד ואני רוצה לשאול על כך
את אתי בנדלר. יש להם חשש גדול מאוד שלאורך הדרך סעיפים כגון זה או סעיפים
אחרים יתפספסו ואז ייוותר איזה סעיף שלפיו יכול להיווצר רושם כאילו הם
חייבים באיזה תוכן או הפקה מסוימת.

נחשון אקסלרד:

בדיוק הסעיף הזה.

אתי בנדלר:

אני רוצה לעשות קריאה מודרכת.

היו"ר יואב קיש:

אני לא רוצה. לפני שאת עושה קריאה מודרכת אני רוצה לשאול שאלה. האם ניתן
להוסיף בחוק סעיף כדלקמן: "ערוץ זעיר", והכוונה לכל ערוץ זעיר, "אינו מחויב
בהשקעות כספיות בתוכן או בהפקות מקומיות בחוק זה"? אז גם אם בסוף נגלה
שפספסנו משהו- - -

אתי בנדלר:

לא צריך לכתוב את זה, אדוני, כי מה שלא מחייבים פה אז הוא לא מחויב.

היו"ר יואב קיש:

אז מה הבעיה לכתוב את זה?

אתי בנדלר:

לא כותבים דבר כזה. אני לא כותבת בחוק שמי שלא זקוק למשקפיים לא צריך
להרכיב משקפיים.

לא סתם אמרתי שאני רוצה לעשות קריאה מודרכת. אני חושבת שקראו את הסעיף לא
נכון.

היו"ר יואב קיש:

יש פה נושא מהותי, שניתקל בו לאורך כל הדרך. ברור שיהיה הרבה יותר קל
להרגיע את הערוצים הזעירים, גם החדשים, אם יהיה סעיף פוזיטיבי כזה.

אתי בנדלר:

יש לי הצעה שאולי אפשר יהיה לקבל.

נחשון אקסלרד:

במיוחד כשאדוני אומר- - -

היו"ר יואב קיש:

היא הבינה אותי. אתה לא צריך להסביר.

אתי בנדלר:

כתוב: "תקיים המועצה הליך בדיקה שבו תבחן כיצד מילא בעל הרישיון בתקופה
האמורה אחר ההוראות לפי חוק זה, כללי המועצה ותנאי הרישיון" ונוסיף את
המילים: "החלים עליו". זה יהיה לגבי כולם.

נחשון אקסלרד:

אבל זה מייתר את המילים "שעניינם תוכן השידורים".

אתי בנדלר:

לא, זה לא מייתר, כי בפרסומות למשל כן יש הוראות תוכן.

היו"ר יואב קיש:

לא ענית עדיין על השאלה שלי.

אתי בנדלר:

לא כותבים דבר כזה. העיקרון הוא שאדם, כולל חברה- - -

היו"ר יואב קיש:

ואם עשינו טעות במהלך הבדיקה?

נחשון אקסלרד:

איך אני יודע שזה לא חל עליי?

היו"ר יואב קיש:

אל תתפרץ יותר, נו, באמת, זו פעם שלישית שאני מעיר לך. חברי כנסת יוצאים מן
האולם במקרים כאלה.

אתי בנדלר:

עיקרון בסיס במשפט הוא שאדם וחברה – אני לא מדברת על רשויות מינהל – שפועל
במשפט האזרחי רשאים לעשות הכול, פרט למה שנאסר עליהם; בניגוד לרשויות
מינהל, שאסור להן לעשות שום דבר אלא אם כן הותר להן בדין. אם לא חלה עליהם
חובה אז הם לא חייבים לעשות. זה דבר בסיסי.

היו"ר יואב קיש:

זה ברור מאליו, ואני בכלל לא מתווכח עם מה שאמרת. אבל אני מעלה טענה אחרת.
ייתכן שבמהלך העבודה המורכבת – וכפי שאמרת: יש כללים ויש תקנות, שאנחנו לא
נוגעים בהם בחקיקה, והחוק הזה ארוך ומורכב – ייווצר מצב שאיזה כלל או איזו
תקנה – שבזה אנחנו בכלל לא מתעסקים – או לחילופין משהו בחוק שאפילו פספסנו
כי לא הבנו, יכול להיות, שיחול עליהם. למה אני לא יכול, למען הסר ספק,
להגיד את המובן מאליו? את צודקת, אני מסכים עם מה שאמרת, אני לא מתווכח. זה
להגיד את המובן מאליו, שערוצים זעירים לא תחול עליהם חובת השקעה בסוגה
עילית והפקות מקומיות לפי חוק זה.

אתי בנדלר:

את זה אמרנו בפירוש.

היו"ר יואב קיש:

כלומר זה קיים בנוסח הכחול החדש.

איתן כבל (המחנה הציוני):

זו הייתה נקודת המוצא.

היו"ר יואב קיש:

נכון, אבל הם לא רצו להכניס את זה לחוק. תראי לי איפה זה מופיע.

אתי בנדלר:

אבל צריך לשנות את זה. זה לא יהיה "בהתאם לנתח שוק".

היו"ר יואב קיש:

סעיף 71ח – אסדרה בהתאם לנתח שוק: "לעניין בעל רישיון זעיר ובעל רישיון
זעיר ייעודי" – יש פה כמה הוראות שלא יחולו – "והם יהיו פטורים מחובת הוצאה
לתפעול חברת חדשות, מחובת סוגה עילית, מחובת שידור הפקות מקומיות ומחובת
שידור חדשות באמצעות חברת חדשות, עד לשנה שלאחר השנה שבה חדלו להיות בעל
רישיון זעיר או בעל רישיון זעיר ייעודי, לפי העניין."

אתי בנדלר:

עוד צריך לחשוב אם זה לאחר שנה.

היו"ר יואב קיש:

הסעיף הזה כתוב במפורש בנוסח שעבר בקריאה הראשונה. בסדר.

אתי בנדלר:

אני מזכירה שכאשר היושב-ראש אמר היום שאנחנו צריכים לכתוב- - -

נחשון אקסלרד:

אם כך, אפשר לקבל את ההצעה של אתי בנדלר, ולהוסיף את המילים "ככל שכללים
אלה חלים עליו" אחרי המילה "תוכניות", כלומר "שעניינם שידורי תוכן ובכלל זה
מימון והפקה... ככל שכללים אלה חלים עליו".

אתי בנדלר:

לדעתי זה מיותר.

היו"ר יואב קיש:

זה מיותר. זה ברור. אני לא עוסק בדברים הברורים והמיותרים. ברור שזה "ככל
שחלים עליו". אז בסעיף קטן (ו) – רק השינוי שהצעת קודם. ממשיכים.

אתי בנדלר:

לא, זה אמרנו שלא.

היו"ר יואב קיש:

לא. ממשיכים.

לפסקה (ו)(2) מישהו רוצה להתייחס? אתם צריכים להגיד. לא נהיה קצרי-רוח, אבל
היה לי חשוב להבהיר שיש סעיף שמדבר על זה בצורה מובהקת.

מירי נאור אליאס:

הסעיף מדבר רק על דברים מאוד ספציפיים. למשל בכללי הרשות השנייה יש עוד
חובות תוכן שאין עליהן שום התייחסות בשום מקום אחר. דרך אגב, לא עוברים
עכשיו על הכללים אז אנחנו צריכים שבחוק תהיה התייחסות. למשל חובות של כמות
שידורים חוזרים.

היו"ר יואב קיש:

אי אפשר להיכנס לזה. יש פה הגדרה ברורה מאוד.

מירי נאור אליאס:

מכיוון שיש כל מיני חובות תוכן נוספות שלא מופיעות בחוק אלא רק בכללים,
מכיוון שאנחנו לא עוברים עכשיו על הכללים אחד-אחד אלא אחר כך מועצת הרשות
השנייה תצטרך להוציא כללים, אני חושבת שהוראה כזו יכולה לעזור גם במקרה של
חילוקי דעות על כל מיני נושאים אחרים שהם לא סוגה עילית, הפקות מקומיות ומה
שכתוב בסעיף 71ח. זה בדיוק בשביל הדברים האחרים, שלא חלות חובות תוכן
נוספות.

היו"ר יואב קיש:

מה ההגדרה של חובות תוכן?

מירי נאור אליאס:

עניינים שלא ניתן להם מענה עכשיו.

היו"ר יואב קיש:

מדברים על נושאים כספיים.

מירי נאור אליאס:

לא רק כספיים.

היו"ר יואב קיש:

אבל יש חובות תוכן שכן חלות עליכם: אתיקה, איסור פורנוגרפיה. למה לבטל
קטגורית?

מירי נאור אליאס:

יש למשל בחובות תוכן: שידורים בערבית וברוסית.

היו"ר יואב קיש:

אבל זה ירד כבר לכולם.

מירי נאור אליאס:

אני מדברת על הכללים.

יוליה שמאלוב ברקוביץ:

אבל אנחנו קובעים כללים על פי החוק.

מירי נאור אליאס:

כפי שיוליה שמאלוב ברקוביץ אומרת, מכיוון שקובעים את הכללים על פי חוק צריך
שבחוק תהיה התייחסות לכל הקצאה בתוכן, לא רק להפקות מקור.

היו"ר יואב קיש:

עם כל הכבוד, אלה הדברים הכבדים. כל שאר הדברים שהעלית, כולל שידורים
בערבית – והם ירדו מסעיפי המקור – אי אפשר ללכת עם שלייקעס על שלייקעס על
שלייקעס. אם אתם רוצים שלייקעס על שלייקעס על שלייקעס – אנחנו יכולים באמת
להגיד שאנחנו צריכים עוד שבועיים לשבת על הדבר הזה, וזה סוג של אמירה. אני
חושב שזה לא ראוי ולא נכון. אני חושב שאנחנו מתקדמים בצורה רצינית ועוסקים
במהות. חבל שאתם עוצרים אותנו על דברים שהם ברורים מאליהם. צדקתם לגבי
האמירה שרציתם סעיף. אני טעיתי, לא ראיתי שקיים בקריאה הראשונה סעיף שמדבר
בדיוק על המקומות הכואבים של השקעות כספיות משמעותיות, והוא קיים.

מירי נאור אליאס:

אני רק מבקשת להשלים.

אתי בנדלר:

אנחנו צריכים לעבור על כך, מדובר שם על נתח שוק.

היו"ר יואב קיש:

את רוצה לעשות את ההקראה קודם ואחרי כן לחזור לפה? אולי זה יהיה יעיל יותר.

אתי בנדלר:

אני מוכנה, אין לי בעיה.

היו"ר יואב קיש:

אז בואו נעשה את זה כך. עצרנו בסעיף 33(ו)(2). אנחנו עוברים להקראה של
הנוסח הכחול, הנוסח שעבר בקריאה הראשונה.

קריאה:

אבל מה שכתוב שם לא מדויק.

אתי בנדלר:

אמרתי, עכשיו צריך לקרוא ולעשות התאמות כי בנוסח הכחול יש לנו סעיפים
שאנחנו צריכים ויש סעיפים שחייבים לשנות אותם, למשל בכל נושא נתח שוק.

היו"ר יואב קיש:

אנהל את זה, ברשותכם, אקרא ואגיד מה רלוונטי ומה לא.

סעיף 1 להצעת החוק מתייחס לתיקון סעיף 62ג.

  -----------------------------------------------------------------------
  "תיקון סעיף   1.   בחוק הרשות השנייה לטלוויזיה ורדיו, התש"ן–1990 (להלן
  62ג                – החוק העיקרי), בסעיף 62ג, סעיף קטן (א2) – בטל."
  ------------- ---- ----------------------------------------------------

  -----------------------------------------------------------------------

לדעתי אין שינוי בזה. אלה דברים ישנים. אצביע על זה כמכלול.

  -----------------------------------------------------------------------
  "תיקון סעיף   2.   בסעיף 63א לחוק העיקרי, סעיף קטן (ה) – בטל.
  63א                
  ------------- ---- ----------------------------------------------------

  -----------------------------------------------------------------------

  -----------------------------------------------------------------------
  הוספת סימן ח' 3.   אחרי סעיף 71ה לחוק העיקרי יבוא:
  בפרק ד'            
  ------------- ---- ----------------------------------------------------
                     "סימן ח': הוראות לעניין בעלי רישיונות לשידורי
                     טלוויזיה"

  -----------------------------------------------------------------------

אז אנחנו מתחילים. כל אלה, הפתיחה וההגדרה, הם דברים שהיו ואין בהם בעיה.
נצביע עליהם לקריאה שנייה ושלישית.

מי בעד סעיפים 1 ו-2 כפי שהקראתי? ירים את ידו. מי נגד?

הצבעה

בעד – 3

נגד – אין

נמנעים – אין

סעיפים 1 ו-2 בהצעת החוק נתקבלו.

היו"ר יואב קיש:

הסעיפים נתקבלו פה אחד.

עכשיו הגענו לסעיף העיקרי. בסעיף 3, ההגדרות "בעל רישיון קטן", "בעל רישיון
בינוני", "בעל רישיון גדול" – בוטלו. נותרו שתי הגדרות: "בעל רישיון זעיר"
ו"בעל רישיון זעיר ייעודי". אקרא אותן כפי שהן ונגדיר את השינויים
המתחייבים.

  -------------------------------------------------------------------------
                                         ""בעל רישיון זעיר" – בעל רישיון
                                         לשידורי טלוויזיה שנתח השוק שלו,"
  ------------- ---- ---- ---- ---- ---- ----------------------------------

  -------------------------------------------------------------------------

כל זה לא רלוונטי. נגמר הנושא של נתח השוק. אנחנו מצביעים על:

  -------------------------------------------------------------------------
                                         ""בעל רישיון זעיר" – בעל רישיון
                                         לשידורי טלוויזיה שהכנסותיו לפי
                                         הגדרת הכנסות"- - -
  ------------- ---- ---- ---- ---- ---- ----------------------------------

  -------------------------------------------------------------------------

נגה רובינשטיין:

אני מצטערת אבל אנחנו רוצים לעקוב ולהבין בדיוק מה מתבטל.

אתי בנדלר:

סעיפים 1 ו-2 אושרו. הגענו לסעיף 3. בסעיף 3 התחלנו עם סעיף 71ו לחוק
העיקרי ואנחנו מתחילים לעבור על הגדרות סימן ח'. בסעיף 71ו, ההגדרות "בעל
רישיון קטן", "בעל רישיון בינוני" ו"בעל רישיון גדול" נמחקות. אנחנו חוזרים
עכשיו להגדרה "בעל רישיון זעיר".

היו"ר יואב קיש:

  -------------------------------------------------------------------------
                                         ""בעל רישיון זעיר" – בעל רישיון
                                         לשידורי טלוויזיה שהכנסותיו השנתיות
                                         אינן עולות על 80 מיליון שקלים;
  ------------- ---- ---- ---- ---- ---- ----------------------------------

  -------------------------------------------------------------------------

  -------------------------------------------------------------------------
                                         "בעל רישיון זעיר ייעודי" – בעל
                                         רישיון זעיר שביום תחילתו של החוק
                                         המתקן היה בעל רישיון מיוחד לשידורי
                                         כבלים לפי הוראות סעיף 6לד1 לחוק
                                         התקשורת, לשם שידורו של ערוץ
                                         ייעודי, ובלבד שבשלושים אחוזים
                                         לפחות משידוריו מתקיימים המאפיינים
                                         שנקבעו ברישיון המיוחד האמור;"
  ------------- ---- ---- ---- ---- ---- ----------------------------------

  -------------------------------------------------------------------------

אתי בנדלר:

אדוני, אני מזכירה לך שלעניין ה-30% אמרת שתקיים דיון כי טענו – גם אני
טענתי אבל הטענה הזאת נשמעה בעיקר מצד אחרים – ש-30% הוא שיעור נמוך מאוד
כדי לתת את ההטבות הנוספות.

היו"ר יואב קיש:

אגיד מה אני חושב. אני רוצה לעסוק בחוק הזה במינימום רגולציה. אני מבין
שהנושא של בחינת הרישיון הייעודי, לצורך העניין, הפקות שהיו פתח למקור
לבעיה לא מעט כאשר הם היו במועצת הכבלים והלוויין, לכן אני רוצה להשאיר
איזשהו פלח – בעיניי 30% זה משמעותי – אבל, מצד שני, שלא ייצר סיטואציה
שעכשיו על כל מיני אבחנות רגולטוריות כאלה או אחרות ניכנס לסיטואציה
בעייתית. בגלל זה, דרך אגב, הורדתי את זה מ-10 שנים ל-5 שנים, כי ראיתי
איזו קורלציה בין הדברים האלה. מישהו יכול לטעון שעדיין אנחנו נמצאים ברף
גבוה מדי, לתפיסתו. לתפיסתי, השילוב הזה של 5 שנים עם 30% מספק.

אתי בנדלר:

אני רוצה להזכיר שוב שמדובר למשל על הערוץ בשפה הערבית או הערוץ בשפה
הרוסית, שהחוק הזה מציע הטבות לאלה שישמרו על הייעוד שלהם, אבל כשאנחנו
מדברים על 30% הם לא ישמרו באמת, אין להם מוטיבציה לשמור על הייעוד המקורי
שלהם.

עודד פורר (ישראל ביתנו):

מה ימנע ממאן דהוא לרכוש את ערוץ בערבית, שמאותו רגע יפסיק להיות ערוץ
בערבית אלא מין ערוץ שנהיה מכל מיני הטבות?

היו"ר יואב קיש:

אני זוכר שזה עלה, ואמרנו שערוץ זעיר ייעודי – זה נקודה נכונה שעלתה. דרך
אגב, גם אם ייקבע אחוז גבוה יותר, זה לא משנה בעניין הזה.

עודד פורר (ישראל ביתנו):

אחוז גבוה יותר שומר על התמריץ.

היו"ר יואב קיש:

כל עוד אין שינוי של מעל 50% באחזקות הבעלים – זה בתוקף. ברגע שיש רכישה,
נגיד יבוא מישהו ויקנה את אחד הערוצים האלה, ב-100% או ב-50%, אז למעשה הוא
יוצא מן הקטגוריה של ערוץ זעיר ייעודי. הוא נהנה מן הקטגוריה של ערוץ זעיר
ייעודי רק כל עוד מבנה הבעלות הקיים נשאר, לפחות בצורה משמעותית. רק אם
יהיה המהלך שאתה מתאר אז הוא יהפוך להיות ערוץ זעיר ויאבד את הסטטוס של
הוראת השעה של ערוץ זעיר ייעודי.

רעיה עדני:

ואם בעל הרישיון הנוכחי משנה את התוכנית העסקית שלו?

היו"ר יואב קיש:

מה זה משנה? הוא עדיין צריך לעשות 30% ייעודי.

נחשון אקסלרד:

יש לי שאלה. הקביעה הזאת, יש בה משהו שרירותי מאוד. גם אם במהלך עסקי מסוים
מחליט בעל ערוץ להכניס שותף ב-50% והוא עדיין שומר על הייעוד שלו לכל דבר
ועניין, ב-30%, 40% או 70%, אז הוא חייב לצאת מן הקטגוריה הזאת? מדוע?

היו"ר יואב קיש:

הנושא שאנחנו מדברים עליו כרגע הוא הטבה כלשהי לערוצים הייעודיים.

עודד פורר (ישראל ביתנו):

תראה מה אתה עושה. בגדול, אנחנו אומרים: אין לי בעיה שהוא יחליף בעלות,
ובלבד שהוא שומר על הייעוד שלו.

היו"ר יואב קיש:

שמירה על הייעוד ברמה שעכשיו יש לי רגולטור שצריך להתחיל לבדוק את השידורים
של הערוץ ולהחליט, יכול להיות שבחלק מן הדברים זה פשוט ובחלק מן הדברים זה
מורכב יותר. אני לא רוצה את הרגולטור, ש-50% מן התקציב שלו יצומצם כנראה
עקב הורדת הרגולציה – להבנתי זו כוונת השר, אני לא יודע אם זה נכון. עכשיו
אני צריך להחזיק אנשים אצל הרגולטור שיפקחו ויעשו. אני רוצה להימנע מן
המהלך הזה.

נחשון אקסלרד:

בקביעה הזאת שלך, אדוני, עם כל הכבוד, אתה מקשה על ערוץ כזה את החיים,
באופן שאתה מונע ממנו להכניס אליו השקעה. אתה מונע ממני הטבות בגלל שהכנסתי
אליי השקעה כדי שאוכל לפרוח. איפה ההצדקה לזה? איפה הרציונל?

היו"ר יואב קיש:

אני מבין שיש פה מלכוד, כפי שאתה אמרת, ש-30% זה לא מספיק.

איתמר חרמון:

אלה שתי שאלות שונות. יש את השאלה כמה הוא יצטרך לשדר מבחינת הייעוד, ויש
שאלה נפרדת על הבעלות.

היו"ר יואב קיש:

בסדר, אבל חבר הכנסת פורר טוען שאם אנחנו מתחילים לגבוה אז גם אם הבעלות
מתחלפת זה לא משנה כי הייעוד נשאר.

עודד פורר (ישראל ביתנו):

אני רוצה שיישאר ערוץ בשפה הערבית וערוץ בשפה הרוסית.

עודד פורר (ישראל ביתנו):

אני אומר שאני לא רוצה להתעסק עם פיקוח רגולטורי על נושא הייעודי.

איתמר חרמון:

אבל הוספת עכשיו הגבלה, של הבעלויות.

היו"ר יואב קיש:

נכון, היא באה בגלל שאני רוצה לשמור אחוז ייעוד נמוך.

נחשון אקסלרד:

היא יוצרת אנומליה והחמרה שלא לצורך, ללא רציונל.

דב אברמוביץ:

ההטבה לא פרסונלית.

נחשון אקסלרד:

יותר מזה, הערוץ היחיד, להבנתי, שרוצה להשתחרר מן הייעוד שלו ומצהיר על כך
הוא ערוץ 20. כל שאר הערוצים מביעים עניין מלא להישאר מחויבים לייעוד שלהם.

היו"ר יואב קיש:

אני לא יודע אם הם רוצים להשתחרר מן הייעוד שלהם, לא שמעתי את זה מהם.

קריאה:

קודם צריך לראות באילו תנאים.

נחשון אקסלרד:

אני מדבר על ייעוד לשיטתה של המועצה לשידורי כבלים ולוויין. מה, אנחנו
טומנים את ראשנו בחול? אנחנו לא יודעים שזה המצב?

היו"ר יואב קיש:

אני לא יודע. אני אומר, עם כל הכבוד, ערוץ זעיר ייעודי זה נוח, זה לא
פלטפורמה שרוצים לעזוב אותה.

אתי בנדלר:

מכל מקום, שלושה ערוצים מתוך ארבעה בוודאות הצהירו שהם רוצים לשמור על
הייעוד שלהם, ועקב כך הם מקבלים הטבות. הם מקבלים הטבות כי למדינת ישראל יש
אינטרס שיהיו ערוצים עם הייעוד הזה. אני מזכירה, הייעוד מלכתחילה היה צריך
להיות 100%. הורידו להם ל-75%.

היו"ר יואב קיש:

ראו שגם זה בעייתי.

נחשון אקסלרד:

למי זה בעייתי?

היו"ר יואב קיש:

יש את הנושא של ערוצים שפתיים, שזה משהו שלתפיסתי המדינה צריכה בכלל להחליט
שהיא רוצה לממן כי אחרת זה לא יקרה.

עודד פורר (ישראל ביתנו):

במהלך 5 השנים.

היו"ר יואב קיש:

כרגע המדינה לא שם.

נחשון אקסלרד:

למי ה-75% בעייתי? הוא לא בעייתי לערוץ 9, הוא לא בעייתי לערוץ 24, בוודאי
לא בעייתי לערוץ "האלא טי.וי".

היו"ר יואב קיש:

הוא בעייתי לערוץ 20. אז נפגע בו לרעה? זה מה שאתה אומר.

נחשון אקסלרד:

אני רק אומר: בואו לא נפגע בערוצים האחרים.

היו"ר יואב קיש:

אני מסכים לא להכניס את נושא הבעלות, אני לא מתכוון לפגוע, אבל אני לא רוצה
להגיע למצב שבסופו של דבר נתחיל ברגולציה על הייעוד. אני לא רוצה שהרגולטור
יהיה עסוק בבחינת הייעוד.

אתי בנדלר:

אדוני, אז תרד ל-60%, משהו כזה, ואז אתה נותן להם "שפיל" של 40% כדי ליהנות
מן ההטבה.

איתמר חרמון:

גם צריך להבין שההטבה היא גם על פטור מדמי מעבר וכן הלאה. כלומר, ההצדקה
שניתנה לזה – וגם יש על זה פסיקה, עו"ד בנדלר דיברה על זה בישיבה הקודמת –
ההצדקה שנמצאה לפטור מדמי מעבר- - -

היו"ר יואב קיש:

יש משמעות, למשל, אם זה מעל או מתחת ל-50%?

איתמר חרמון:

יש פסק דין מפורש ומפורט שעסק בשאלה הזאת. נקבע שם שכדי להצדיק פטור מדמי
מעבר, לצורך העניין, זה פגיעה בזכות הקניין של "הוט" ו"יס" כאשר אתה כופה
עליהם לשדר מישהו שלכאורה הם לא רוצים או לא חייבים. פסק הדין עוסק בשאלה
הזאת, מתי מוצדק לתת את הפטור. אחת ההצדקות לפטור היא בגלל שהמדינה הייתה
סבורה שאנחנו מעודדים את הייעוד שעליו דובר. כפי שאומרת עו"ד בנדלר, 30% זה
פחות מדי.

היו"ר יואב קיש:

מה גישת המשרד?

אבי שמידט:

בעיקרון, המטרה היא להוריד רגולציה. המטרה היא לא להביא את הרשויות – כפי
שהיושב-ראש אמר – לכך שאנחנו חוזרים בדלת האחורית לבחינה דווקנית ודקדקנית
של כל הפרה וכל מה שנרצה לחשוף, כי לשם כך התכנסנו. אני לא נכנס לעניין אבל
השאלה אם אנחנו לא חוזרים לאותה נקודת מוצא.

אתי בנדלר:

המשרד לא הציע בכלל קטגוריה כזאת של ערוץ זעיר ייעודי. המשרד הציע שלא יהיה
דבר כזה. אבל היושב-ראש הציע בכל זאת סוג נוסף ואתה נותן לו אקסטרה הטבות.

עודד פורר (ישראל ביתנו):

אם הוא בודק 30% או 50% – זה אותה בדיקה.

יפעת בן חי שגב:

זה אומר בחינה דווקנית ודקדקנית.

עודד פורר (ישראל ביתנו):

לא משנה לו אם הוא בודק 50%, 70% או 30%. הוא בודק. מרגע שהוא בודק, הוא
בודק כמה.

אבי שמידט:

אבל אתה נכנס פה להליך של בדיקה דקדקנית.

היו"ר יואב קיש:

יש פה משמעות לערוץ, לרמת ההיערכות לעמידה בבחינה הזו.

איתמר חרמון:

אפשר לא לתת לו פטור מדמי מעבר.

מימון שמילה:

אני מבקש להציע משהו. אני רוצה לחשוב על איזה רעיון. הוא לא בשל עדיין, אבל
אפשר להציע. בדומה למה שהצענו קודם לגבי מי שהיה ביום המעבר מלכ"ר, אפשר
להציע לומר: "מי שהיה ביום המעבר ערוץ ייעודי יחולו עליו תנאי המעבר האלה
והאלה".

היו"ר יואב קיש:

זה מה שאנחנו עושים עכשיו.

מימון שמילה:

בלי לקבוע אחוזים. להיות פטור מאחוזים. בגלל שהיה לו עד היום כרטיס כניסה
של ערוץ ייעודי, הוא יקבל פטור.

היו"ר יואב קיש:

כלומר, להגדיר בכלל את ההגדרה של ייעוד.

אתי בנדלר:

ממה הוא יקבל פטור? מדמי מעבר?

מימון שמילה:

מדמי רישיון ומדמי מעבר.

אתי בנדלר:

יש בעיה, כי דמי הרישיון מממנים את הרשות השנייה. זה אומר שהערוצים האחרים
צריכים לממן אותם. אבל בואו נגיד שאת זה עוד אפשר לקבל. אבל לחייב אותם
להעביר גוף בחינם?

עודד פורר (ישראל ביתנו):

הוא נהנה מהטבות מתוקף הייעוד שלו, לא מכוח הקיימוּת שלו.

נגה רובינשטיין:

אנחנו כמובן מתנגדים לזה.

היו"ר יואב קיש:

אם אנחנו מעלים את זה ל-40%, האם יש איזה מספר נכון? אני לא רוצה להיות
בסיטואציה שברמה המשפטית, בגלל שהוא עכשיו עם אחוז גבוה יותר ממה שתכננו,
נמצא שלא ניתן להעביר אותו לרשות השנייה.

איתמר חרמון:

אני יכול להגיד לאדוני שהמועצה הקלה מ-100% ל-75% וזה כשלעצמו נתקף בבג"ץ
וניתן נגד המועצה צו על התנאי על כך שהיא באה להקל והורידה את זה ל-75%.
זאת אומרת שקשה לי מאוד לענות לאדוני על אחוזים עוד יותר נמוכים שיצדיקו
פטור מדמי מעבר וכן הלאה.

היו"ר יואב קיש:

בהחלט בסמכות שלנו להחליט שאלה אחוזים מספקים.

אתי בנדלר:

זה סמכות שלכם. השאלה אם אפשר לעשות את זה על חשבון גופים מסחריים אחרים.

היו"ר יואב קיש:

יש פה עניין של סבירוּת, לענות למורכבוּת של ניהול התוכן הייעודי. ערוץ 20,
האם אתם יודעים מה כוונתכם, האם להישאר ערוץ ייעודי או לא להישאר ערוץ
ייעודי?

נתנאל סימנטוב:

ההחלטות שלנו ייגזרו מן הנוסח של החוק, כמובן, אבל אני חוזר, ברשותך
היושב-ראש. גם בעניין האחוזים יש פה איזו מגמה של פיחות זוחל כלפי מעלה.

אתי בנדלר:

ממש לא נכון, סליחה. זה נאמר במפורש וזה מופיע בפרוטוקול. היושב-ראש אמר
שבינתיים הוא מנחה 30% אבל הוא ידון באחוזים בעת הכנת הצעת החוק לקריאה
שנייה ושלישית. אחרת, לא הייתי מעלה את זה עכשיו.

נתנאל סימנטוב:

אסיים את המשפט, ברשותך. מרוח הדברים אנחנו רואים לאן זה הולך. גם אם זה
יגיע בסוף ל-50% וגם אם בסוף נבחר לברוח מן הרגולציה שבגללה הגענו לפה,
אותנו מטריד שוב – אני חוזר אחורה, ברשותך כי דעתנו לא נחה מזה, וזה יותר
מטריד אותי עכשיו מ-30% או 40% – שגם סעיף 71ח שאמור להרגיע אותנו ולפטור
אותנו מחובות רגולציה של הרשות השנייה, לא לוקח בחשבון כללים. אני רוצה
להציג 3 דוגמאות קצרות.

עודד פורר (ישראל ביתנו):

אתה הולך קדימה.

קריאה:

אבל אני רוצה- - -

היו"ר יואב קיש:

תן לו, הוא לא דיבר הרבה. בבקשה. לא להפריע לו. מי שרוצה להתייחס, יחכה.
אני רוצה לשמוע מה מציק לו. אתה כבר החלטת שאתה יודע מה מציק לו ושכבר
פתרנו את זה. בואו נשמע אותו.

נתנאל סימנטוב:

אני מציע כדוגמה: 20% מקסימום שידורים חוזרים. איפה כתוב בסעיף 71ח שאנחנו
פטורים מזה? זה לא כתוב. לדוגמה: 150 שעות בשנה של דת, תרבות, פריפריה
וכולי. לא כתוב.

היו"ר יואב קיש:

זה נמחק מסעיפי המהות. אתה מעלה נושא אחר.

ראשית, אם אתה אומר לי שאתה עם 51%- - -

אתי בנדלר:

יכול להיות שיש חובות נוספות בכללים.

היו"ר יואב קיש:

הוא קורא מן הכללים.

נתנאל סימנטוב:

אני קורא מהכללים של הרשות השנייה. מתוקף החוק, ביום שאנחנו עוברים- - -

היו"ר יואב קיש:

בואו נפריד את זה לשני דברים. אחד, ופה אני מתחבר אל מה שאמרת, בתוך הכללים
והתקנות, כמו הסעיף שהקראת, יש הרבה מאוד סעיפים שנובעים מן החוק הישן,
בוודאי כלפי ערוצים מסחריים. קרו שני דברים: ראשית, הגדרנו, ונמשיך להגדיר
במפורש, מה לא חל על ערוצים זעירים. זה יוריד לך "נגלה" אחת שיכולה להיות.
שנית, שינינו מאוד את המהות של הרשות השנייה בסעיף 5 ו-24. אני חושב שהיית
פה. שם כל הדברים שנבעו מפריפריה – לצורך העניין, הסעיף הזה שהקראת על
פריפריה, יכולים גם הערוצים הגדולים להגיד שלהבנתם הכלל הזה לא חל עליהם.
אמרנו כדי לפתור את העניין הזה, שאתם תכינו רשימה מסודרת, אחרי שתעשו את
העבודה הזאת, של הכללים האלה שלפי דעתכם כבר לא חלים כי החוק שוּנה.

נתנאל סימנטוב:

אבל זה מה שאנחנו חושבים עכשיו. אנחנו עכשיו מציינים דברים שלא צריכים
לחול, עוד לפני הכללים, בחוק. כל דבר שאנחנו אומרים שאינו רלוונטי, אומרים
לנו: הוא לא רלוונטי אז אל תגידו את זה ואל תכתבו את זה. יצאנו במגמה
בהתחלה שתהיה בכלל רשימה לבנה, שתגיד מה כן. זה ירד מן הפרק על פי חוות דעת
משפטית. הבנו את זה. עכשיו עוברים לכך שיהיו הסתייגויות ויעברו על החוק,
וכל דבר שלא רלוונטי ננכה אותו. זה לא מתנכה, כי אומרים שזה לא רלוונטי ואז
לא צריך להגיד את המובן מאליו. עכשיו אנחנו מבקשים שיהיה סעיף פוזיטיבי.

היו"ר יואב קיש:

יש סעיף פוזיטיבי.

נתנאל סימנטוב:

אבל הוא לא מכסה את כל הדברים.

היו"ר יואב קיש:

למה לא מכסה?

מירי נאור אליאס:

כי הסעיף הזה צריך להכיל- - -

היו"ר יואב קיש:

אני מסכים שכאשר נגיע אליו נדון בו בהרחבה. בסדר?

אני רק רוצה לשאול אותך לגבי 51% ייעודי. זה משנה דרמטית את התוכניות שלכם?

נתנאל סימנטוב:

זה לא משנה דרמטית. לטענתנו, כבר היום אנחנו עומדים ביותר מזה. השאלה
מתחילה לגבי הפרשנות של המילה "מורשת". יושבים בקרי תוכן, שאני לא יודע מי
הסמיך אותם.

עודד פורר (ישראל ביתנו):

אבל אותה פרשנות תחול גם על 30%.

היו"ר יואב קיש:

זה הרבה יותר קל. אתה יכול להגיד אותו דבר גם על 2%, אבל אם זה 2% כנראה
אין בעיה. ככל שאתה עולה באחוזים הבעיה מתעוררת ומתחדדת.

נתנאל סימנטוב:

ככל שההגדרה של "מורשת" מצומצמת יותר יהיה יותר קשה להגיע גם ל-2%. ככל
שההגדרה של "מורשת" תהיה רחבה יותר- - -

יוליה שמאלוב ברקוביץ:

דיברנו על זה שנשב עם ערוץ 20 ביחד כדי להגדיר הגדרה שמתאימה, מצד אחד,
לאינטרס שלהם, ומצד שני, לאינטרס הציבורי. נגיע להסכמות בינינו. אתם צריכים
באיזשהו מקום קצת לסמוך על מי שנמצא פה.

נתנאל סימנטוב:

אנחנו סומכים לחלוטין וגם סמכנו על מועצת הכבלים והלוויין, אבל המועצה בסוף
פועלת מכוח חוק מסוים, והפרשנות של החוק ניתנת לספק. אנחנו רואים את עצמנו
שוב בסיבוב חוזר פה.

עודד פורר (ישראל ביתנו):

מתחילים את הדיון מחדש בעצם.

מימון שמילה:

אם הוא משקיע 6 מיליון שקל, נניח שנקבע שעלות המעבר היא 3 מיליון שקל. הוא
משקיע 6 מיליון שקל ויורד לאפס. הוא משקיע את זה ממילא. מי שהיה ייעודי
בעבר ומשקיע בהפקות מקור פי שתיים ממה- - -

היו"ר יואב קיש:

יש פה שאלה. האם במקום אחוזים של ייעודי, השקעה בכסף יכולה לספק את
הקריטריון? זאת אומרת, השקיע הערוץ סכום מסוים- - -

נתנאל סימנטוב:

בסוגת מורשת.

היו"ר יואב קיש:

לא רק מורשת.

מימון שמילה:

אני מעלה רעיון, וזה לא הצעה. מישהו ייעודי שקיבל ערוץ מסחרי זעיר.

קריאה:

לכל זעיר.

היו"ר יואב קיש:

לא לכל זעיר, אני רוצה לתת את זה רק לייעודי זעיר.

מימון שמילה:

נניח שנקבע שדמי המעבר הם 3 מיליון שקל. סתם זרקתי מספר, אל תתלהבי. נניח
שנקבע שעלות המעבר היא 3 שקלים והערוץ השקיע 6 מיליון שקל בהפקות מקור. על
כל שני שקלים שהוא השקיע בהפקות ירד לו שקל ממה שהוא צריך לשלם כדמי מעבר.

מיכל רפאלי כדורי:

שהמדינה תיתן על חשבונה. למה על חשבוני?

מימון שמילה:

זה מה שקורה היום.

מיכל רפאלי כדורי:

זה לא קורה היום.

היו"ר יואב קיש:

אני רוצה להבהיר, לא מדובר על ערוצים זעירים, חד וחלק, אלא רק על ערוצים
זעירים ייעודיים.

מיכל רפאלי כדורי:

כשתיתנו את זה – זה יהיה על חשבונכם. ממתי אתה נותן את זה על חשבוני?
שהמדינה תיתן.

מימון שמילה:

כפי שזה קיים היום.

היו"ר יואב קיש:

מדובר רק בערוץ זעיר ייעודי.

מיכל רפאלי כדורי:

ערוץ ייעודי שנולד מרצון מדינת ישראל, מטבע הדברים הוא ערוץ דובר עברית.
כלומר, ברגע שהוא יפתח את המסך, גם אם זה תוכנית אולפן, היא תהיה הפקת
מקור. לא יכול להיות שעל זה שהוא משדר בכלל הוא יקבל פטור. זה לא חוקתי, זה
לא הוגן, אני לא מבינה למה צריך את זה. אם אתם כבר עושים את זה, אז בבקשה
את הכסף הזה תקזזו לי מהפקות המקור שלי. ואיפה היוצרים?

אתי בנדלר:

אגיד מה הבעיה עם ההצעה הזאת, שנשמעת שובת לב. היא רק לא נותנת שום תמריץ
לשמור על הייעוד המקורי. אנחנו חוזרים לבעיה המקורית, שהערוץ בשפה הערבית,
הערוץ בשפה הרוסית – יבוא בעל ממון, יקנה אותם, ישקיע ויהפוך אותם לערוץ
אחר.

אבי שמידט:

ברשות היושב-ראש, אני רוצה לקחת את ההצעה של מנכ"ל משרד התקשורת ולשכלל
אותה. אגיד אל מה כיוונתי ואז אולי נוכל להתחיל "לגלגל" את זה. אנחנו הרי
רוצים להתמודד פה עם עניין של בדיקה דקדקני ודווקנית של הייעוד, אנחנו
רוצים לצאת מזה. מצד שני, אנחנו מנסים לקבוע איזשהו סכום, או נכון יותר,
איזו מהות של הייעודיות של הערוץ.

שירלי שיף:

נתנאל סימנטוב, אתם מסכימים ל-51%?

היו"ר יואב קיש:

סליחה, זה לא השיטה, לא מעניין, לא כרגע, זה לא על הפרק. אם את רוצה, תשאלי
אותו מה שאת רוצה אבל לא כאן, זה לא הדיון.

אבי שמידט:

על מנת לאפשר לערוץ לקבל את ההטבות שנובעות מן הייעודיות שלו ולא לשפוך את
התינוק עם המים. אם אנחנו רוצים לא להיכנס לדווקנות, יכול להיות שנמציא
מנגנון, נוציא מפה מנגנון שידבר על סכומים של כסף ולא על אחוזים. זה יהיה
סוג של מנגנון, שאם ערוץ יבוא עם הייעודיות שלו אל הרשות השנייה- - -

היו"ר יואב קיש:

זה רק הולך ומסתבך. אני הולך "לחתוך" את זה. חברי הכנסת, נא להקשיב. שירלי
שיף, שאלתי את נתנאל סימנטוב. זה לא מעניין אותי. רוצה לשמור על 51%. זה
המספר. יסתדר מי שיסתדר, ואם לא יסתדרו אז לא יסתדרו. בזה גמרנו את הדיון
בעניין הזה. זה הכיוון.

אני מגדיר:

  -------------------------------------------------------------------------
                                         ""בעל רישיון זעיר ייעודי" – בעל
                                         רישיון זעיר שביום תחילתו של החוק
                                         המתקן היה בעל רישיון מיוחד לשידורי
                                         כבלים לפי הוראות סעיף 6לד1 לחוק
                                         התקשורת, לשם שידורו של ערוץ
                                         ייעודי, ובלבד שבחמישים ואחד אחוזים
                                         לפחות משידוריו מתקיימים המאפיינים
                                         שנקבעו ברישיון המיוחד האמור;"
  ------------- ---- ---- ---- ---- ---- ----------------------------------

  -------------------------------------------------------------------------

קריאה:

מצוין.

יפעת בן חי שגב:

אדוני, אני מבקש לומר הערה לפרוטוקול. אני רוצה למחות פה כנגד פרקטיקה
לשונית שהתחילו בה בעלי ערוץ 20 ונציגיו באשר לרגולציה דווקנית.

אבי שמידט:

זה לא היה חס ושלום כלפיך.

יפעת בן חי שגב:

זה לא אישי. כרגע אני מבקשת להגיב בשם המועצה לשידורי כבלים ולוויין. המילה
"דווקני", בפירוש שלה במילון, זה לעשות דווקא. שום רגולציה שנעשית מכוח
החוק היא לא דווקנית.

היו"ר יואב קיש:

אני מסכים אתך.

יפעת בן חי שגב:

היא לא דווקא. היא יכולה להיות דקדקנית אבל היא לעולם לא דווקנית.

אבי שמידט:

בסדר גמור, מקובל עליי.

יוליה שמאלוב ברקוביץ:

אני מבקש להעיר בנושא הזה. אני מבקשת להסמיך את מועצת הרשות השנייה להגדיר
את המורשת.

היו"ר יואב קיש:

אני לא נוגע בזה ספציפית. אתם הרגולטור, אתם האחראים על זה. זה הכול.

אופיר ביתן:

בסעיף 71ו, "בעל רישיון זעיר ייעודי" – זה המאפיינים שנקבעו ברישיון המיוחד
האמור. אם אנחנו רוצים שלמועצה תהיה סמכות לשנות אז אולי צריך להוסיף "כפי
שהמועצה תורה".

היו"ר יואב קיש:

בסדר. הוא בפיקוח המועצה.

אופיר ביתן:

אלא אם כן המועצה- - -

אתי בנדלר:

לא הבנתי.

היו"ר יואב קיש:

הוא רוצה שיהיה ברור שלא עכשיו מועצת הכבלים והלוויין תקבל החלטות.

יוליה שמאלוב ברקוביץ:

להיפך, שאנחנו לא ניקח את ההגדרה של "מורשת" בכבלים ובלוויין ונעביר אלינו
אלא שאנחנו נקבע את ההגדרה.

היו"ר יואב קיש:

"כפי שנקבעו ברישיון המיוחד כאמור ובכפוף"- - -

אופיר ביתן:

"אלא אם כן קבעה המועצה אחרת."

אתי בנדלר:

לגבי מה?

יוליה שמאלוב ברקוביץ:

ההגדרה של "מורשת".

יפעת בן חי שגב:

למשל, שגם ספורט זה מורשת...

יוליה שמאלוב ברקוביץ:

אנחנו לא כאלה מבולבלים. אבל אם זה ספורט בכותל המערבי, יכול להיות שזה
מורשת.

יפעת בן חי שגב:

זו תהיה הסוגיה הראשונה שמתמודדים איתה, על רגולציה דווקנית, שמשחקים של
הפועל ירושלים זה מורשת כי זה ירושלים...

היו"ר יואב קיש:

"ברישיון האמור ובכפוף להחלטת המועצה".

אנשי הרשות השנייה, זו שאלה מהותית שאתם שואלים, מי קובע. המהות היא – את
זה חשוב להבין – שאתם הרגולטור. זאת אומרת, ההחלטה על נושא של הגדרת
הייעוד, אם עומדים בו או לא, היא שלכם. אתם מתחילים ממצב מוגדר, לא נמצא
עכשיו המצאות, אבל אתם תפרשו את זה לפי מה שאתם רואים, לפי ראות עיניכם.
אני לא יכול לקבוע לכם את זה ולהיכנס לזה בחקיקה. אדוני היועץ המשפטי של
הרשות השנייה, תחשוב על ניסוח שמפרט את מה שאמרתי. לא אתן עכשיו למועצת
הרשות השנייה להחליט על דברים אחרים מאשר היה בכוונה הקודמת, אבל כן שהכול
בכפוף לפרשנות שלכם.

אתי בנדלר:

אתם תפרשו.

יוליה שמאלוב ברקוביץ:

אני מסכימה אתך מאוד.

היו"ר יואב קיש:

אז זה ברור. השינוי היחיד שעשינו, בהגדרה "בעל רישיון זעיר" אמרנו שזה "80
מיליון שקלים" במקום "נתח שוק", ובהגדרה "בעל רישיון זעיר ייעודי" העלינו
את ה-30% ל-51%.

איתן כבל ועודד פורר, אחרי שדנו בשתי ההגדרות האלה אני מעלה אותן להצבעה
לקריאה שנייה ושלישית. מי בעד? ירים את ידו. מי נגד?

הצבעה

בעד – 3

נגד – אין

נמנעים – אין

בסעיף 3 להצעת החוק, בסעיף 71ו לחוק העיקרי, ההגדרות "בעל רישיון זעיר"
ו"בעל רישיון זעיר ייעודי", כפי שפורטו, נתקבלו.

היו"ר יואב קיש:

שתי הגדרות נתקבלו פה אחד, על פי התיקונים שפורטו.

ההגדרות "בעל רישיון קטן", "בעל רישיון בינוני" ו"בעל רישיון גדול" נמחקו.
הן לא רלוונטיות.

אתי בנדלר:

ההגדרה "הכנסות משידורי פרסומת" לדעתי מיותרת כי היא נקבעה לצורך קביעת נתח
שוק.

היו"ר יואב קיש:

היום ההכנסות שהגדרנו, ה-80 מיליון שקל, איך הן מוגדרות? גם זה מיותר. אז
אנחנו מבטלים גם את ההגדרה "הכנסות משידורי פרסומת". מי שרוצה להעיר לגבי
מה שאני אומר, שיעיר.

קריאה:

תוכל לחזור על מה שאמרת?

היו"ר יואב קיש:

אני מבקש שיהיה שקט. אני חוזר על מה שאמרתי.

נגה רובינשטיין:

לנו יש את זה.

היו"ר יואב קיש:

מה זה קשור? אתם מעל 80 מיליון שקלים? אז גמרנו.

נגה רובינשטיין:

אבל דיברת על ההגדרה "הכנסות משידורים". נכון?

היו"ר יואב קיש:

לא, הכנסות כפי שקיים בחוק. זה קיים כבר בהגדרות.

אתי בנדלר:

סעיף 100 והתוספת השנייה.

היו"ר יואב קיש:

זה קיים כבר. על זה דיברתי לפני רגע עם היועצת המשפטית לוועדה. אני מבטל את
ההגדרה "הכנסות משידורי פרסומת" מכיוון שיש הגדרה אחרת ל"הכנסות", כפי
שהגדרנו קודם. ההגדרה "הכנסות" השתנתה להגדרה שבסעיף 100.

מירי נאור אליאס:

בחקיקה- - -

היו"ר יואב קיש:

אני אומר עוד פעם, אם לא נקשיב ולכל אחד נצטרך להסביר כמה פעמים, הרעש
מפריע מאוד. הגדרנו והצבענו את "בעל רישיון זעיר" ו"בעל רישיון זעיר
ייעודי". ביטלנו את ההגדרות "בעל רישיון קטן", "בעל רישיון בינוני" ו"בעל
רישיון גדול". ביטלנו עכשיו את ההגדרה "הכנסות משידורי פרסומת". הגענו
להגדרה "חובת הוצאה לתפעול חברת חדשות".

  -------------------------------------------------------------------------
                                         ""חובת הוצאה לתפעול חברת חדשות" –
                                         חובת ההוצאה לתפעול השוטף של חברת
                                         חדשות לפי סעיף 3 לתוספת השנייה;"
  ------------- ---- ---- ---- ---- ---- ----------------------------------

  -------------------------------------------------------------------------

אין בזה שינוי, להבנתי.

  -------------------------------------------------------------------------
                                         ""חובת סוגה עילית" – חובת ההוצאה
                                         לשם הפקת סוגה עילית לפי סעיף 5
                                         לתוספת השנייה;"
  ------------- ---- ---- ---- ---- ---- ----------------------------------

  -------------------------------------------------------------------------

גם בזה אין שינוי, להבנתי.

  -------------------------------------------------------------------------
                                         ""חובת שידור הפקות מקומיות" –
                                         החובות לפי סעיפים 59 ו-60;"
  ------------- ---- ---- ---- ---- ---- ----------------------------------

  -------------------------------------------------------------------------

נחשון אקסלרד:

ההגדרה "הכנסות" לא ברורה כי בסעיף 100 אין הגדרה של "הכנסות".

אתי בנדלר:

זה "הכנסות משידורים ומתן שירותים", אם אינני טועה.

היו"ר יואב קיש:

תיכף יגידו לך בדיוק את מספר הסעיף.

קריאה:

סעיף 100.

היו"ר יואב קיש:

אז למה הוא אומר שזה לא מופיע בסעיף 100? טעית? אני יכול להמשיך.

נחשון אקסלרד:

טעיתי.

היו"ר יואב קיש:

אני ממשיך לקרוא. אני מבקש קצת שקט.

  -------------------------------------------------------------------------
                                         ""חובת שידור חדשות באמצעות חברת
                                         חדשות" – החובות לפי סעיף 63א(ג);
  ------------- ---- ---- ---- ---- ---- ----------------------------------

  -------------------------------------------------------------------------

  -------------------------------------------------------------------------
                                         "החוק המתקן" – חוק הרשות השנייה
                                         לטלוויזיה ורדיו (תיקון מס' 44)
                                         (אסדרת רישיונות לשידורי טלוויזיה),
                                         התשע"ח–2018;"
  ------------- ---- ---- ---- ---- ---- ----------------------------------

  -------------------------------------------------------------------------

אתי בנדלר:

זה הצעת החוק שלפנינו.

היו"ר יואב קיש:

ההגדרה "נתח שוק" מיותרת והיא תרד.

בזה סיימנו את סעיף ההגדרות. אני מעלה להצבעה את המשך ההגדרות, כפי שקראתי
אותן. לא הכנסנו בהן שינויים. מי בעד? מי נגד?

הצבעה

בעד – 2

נגד – אין

נמנעים – אין

בסעיף 3 להצעת החוק, בסעיף 71ו לחוק העיקרי, ההגדרות "חובת הוצאה לתפעול
חברת חדשות", "חובת סוגה עילית", "חובת שידור הפקות מקומיות, "חובת שידור
חדשות באמצעות חברת חדשות ו"החוק המתקן" נתקבלו.

היו"ר יואב קיש:

ההגדרות נתקבלו פה אחד.

למעשה הכותרת של הסעיף הבא, סעיף 71ז: "קביעה ופרסום של נתח שוק" – היא
מיותרת לחלוטין. סעיף קטן (א) לא רלוונטי.

  -------------------------------------------------------------------------
                                         "(ב) המנהל יפרסם באתר האינטרנט של
                                         הרשות, עד 1 ביוני בכל שנה, לגבי כל
                                         בעל רישיון אם הוא בעל רישיון זעיר
                                         ייעודי, בעל רישיון זעיר או בעל
                                         רישיון אחר."
  ------------- ---- ---- ---- ---- ---- ----------------------------------

  -------------------------------------------------------------------------

לא צריך את הפירוט בהמשך. אולי שייקבע רק מי הוא "זעיר" ו"זעיר ייעודי".
בעצם "זעיר ייעודי" גם ברור, זה לא הולך להשתנות. זה רק "זעיר". נכון?

  -------------------------------------------------------------------------
                                         "(ב) המנהל יפרסם באתר האינטרנט של
                                         הרשות, עד 1 ביוני בכל שנה, לגבי כל
                                         בעל רישיון אם הוא בעל רישיון
                                         זעיר."
  ------------- ---- ---- ---- ---- ---- ----------------------------------

  -------------------------------------------------------------------------

אתי בנדלר:

השאלה אם רלוונטי "1 ביוני". אם מותר לי לשאול את הרגולטורים, מתי יש לכם
ידיעה מה היא הכנסתו של בעל רישיון בשנה החולפת?

היו"ר יואב קיש:

רק בחודש מרס הדוחות מגיעים. יוני זה טוב, זה בסדר. לא משנה אם זה על 80
מיליון שקל או על סכום אחר.

אתי בנדלר:

אני רוצה לומר משהו. מתי בעל הרישיון בעצמו יודע? הוא מוסר את המידע הזה
לרגולטור, או לרגולטורית, והיא מפרסמת, אבל הפרסום הזה הוא בעצם פרסום
דקלרטיבי, הוא לא פרסום קונסטיטוטיבי, במובן זה שהחובות חלות לפי ההכנסות
שיש לבעל הרישיון. נכון?

היו"ר יואב קיש:

אם הוא מעל 80 מיליון שקל זה משנה את המשחק. אם הוא עבר קטגוריה זה
משמעותי.

אתי בנדלר:

לא הפרסום יוצר את החובה אלא ההכנסות שלו יוצרות את החובה. לכן הפרסום הוא
לא קונסטיטוטיבי.

היו"ר יואב קיש:

בשביל מה לפרסם בכלל?

אתי בנדלר:

כדי שגם המפיקים יידעו למה לצפות מכל אחד מן הגופים האלה. אבל הגוף עצמו
יודע מה ההכנסות שלו. השאלה מתי הוא יודע ומתי תחול עליו אותה חובה.

היו"ר יואב קיש:

בערך בחודש מרס.

נחשון אקסלרד:

זה כבר כתוב. אבל סעיף קטן (א), כפי שאמרת, מיותר, אבל סעיף קטן (ג), אם
תהפוך אותו להיות סעיף קטן (א) חדש ותתקן את הנוסח שלו, באופן שהוא ידבר על
מסירת הדוחות על הכנסותיו, אז סעיף קטן (ב) הקיים יישאר (ב).

היו"ר יואב קיש:

הוא צודק. זה גם לא "קביעה ופרסום של נתח שוק" אלא זה- - -

זיו גלעדי:

קביעה ופרסום של בחינת הכנסותיו.

נחשון אקסלרד:

"בחינת הכנסותיו והכרזה עליו כעל ערוץ זעיר ייעודי, ערוץ זעיר או ערוץ
אחר".

היו"ר יואב קיש:

הוא לא צריך להיות מוכרז, עם כל הכבוד. הרי גם בערוצים המסחריים יש עכשיו
חשיבות למחזור שלהם, להכנסות. לכן אנחנו צריכים לשנות את הסעיף הזה, כך
שיגיד: "קביעת מחזור ההכנסות בשנה הקודמת", לצורך העניין, ולפי זה הכול
ייכנס לפועל.

מירי נאור אליאס:

ההגדרה היא בעצם לא בין זעיר ייעודי לזעיר אלא האם הוא זעיר או לא זעיר.

היו"ר יואב קיש:

נכון. יש גם יתרון לזעיר ייעודי. לא מפריע שזה קיים בהגדרה.

מירי נאור אליאס:

אני רוצה להגיד משהו בעניין הזה. זה אמנם רלוונטי יותר להוראת המעבר. כל
העניין הזה, שצריך להחליט מראש אם אתה זעיר ייעודי או לא- - -

היו"ר יואב קיש:

אתה לא מחליט מראש. אתה בהגדרה "זעיר ייעודי" ואתה יכול לבחור להיות
"זעיר".

מירי נאור אליאס:

ואם זה הפוך, בואו נגיד שאחד מן הערוצים החליט להיות זעיר ייעודי.

היו"ר יואב קיש:

סליחה, זעיר ייעודי זה קטגוריה סגורה שיש בה ארבעה שחקנים.

מירי נאור אליאס:

ארבעת השחקנים החליטו שהם ערוץ זעיר ייעודי, ניסו לעשות 50% תוכן ייעודי.
בסוף השנה הגיע הרגולטור ואמר להם: אני מצטער, לא עמדתם ב-51% אלא רק
ב-45%, לא הייתם ערוץ זעיר ייעודי אלא הייתם ערוץ זעיר. מה קורה במקרה כזה?

היו"ר יואב קיש:

הכוונה שהם לא עמדו במחויבויות של ערוץ זעיר ייעודי.

אתי בנדלר:

למעשה הייתם זעירים ואתם צריכים לעשות השלמה של המחויבויות שלכם.

מירי נאור אליאס:

לכן ההחלטה הזאת מראש לאיזה מסלול אתה הולך, יש בה איזו בעייתיות.

היו"ר יואב קיש:

לא, עירבת פה שני דברים. עם כל הכבוד, אין לכם לגיטימציה לגמור את השנה
ולראות איפה יצאתם, זה לא עובד כך. אתם צריכים לבחור, כל אחד, אם הוא רוצה
להיות בקטגוריה של זעיר כפי שהגדרנו אותה או שהוא רוצה להישאר בקטגוריה של
זעיר ייעודי, ואז הוא מחויב ב-51% תוכן ייעודי. אם עמדתם ב-51% אז בכלל אין
בעיה. אם לא עמדתם אז העניין יידון כהפרה של התחייבות ברשות השנייה. אני לא
נכנס לזה כרגע. אתה לא עושה "בחר לי ואשנה".

עודד פורר (ישראל ביתנו):

אתה רוצה שהבחירה תהיה לפי השנה האחרונה? אם ב-2017 היו הכנסות מתחת ל-80
מיליון שקל, ב-2018 הוא עושה את הקטגוריה של- - -

היו"ר יואב קיש:

זה כתוב בחוק. היא דיברה על משהו אחר. אני רוצה לחזור לנוסח הסעיף שיקבע
כדלקמן:

  -------------------------------------------------------------------------
                                         "(ג) בלי לגרוע מהוראות סעיף 108,
                                         בעל רישיון לשידורי טלוויזיה ימסור
                                         למנהל כל מידע הנדרש לקביעת
                                         הכנסותיו"- - -
  ------------- ---- ---- ---- ---- ---- ----------------------------------

  -------------------------------------------------------------------------

אתי בנדלר:

"לבחינת הכנסותיו".

היו"ר יואב קיש:

למה "לבחינת"?

אתי בנדלר:

כי הוא לא קובע את ההכנסות שלו. ההכנסות שלו הן משהו נתון. הוא רק בוחן את
זה.

היו"ר יואב קיש:

  -------------------------------------------------------------------------
                                         "(ג) בלי לגרוע מהוראות סעיף 108,
                                         בעל רישיון לשידורי טלוויזיה ימסור
                                         למנהל כל מידע הנדרש לבחינת
                                         הכנסותיו עד 31 במרס בכל שנה,
                                         במועדים ובמתכונת שקבע המנהל."
  ------------- ---- ---- ---- ---- ---- ----------------------------------

  -------------------------------------------------------------------------

זה חשוב כי זה משפיע, גם הערוצים הגדולים יצטרכו לתת את המידע על ההכנסות
שלהם עד 31 במרס. זה המשפט הבסיסי שמדבר על קבלת המידע.

עודד פורר (ישראל ביתנו):

כאשר מדווחים על הכנסות, אתם מדווחים על בסיס מה? על בסיס הדוחות
החשבונאיים או על בסיס מזומן?

היו"ר יואב קיש:

בטח שעל בסיס הדוחות החשבונאיים.

ניר שויקי:

זה מדווח על בסיס מצטבר, כפי שמדווח בדוחות כספיים מבוקרים.

איתמר אביטן:

בסופו של דבר אנחנו בודקים שנה אחורה ואז הם צריכים לעשות את זה בשנה אחרי?

היו"ר יואב קיש:

אתה רץ שמונה צעדים קדימה. אנחנו בודקים עד 31 במרס את ההכנסות של השנה
הקודמת. זה סעיף קטן (ג), שמצדי יהיה סעיף קטן (א).

אתי בנדלר:

לא משנה כרגע הסדר.

היו"ר יואב קיש:

אז קיבל המנהל מכל ערוץ את היקף הכנסותיו.

עכשיו בא סעיף קטן (ב):

  -------------------------------------------------------------------------
                                         "(ב) המנהל יפרסם באתר האינטרנט של
                                         הרשות, עד 1 ביוני בכל שנה, לגבי כל
                                         בעל רישיון אם הוא בעל רישיון זעיר
                                         ייעודי, בעל רישיון זעיר, בעל
                                         רישיון קטן, בעל רישיון בינוני או
                                         בעל רישיון גדול, וימסור לכל בעל
                                         רישיון הודעה שבה יפרט את נתח השוק
                                         שקבע לגביו."
  ------------- ---- ---- ---- ---- ---- ----------------------------------

  -------------------------------------------------------------------------

אתי בנדלר:

הוא בסך הכול בוחן אם הדוחות שנמסרו לו מהימנים או משהו כזה. במנגנון
הקודם. של בחינת נתח שוק, הוא היה צריך לאסוף את כל הדוחות.

היו"ר יואב קיש:

כעת הוא לא צריך לעשות את זה.

אתי בנדלר:

לכן לא צריך לדחות את הפרסום.

היו"ר יואב קיש:

אבל הם לא יודעים עד 31 במרס.

אתי בנדלר:

אבל המנהל לא צריך שלושה חודשים לצורך הפרסום.

ניר שויקי:

הוא צריך, כי הוא מבצע ביקורת, לראות האם מה שדווח לו תואם לדיווחים בדוחות
הכספיים. יש לפעמים כל מיני בדיקות שצריך לערוך. לכן נדרש פרק זמן בין קבלת
הנתונים ובין הפרסום.

אתי בנדלר:

הבנתי.

היו"ר יואב קיש:

אז נשאיר את זה כך. הוא מפרסם אם בעל הרישיון הוא בעל רישיון זעיר ייעודי
או בעל רישיון זעיר, נקודה. אז ברור שברגע שהוא לא זעיר ייעודי או זעיר אז
הוא מההגדרה האחרת, לא צריך להגיד שהוא אחר. זה הכול, הוא רק יגיד מי זעיר
ומי זעיר ייעודי כדי שכולם יידעו שלאותם ערוצים אין את המחויבות.

אתי בנדלר:

נכתוב: "אם בעל הרישיון הוא זעיר או זעיר ייעודי".

היו"ר יואב קיש:

אחרת, הוא מעל 80 מיליון שקל. במקום לקרוא לזה "קביעת ופרסום של נתח שוק"
נקרא לזה בשם אחר, תמצאו את הניסוח.

אתי בנדלר:

ברור, נתאים את זה.

איתמר אביטן:

כבוד היושב-ראש יש לי שאלה, ברשותך. אני מנסה להבין, אם ב-2017 – ותיכף
נראה את זה- - -

היו"ר יואב קיש:

תיכף תגיע להגדרה, מה קורה כאשר מישהו מפסיק להיות זעיר. עוד מעט נגיע לזה.
אבל בואו נחכה שנגיע לזה. כרגע דיברנו על משהו אחר.

אני מעמיד להצבעה את סעיף 71ז, סעיפים קטנים (א) ו-(ב) החדשים, שהיו לפני
כן סעיפים קטנים (ב) ו-(ג), כפי שהקראתי. מי בעד? ירים את ידו. מי נגד?

הצבעה

בעד – 2

נגד – אין

נמנעים – אין

סעיף 71ז, עם התיקונים שהוכנסו בו, נתקבל.

היו"ר יואב קיש:

הסעיף נתקבל.

הגענו לסעיף שחשוב לכם, הערוצים הזעירים, סעיף 71ח: אסדרה בהתאם לנתח שוק.
אולי השם הזה יצטרך להשתנות. בסעיף הזה, לפי הבנתי, תיכנס רשימת כל
הסעיפים, שתיכף נעבור עליהם, שיוגדרו כלא חלים. האם אני צודק?

אתי

אתי בנדלר:

כן.

היו"ר יואב קיש:

זה סעיף מפתח לערוצים הזעירים וגם לזעירים הייעודיים.

אני רוצה לעשות פה אבחנה אחת. סעיף זה מדבר גם על ערוצים זעירים חדשים
שיבואו. אני אומר לערוצים הזעירים הייעודיים: את הוראות המעבר שקיבלתם בגלל
שאתם ייעודיים ששומרים על 51%, דנו בהן ודיברנו עליהן, ולדעתי גם הצבענו
עליהן. פה אנחנו מדברים על הקטגוריה של זעיר כללי, שמחר יכול לבוא שחקן חדש
ולהיכנס לקטגוריה. בסעיף זה ייכנסו כל הסעיפים שיבוטלו. למעשה סעיף 5(ב)
כבר בוטל. נצטרך לתקן, כי סעיף 5 החדש חל על כולם.

אתי בנדלר:

נכון, אנחנו מוחקים את זה.

היו"ר יואב קיש:

  ---------------------------------------------------------------------------
                     "אסדרה בהתאם  71ח.   (א)   (1) לעניין בעל רישיון זעיר
                     לנתח שוק                   ובעל רישיון זעיר ייעודי,
                                                הוראות סעיפים"
  ------------- ---- ------------- ------ ----- -----------------------------

  ---------------------------------------------------------------------------

"סעיף 5(ב)(5)" יימחק כי שינינו את סעיף 5 ולכן לא מבטלים את סעיף 5 החדש.

אתי בנדלר:

את סעיפים 5 ו-24 אנחנו מוחקים כאן.

היו"ר יואב קיש:

כי שינינו אותם, שהם מתאימים לזעירים ולמסחריים.

אתי בנדלר:

יכול להיות שכאן תיכנס הרשימה שאנחנו עובדים עליה.

היו"ר יואב קיש:

לא רק יכול להיות. פה לדעתי תיכנס הרשימה המלאה, אילו סעיפים לא חלים. אני
רוצה שיהיה ברור. דרך אגב, למה החלטנו שפסקאות 5(ב)(8)–(9) לא חלות?

רעיה עדני:

הן חלק מסעיף 5.

היו"ר יואב קיש:

אז הכול יורד בעצם. אז סתם עשינו עבודה מיותרת בהכנה לקריאה הראשונה...

התעקשתי כדי לסמן, והנה, ביטלנו ושינינו את סעיפים 5 ו-24. לכן כל הסעיפים
שמוזכרים פה למעשה יורדים. בעצם נמשיך את העבודה שעשינו.

  ---------------------------------------------------------------------------
                     "אסדרה בהתאם  71ח.   (א)   (1) לעניין בעל רישיון זעיר
                     לנתח שוק                   ובעל רישיון זעיר ייעודי,
                                                הוראות ... לא יחולו, והם יהיו
                                                פטורים"- - -
  ------------- ---- ------------- ------ ----- -----------------------------

  ---------------------------------------------------------------------------

פה זה הנושא החדש. ראיתי שערוץ 20 היה מודאג, אבל אני רואה שכל הערוצים
הזעירים הייעודיים שנמצאים פה מסביב לשולחן מודאגים ולכן אני רוצה לחדד את
הסעיף הזה, שהמהות שלו תהיה הפטורים שניתנים לזעירים ככללותם. אני חוזר,
יהיו את הסעיפים ואז כתוספת לסעיפים יש הגדרה פוזיטיבית ברורה, שתשפיע גם
על הכללים והתקנות בהתאמה. שמעתם מה אמרתי? שתשפיע גם על הכללים והתקנות
בהתאמה.

  ------------------------------------------------------------------------
                                             "והם יהיו פטורים מחובת הוצאה
                                             לתפעול חברת חדשות, מחובת סוגה
                                             עילית, מחובת שידור הפקות
                                             מקומיות ומחובת שידור חדשות
                                             באמצעות חברת חדשות, עד לשנה"
                                             – כאן נכנס העניין של היוצרים
                                             – "שלאחר השנה שבה חדלו להיות
                                             בעל רישיון זעיר או בעל רישיון
                                             זעיר ייעודי, לפי העניין."
  ------------- ---- ------------- ---- ---- -----------------------------

  ------------------------------------------------------------------------

יש לנו כאן שני נושאים. ראשית, אני רוצה לשים בצד את הנושא שמעניין אותך,
איתמר אביטן. נדון בו תיכף. קודם כול אני רוצה לדון בנושאים המהותיים, האם
אתם רוצים להוסיף להגדרה משהו מהותי.

עודד פורר (ישראל ביתנו):

כשאתה כותב בהגדרה "חדלו להיות בעל רישיון או בעל רישיון זעיר ייעודי, לפי
העניין"- - -

מירי נאור אליאס:

יש בעיה תחבירית, נכון.

עודד פורר (ישראל ביתנו):

אם ערוץ מסוים עובר, הוא הפסיק להיות ערוץ זעיר ייעודי אבל הוא נשאר זעיר,
עדיין ההנחות האלה חלות על כלל הזעירים.

היו"ר יואב קיש:

אם הוא זעיר הוא לא חדל להיות בעל רישיון זעיר. הוא זעיר.

עודד פורר (ישראל ביתנו):

אבל הוא חדל להיות בעל רישיון זעיר ייעודי. יש פה הפרדה, שהייתה מן
המקור- - -

היו"ר יואב קיש:

אתם אומרים שאולי צריך לראות מה בין זעיר ובין זעיר ייעודי.

עודד פורר (ישראל ביתנו):

מספיק שאתה כותב "זעיר".

מירי נאור אליאס:

"מי שחדל להיות ערוץ זעיר".

היו"ר יואב קיש:

בהגדרה "בעל רישיון זעיר ייעודי" כתוב "בעל רישיון זעיר". כלומר, לצורך
העניין, "זעיר ייעודי" הוא "זעיר" ולכן נגמר העניין. אז נמחק פה את ההגדרה
של "רישיון זעיר ייעודי". אני אומר לפרוטוקול: כל בעלי הרישיון הזעיר
הייעודי הם באופן מובהק בעלי רישיון זעיר ולכן אין צורך לעשות את ההפרדה
בעניין הזה.

  ------------------------------------------------------------------------
                                             "עד לשנה שלאחר השנה שבה חדלו
                                             להיות בעל רישיון זעיר."
  ------------- ---- ------------- ---- ---- -----------------------------

  ------------------------------------------------------------------------

הכוונה פה כמובן גם לבעל רישיון זעיר ייעודי, מאופן ההגדרה.

עודד פורר (ישראל ביתנו):

אם הוא זז בתוך הסעיף- - -

היו"ר יואב קיש:

אז קודם כול, את זה הורדנו.

אתי בנדלר:

זו הייתה הכוונה. התלבטנו מאוד בנוסח עם הממונה על נוסח החוק. בסוף כתבנו
את זה כדי להסיר ספק.

היו"ר יואב קיש:

זה ברור.

עכשיו אני רוצה להתייחס למהות. הערוצים הזעירים, אנא תגידו אם אתם רוצים
עוד איזה חידוד או הבהרה?

נגה רובינשטיין:

אפשר להסביר למה זה שנה אחרי?

היו"ר יואב קיש:

אסביר. כי אנחנו רוצים לראות שהזעיר חצה בצורה פוזיטיבית. אם אני זוכר נכון
את ההגדרה- - -

קריאה:

הוא יודע את זה רק שנה אחרי.

קריאה:

החובות האלה מאוד בינריות, כלומר עליך לדעת מתי עליך לפעול להקים אופרציה
של הפקות מקור, מתי עליך להתחיל להקים אופרציה של חדשות. דברים כאלה צריך
לדעת זמן מה מראש כדי להיערך אליהם.

היו"ר יואב קיש:

נניח שהם הגיעו ל-70 מיליון שקלים, הם זעירים. התחלנו את שנת 2018. בסוף
2018 הערוץ הגיע ל-90 מיליון שקלים. במרס הוא מדווח: אני עם 90 מיליון
שקלים. הצליח, הוא רוצה לגדול, בסוף זו המטרה, מה לעשות. ואז מה שכתוב כאן:
"עד לשנה שלאחר השנה", כלומר, לצורך העניין, בשנת 2018, שבה הוא חצה
לראשונה את הקו, הוא לא יהיה חייב, אבל ב-2019 הוא כבר יצטרך להכין.

נגה רובינשטיין:

אבל לשנה העוקבת. או לשנה שלאחר מכן.

היו"ר יואב קיש:

המשרדים התייחסו לזה. אתם זוכרים את זה?

זיו גלעדי:

אנחנו ניסחנו את זה קצת אחרת, אבל הרעיון הוא שבמרס מעבירים דוחות לרשות
השנייה, דוחות של השנה שעברה. במרס 2018 מעבירים דוחות של 2017, ביוני
מפרסמים האם הוא זעיר, זעיר ייעודי, או שהוא לא אף אחד מאלה, ואז בתחילת
שנת 2019 הוא צריך לעמוד בחובות.

היו"ר יואב קיש:

אני נזכר מה אמרתם. הם אמרו שיכול להיות שתהיה חצייה חד-פעמית של הרף.

זיו גלעדי:

זה היה תחת מודל אחר.

היו"ר יואב קיש:

מה זה משנה? זה לא משנה. זה אותו מספר. הנה, אני שואל. יכול להיות שמישהו
הגיע ל-70 מיליון, בשנה שלאחר מכן 90 מיליון שקל, ובשנה שלאחר מכן ירד ל-70
מיליון שקל.

נגה רובינשטיין:

אז מה, אז הוא לא חייב?

היו"ר יואב קיש:

לא. לפי זה הוא עדיין זעיר.

(מכאן והלאה: הרושמת אהובה שרון.)

נגה רובינשטיין:

מאותה נקודת זמן, נתת – נתת.

היו"ר יואב קיש:

עשה 80 ואפילו יותר מזה, מה יקרה אם מישהו יורד מתחת ל-80?

נגה רובינשטיין:

הוא יעשה שנה את ההפקות כמו שצריך ואחרי כן יחזור לא לעשות הפקות.

היו"ר יואב קיש:

נכון.

עדי קופלוביץ:

משרד התקשורת. אני אסביר שהמודל הקודם שהצגנו, בו היה לנו את העניין הזה של
קטן אך ישים, ממוצע של שלוש שנים, זה היה מודל שבו מערך החובות היה אחר.
רמת ההקלות הייתה מדורגת יותר.

היו"ר יואב קיש:

מה אתה מציע כאן?

עדי קופלוביץ:

לכן ההצעה שלנו הייתה, ברגע שעוברים במסגרת מה שקורה כאן, שבאמת אם, כמו
שזיו הסביר לפני כן, בדקנו ב-2018 - - -

היו"ר יואב קיש:

אני שואל אותך את הסיטואציה. מרס 2018, בדקנו את 2017, הוא 70 מיליון.

עדי קופלוביץ:

70 מיליון, הוא לא צריך. בשנה הבאה בדקת במרס, עבר 80, כבר בשנה עוקבת הוא
יהיה מחויב בכל החובות.

קריאה:

מה זאת שנה עוקבת? 2020?

עדי קופלוביץ:

לא. 2019.

היו"ר יואב קיש:

אתה בעצם אומר את מה שנגה אמרה. תבהיר עוד פעם לפרוטוקול ונעשה את זה כך.

קריאה:

דבר בבקשה בשנים כדי שאנחנו נבין.

עדי קופלוביץ:

אני לא יכול לחייב אותו לפני שבדקתי. אני יודע רק אחרי שבדקתי, גיליתי את
זה באמצע השנה, לכן החובה שתחול עליו, הוא הרי יוגדר לשנה העוקבת.

היו"ר יואב קיש:

ואם בשנה העוקבת הזו הוא ירד מתחת ל-80.

עדי קופלוביץ:

אז לשנה שאחרי כן הוא לא יהיה מחויב יותר. הוא חזר אחורה.

קריאה:

זה הזוי.

היו"ר יואב קיש:

לפי כמה אתה מחייב אותו בשנה הספציפית?

עדי קופלוביץ:

אני מחייב אותו לפי ההכנסות שלו שבדקתי.

היו"ר יואב קיש:

אני אציג לך סיטואציה. 2016, 70 מיליון שקלים. ב-2017, 90 מיליון שקלים.
ב-2018, 70 מיליון שקלים. במרס 2017 אני רואה 70 – לא עושה כלום.

עדי קופלוביץ:

כלום.

היו"ר יואב קיש:

במרס 2018 אני רואה 90.

עדי קופלוביץ:

מחייב אותו על 90.

היו"ר יואב קיש:

אני אומר לו בשנת 2018 שהוא צריך לעשות לפי 90?

עדי קופלוביץ:

ב-2019 הוא צריך לעשות לפי מה שבדקת.

היו"ר יואב קיש:

גמר את 2018 לפי 90, מביא לי 70. אז ב-2019 הוא לא יצטרך. הבנתי.

שאלה נוספת. אם ב-2018 הוא עשה 100, אז ה-100 יחויבו לו לשנת 2019.

עדי קופלוביץ:

כן.

קריאה:

לא. ב-2020.

היו"ר יואב קיש:

לא ב-2020. ב-2019.

קריאה:

הוא קופץ שנה.

היו"ר יואב קיש:

זה בדיוק מה שקורה לערוצים המסחריים. יש להם את השנה דיליי.

נגה רובינשטיין:

לא. אנחנו עושים לפי תחזית ואנחנו עושים מיד באותה שנה. ככל שיהיה צורך,
אנחנו משלימים אחר כך. זה בדיוק כספי העודפים.

היו"ר יואב קיש:

זה מה שיהיה לכל מסחרי שיעבור את הקריטריון.

איתמר אביטן:

יש דוחות רבעוניים. יש צפי בדיוק כמו שנגה אומרת. זה לא שפתאום הם מגלים
שהם הגיעו ל-90. יש דוח רבעוני, יש תחזית למה הם יגיעו ועל פי התחזית הזאת.
אם יש להם תחזית שב-2018 הם כבר יחצו את ה-80, אז ב-2019 הם כבר צריכים
לעשות את ההפקה.

נחשון אקסלרד:

איתמר, עם כל הכבוד, אנחנו לא עובדים לפי תחזיות וגם לא משלימים לפי
תחזיות. אנחנו עובדים לפי דוחות כספיים שנגמרים. מספיק.

היו"ר יואב קיש:

הדיון הזה נעצר. קודם כל, הרשמת עוזבת אותנו. תודה רבה לך.

אתה אומר לפי דוחות, תחזית ובאותה שנה.

איתמר אביטן:

אני אומר שאם הוא ב-2018 עבר, הוא חייב לעשות את התחייבות ב-2019.

היו"ר יואב קיש:

אני מקבל את הצעת משרד התקשורת שנראית לי הכי הגיונית ואומרת כדלהלן: זאת
לא השנה שלאחר השנה, בעניין הזה אני מבין שיש כאן שנה עודפת בהגדרה, ואנחנו
אומרים עד לשנה שלאחר.

אתי בנדלר:

עד לשנה שבה חדלו.

עודד פורר (ישראל ביתנו):

למה לא להשתמש בהגדרה שקיימת לגבי הערוצים? היא צריכה להיות אותה הגדרה
לערוצים המסחריים הרגילים ולאלה שהם זעירים, מבחינת בחינת ההכנסות, המבחן
והבדיקה.

היו"ר יואב קיש:

הם ביחד. היא זהה.

עודד פורר (ישראל ביתנו):

איך מתבצע לגביהם היום? זאת ההגדרה שצריכה להיות.

אתי בנדלר:

אתה צודק אבל שנינו טועים. עליהם יש תמיד חובת הפקות. אין להם מצב שאין.

היו"ר יואב קיש:

נכון.

אתי בנדלר:

לכן יכול להיות שהם היו צריכים להשקיע יותר.

איתמר אביטן:

כאן אנחנו נאכל אותה.

איתן כבל (המחנה הציוני):

אנחנו עכשיו לא במקום של אכלתם אותה. אנחנו במקום שהם בכלל יחיו.

יוליה שמאלוב ברקוביץ:

קצת קשה לי לקבל את ההגדרות האלה כי יוצאת כאן סיטואציה ששנה אחת הוא לא
זעיר, שנה אחת הוא זעיר, אחר כך הוא חזר, אחר כך הוא כבר לא.

היו"ר יואב קיש:

יכול להיות. יכול להיות מישהו שהיה גדול ועכשיו הוא זעיר.

יוליה שמאלוב ברקוביץ:

יש כאן איזושהי בעייתיות. ערוץ זה או אחר לא נמצאים באיזשהו שוק לבד. יש
מחויבויות של אנשים. אם מדברים על תוכן, יש אנשים שמצפים לתוכן בהמשך. אני
חושבת שברגע שהוא עבר פעם אחת, הוא עבר נקודה.

היו"ר יואב קיש:

לא. מה פתאום?

יוליה שמאלוב ברקוביץ:

למה לא? זה נשמע לי הרבה יותר הגיוני.

היו"ר יואב קיש:

אז אין אחד שיורד.

יוליה שמאלוב ברקוביץ:

הוא יהיה זעיר שהחובות שלו יהיו בהתאם ל-60 ולא בהתאם ל-80. זה נשמע לי לא
הגיוני.

איתן כבל (המחנה הציוני):

יש כאן קצת בלבול וכך זה כשמתחילים להיות דווקניים והלילה מגיע. המשימה היא
לעזור להם להינצל. קצת התבלבלנו. אנחנו עבדנו עם סרגל טווחים כדי לבדוק אחד
אחד. הרי מה נקודת המוצא כאן וכל הדיון הזה? שהערוצים האלה יוכלו לחיות.
אנחנו רוצים לתת להם את כל הכוח כדי שיקרה אחת משתיים: או שהם לא מסוגלים
להתרומם או כי הם לא רוצים והאלא רוצה להיות במקומו, 20 רוצה לגדול, רוצה
שתהיה לו מערכת חדשות. בסוף מה העניין? אי אפשר כל הזמן להיות דווקן. אני
אומר לכם שבנסיבות המתקיימות היום בעולם התקשורת, אם לא תהיה אותה רפורמה,
גם הזמן שבזבזנו כאן ילך בסוף לאיבוד עליהם.

אני מנסה להגיד שכן צריך לעזור להם, לא כל הזמן ללכת ולרדוף אחריהם. זו
המהות של הורדת הרגולציה ואם לא, לא עשינו כלום.

היו"ר יואב קיש:

נכון.

איתן כבל (המחנה הציוני):

אם לא, לא עשינו כלום סביב השולחן. לכן אני אומר שההצעה שלהם היא לא שלמה
אבל היא בנסיבות המתקיימות ההגיונית ביותר. דרך אגב, יוליה, אל תתבלבלי,
שום דבר מההצעות כאן, אני לא אוצר אותן בלבי. בסוף אנחנו כאן מנסים ליישר
מעגל ולרבע אותו וגם כנראה זה לא יעזור.

היו"ר יואב קיש:

אני הולך להסביר את הקטגוריה. נאמר כאן שעד לשנה שלאחר השנה שבה חדלו להיות
בעל רישיון זעיר. אני הולך לדוגמה שלי. 2016 – 70 מיליון, 2017 – 90 מיליון
ו-2018 – כבר שנה חדשה. אז מה קורה? השנה שבה הם חדלו להיות ערוץ זעיר, זה
למעשה 2017. זו שנה בה הם חדלו להיות זעיר ולכן מדובר עד לשנה שלאחר השנה.
זאת אומרת, 2017 הם חדלו, לא עושים להם התחשבנות על 2017, ו-2018, הם כבר
יפעלו כמו ערוץ שאיננו ערוץ זעיר.

יוליה שמאלוב ברקוביץ:

אבל ב-2018 הוא קיבל פי שתיים פחות, אז אתה תחייב אותו על מה שהיה?

היו"ר יואב קיש:

לא. בשנה שהוא חצה, אני לא סופר לו את החציה. בשנה שלאחר מכן שהוא חצה, הוא
כבר מחויב למה שצריך לעשות.

נחשון אקסלרד:

נכון, ואם בשנה הזאת רף ההכנסות ירד וחזר להיות זעיר, אז ב-2019 הוא יהיה
זעיר.

היו"ר יואב קיש:

נכון.

נחשון אקסלרד:

זה נורא פשוט.

איתן כבל (המחנה הציוני):

חברים, אין גבול ל"אם".

היו"ר יואב קיש:

אם מישהו ירד מערוץ מסחרי גדול או חצה פעם אחת וירד, אחרי שהוא יורד להיות
זעיר יקבל רישיון זעיר.

נחשון אקסלרד:

נכון.

היו"ר יואב קיש:

ויפנה לרשות ויבקש שיפרסמו אותו כערוץ זעיר.

נחשון אקסלרד:

נכון.

היו"ר יואב קיש:

בזה סיימנו את הדיון על הזמנים. אני רוצה ללכת לדיון המהותי. חברים,
הערוצים הזעירים, האם אתם רוצים לחדד את ההגדרה שאתם פטורים ממנה?

מירי נאור אליאס:

קודם כל, לפני חידוד ההגדרה, אם אפשר, הניסוח של הסעיף הזה הוא קצת בעייתי
כי יש לו איזושהי בעיה מבנית בקשר בין חלקי המשפט. אני מדברת על סעיף 71ח.
לא יחולו והם יהיו פטורים מחובת הוצאה. אחרי לא יחולו צריכה להיות נקודה.

היו"ר יואב קיש:

את צודקת. נכון. לא יחולו, נקודה. והם יהיו פטורים וכאן צריך להגיד ממה הם
פטורים. במקום "והם", אפשר לומר הערוצים הזעירים.

מירי נאור אליאס:

ערוצים אלו או הערוצים הזעירים.

היו"ר יואב קיש:

לא כל בעלי הרישיונות. הערוצים הזעירים.

איתמר חרמון:

אבל הם לא מוגדרים ערוצים זעירים. הם מוגדרים כבעל רישיון זעיר.

מירי נאור אליאס:

לפני שאנחנו מתייחסים לדברים שביקשנו קודם להוסיף, חסר כאן משהו שכבר סוכם.
זה פשוט שוב עניין של ניסוח. לא כתוב כאן למעשה שיש פטור מחובת שידור
חדשות. כתוב שאם משדר חדשות, אז כך וכך, אבל לא כתוב שהוא לא חייב.

היו"ר יואב קיש:

מה עם הסעיף שכתוב "ומחובת שידור חדשות"?

מירי נאור אליאס:

לא. זה באמצעות חברת חדשות. יש הבדל.

היו"ר יואב קיש:

איך את רוצה שזה יהיה? פטורים מחובת שידור חדשות?

מירי נאור אליאס:

ערוצים אלה יהיו פטורים מחובת שידור חדשות ומחובת הוצאה לתפעול חברת חדשות
וכולי. זה משהו שכבר סוכם.

היו"ר יואב קיש:

פטורים מחובת שידור חדשות. בסדר. זה ברור.

מירי נאור אליאס:

עד כאן פתרנו את הנוסח.

היו"ר יואב קיש:

אני מוסיף סעיף שהערוצים הזעירים יהיו פטורים מחובת שידור חדשות, פטורים
מחובת הוצאה לתפעול חברת חדשות, מחובת סוגת עילית, מחובת ידור הפקות
מקומיות ומחובת שידור חדשות באמצעות חברת חדשות.

מירי נאור אליאס:

לפני כן יש את שלושת הדברים שקודם דיברנו עליהם.

אתי בנדלר:

אני רק רוצה להסביר לך מדוע כתבנו את זה. יכול להיות שאפשר לשפר את הנוסח.
אם תבדקי בחוק הרשות השנייה לטלוויזיה ורדיו, את תראי שאין שם, גם לגבי
הערוצים הגדולים, הוראה מפורשת שמחייבת חדשות. ההוראה הזאת נלמדת מהחובה
לתפעול חברת חדשות ומקיום חברת חדשות. אנחנו נצמדנו למבנה שקיים היום בחוק
הרשות השנייה.

היו"ר יואב קיש:

אבל זה לא משנה. הוספנו את זה ונמשיך.

מירי נאור אליאס:

יש כאן את הדברים שדיברנו עליהם קודם. אמרת שיהיה איזשהו סעיף פוזיטיבי.

היו"ר יואב קיש:

זה הסעיף הפוזיטיבי.

מירי נאור אליאס:

כאן אפשר, לפני כן לומר שיהיו פטורים מחובות השקעה ותוכן, לרבות חובת שידור
חדשות וכולי.

היו"ר יואב קיש:

לא הבנתני מה הוספת.

מירי נאור אליאס:

מחובות השקעה ותוכן.

היו"ר יואב קיש:

על תוכן דיברנו, יש חובות שהן אינן כספיות. אני מוכן כל דבר שנוגע לכסף
להכניס לכאן.

מירי נאור אליאס:

כל דבר בסופו של דבר, גם החובה לשדר 20 אחוזים שידורים חוזרים בלבד לצורך
העניין, חוזרים לדוגמה הזאת כי היא דוגמה קלה, בסופו של דבר הגבלה על כמות
שידורים חוזרים, זו גם מחויבות של כסף כי אתה בעצם דורש מאתנו 80 אחוזים
שידור ראשוני. לכן כל חובת תוכן בסופו של דבר היא כך.

היו"ר יואב קיש:

אני לא רוצה להיכנס למקום של חובות שהן חובות שאנחנו כן רוצים כמו לעמוד
באתיקה, כמו לעמוד באיסור פורנוגרפיה וכל מיני דברים כאלה. איך את מפרידה
את זה?

אתי בנדלר:

מה שאת מציעה, זה בדיוק סוג של הרשימה הלבנה שאת ביקשת קודם. תגידי מה לא.
את לא יכולה מחובה, משהו רחב שאנחנו לא יודעים מה הוא כולל.

מירי נאור אליאס:

כרגע, לפחות בדברים עליהם עברנו והם קריטיים, מחובת שידור ראשוני - - -

נחשון אקסלרד:

סליחה, חובת השקעה בתוכן לא קשור לאתיקה. זאת השקעה.

מירי נאור אליאס:

נכון.

נחשון אקסלרד:

אין סתירה במה שמירי אמרה קודם. מירי אמרה חובת השקעה בתוכן.

היו"ר יואב קיש:

ותוכן. היא אמרה ותוכן.

מירי נאור אליאס:

ותוכן.

נחשון אקסלרד:

אני משנה את ה-ו' ל-ב'. בתוכן.

אתי בנדלר:

אני צריכה את משרדי הממשלה כי אני לא יודעת מה זה כולל.

היו"ר יואב קיש:

בואו נדבר תכל'ס. אמרת שיש לך כמה סעיפים.

מירי נאור אליאס:

דיברנו על חובת שידור ראשוני, שלא תהיה חובה לכמות מסוימת של שידורים
ראשונים.

נחשון אקסלרד:

שזה סוג של חובת השקעה בתוכן.

היו"ר יואב קיש:

נשמע הגיוני. נכון. אני לא רואה סיבה שלא. למה לא? אם לא ירצו, לא יצפו
בהם. אם הם רוצים, שיעשו שידורים חוזרים ואף אחד לא יצפה בהם. למה הם
צריכים להיות מוגבלים?

יוליה שמאלוב ברקוביץ:

כאן יש את הנושא של 51 אחוזים.

היו"ר יואב קיש:

מה זה קשור?

קריאה:

זה לא קשור.

קריאה:

51 אחוזים חייב להיות שעות ראשוניות.

יוליה שמאלוב ברקוביץ:

יכולה להיות כאן בעיה שאם הוא עושה 75 אחוזים חוזרים - - -

היו"ר יואב קיש:

אני לא אכנס. אני רוצה לתת להם לחיות. דווקא כאן אני אומר שאני רוצה לתת
להם לחיות. אני מוכן בהחלט לשחרר אותם מהנושא של חובת שידורים חוזרים. בסוף
לא יצפו בהם וזאת בעיה שלהם.

איתן כבל (המחנה הציוני):

הם צריכים שיצפו בהם.

היו"ר יואב קיש:

אני פוטר אתכם. אני מבקש לציין לסעיפים פטורים. הנה, פטורים גם מחובת, איך
קראו לזה? שידור ראשוני. פטורים מחובת שידור ראשוני.

קריאה:

מה שנקבע בכללים מכוח סמכויות של המועצה שהולכות להיות משונות.

היו"ר יואב קיש:

בסדר. הם רוצים למען הסר ספק. אני רוצה להוסיף.

מירי נאור אליאס:

חובת הקצאה תהיה - - -

היו"ר יואב קיש:

לא חייבים. לא. גם יורד. גם הייעודי. לא תהיה חובת שידור ראשוני על
הערוצים.

נגה רובינשטיין:

אנחנו מבקשים שזה גם יהיה עלינו בחוק ההסדרים.

היו"ר יואב קיש:

סליחה, אל תערבבו אותנו עכשיו בחוק ההסדרים.

אתי בנדלר:

מה המשמעות של 51 אחוזים מהכנסותיהם?

היו"ר יואב קיש:

לא 51 אחוזים מהכנסותיהם. 51 אחוזים מהזמן.

קריאה:

51 אחוזים מהזמן צריך להיות תוכן כי הוא רלוונטי לייעוד.

קריאה:

מה לגבי חובות העבר שלהם?

היו"ר יואב קיש:

חברים, הסיכום. יש להם חובה של תוכן ייעודי.

מירי נאור אליאס:

העניין של 51 אחוזים שאמרו שחייבים להיות בשידור ראשוני.

היו"ר יואב קיש:

הם לא חייבים להיות.

מירי נאור אליאס:

שלא יגידו שגם ה-75 אחוזים היום לא היו חייבים להיות.

היו"ר יואב קיש:

לא משנה. זה לא מעניין אותי מה יש היום. אני אומר בצורה הכי ברורה. הערוצים
הזעירים יהיו פטורים מכל חובה בשידור ראשוני, גם אם זה ייעודי או לא
ייעודי. זה לא מעניין. פטורים מכל חובה הקשורה לשידור ראשוני.

נגה רובינשטיין:

זאת אומרת שהכול יכול להיות שידורים חוזרים?

היו"ר יואב קיש:

כן. ואז אף אחד לא יצפה בהם ואף אחד לא יקנה פרסומות וכל הפרסומות ילכו
לערוצים הגדולים.

נגה רובינשטיין:

לא, זה לא עובד כך. בשוק השידורים זה לא עובד כך.

היו"ר יואב קיש:

ערוצים זעירים, אנחנו רוצים שהם יחיו. את לא תכתיבי להם עכשיו שאת רוצה
השקעות בראשוניות. לא רוצה את זה.

קריאה:

מה המשמעות של ה-51 אחוזים?

עודד פורר (ישראל ביתנו):

הם יעשו שידורים חוזרים. 51 אחוזים מהזמן שלהם הם ישדרו בלופ את קול נדרי
בבית הכנסת הגדול.

היו"ר יואב קיש:

בדיוק, ועכשיו אף אחד לא יצפה בהם והמודל העסקי שלהם יקרוס. אף אחד לא ישלם
להם לפרסומות. אתם לא מבינים איך זה חי?

נגה רובינשטיין:

לא, זה לא חי כך. אנחנו רוצים להסביר לך.

היו"ר יואב קיש:

לא. אני לא רוצה. אני רוצה להבין דבר אחד. אני אומר בצורה הכי ברורה. חובת
שידור ראשוני, יש לה משמעות כספית ואי אפשר להתעלם מזה. ערוץ זעיר, אני
רוצה להקל עליו במקסימום שאני יכול את המשמעות הכספית ולכן אני פוטר אותו
משידור ראשוני. זה הכול. מישהו רוצה להתייחס?

דבורה קמחי:

זה אומר שמחר יכול להיכנס ערוץ זעיר שלא ישדר תכנית אחת בעברית אלא ישדר רק
תכניות קנויות מחוץ לארץ ששודרו בשידור משני, ישלם עליהן 200 דולר וירוויח
מיליוני שקלים.

יוליה שמאלוב ברקוביץ:

בפרסום. הוא ימכור פרסום.

מירי נאור אליאס:

אנחנו היום עם תכניות חדשות ומושקעות מאוד.

היו"ר יואב קיש:

איזה תוכן את מתארת? הלכנו לשידור ראשוני. את מדברת על זה שמישהו הולך
לקנות תוכן משמעותי ואיכותי בחוץ לארץ.

נגה רובינשטיין:

ההגדרה שלך מתייחסת גם לתוכן זר שנרכש. שודרה טלנובלה שנרכשה בחוץ לארץ
וכיוון שלא מדובר בשידור ראשוני, היא יכולה להירכש מאוד מאוד זול. אתה תגיד
לי שיהיה מאוד זול, טלנובלה, אז הם יקבלו פחות הכנסות. נכון. אבל היחס בין
ההוצאה שנדרשת לשידור ראשוני לבין הפרסום, בסוף היא משהו שדורש יותר מערוץ
מבחינה כלכלית מאשר לרכוש אלי מקביל ב-5,000 שקלים ולשדר את זה. אפילו אם
יהיה לך פחות רייטינג, אתה תרוויח יותר. גם אנחנו רוצים.

היו"ר יואב קיש:

לא. אתם לא רוצים להיות מתחת ל-80 מיליון שקלים הכנסות. מצד שני, אין לי
בעיה עם זה ואני אסביר לך למה. אני רוצה שהשוק יגיע למקום הזה, שיהיה לי
ערוץ טלנובלה ועוד ערוץ ועוד ערוץ ועוד ערוץ. למה למנוע את זה?

איתן כבל (המחנה הציוני):

אנחנו לא מתכוונים עכשיו לייצר ערוצים זעירים שאת כל ההפקות שלהם יעשו בחוץ
לארץ.

יוליה שמאלוב ברקוביץ:

נכון.

קריאה:

יקנו.

איתן כבל (המחנה הציוני):

תודה רבה, יקנו. בסדר.

קריאה:

יקנו בשקיות.

איתן כבל (המחנה הציוני):

כל העניין הוא שיקרה אחת משתיים: או שהוא יישאר כפי שהוא רוצה בתוך המסגרת
של ערוץ זעיר, וזה בסדר, אבל שלא ייווצר המצב שהוא קיבל את ההחלטה
האסטרטגית להישאר ואין לו עניין לגדול ואת כל ההפקות שלו או ירכוש בחוץ
לארץ או יבצע בחוץ לארץ. זה דבר שצריך למנוע אותו.

אם הוא רוצה לגדול והנחת העבודה שלא כל מי שכאן או מי שבהגדרה יצרנו לו
שהוא הזעיר בכלל רוצה לגדול. לכן אנחנו לא רוצים לייצר את המצב הזה שבו
באנו לעשות טוב ואם טוב, אז לכולם טוב ואפשר לייצר את האיזון הזה.

היו"ר יואב קיש:

אני אגיד לך היכן אפשר לייצר את האיזון. אנחנו דיברנו על כך שערוץ זעיר
ייעודי יעשה 51 אחוזים בנושא של התוכן הייעודי. לכן אני חושב שהנושא של
ראשוניות אפשר לפטור מהערוצים הייעודיים. יכול להיות שנגדיר את זה רק
לערוצים הייעודיים.

יוליה שמאלוב ברקוביץ:

איך אני אבדוק? אתה לא נותן לנו אופציה לבדוק. אם אתה פוטר אותו מראשוני,
זה אומר שאני בחיים לא אדע אם הוא עשה 51 אחוזים אותה מורשת שהוא מסכים אתי
שנחשבת למורשת. זה בלתי אפשרי מה שאתה מציע כאן.

היו"ר יואב קיש:

לא הבנת אותי.

יוליה שמאלוב ברקוביץ:

אני הבנתי אותך.

היו"ר יואב קיש:

אם אני משאיר את המגבלה של ערוץ זעיר, דרך אגב, כמה ראשוניות צריך לעשות?
בערוץ מסחרי, כמה ראשוניות?

דבורה קמחי:

מותר עד 20 אחוזים שידורים חוזרים. 80 אחוזים ראשוני.

יוליה שמאלוב ברקוביץ:

80 אחוזים ראשוני.

היו"ר יואב קיש:

הרי לא שמנו לערוץ זעיר מגבלה של שידור מקומי. היום יש לכם 40 אחוזים מהזמן
שידור מקומי?

דבורה קמחי:

לא. הפקה מקומית.

היו"ר יואב קיש:

הפקה מקומית, 40 אחוזים מהזמן.

מירי נאור אליאס:

אצלנו זה לא רק זמן. אצלנו זה כסף.

היו"ר יואב קיש:

אני שואל אם זה מהזמן או מהכסף.

מירי נאור אליאס:

מהכסף ולא כולל חדשות ולא כולל חובות אחרים. לא כולל אקטואליה.

דבורה קמחי:

הפקה מקומית, לפחות 40 אחוזים מהזמן. העניין הוא שההגדרה של הפקה מקומית
אצלנו היא מצומצמת. היא לא כוללת חדשות, ספורט, ענייני היום והיא לא כוללת
תכניות בעברית שאנחנו קונים מסביבת ה-מולטי צ'אנל. אנחנו משדרים כל היום
בעברית. אין אצלנו תכניות מחוץ לארץ. לדעתי אצל אף אחד מאתנו אין תכניות
מחוץ לארץ. מכיוון שההפקה המקומית יותר מצומצמת, היא 40 אחוזים. מותר לנו
20 אחוזים מכלל השידורים שיהיו שידורים חוזרים. 80 אחוזים חייבים להיות
שידורים ראשונים.

מירי נאור אליאס:

החשש כאן הוא שהשידורים יהיו רכש. אפשר להגביל את כמות הרכש שהערוץ יכול
לשדר.

נגה רובינשטיין:

זה לא רק הרכש. זאת בכלל התוספת לתוכן. הרי המטרה של התיקון הייתה להוסיף
לשיח הציבורי. להוסיף לשיח הציבורי אומר שלכל ערוץ יש משהו להגיד משלו.

היו"ר יואב קיש:

את הולכת לייעודיים. כל ערוץ יעשה מה שהוא רוצה.

נגה רובינשטיין:

אם עשינו את התיקון הזה בשביל ערוץ טלנובלות, אז בסדר אלא שלא חשבתי שאנחנו
במקום הזה. ערוץ טלנובלות יכול להיות בכבלים ובלוויין. יש ערכים שהוועדה
רצתה לקדם, בנוסף להפקות מקור ולחדשות, מגוון תכנים ודעות. על זה דיברת.
כאשר מדובר במגוון תכנים ודעות, לא יכול להיות שבסוף יבוא ערוץ ויקנה מכולם
דברים בשידורים חוזרים וזה יהיה התוכן הנוסף שלו שמתווסף למפת השידורים
בישראל.

יוליה שמאלוב ברקוביץ:

אני רוצה לחזק את מה שנגה אומרת. את הערוצים האלה עליהם אתה מדבר, יש 100
כאלה בכבלים ובלוויין. יש שם מה שאתה רוצה, רק מה קורה? הם לא מוכרים
פרסומת. עכשיו אתה רוצה להכניס שחקנים שיבואו בהמוניהם, יקנו רכש בחוץ, לא
תהיה סוגה עילית, לא יהיה מקומי. אנחנו לא מחייבים אותם לעשות תוצרת
מקומית. לא מחייבים אבל זה לא אומר שהם לא צריכים לעשות אותה. אנחנו אומרים
תעשו בקצב שאתם רוצים.

היו"ר יואב קיש:

יש לי שאלה. אני רוצה דווקא את המגבלה הזו, להקל על הערוצים הייעודיים, על
זעיר ייעודי לצורך העניין. אני לא יודע ברמת הזעיר ייעודי כמה הם שורדים
בלי שידורים חוזרים ויכול להיות שהראשוניות הזו בסוף עוד תהרוג אותם.

נחשון אקסלרד:

יותר מזה, אני לא רואה מדוע הראשוניות הזו צריכה לשמש כאבן בוחן לבחינת
הייעודיות.

היו"ר יואב קיש:

זה ברור. בייעודיות זה משהו אחד. כאן דיברנו על הזעיר ולכן התחיל כל הדיון.

יוליה שמאלוב ברקוביץ:

לא. אני מדברת אתך על ייעודי. על אחת כמה וכמה זעיר. אני מדברת עכשיו על
ייעודי.

היו"ר יואב קיש:

אני מדבר על הזעיר ועכשיו אני עובר לייעודי.

עודד פורר (ישראל ביתנו):

יוליה, מה ההצעה שלך?

יוליה שמאלוב ברקוביץ:

ההצעה שלי היא שקודם כל, על מנת שאנחנו נוכל - - -

היו"ר יואב קיש:

אבל את הורגת את הייעודיים. הם עושים שידורים חוזרים.

יוליה שמאלוב ברקוביץ:

אני לא הורגת אותם. אדוני היושב ראש, אנחנו כאן הרגנו כבר את כולם. עם כל
הכבוד, יש כאן גם תחרות והם צריכים לעמוד בתחרות. אני חושבת שהדבר היחיד
שאנחנו יכולים לבוא לקראתם זה להוריד אחוז מסוים בראשוניות.

היו"ר יואב קיש:

היום זה 20 אחוזים ראשוניות?

יוליה שמאלוב ברקוביץ:

היום זה 80 אחוזים.

רעיה עדני:

זו סמכות המועצה לקבוע ולכן אני לא חושבת שצריך לקבוע את זה בחוק. בהצעה
שלנו אנחנו הצענו לבטל את הרגולציה על שעות שידור באופן גורף לכל הערוצים
המסחריים.

יוליה שמאלוב ברקוביץ:

מה זה קשור לשעות שידור?

היו"ר יואב קיש:

מה זה אומר?

רעיה עדני:

שלא מודדים ראשוניות. אני אסביר את העיקרון.

יוליה שמאלוב ברקוביץ:

הם רוצים לסגור את הרשות השנייה. תגידי שאתם רוצים לסגור את הרשות השנייה.
שקודם משרד האוצר יממן את הרישיונות.

היו"ר יואב קיש:

תני לה להסביר את ההיגיון.

רעיה עדני:

כשאנחנו מיישרים את מגרש המשחקים, אתה יכול להקל על הייעודיים וכשאתה מקל
עליהם, זה לא מקל על הערוצים ויש מגרש משחקים לא שווה. אנחנו חושבים שזו
רגולציה שהיא לא דווקנית כלל וכלל אבל היא קצת דקדקנית מדי. לכן ההצעה
המקורית שלנו הייתה להתמקד באינטרס הציבורי שבא לידי ביטוי בכסף, בתשלום
כסף על הפקות מקור והן צריכות להיות ראשוניות בהגדרתן. לכן אנחנו מציעים את
כל האסדרה על שעות השידור. לכן שמנו את זה כמקשה אחת.

היו"ר יואב קיש:

תעשו את זה בחוק ההסדרים.

רעיה עדני:

ההצעה היא כמקשה אחת על כל שעות השידור.

יוליה שמאלוב ברקוביץ:

אם זה יהיה בחוק ההסדרים, כרגע אי אפשר לפטור אותם משידור ראשוני.

היו"ר יואב קיש:

תביני, אני רוצה להקל על הזעירים.

יוליה שמאלוב ברקוביץ:

אבל מה עם האינטרס הציבורי?

היו"ר יואב קיש:

אני מאזן בין האינטרס הציבורי. אנחנו לא נעשה ערוץ טלנובלות, הבנתי, אבל
אני כן רוצה להקל על הערוצים הזעירים.

מירי נאור אליאס:

אני חושבת שיש כאן משהו שאולי אפשר להסדיר אותו בהגדרה של מה זאת הפקה
מקומית. יש חשש שהערוצים ישדרו תכניות מחוץ לארץ כשלמעשה כולנו אומרים
שאנחנו נשדר כאן 100 אחוזים הפקה מקומית אלא שהבעיה שלנו היא מההגדרה היות
שתכניות אקטואליה למשל לא נחשבות כהפקה מקומית והן כן חלק מהשידורים שלנו.

קריאה:

את זה כמובן צריך לתקן.

מירי נאור אליאס:

יכול להיות שאם מתקנים את ההגדרה ומוחקים - - -

היו"ר יואב קיש:

לא. לא נתקן את זה. אני אומר לכם מה הדבר היחידי שאפשר לעשות כרגע. אני
רוצה להגיד שחובות על הפקת שידור ראשוני על ערוצים זעירים – אני לא יודע אם
לקבוע מספר או לקחת את עמדת הרגולטור - ייקבעו על ידי המועצה. לתת להם את
הגמישות לשנות את החובה כדי שתאפשר לכם לחיות מצד אחד ומצד שני תדאג בעניין
הזה.

מירי נאור אליאס:

אני רק אומר שלמועצה כרגע יש כללים שמחייבים 80 אחוזים.

היו"ר יואב קיש:

לא. 80, זה ברור שלא.

נחשון אקסלרד:

גם 50 אחוזים הם בעיה.

מירי נאור אליאס:

אתם יודעים כמה יש לנו היום וגם בזה קשה לעמוד.

עודד פורר (ישראל ביתנו):

כמה יש להם היום?

מירי נאור אליאס:

יש לנו היום 25 אחוזים. המחויבות שלנו כיום היא שש שעות ביום. כלומר, 25
אחוזים שידור ראשוני.

נחשון אקסלרד:

וגם בזה אנחנו לא יכולים לעמוד.

היו"ר יואב קיש:

מגבלות שידור ראשוני, נראה לי שזה צריך להיות בכללים.

אתי בנדלר:

זה חשוב לא לכתוב סעיף גורף כללי.

מירי נאור אליאס:

אדוני היושב ראש, עוד דבר אחד נוסף. הקושי לעמוד בזה היום הוא מכיוון
שההגדרה בכללים של הפקה מקומית לא כוללת אקטואליה. אני חושבת שזה קושי של
כולם. אם מורידים רק את המילה אקטואליה מסעיף ההגדרה בחוק, זה יכול לעזור
גם לערוצים הגדולים וגם לערוצים הקטנים.

היו"ר יואב קיש:

אני לא הולך להתעסק עם סעיף אקטואליה בהגדרה בחוק.

מירי נאור אליאס:

בבקשה, תנו לי עוד משפט אחד, תקשיבו ותראו שיש איזשהו הגיון בדברים. החשש
כאן הוא מזה שיפיקו הפקות בחוץ לאר, יקנו הפקות שהן רכש, כאשר למעשה אנחנו
מבקשים להמשיך להפיק כאן תכניות מקור, תכניות מקומיות שחלק מהן הן
אקטואליה. באקטואליה מועסקים עובדים, עובדים יוצרים.

איתמר אביטן:

לא. זה לא נכון.

מירי נאור אליאס:

סליחה, אני מדברת עכשיו. אני לא זוכרת שהפרעתי לך.

היו"ר יואב קיש:

איתמר, אתה לא מתווכח אתה עכשיו. אתה רוצה שננהל את הדיון הזה בלעדיך? אתה
כל הזמן מתפרץ. כשיש לך נושא שקשור אליך, אני מאפשר לך לדבר.

מירי, אנחנו לא נשנה שינויים של הגדרות אקטואליה.

נחשון אקסלרד:

זה עומד בניגוד גמור לכל מה שאמרת לאורך כל הישיבות כאן.

היו"ר יואב קיש:

תקשיב. עוד לא שמעת מה אני רוצה לומר.

נחשון אקסלרד:

אני שמעתי.

היו"ר יואב קיש:

לא. אני לא אמרתי כלום ואני מבקש שקט. אני אומר את הדבר הבא, וזה למועצה.
יש להם כבר הגדרות של שידור ראשוני במועצת הכבלים והלוויין. אני רוצה לכתוב
בחוק שלערוצים זעירים, חובת שידור ראשוני תיקבע על ידי מועצת הרשות השנייה
בהתאמה למחויבויות הקיימות.

עודד פורר (ישראל ביתנו):

לא, לא בהתאמה. אני מציע את זה אחרת. מועצת הרשות השנייה היא זו שתקבע את
כללי השידור הראשוני לערוצים הזעירים ובלבד שהכלל הזה לא יעלה על מה שיש
להם היום בכללים שהם חיים בהם היום.

קריאה:

לזה קוראים פסילת שיקול דעת.

נחשון אקסלרד:

אני לא מצליח להבין איך יכול להיות שאנחנו באים לכאן למהלך של הורדת
רגולציה - - -

רעיה עדני:

למועצה אין סמכות.

נחשון אקסלרד:

או שאתה מוריד רגולציה או שאתה משאיר אותה, אבל אתה פשוט מעביר את הרגולציה
מאכסניה אחת לאכסניה אחרת ומשאיר אותה באותו מקום. העניין הזה של אי הכרה
בשידורי אקטואליה כהפקה מקומית - - -

היו"ר יואב קיש:

אבל זה משפיע לי גם עלה ערוצים המסחריים.

נחשון אקסלרד:

אבל הם מצטרפים לאותו דבר. זאת הסיבה שהערוצים הייעודיים קורסים. זאת בדיוק
הסיבה שהערוצים הייעודיים קורסים, שלא מכירים להם בשידורי אקטואליה כהפקה
מקומית.

יוליה שמאלוב ברקוביץ:

זהו. אני רוצה להכיר בהם בשידורי אקטואליה.

היו"ר יואב קיש:

גם למסחריים?

צא עכשיו לעשר דקות החוצה ואחר כך תחזור.

יוליה שמאלוב ברקוביץ:

אדוני היושב ראש, מה הבעיה של הערוצים הייעודיים הזעירים בצדק, שדברים שהם
עשו, שהם כביכול לא היו חלק מהייעודי, לא נחשבו להם. אנחנו ברשות, ואני
בטוחה שגם במועצה, לא רואים את זה כך. ברגע שהם עושים תוצרת מקומית, אם זאת
אקטואליה, אם אלה חדשות שהם לא מחויבים, אם זאת דרמה ואם זה מה שהם
מחליטים, מבחינתי זו הפקה מקומית.

היו"ר יואב קיש:

מה זה עוזר לי לראשוניות?

יוליה שמאלוב ברקוביץ:

אנחנו צריכים להחליט.

היו"ר יואב קיש:

מה זה עוזר לי לראשוניות? את מדברת אתי על הפקות מקומיות ואני רוצה לדעת
איך אני פותר את הנושא של הראשוניות.

יוליה שמאלוב ברקוביץ:

זה עוזר לך מאוד.

נחשון אקסלרד:

אני אגיד לך איך זה עוזר, אדוני.

היו"ר יואב קיש:

לא. אתה לא מדבר עכשיו. עכשיו אני מדבר עם יוליה.

נחשון אקסלרד:

אני יכול לעזור לך ולהגיד לך איך זה עונה לראשוניות.

יוליה שמאלוב ברקוביץ:

יש כאן משהו מאוד מעניין שחשוב לומר אותו. אם אני מדברת עכשיו על ערוץ 20
למשל, כי על האלא טי.וי. אני פשוט לא יודעת מה שעות השידור שלכם, יש להם שש
שעות שידור שבסך הכול הם מחויבים.

קריאה:

שידור ראשוני.

יוליה שמאלוב ברקוביץ:

אם אני לא טועה, ראשוני.

מירי נאור אליאס:

ביממה שש שעות ראשוני.

יוליה שמאלוב ברקוביץ:

יש להם שש שעות ראשוני. אם אנחנו הולכים לפי החוק שלנו, מדברים על ראשוני
מתוך 24 שעות, חד משמעית אנחנו הורגים אותם. זאת לא הכוונה שלנו. אבל אם
אנחנו מתייחסים לאותן שש שעות, אנחנו נתייחס לראשוני בתוך שש שעות ולא בתוך
ה-24 שעות ונתייחס לכל דבר שהם עושים כראשוני, גם אקטואליה.

רעיה עדני:

אדוני היושב ראש, אני רוצה לומר משהו כללי. להבנתנו, לפי סמכות המועצה, אין
לה סמכות להתערב להם בכלל במה שהם משדרים. אין לה. אין לה סמכות להתערב.
הכלל הזה צריך להיות בטל גם להם וגם להם.

אבי שמידט:

אנחנו תומכים בעמדת האוצר.

היו"ר יואב קיש:

למה לא אמרתם לי את זה לפני כן? אני רוצה לחדד, וכאן אני אומר את זה גם
לערוצים המסחריים. לאור השינויים בסעיף 5 ו-24, זה מה שאתם אומרים, הכלל
החל על חובת ראשוניות מבוטל לכל הערוצים.

קריאה:

כן.

היו"ר יואב קיש:

גם הגדולים. אני שואל.

קריאה:

גם הגדולים.

היו"ר יואב קיש:

שמישהו מהיועצים המשפטיים יסביר לי את ההיגיון. הם אמרו אמירה מאוד
משמעותית. בואו נשמע למה.

יוליה שמאלוב ברקוביץ:

הם רוצים לסגור את הרשות השנייה כדי שאף אחד לא יפקח על שום דבר.

היו"ר יואב קיש:

אני רוצה להבין למה זה נכון. אולי הם טועים, ואולי לא. הם מנסים להסביר.

זיו גלעדי:

מבחינתנו חובת השקעה ביצירה המקומית מתכנסת להפקות מקומיות או לסוגה עילית
כפי שאנחנו הצענו וכל שאר הדברים, מבחינתנו אין בהם צורך. הכסף, מה
שדיברנו, ה-15 אחוזים, שם מתכנסת החובה ביצירה המקומית.

היו"ר יואב קיש:

הבנתי. כאן אני אומר גם לערוצים המסחריים, אם אני מבין נכון אומרים כאן
היועצים המשפטיים נציגי המשרדים – יוליה, אני רוצה שגם את תקשיבי - שלמעשה
הכלל הזה, כי הוא בכללים, הוא לא בחוק, איננו בתוקף לאור השינויים שעשינו
בסעיף 5 ו-24 ולתפיסתם רק הנושא של המחויבות השקעה, בין אם זה בהפקות
מקומיות, סוגה עילית, כל הדברים האלה - - -

נחשון אקסלרד:

לא. רק סוגה עילית.

היו"ר יואב קיש:

למה אתה מפריע לי? באינטרס שלך עכשיו זה להיות בשקט. אומרים עכשיו המשרדים
שרק המחויבויות להשקעה בסוגה עילית, בהפקות מקומיות, יהוו את הכללים
העתידיים שנובעים מאופן החוק. נכון?

זיו גלעדי:

נכון. באותה מידה ביטלנו את החובה כשהיא מתחלקת לזמנים. אמרנו שבסוף הכול
מתכנס לכסף ובכסף אנחנו לא נוגעים ושם הכול יהיה.

מירי נאור אליאס:

אם אפשר לשאול שאלה, כי זה הדבר הנוסף שרצינו להוסיף כאן. השקעה בקולנוע
לגבי ערוצים זעירים.

היו"ר יואב קיש:

היא לא בתוקף.

נחשון אקסלרד:

אני לא מצליח להבין איפה אנחנו עומדים.

היו"ר יואב קיש:

אתם עומדים בצורה מאוד ברורה שהכלל הזה של שידור ראשוני לא חל על אף אחד
מהערוצים המסחריים ומה שחל על הערוצים המסחריים בכללותם, אלה רק מחויבויות
כספיות להשקעה כפי שהוגדרו בחוק. לכן, מכיוון שאין לכם את זה, אתם יכולים
להיות בשקט כרגע.

מירי נאור אליאס:

האם אפשר לומר את זה גם על השקעה בקולנוע?

היו"ר יואב קיש:

את ההשקעה בקולנוע אפשר להחריג כאן.

יוליה שמאלוב ברקוביץ:

אז למה 51 אחוזים?

מירי נאור אליאס:

זה מתייחס לערוץ ייעודי וזאת הגדרה אחרת.

היו"ר יואב קיש:

אני רוצה ללכת לסעיף של הקולנוע. אנחנו עוברים לסעיף הבא.

איתן כבל (המחנה הציוני):

לפני כן. אני עדיין לא הבנתי איך סגרנו את העניין שלא ייווצר מצב שכל
ההפקות תהיינה מחוץ לארץ ולא יהיה כאן שום דבר.

היו"ר יואב קיש:

יש מחויבות של כסף והדבר היחידי שיכול לפתור את העניין הזה הוא אם אנחנו
נגדיר שלזעירים תהיה גם מחויבות להפקות מקומיות. אם נחליט ללכת למקום הזה –
ואני מזכיר, זה נושא שעדיין על סדר היום – אז למעשה אתה מחייב הפקות
מקומיות.

אנחנו ממשיכים. אני רוצה להוסיף סעיף לסעיף הזה שאומר שמחויבות השקעה
בקולנוע לא תחול על ערוצים זעירים.

מירי נאור אליאס:

ב-71ח.

היו"ר יואב קיש:

כן. באותו סעיף.

יש עוד נושאים?

מירי נאור אליאס:

לדעתי עם סעיף 71ח סיימנו אלא אם כן חבריי ירצו להוסיף משהו.

נגה רובינשטיין:

בואו נעשה סדר. אנחנו עוברים על הכול ולא עוברים על התיקונים הרלוונטיים.

היו"ר יואב קיש:

איזה תיקונים? בנוסח הכחול, עליו אנחנו מדברים, זה בדיוק סעיף רלוונטי
לערוצים זעירים שמגדיר גם את הסעיפים שאנחנו נפטור אותם מהחוק וגם
מחויבויות משמעותיות כפי שהוגדרו.

נגה רובינשטיין:

בסדר. אני רק רוצה לוודא שנוכל להעיר את ההערות שלנו.

היו"ר יואב קיש:

נגיע לזה. עוד לא עשינו את זה. כמובן תוכלו להעיר את ההערות שלכם.

אני מסכם את הדיון הסוער שהיה כאן והאמת, טוב שהיה.

עודד פורר (ישראל ביתנו):

כאשר הכנסנו את הערוצים הגדולים, המסחריים הגדולים, לתוך הסד הזה של ביטול
ההפקות הראשוניות, יש כאן איזושהי אמירה שצריך לשקול אותה ולהבין אותה,
שבעצם קיצצנו 40 אחוזים - - -

רעיה עדני:

לא. זה סעיף ספציפי.

איתן כבל (המחנה הציוני):

אני אגיד לך מה אני רוצה להבין. לילה, אנחנו עכשיו עוברים על הסעיפים
ומתעקשים רק אלה שמתעקשים על העניינים שנוגעים להם ומתחילים מספרים כאילו
זה היום הראשון. כל אחד כאן עושה חטוף כפי יכולתך.

היו"ר יואב קיש:

לא. זה כבר נגמר.

איתן כבל (המחנה הציוני):

זה לא נגמר. אני רוצה להבין.

קריאה:

אבל הדיון תקין.

איתן כבל (המחנה הציוני):

יש תקינות של הדיון. אני רוצה להבין בדיוק את העניין של המחויבות. סוגה
עילית, זה הבנו. מה קורה לגבי הראשוניות ומה קורה לגבי כל השאר?

רעיה עדני:

אני אסביר.

אתי בנדלר:

תתייחסי בבקשה גם לשאלה האם ביטול חובת השידורים בשידור ראשוני נובעת
מתיקון סעיף 5 או 24.

רעיה עדני:

אני לא זוכרת. תסלחי לי אבל אולי בינתיים זיו יבדוק. כאשר מיקדנו את סעיפים
5 ו-24, קבענו את המסגרת בה המועצה חיה. מה הסמכויות שהיא יכולה לקבוע.
לגבי הפקות מקומיות יש סעיף ספציפי בחוק. הוא לא בהכרח קשור באופן ישיר
לסמכויות המועצה בגלל שהוא קבוע בחוק. טרם הגענו אליו, לא דנו בו עדיין
ואני מניחה שהוא מופיע ברשימת הסעיפים שמירי תקריא אבל עוד לא הגענו אליו.

קריאה:

סעיף 58.

איתן כבל (המחנה הציוני):

מה המשמעות כשאת אומרת ביטול ראשוני?

יפעת בן חי:

תשאלו מה התכלית של שידור ראשוני. זה מה שצריך לשאול. מה הייתה התכלית
בבסיס ההוראה לשדר שידור ראשוני.

רעיה עדני:

כנראה שאני ויפעת כאן חלוקות.

יפעת בן חי:

דווקא לא.

רעיה עדני:

יכול להיות שלא. אנחנו חשבנו שלא נכון להתערב ברגולציה במסגרת שעות השידור
והתוכן המשודר. האינטרס הציבורי מבחינתנו בא לידי ביטוי במיסוי של הפקות
מקור. אני אומרת עם מירכאות כי אני לא יודעת אם זה מס על פי חוק אבל במהות
שלו הוא מס. לכן אנחנו חושבים שהביטוי הנכון הוא בכסף ולא להתערב לערוצים
ולהתחיל לספור להם ולראות זה שידרת ראשוני וזה שידרת שני. להפעיל מערך
רגולציה שלם שכולו מבוסס על צפייה בחדשות.

היו"ר יואב קיש:

אני רוצה לסכם את העניין הזה ובכוונה אני אומר לסכם כי הדיון הזה יכול
תיאורטית להמשיך גם עוד עשר שעות והוא מרתק ומעניין. זה לחברי הכנסת ולכל
הנוכחים. השינוי המשמעותי שהלכנו אליו הוא הקטנת רגולציה משמעותית ברשות
השנייה. כמו שאמרו כאן המשרדים, זה חותך את כל הערוצים המסחריים
וההתחייבויות הכספיות להשקעה בתוכן, או בתוכן סוגה עילית או בהפקה מקומית
שיש לזה משמעויות, הן למעשה משקפות את התכלית שאנחנו רוצים לראות בנוסף
בערוצים ולא להתעסק במיקרו מנג'מנט אם הוא רוצה שידור ראשוני או לא ראשוני,
ולעניין הזה הם יורדים מהכיוון הזה.

איפה זה "פוגע" בנו, בתפיסה שלנו. עשינו לערוץ זעיר, באמת ויתרנו על כל
הכסף כי אמרנו שאנחנו רוצים מינימום כסף. זה כאילו יוצא איזושהי התנגשות
שאם אין לו מחויבות לכסף, כמו שאמרו הוא יכול להיות ערוץ טלנובלה בשידור
חוזר. אנחנו לא רוצים להיות שם. לכן אני כבר אמר לחברי הכנסת שכאשר אנחנו
נגיע להפקות מקומיות, לערוץ זעיר, אני ממליץ לחברי הכנסת לשקול ולחשוב
להוסיף מחויבות להפקות מקומיות גם לערוץ זעיר. אז אנחנו נפתור דרך זה את
הבעיה הזאת.

סיכמנו.

יפעת בן חי שגב:

אפשר לומר משהו?

היו"ר יואב קיש:

בשל תפקידך והתרומה המשמעותית שלך לדיונים, בבקשה. את אחרונה לדיון הזה.

יפעת בן חי שגב:

התכלית של הוראות השידור הראשוני היא להבטיח שהמסך יהיה מגוון. זו התכלית
שעמדה בבסיס ההוראה שקיימת היום ביחס לכל גופי השידור, גם ביחס ל-הוט
ול-יס. אני סבורה שהתכלית הזו אכן מוגשמת. היא למעשה מוגשמת גם דה יורו וגם
בדרישה להפקות מקור ובהבטחה של סוגות סז'אנריות מסוימות שהיא נותרת בעינה.

ביקשתי את זכות הדיבור כדי לומר היכן יש בעיה שעליה צריך לתת את הדעת, ואני
כבר מאותתת ל-הוט ו-יס, ובלבד שזה פתוח לכלל הציבור. כלומר, אם למישהו יש
כאן כוונה לדרוש ביטול שידור ראשוני גם בכבלים ובלוויין, אצלנו זה לא יכול
לקרות.

קריאה:

למה?

יפעת בן חי שגב:

כי אז זה יגלה לשידורי VOD שניתנים בתשלום והם לא פתוחים לכלל הציבור. כל
עוד השידור פתוח לכל הציבור, אני לא רואה בעיה עם זה.

קריאה:

אבל אני לא טלוויזיה פתוחה. אני טלוויזיה בתשלום למנויים.

היו"ר יואב קיש:

אני דווקא לא רציתי להיכנס לוויכוח. אמרתי שאפשר לדון בנושא הזה עוד שעות
רבות. איתמר, אני אתן לך דקה כי דיברת אתו חמש דקות ודיברת אתה חמש דקות
בזמן שהיית יכול להיות בחוץ.

איתמר אביטן:

אני אומר ש-40 אחוזים לפחות מכלל השידור בטלוויזיה יהיה מהפקות מקומיות.

היו"ר יואב קיש:

זה לא התשנה.

איתמר אביטן:

תחליטו.

היו"ר יואב קיש:

זה לא השתנה.

רעיה עדני:

זה בדיוק מה שאמרתי, שזה לא השתנה.

איתמר אביטן:

את אומרת שבסופו של דבר לא יהיה פיקוח על העניין הזה. 40 אחוזים מזמן
השידור בטלוויזיה מוקצה להפקות מקומיות ומי שבודק את זה בסופו של דבר, זאת
הרשות השנייה. אם לא, זה יכול להיות גם 20 אחוזים או 15 אחוזים.

היו"ר יואב קיש:

עד כאן נכון.

איתמר אביטן:

דבר שני. בסעיף שרשמתם, כתוב שהם לא יצטרכו לעשות הפקות מקומיות.

היו"ר יואב קיש:

ערוץ זעיר.

איתמר אביטן:

בערוץ זעיר, אבל אם אמרנו שזה לא בטוח יורד לערוצים זעירים, אז אנחנו
שוללים כי אני מזכיר לך את הדיון הקודם.

היו"ר יואב קיש:

אני רוצה לטפל במה שאתה אמרת. הבנתי אותך. לגבי הערוצים המסחריים הגדולים,
יש להם מחויבות לשידור מקומי. זה לא רלוונטי. אין שינוי לגביהם. ברור. לכן
אמרנו שלא הבנת. בוא נפתור את הקבוצה של הזעירים כבר עכשיו.

איתמר אביטן:

אל תשכח שאתה קבעת ש-20 אחוזים מההכנסות הולכים להפקות מקומיות.

היו"ר יואב קיש:

לא. זה און טופ. מספיק. אל תזכיר לי. זה לא קשור. איתמר, אתה הולך אחורה
עשר פעמים.

יוליה שמאלוב ברקוביץ:

עוד נקודה אחת, אני מאוד מבקשת.

איתן כבל (המחנה הציוני):

אני מתגעגע לנהגי המוניות.

יוליה שמאלוב ברקוביץ:

אנחנו מאוד מאוד בעד שחרור הרגולציה. אני רוצה להגיד את הדברים בשקט כי
אמרתי לי להירגע. אני רוצה להירגע ולומר פעם נוספת. הבעיה של הערוצים
הזעירים ייעודיים בעיקר הייתה שלא כל דבר נספר להם. אנחנו מתכוונים לספור
כל תוצרת ישראלית שנעשתה במדינת ישראל על ידי או עובדים ישראלים או
תסריטאים וכולי וכולי, כן לספור את הדבר הזה. הסכנה הגדולה בביטול זה, כמו
שרוצה משרד האוצר, אני רוצה להגיד את זה לפרוטוקול - - -

היו"ר יואב קיש:

יוליה, זה כבר בוטל. זאת הנקודה.

יוליה שמאלוב ברקוביץ:

מה בוטל?

היו"ר יואב קיש:

כבר בוטל.

יוליה שמאלוב ברקוביץ:

הראשוני?

היו"ר יואב קיש:

כן.

יוליה שמאלוב ברקוביץ:

לא. אתה לא יכול. אני מבקשת מחבר כנסת לעשות רביזיה.

היו"ר יואב קיש:

אני אגיד לך למה. למה אני אומר שזה בוטל ולכן אמרתי למה לא אמרו לי את זה
לפני שעה או כשהתחלנו את הדיון.

יוליה שמאלוב ברקוביץ:

אבל זה לא נכון מה שהיא אומרת.

היו"ר יואב קיש:

הטענה הברורה שלה אומרת שאת לא יכולה את הכלל שקיים היום בחוק, שמדבר על
ראשוניות הפקה, להטיל אותי, אפילו על המסחריים כי בסעיפים 5 ו-24 אין סמכות
להטיל את הכלל. את זה כבר שינינו.

רעיה עדני:

לעניין ראשוניות של הפקות מקור, היא כן יכולה כי מותר לה לתת הוראות בעניין
הפקות מקור.

יוליה שמאלוב ברקוביץ:

אז זה כבר לא כזה ברור.

קריאה:

זה הפוך ממה שנאמר קודם.

היו"ר יואב קיש:

יוליה, אין לך עכשיו זכות דיבור כי מה שאת מדברת עליו עכשיו, להבנתי כבר
נסגר. אני מבקש ממך לעשות על זה שיחה מסודרת עם המשרד הרלוונטי ואם צריך
לעשות רביזיה, נעשה רביזיה. כרגע זה לא רלוונטי כי כבר הוחלט והוצבע. לכן
אני מבקש, יהיה לנו הרבה זמן, יהיו לנו שבועיים-שלושה, לפחות שבועיים, עד
שהדבר הזה יקרה ובזמן הזה תטפלי מול המשרדים ותביני היכן הבעיה. אם יחליטו
לעשות רביזיה, מישהו מחברי הכנסת אולי יחליט על כך.

יוליה שמאלוב ברקוביץ:

בכל מקרה אתה יכול לתת לי לשאול שאלה?

היו"ר יואב קיש:

את לא יכולה להגיד את מה שאמרת כי זה כבר הוצבע והוחלט.

יוליה שמאלוב ברקוביץ:

לקראת השבועיים האלה אני מבטיחה לך שעכשיו יושבים הרבה מאוד בעלי עסקים
ואומרים מתי הם הולכים לעלות עם ערוץ.

היו"ר יואב קיש:

על זה אני רוצה לדבר עכשיו.

יוליה שמאלוב ברקוביץ:

ערוץ אוכל.

היו"ר יואב קיש:

תודה. עכשיו אני מסכם. לפי הבנתי, ומשרדי הממשלה יגידו. אין מחויבות לתוכן
ראשוני. הכלל הזה של ה-80 אחוזים תוכן ראשוני לא חל יותר מתוקף סעיפים 5
ו-24. נקודה.

אני מעלה לחברי הכנסת. כאן אני פתרתי לכם את נושא הראשוניות, גם לזעירים.
כאן אני אומר לכם שאנחנו רוצים לעשות שינוי, ואת זה אני אומר לזעירים, כי
לערוצים המסחריים יש מחויבות של הפקות מקומיות. עד עכשיו פטרנו אתכם מהפקות
מקומיות. בגלל שהנושא הזה כבר ירד, בכוונת חברי הכנסת גם על ערוצים זעירים
לחייב הפקות מקומיות. לכן אני רוצה לבטל, בעקבות כל השיח הגדול הזה, מה שזה
משפיע ואני מצטער עורכת דין מירי שבאת לתקן ועכשיו אני מבטל לך סעיף מכאן
ואנחנו מטילים עליכם מחויבות.

מירי נאור אליאס:

איזה סעיף אתה מבטל.

היו"ר יואב קיש:

מחובת שידור הפקות מקומיות. תכף אני אגדיר לכם איך אנחנו נגדיר את זה.
בכוונתנו להטיל על ערוצים זעירים חובת שידור הפקות מקומיות ואנחנו נגדיר
אותם בדיוק עכשיו.

לכן למחוק את השורה הזאת ולכתוב בסעיף חדש: חובת הפקות מקומיות על ערוצים
זעירים – דרך אגב, כאן יכול להיות שאנחנו וצריכים לחשוב אם על ייעודי זה לא
חל כי יש לו 51 אחוזים ייעודי ואולי זה פוטר אותו מזה, אני שם את זה רגע
בצד ומדבר על זעיר. גם כך יש לו 51 אחוזים תוכן ייעודי חובה. הוא יכול
להזדכות.

חובת הפקות מקומיות, קודם כל בוודאי הכול הוא אין האוס ואין כאן מחויבות של
אין האוס, בתוך הבית ובחוץ, חד וחלק. אלה הפקות מקומיות שנעשות בישראל.
לצורך העניין, הפקה מקומית לערוץ זעיר, הגדרתה הפקה מקומית שנעשתה בישראל.

קריאה:

זה בהגדרה של החוק.

נחשון אקסלרד:

אבל ההגדרה לא מספיק טובה. ההגדרה היום לא כוללת אקטואליה וחדשות ועם זה
אנחנו לא יכולים לחיות.

קריאה:

זו מחלוקת מהותית.

עודד פורר (ישראל ביתנו):

יש לי שאלה. היום איזו חובה של הפקה מקומית יש עליכם? של 20 אחוזים?

נחשון אקסלרד:

היום יש לנו חובה של הפקה מקומית שנקבעת בשיעורים של איקס אחוזים מזמן
המסך.

עודד פורר (ישראל ביתנו):

אתם עומדים בה?

נחשון אקסלרד:

היא גם נקבעת אחר כך בסכומי השקעה בכסף שאנחנו ממש לא עומדים.

היו"ר יואב קיש:

לא בכסף. אנחנו מדברים על זמן מסך.

נחשון אקסלרד:

לשאלתו של חבר הכנסת פורר, אנחנו ממש לא עומדים בזה.

יפעת בן חי שגב:

אם יותר לי להציע. הצעתי את זה לאדוני היושב ראש בתחילת הדרך.

היו"ר יואב קיש:

נכון ואמרנו שנדבר על זה.

יפעת בן חי שגב:

נכון. אני הצעתי בתחילת הדרך את המודל שנוהג בעולם כולו ושלעניות דעתי צריך
לנהוג בכל שוק הטלוויזיה כפי שהוא נוהג בשוק הטלוויזיה הרב ערוצי וזאת חובת
הפקות מקומיות כנגזרת של הכנסה. כלומר, ישקיע הערוץ כמידת הכנסתו.

היו"ר יואב קיש:

מעולה. תודה רבה.

יפעת בן חי שגב:

יש כאן התייחסות דיפרנציאלית ופרוגרסיבית כמו שקורה עם הוט ו-יס.

היו"ר יואב קיש:

מעולה. זה מה שנעשה. תודה רבה על ההצעה. מכיוון שבערוצים זעירים אנחנו
בהגדרה מתייחסים למסלול ההכנסות בחלק מההכנסות כמסלול מהותי, ולכן איזה
סדרי גודל היית רואה בעניין הזה?

יפעת בן חי שגב:

למעשה כל הפקה שעושים היא הפקה מקומית. גם בערוץ ערבי זו הפקה מקומית.

היו"ר יואב קיש:

אבל הפקה מקומית לא כוללת – אני קורא בסעיף 58 – למעט חדשות, ענייני היום
ותכניות ספורט.

נחשון אקסלרד:

זה צריך להיות לרבות.

היו"ר יואב קיש:

לא. את זה אני לא משנה. אני עושה לכם סדר. בהגדרות אני לא נכנס. עכשיו
אנחנו מדברים כמו הערוצים המסחריים הגדולים, רק לכם, וזה ייקבע כאחוז
מההכנסות. לדעתי סדר גודל של 20 אחוזים מההכנסות נראה סביר.

נחשון אקסלרד:

אין סיכוי שנעמוד בזה. אם לא סופרים לנו - - -

היו"ר יואב קיש:

אני מדבר על הכנסות. על 20 אחוזים מההכנסות. קח דוגמה שההכנסות שלך הן
מיליון שקלים, זה אומר ש-200 אלף שקלים אתה צריך להשקיע בתוכן מקומי שלא
כולל אקטואליה.

נחשון אקסלרד:

בזה אני אוכל לעמוד.

היו"ר יואב קיש:

זה הכול.

דבורה קמחי:

יש לי הצעה פשוטה יותר. אם תוסיפו לחוק הגדרה של הפקה ישראלית, יש את זה
בכלל 12 לכללי הרשות השנייה, אפשר לקחת את ההגדרה להפקה שהופקה על ידי אנשי
צוות ישראלים, 75 אחוזים. הפקה כזאת, תגדירו שהיא כוללת גם ענייני היום.

היו"ר יואב קיש:

לא. אני לא פותח את זה. אני לא משנה את ההגדרות.

דבורה קמחי:

רגע. על הערוצים הייעודיים והזעירים תחול חובת הפקה ישראלית.

היו"ר יואב קיש:

רק על הזעירים. עליכם זה לא משנה.

דבורה קמחי:

לא. לנו זה לא משנה.

היו"ר יואב קיש:

מה שאת אומרת שזה לא ישפיע על המסחריים.

דבורה קמחי:

לא.

היו"ר יואב קיש:

את עוזרת לנו וזה לא קשור לאינטרס שלכם.

קריאה:

אתה מופתע.

היו"ר יואב קיש:

אני לא מתעסק עם הכללים. אני לא יכול להתעסק עם הכללים. אני לא רוצה להיכנס
לזה. אני מבין את ההצעה, תודה רבה. אני רוצה להשתמש במה שקיים בחוק היום.

נחשון אקסלרד:

לאורך כל הישיבות כאן אתה אומר שמה שאתה רוצה זה לעזור לערוצים.

היו"ר יואב קיש:

לפני שנייה אמרת לי שאתה יכול לחיות עם מה שאמרתי. אז מה הבעיה?

קריאה:

אנחנו לא יכולים.

קריאה:

עכשיו הוא רוצה יותר.

נחשון אקסלרד:

יש כאלה שלא יכולים ולא בטוח שבסאם יכול.

היו"ר יואב קיש:

מה אומר הפקה ישראלית? מישהו יכול להסביר לי?

נחשון אקסלרד:

הפקה ישראלית זה כל דבר שנעשה בישראל, כולל אקטואליה וחדשות.

קריאה:

לא. זה לא כולל. תקרא את ההגדרה.

יוליה שמאלוב ברקוביץ:

ההגדרה אומרת: "הפקה ישראלית – תכנית שאינה שידורי חדשות, ש-75 אחוזים
לפחות מיוצריה, ממבצעיה ומהצוות הטכני הנדסי שנטל חלק בהפקות ו-75 אחוזים
לפחות מצוות ההפקה שלה הם תושבי ישראל המתגוררים בה דרך קבע והיא הופקה
לקהל יעד ראשוני ישראלי בעברית, בערבית או ברוסית או בשפה אחרת שאישר המנהל
מראש".

היו"ר יואב קיש:

הדבר היחידי שזה מחריג זה חדשות. זאת אומרת, אקטואליה בפנים.

יוליה שמאלוב ברקוביץ:

כן.

רעיה עדניה:

הגדרה הזאת היא בעייתית מאוד. היא בעייתית משתי סיבות. האחת, יש שם הגדרה
של כמות עובדים. ש-75 אחוזים מהצוות הם עם אזרחות ישראלית, שזה דבר שאני לא
חושבת שמישהו רוצה. דבר שני, למנהל יש סמכות ספציפית להגדיר שפה שעל פיה
תיחשב ההפקה כהפקה מקומית. אני חושבת שזה דבר לא רצוי והוא הולך בכיוון
הפוך לגמרי מהתכלית של החוק עד עתה. לכן אני כן מציעה להמשיך ולהשתמש
בהגדרות שקיימות היום בחוק הרשות השנייה.

קריאה:

אני חושבת ששתי ההערות האלה פחות רלוונטיות כי גם כך הרשות צריכה לבדוק. גם
בהעסקה מקומית הם צריכים לבדוק 75 אחוזים, אם אני זוכרת נכון.

יוליה שמאלוב ברקוביץ:

נציגת האוצר, יש לך חשש מהעובדים? את דואגת לנו? יש לך דאגה לרשות השנייה?

היו"ר יואב קיש:

משרד האוצר, אני מודה לכם על תשומת הלב ועל שהארתם את תשומת לבנו לעניין
שעבודת הפיקוח יכולה להיות משמעותית. להבנתי לרשות השנייה אין בעיה לעשות
את הבדיקה הזאת.

יוליה שמאלוב ברקוביץ:

לא. אין לנו בעיה.

היו"ר יואב קיש:

ולכן אנחנו ניצמד להגדרה הזו שהיא מאפשרת לוודא שהתוכן בוצע על ידי צוות
ישראלי ובישראל ובשפות שהוגדרו שהן לגיטימיות לכל הערוצים שנמצאים כאן.

אתי בנדלר:

אפשר לומר בבקשה מאיפה ההגדרה?

יוליה שמאלוב ברקוביץ:

מכללי התכניות.

היו"ר יואב קיש:

שמעתי את איתמר ואני עכשיו רוצה לדבר עם הערוצים הייעודיים כי אני הרי לא
רוצה בסיפור הזה להרוג אותם. האם ההגדרה של הפקה ישראלית יותר נוחה לכם?

נחשון אקסלרד:

היא בהחלט יותר נוחה.

מירי נאור אליאס:

כן.

היו"ר יואב קיש:

הפקה ישראלית, אין לכם בעיה, 20 אחוזים כמו שאמרנו. בסדר.

יפעת בן חי שגב:

אני הייתי מציעה לאדוני היושב ראש לקבוע טווח בדומה לזה שיש בכבלים
ובלוויין ולהסמיך את המועצה לקבוע מהו המספר בתוך הטווח בכפוף למצב השוק
ומצב החברה. זה נותן יותר גמישות. ברב ערוצי, אלה מספרים אחרים.

היו"ר יואב קיש:

אני אומר שערוץ זעיר ישקיע לפחות 20 אחוזים מהכנסותיו בשידורים ישראליים
להגדרתם.

קריאה:

הפקה ישראלית.

היו"ר יואב קיש:

הפקה ישראלית להגדרתה.

נחשון אקסלרד:

ולא תהיה חובה של ראשוניות.

היו"ר יואב קיש:

זה כבר נפסל לכולם. אתה רוצה להחזיר אותי אחורה לדבר הזה?

נחשון אקסלרד:

אני רק רוצה לוודא.

היו"ר יואב קיש:

מה קרה לך? בתחילת הדיון היום זרמתי אתך והיית בסדר. עכשיו אתה כל פעם לוקח
אותי לדברים לא רלוונטיים.

נחשון אקסלרד:

אני צריך לוודא את הדברים האלה.

היו"ר יואב קיש:

אבל כבר וידאנו שלוש פעמים.

יוליה שמאלוב ברקוביץ:

מה זה אומר? שהוא יקנה עכשיו תכנית שנעשתה על ידי מישהו אחר וישדר אצלו?

היו"ר יואב קיש:

ישראלית. הוא צריך להשקיע מההכנסות שלו 20 אחוזים לפחות בשידורים ישראליים.
או שהוא יעשה את זה בישראל. דרך אגב, לכן הם כן פטורים מחובת שידור הפקות
מקומיות כהגדרתם בחוק ולכן זה לא בוטל. אני משאיר את זה.

אני רוצה להקריא את הסעיף ולהביא אותו להצבעה, חבר הכנסת פורר. צריך לקרוא
לו אחרת. זה לא אסדרה בהתאם לנתח שוק.

אתי בנדלר:

זה יהיה אסדרה בהתאם להכנסות. מה זה משנה?

היו"ר יואב קיש:

בסדר.

  71ח (א) לעניין בעל רישיון זעיר הוראות סעיפים – וכאן תהיה רשימת סעיפים
  שייכנסו בהמשך – לא יחולו. הערוצים הזעירים יהיו פטורים מחובת הוצאה - -
  -

אתי בנדלר:

בעל רישיון זעיר יהיה פטור מחובת הוצאה לתפעול חברת חדשות, מחובת סוגה
עילית ומחובת שידור חדשות באמצעות חברת חדשות עד לשנה שלאחר - - -

היו"ר יואב קיש:

אבל דילגת.

אתי בנדלר:

אתה רוצה להוסיף לזה עוד דברים.

היו"ר יואב קיש:

לא. אני אחזור. בעל רישיון לערוץ זעיר יהיה פטור קודם כל משידור חדשות.
אמרנו את זה וזה נעלם בהקראה.

קריאה:

מחובת שידור חדשות.

היו"ר יואב קיש:

מחובת שידור חדשות. קודם כל. זה אחד. שנית, הוא יהיה פטור מחובת הוצאה
לתפעול חברת חדשות, מחובת סוגה עילית. אני משאיר את מחובת שידור הפקות
מקומיות. זה לא ירד. אני מתקן. אנחנו מדברים על החובה שקיימת היום בחוק
והיא נשארת בתוקף והם פטורים ממנה.

אתי בנדלר:

הוא יהיה פטור מחובת שידור הפקות מקומיות.

היו"ר יואב קיש:

נכון. ומחובת שידור חדשות באמצעות חברת חדשות עד לשנה שלאחר השנה שבה חדל
להיות בעל רישיון זעיר.

אתי בנדלר:

וגם מחובת השקעה בקולנוע ישראלי.

היו"ר יואב קיש:

גם מחובת השקעה בקולנוע ישראלי. תודה.

לזה הוספנו סעיף שמצדי ייקרא סעיף (2) לאחר סעיף (1) זה. ערוץ זעיר, תחול
עליו חובת – תקריאי את מה שאמרנו.

אתי בנדלר:

ערוץ זעיר ישקיע לפחות 20 אחוזים מהכנסותיו בהפקה ישראלית כהגדרתה בכללים.

יפעת בן חי שגב:

מהכנסותיו השנתיות.

אתי בנדלר:

נכון. מהכנסותיו השנתיות.

היו"ר יואב קיש:

תודה. סגרנו.

את רוצה להתייחס?

אלידור בליטנר:

כן. לא לגבי הדברים שדיברו עכשיו אלא לגבי החדשות. אני אומר ממש בקצרה כי
כבר דיברתי על זה בדיון קודם אבל אני כן רוצה להצביע על עוד נקודה. הוועדה
בחרה לבטל את חובת הקמת חברת חדשות עצמאית ונפרדת לגבי הערוצים הזעירים
שבחרו לשדר חדשות.

היו"ר יואב קיש:

נכון.

אלידור בליטנר:

וגם בהמשך, עוד נראה, לשנות חלק ממנגנוני העצמאות הקבועים בחוק הרשות
השנייה.

היו"ר יואב קיש:

נכון.

אלידור בליטנר:

כבר אמרתי שהחשיבות של הקמת חברת חדשות עצמאית היא הפרדה בין הבעלים לבין
התוכן החדשותי. כלומר, הפרדה בין האינטרסים הכלכליים לחדשות. ההגנה על
עצמאות שידורי חדשות היא כמובן בליבת חופש הביטוי הפוליטי.

עודד פורר (ישראל ביתנו):

אבל הפרדנו את זה במקום אחר.

היו"ר יואב קיש:

היא רוצה להגיד את זה לפרוטוקול. תן לה להגיד. היא חזרה על זה אז והיא רוצה
לומר את זה עכשיו שוב.

אלידור בליטנר:

אני חושבת שצריך לשים לב למהלך הכולל שנעשה כאן ואני קופצת עכשיו לעוד שני
נושאים. כשנגיע לדבר על שני הנושאים לא אחזור על זה אבל אני כן רוצה לציין
את הקשר.

הוועדה בחרה להפחית, ואפילו לבטל כליל במקרים מסוימים, את מגבלות הבעלים
היחיד. אני מזכירה שהמגבלה הזאת נועדה למנוע שליטה של יחידים בשוק
הרעיונות, בין היתר גם בתוכן החדשותי. הוועדה, להבנתי, גם שוקלת לבטל או
להפחית משמעותית את מגבלת הבעלים הזר. אז מה בעצם יוצא כאן? שעשוי להיכנס
לאחזקת ערוץ מסחרי בעלים יחיד באחזקה של 74 אחוזים או 100 אחוזים, הבעלים
הזה עשוי להיות זר ובסופו של דבר - - -

היו"ר יואב קיש:

עד 74 אחוזים.

אלידור בליטנר:

בסדר. הבעלים הזה, ב-74 אחוזים - - -

עודד פורר (ישראל ביתנו):

זה עוד בדיון.

אלידור בליטנר:

בסדר, אבל אני משלימה את המהלך. הבעלים הזה עשוי להיות זר וכאן בעצם נשחקה
כליל ההפרדה בין הבעלים לתוכן החדשותי.

היו"ר יואב קיש:

לזה אני לא מסכים.

אלידור בליטנר:

צריך להבין שזאת המשמעות.

היו"ר יואב קיש:

לגבי נושא החדשות, לקחנו את מנגנון שידור החדשות כפי שהוא קיים בכבלים
ובלוויין. לכן לבוא ולומר ששחקנו את ההפרדה ויצרנו כאן איזו בעיה, אני
מתנגד לזה. יש כאן הפרדה שהיא לא מקובלת על התפיסה ברשות השנייה אבל תפיסה
שבהחלט קיימת עם הפרדה מלאה והגדרנו את זה והקראנו את החדשות. לכן אני לא
מסכים.

נושא הבעלות יידון בהמשך. תודה.

הקראתי את סעיף (1) ואני מעלה אותו להצבעה. מי בעד? מי נגד?

הצבעה

בעד – פה אחד

סעיף 71ח(א)(1) נתקבל.

היו"ר יואב קיש:

הסעיף אושר.

דרך אגב, לסעיף (1) יתווספו הסעיפים כפי שנמשיך לאחר מכן, כפי שאמרנו.

אנחנו עוברים לסעיף (2).

נגה רובינשטיין:

אני רוצה להתייחס למה שאמרת בעניין החדשות. להבנתי המודל של החדשות בכבלים
ובלוויין הוא לא כזה.

היו"ר יואב קיש:

אנחנו תכף נגיע. הקראנו את כל הסעיפים של החדשות ועשינו על זה עבודה רבה.
אני לא נכנס לוויכוח שהיה לי עכשיו עם היועצת המשפטית של משרד המשפטים
ובוודאי אין בכוונתי להיכנס עכשיו לנושא הזה. הייתה כאן החלטה שכבר התנהלו
עליה כמה וכמה דיונים, החלטה מהותית לגבי נושא של חדשות בערוץ זעיר וחברי
הכנסת בחרו בגישה שונה ממשרד המשפטים.

נגה רובינשטיין:

בסדר גמור, אבל שאף אחד לא יחשוב שמדובר במודל הכבלים והלוויין כי זה לא
המודל.

היו"ר יואב קיש:

זה מאוד דומה.

נגה רובינשטיין:

מודל הכבלים והלוויין שומר את הרציונלים שאלידור הסבירה אבל בדרך אחרת.

היו"ר יואב קיש:

אני מסכים אתך שחלק מהדברים שונה. להבנתי בסעיפי הליבה ובעיקרים, בהחלט זה
יצא כהלכה.

סעיף (2). הוראות סעיף 23(5). מה זה? לוח המשדרים. לדעתי הוא בוטל. נכון?
אם כן, סעיף (2) לא רלוונטי. האם אני צודק?

מירי נאור אליאס:

זה בוטל או שונה?

היו"ר יואב קיש:

הוא בוטל. אם כן, סעיף (2) מבוטל כי הוא לא רלוונטי.

סעיף (3). החליט בעל רישיון זעיר או בעל רישיון זעיר ייעודי לשדר שידורי
חדשות –

(1) שידורי החדשות שישדר יהיו בהתאם לתוספת השלישית.

את התוספת השלישית הקראנו והצבענו עליה.

אתי בנדלר:

כן, למרות שנבקש דיון מחדש כי יש שם שתי פסקאות שמצאנו שיש סתירה ביניהן.
קודם אושרו ובהמשך אושר משהו אחר.

לעניין הסעיף הזה ולעניין התוספת השלישית, אדוני אמר שהוא יקיים דיון האם
להחיל את ההוראות שמתייחסות לשידורי חדשות גם על שידורים בענייני היום,
שמבחינת מהותם הם מאוד דומים.

היו"ר יואב קיש:

לא אמרתי את זה. אני לא זוכר.

אתי בנדלר:

בפירוש. אני העליתי את זה ואמרת שנדון בזה.

היו"ר יואב קיש:

במה?

אתי בנדלר:

האם ההוראות שמתייחסות לחדשות יתייחסו גם לשידורים בענייני היום.

היו"ר יואב קיש:

שצריך לעשות אדם נפרד ומערכת נפרדת?

אתי בנדלר:

בוודאי. שידורים בענייני היום הם בעצם חדשות מורחבות.

היו"ר יואב קיש:

יש הבדל. אנחנו אמרנו ששידורי חדשות יסומנו גם בנפרד. נכון? הגדרנו את זה.
יהיה סימן ויסומן שאלה חדשות. זה מעביר מסר של חדשות. אם זאת אקטואליה,
כולם מסתכלים על זה. אני לא מתכוון לזה.

אני חוזר לסעיף (3).

סעיף (3). החליט בעל רישיון זעיר או בעל רישיון זעיר ייעודי לשדר שידורי
חדשות –

(1) שידורי החדשות שישדר יהיו בהתאם לתוספת השלישית.

(2) החל מתום שלוש שנים ממועד תחילת שידורי החדשות או מקבלת הרישיון, לפי
    המאוחר, מקום מושבו של מערך החדשות יהיה בירושלים.

על זה הוספנו: ובלבד ששידור החדשות בעברית.

נעמה דניאל:

מי שמשדר חדשות לא בעברית, לא יהיה מחויב.

היו"ר יואב קיש:

נכון. השידור בירושלים מחויב רק למי שמשדר חדשות בעברית.

עודד פורר (ישראל ביתנו):

היום נניח ערוץ 9 משדר מנווה אילן.

היו"ר יואב קיש:

זה לא משנה. אמרנו שחובת שידור חדשות מירושלים תהיה רק למי שמשדר בעברית.

יוליה שמאלוב ברקוביץ:

אבל יש כאן בעיה. סתם דוגמה. אם האלא טי.וי. מחר יחליט לעשות חצי שעה
בעברית או ערוץ 9 יחליט לעשות בעברית?

היו"ר יואב קיש:

מי שמשדר חדשות. חדשות. אם החדשות בעברית, הוא צריך לעשות את זה מירושלים,
בכפוף להוראות החוק. אם הן לא בעברית, לא משנה מה הוא עשה בכל השאר.

יוליה שמאלוב ברקוביץ:

אני מדברת על החדשות.

אתי בנדלר:

לעניין פסקת משנה (א), שידורי החדשות שישדר יהיו בהתאם לתוספת השלישית, או
לפי הוראות החוק, לפי בחירתו.

היו"ר יואב קיש:

בסדר. או לפי הוראות החוק, לפי בחירתו. מקבל.

אנחנו מצביעים על פסקה (3). מי בעד הסעיף עם התיקונים?

הצבעה

בעד – פה אחד

סעיף 71ח(א)(3)(א) ו-(ב) נתקבל.

היו"ר יואב קיש:

הסעיף אושר. סעיף (3)(א) ו-(ב) אושר.

אתי בנדלר:

(1) ו-(ב) אושרו בכפוף לפי סעיפי הפטור.

היו"ר יואב קיש:

כן. ברור.

אנחנו בפסקה (4). בעל רישיון זעיר ייעודי יהיה פטור מתשלום דמי רישיון
שנתיים לפי הוראות סעיף 99.

אתי בנדלר:

זה כבר אושר.

היו"ר יואב קיש:

פסקה (5).

אתי בנדלר:

גם פסקה (5) אושרה.

היו"ר יואב קיש:

בסדר. אנחנו עוברים לפסקה (ב) בסעיף 71ח.

נגה רובינשטיין:

אני רוצה להעלות נקודה קטנה. אנחנו הבנו שהתיקון לדמי הרישיון הוא פשוט
מאוד והוא לא על שולחנך, אמור להתבצע בימים הקרובים. מכיוון שלהם יש פטור,
אנחנו כמובן חוששים משימוש עודף בסבסוד שהוא לא נדרש וזה היה מקובל גם על
הוועדה. היינו שמחים לדעת שהתיקון של התקנות יהיה בימים הקרובים.

היו"ר יואב קיש:

תשאלו את השר. אני לא נכנס כאן לדיון.

נגה רובינשטיין:

אנחנו מוטרדים. נתת להם פטור – אנחנו שמחים.

היו"ר יואב קיש:

אני מבין שאתם מוטרדים. אני מבקש שתפנו לשר. אתם יכולים לדבר עם נציגת השר
ותבדקו את זה שם ולא בוועדה.

נגה רובינשטיין:

גם אתה דיברת על כך שהם יביאו את התקנות.

היו"ר יואב קיש:

אמרתי את זה ואמרתי שהשר יחליט. אני לא מדבר על דמי רישיון לערוצים
המסחריים. אני מדבר על דמי רישיון לערוצים זעירים ייעודיים.

יוליה שמאלוב ברקוביץ:

אפשר לומר משהו לפרוטוקול? אני מבקשת שיירשם בפרוטוקול שמשרד האוצר – יושבת
כאן נציגת משרד האוצר – יממן את הרשות השנייה.

שירלי שיף:

לא. זה לא לדיון בכלל.

היו"ר יואב קיש:

זה לא הדיון. אמרתי משהו מאוד פשוט.

יוליה שמאלוב ברקוביץ:

אמרתי רק לפרוטוקול.

היו"ר יואב קיש:

תודה.

שירלי שיף:

השר החליט כאן, הודיע במסיבת עיתונאים שבכוונתו - - -

היו"ר יואב קיש:

תודה. אני אומר בצורה הכי פשוטה. אם מישהו עכשיו מעלה לדיון והולך לנושא
שעל סדר היום של הוועדה כרגע, וסדר היום הוא מה שאני מקריא כרגע ואנחנו
מתייחסים רק לזה, אני כבר סיכמתי מזמן את כל הנושאים האחרים שמישהו רוצה
להעלות. אם מישהו עכשיו פותח לי נושא שלא קשור למה שאני מקריא, אני מפסיק
לו את זכות הדיבור והוא יוצא לעשר דקות. זה מה שהולך להיות.

איתמר חרמון:

אפשר להעיר לגבי סעיף שהקראת? הנושא של שידור חדשות. לכאורה צריך איזושהי
הצדקה. זה שזה בשפה רוסית או בשפה ערבית, אני לא יוד אם זה טעם מספיק כדי
שזה לא ישודר מירושלים.

היו"ר יואב קיש:

אתה לא היית כאן בדיונים הארוכים של הוועדה בנושא. ההחלטה בעניין הזה הייתה
ברורה. רק מי שמשדר בעברית יחויב לשדר מירושלים. תודה.

אתי בנדלר:

הוא שואל מה הנימוקים לזה.

היו"ר יואב קיש:

נימוקים. חברי הכנסת חשבו כך.

עודד פורר (ישראל ביתנו):

אם מחר יקום ערוץ וישדר באמהרית וגם כך הוא קטן.

היו"ר יואב קיש:

אז לא רוצים להרוג אותו. עשינו על זה דיון שלם.

פסקה (ב)(1) - החל מתום השנה שלאחר השנה שבה נקבע כי בעל רישיון הוא – זה
כבר לא קטן. זאת אומרת, למעשה אנחנו מדברים על מי שאיננו בעל רישיון זעיר.
זאת אומרת, מתום השנה בה נקבע כי בעל רישיון איננו יותר בעל רישיון
זעיר - - -

קריאה:

הסעיף הזה לא רלוונטי.

היו"ר יואב קיש:

למה? הוא כן רלוונטי.

קריאה:

זאת קטגוריה שכבר לא קיימת.

היו"ר יואב קיש:

בסדר. אם כן, סעיף (ב)(1) לא רלוונטי.

מירי נאור אליאס:

נמחק?

היו"ר יואב קיש:

סעיף (ב)(1) נמחק.

פסקה (2) - החל מתום שלוש שנים ממועד תחילת – נמחק.

פסקה (3)(א) ו-(ב) - גם זה לא רלוונטי.

כל פסקה (ב) לא רלוונטית.

לדעתי גם פסקה (ג) לא רלוונטית.

אתי בנדלר:

נכון. כי זה בינוני.

היו"ר יואב קיש:

(ב)(1), (2) ו-(3) מדבר על רישיון קטן וזה לא רלוונטי. (ג)(1)(2) מדבר על
בינוני וזה לא רלוונטי.

איתמר חרמון:

אבל (ב)(2) זה כל מי שמשדר חדשות. זה החל מתום שלוש שנים ממועד.

היו"ר יואב קיש:

אבל הצבענו על זה בסעיף האחר. דנו בכל הנושאים האלה.

איתמר חרמון:

הסעיף הזה לא נמחק.

היו"ר יואב קיש:

הסעיף כסעיף נמחק.

עודד פורר (ישראל ביתנו):

הוא היה רלוונטי לבעל רישיון קטן.

היו"ר יואב קיש:

אין לנו בעל רישיון קטן.

רעיה עדני:

גם (ג)(2), סעיפים (א), (ב), (ג) לא רלוונטי כי זה על בינוני.

היו"ר יואב קיש:

נכון.

אדוני, אתה לא היית כאן, אתה נופל עלינו היום וזה בסדר גמור אבל אני מבקש
שתתייעץ עם יונתן לפני שאתה שואל אותנו משהו. אני מצטער, מה לעשות, זה
המצב. עם כל הכבוד, השעה 11:30 בלילה ואני רוצה לעסוק במהות ולא בדברים
שכבר דיברנו עליהם.

אם כן, סעיף (ב)(1), (2) ו-(3) מדבר על בעל רישיון קטן וזה כבר לא רלוונטי.
סעיף (ג)(1) ו-(2) מדבר על בעל רישיון בינוני וזה כבר לא רלוונטי.

רעיה עדני:

(ג)(1) כן רלוונטי כי במהות השארתם את חובת שידור חדשות.

היו"ר יואב קיש:

על זה הצבענו בנפרד. זה מה שאני מסביר. אני רוצה לסכם את נושא החדשות.

רעיה עדני:

את מינימום השקעה.

היו"ר יואב קיש:

כן. עשינו הצבעה מסודרת על נושא החדשות. אמרנו, ואני מסכם את זה כדי שיהיה
ברור וזה כבר עבר קריאה שנייה ושלישית בוועדה ותקנו אותי אם אני טועה.

אתי בנדלר:

הצבעה. לא קריאה שנייה ושלישית.

היו"ר יואב קיש:

נכון. הצבעה בוועדה. אמרנו שבעל רישיון זעיר, אני לא חוזר כי הקראנו את
הכול וכולם יודעים, חצה את הנושא של זעיר, יש מדרגה אחת נוספת והיא 350
מיליון שקלים. מעל 350 מיליון שקלים, חלות עליו מגבלות כספיות. מתחת ל-350
מיליון שקלים, לא חלות עליו מגבלות כספיות אבל כל שאר המגבלות שקבועות
בחוק, כולל חברה נפרדת והכול, חלות עליו.

את זה סיימנו ולכן סעיף (ד), גם הוא לא רלוונטי כי זה כבר בחוק, זה הוגדר
וזה לא בעל רישיון גדול.

לכן אני מבטל את כל סעיף (ב) עד (ד), כולל.

רעיה עדני:

איפה נשארת החובה המהותית של (ד)? בסוף היא נשארת על מישהו גדול מאוד. על
350 מיליון ומעלה.

היו"ר יואב קיש:

נכון.

רעיה עדני:

צריך להגדיר את זה.

היו"ר יואב קיש:

הגדרנו. אמרנו.

אתי בנדלר:

הייתה הצבעה. אנחנו עוד לא ניסחנו את זה. זה יופיע.

היו"ר יואב קיש:

בסדר. הגענו לסעיף 4 ואני מקריא אותו.

4. תיקון סעיף 83

בסעיף 83 לחוק העיקרי –

(1) בסעיף קטן (א), אחרי "מוסווית" יבוא "ובכלל זה תוכן שיווקי".

(2) אחרי סעיף קטן (ב) יבוא:

  "(ג) (1) על אף האמור בסעיף קטן (א), מורשה לשידורים רשאי לכלול במשדריו
  תוכן שיווקי במועד, בתנאים ובאופן שתקבע המועצה בכללים. ואולם, מורשה
  לשידורים לא יכלול תוכן שיווקי במשדרי חדשות, בתכניות בענייני היום,
  בתכניות ילדים ובתכניות תעודה. השר, בהתייעצות עם המועצה ובאישור ועדת
  הכלכלה של הכנסת, רשאי לקבוע סוגי תכניות נוספים שבהם לא יהיה מורשה
  לשידורים רשאי לכלול תוכן שיווקי.

יש שאלה לגבי סעיף זה ואני רוצה לשמוע את המועצה לגבי תכניות תעודה. האם
אתם חושבים שבתכניות תעודה לא ראוי לכלול שיווקי?

קריאה:

כן.

היו"ר יואב קיש:

ומה חושבים הערוצים?

נגה רובינשטיין:

אנחנו חושבים שככל שתוכן שיווקי מותר, צריך להשאיר אותו גם בסרטי תעודה
משני טעמים. האחרת, כי אחרת סרטי התעודה יהיו פחות אטרקטיביים וייגרע מצבם.

היו"ר יואב קיש:

למה?

נגה רובינשטיין:

בסוף, אם אף אחד לא יממן אותם ויהיה איזשהו סטנדרט של תוכן שיווקי, אז
יממנו כל מיני דברים אבל לא סרטי תעודה. זו הנקודה הראשונה.

הנקודה השנייה היא שאנחנו הרי לא יודעים איך השוב ינהג. בוא נניח שמחר 20
אחוזים משוק הפרסומות הולך לתוכן שיווקי. זה אומר שמי שמשדר הרבה תעודה,
ייגרע מצבו לעומת מי שלא משדר סרטי תעודה.

היו"ר יואב קיש:

זאת אומרת, יהיה אינטרס שלילי לסרטי תעודה.

נגה רובינשטיין:

נכון.

עודד פורר (ישראל ביתנו):

איך משתלב תוכן שיווקי בסרטי תעודה?

נגה רובינשטיין:

זה מאוד פשוט. אפשר לתת דוגמאות. אנחנו מבינים את המורכבות שבסרטי תעודה.

עודד פורר (ישראל ביתנו):

תני לי דוגמה, כדי שנבין מה הכוונה בתוכן שיווקי בסרט תעודה.

נגה רובינשטיין:

שהמועצה תקבע כללים בעניין הזה. בעולם יש רגולציה שמסדירה למשל שאתה מממן
סרט תעודי, אתה יכול גם בו להכניס אלמנטים, אם זה ברקע, אם זה בבקבוק או אם
זה במקום אחר.

עודד פורר (ישראל ביתנו):

קוקה קולה למשל.

נגה רובינשטיין:

קולה היא כבר לא תוכן שיווקי אתו מממנים. אני מסכימה אתך שיש בזה סיכון,
שסרטי תעודה לא יהיו סרטי תעודה אלא סרטי פרסום. לכן מה אנחנו מציעים, בגלל
הזהירות שמתחייבת, וגם אנחנו רוצים לשמור עליה, שתהיה למועצה סמכות לקבוע
כללים בעניין הזה.

זיו גלעדי:

אפשר שהמועצה לשידורי כבלים תסביר למה היא אסרה על תוכן שיווקי בסרטי
תעודה?

נגה רובינשטיין:

אתם לא חושבים שכולם צריכים לעשות תעודה אלא רק אנחנו. אז רק בנו אתם
פוגעים בסעיף הזה?

זיו גלעדי:

למה? המועצה לשידורי כבלים אסרה.

אתי בנדלר:

יש הגדרה של סרטי תעודה?

דבורה קמחי:

אנחנו באמת לא יודעים איך השוק הזה ינהג כי זה מוצר חדש. אנחנו חוששים
שידירו את סרטי התעודה מהמסך וייתנו רק את הסרטים שהם חובה. אנחנו כן רוצים
לשדר הרבה סרטי תעודה. אנחנו מודעים לבעיה.

היו"ר יואב קיש:

היא אומרת דווקא מהכיוון ההפוך, כדי לא לפגוע באינטרס של החברות לשדר סרטי
תעודה.

אתי בנדלר:

יש לכם כאן את ההגדרה מה זה סרטי תעודה בכללים שלכם?

יפעת בן חי שגב:

יש לנו. אנחנו עדכנו גם את הכללים.

אתי בנדלר:

אני חושבת שמאוד חשוב. סליחה, את סיימת?

דבורה קמחי:

לא. אני רוצה להתייחס.

היו"ר יואב קיש:

אני מקריא את המשך הסעיף. "השר, בהתייעצות עם המועצה ובאישור ועדת הכלכלה
של הכנסת, רשאי לקבוע סוגי תכניות נוספים שבהם לא יהיה מורשה לשידורים רשאי
לכלול תוכן שיווקי". לכן אני חושב שדווקא הייתי משאיר את נושא תכניות
התעודה בדיוק לסעיף הזה. זאת אומרת, לא הייתי פוסל את זה עכשיו באמירה
ראשונית שלנו אלא משאיר למועצה, שיש לה גישה, ולשר, להחריג את זה אם הם
ירצו.

אתי בנדלר:

נכון.

רעיה עדני:

המהות בסרטי תעודה היא שהם אמורים לשקף את המציאות. מוגדר כרגע ש-30 אחוזים
או 20 אחוזים, אני לא זוכרת מה הוועדה קבעה, יהיו סרטי תעודה, כך שיש
מחויבות לגבי זה. אם כן, לא ייעלם כליל מהמסך. זה לגבי החשש הזה.

היו"ר יואב קיש:

אני רוצה שתתייחסי למה שאמרנו כי לא אמרנו שאמרנו שאנחנו מסכימים עם הגישה
שלהם. אמרנו שאנחנו רוצים את הנושא הזה לא לפסול קטיגורית ולתת למועצה
שכרגע אמרו שהם מתנגדים ולקיים את הדיון הזה פתוח מול השר.

רעיה עדני:

אני אסביר את העיקרון ואז אני אומר למה אני חושבת שזה לא נותן מענה. בסוף
העיקרון הוא שזה אמור לשקף מציאות. החשש הוא שנגיד יהיה סרט תעודה – סתם
אני אומרת – על השמנת ילדים בחסות מקדונלד. אני חושבת שזה משקף פחות את
האינטרס הציבורי.

קריאה:

ממתי משרד האוצר מביע את דעתו בעניינים האלה? איך בדיוק זה קשור למשרד
האוצר?

עודד פורר (ישראל ביתנו):

יש לי שאלה טכנית. אם תבוא המועצה ותהיה סבורה שהייתה כאן איזושהי הפרה
ושאולי באמת צריך עכשיו לאסור את זה, היא תוכל לאסור את זה. היא תפנה לשר
והשר יאסור את זה וכך נגמר הסיפור. למה אנחנו צריכים בחקיקה? למה יצטרכו
לבוא לכנסת כדי לפתור את הבעיה?

היו"ר יואב קיש:

נכון. צודק.

רעיה עדני:

אני מבקשת לסיים את המשפט. מאחר וקבעתם דברים ספציפיים בחוק שהם אסורים, יש
להם מעמד שונה מאשר דברים שלא נאסרו בחוק.

היו"ר יואב קיש:

נכון.

רעיה עדני:

זה אומר שהכנסת משדרת גם לשר, קודם כל זה לשיקול דעתו ולא בטוח שזה מה שהוא
יחשוב, ודבר שני, היא משדרת שזה נגיד התוכן השיווקי שאסור בתכניות ילדים
באופן כללי כי אנחנו חושבים שהאינטרס הציבורי - - -

היו"ר יואב קיש:

אבל שמענו כאן כרגע הבחנה ברורה שעושה שכל למה לא לפסול קטיגורית.

רעיה עדני:

לפי הטענה הזאת, גם ילדים - - -

עודד פורר (ישראל ביתנו):

לא נכון כי לתכניות ילדים יש את הרייטינג שלהן.

היו"ר יואב קיש:

נכון. ניקח בהקצנה מצב אחר. אולי בגלל שנפתח את זה, הם יעשו עוד עשרה
אחוזים דוקו שאחרת לא היו עושים.

אתי בנדלר:

זה קצת דומה למה שרעיה אמרה. דוקו אמורה לשקף מציאות.. היא לא אמורה לעשות
מציאות מדומה. תוכן שיווקי, יש בזה מציאות מדומה, יש בזה הכנסת שיקולים
שאינם שיקולים של המפיקים והיוצרים ושל החוקרים ומי שמפיק את התכנית הזאת.
מכניסים לו שיקולים שהם בכלל לא רלוונטיים לתכנית הדוקו. יש כאן שאלה האם
סוג כזה של תכניות, שזה דומה במידה מסוימת לחדשות, הכנסת חושבת שראוי לאפשר
בהן פרסומת סמויה כי מה זה תוכן שיווקי? זאת מילה מכובסת.

נגה רובינשטיין:

אז אל תאשרו בכלל תוכן שיווקי.

אתי בנדלר:

זה משבש את המציאות כפי שאנחנו היינו רוצים לראות אותה בסרטי תעודה. העובדה
שרוצים שיפיקו יותר סרטי תעודה, אני חושבת שהיא לא צריכה להשפיע על עצם
השאלה הערכית האם לאשר את זה.

היו"ר יואב קיש:

אני רוצה להתייחס לזה. אני בהחלט מקבל את ההערה שנאמרה כאן, לא רק על ידי
היועצת המשפטית שלנו אלא גם על ידי משרד האוצר ואנשים נוספים, אבל יש כאן
משמעות כבדה בפסילה קטיגורית בצורה מהותית שאני אומר שלתפיסתי יש הבדל
כשאני שומע אותם אומרים לי שיש כאן שיקולים שיכולים דווקא לעודד את הדוקו
ובמהלך הזה אני פוגע בעניין.

לכן אני לא אמרתי, שלא ישתמע, ואני אומר את זה לפרוטוקול, שהכנסת באה
ואומרת שהיא מעודדת תוכן שיווקי, פרסומת סמויה בדוקו. לא. אבל אני לפחות
ברמה האישית, אני עוד לא יודע מה יגידו חברי הכנסת, חושב שמן הראוי, ואני
גם שמעתי את המועצה שבכלל מתנגדת וגם זה בסדר, אבל היא תעשה שימוע מסוים,
תשמע בדיוק, אולי תגדיר כללים שימסדו וימנעו את התופעות שאנחנו מדברים
עליהן.

עודד פורר (ישראל ביתנו):

היא גם יכולה לאסור את זה.

היו"ר יואב קיש:

יכול להיות שהיא תחליט לאסור. אבל אני לא רוצה קטיגורית בחוק לאסור את זה.

קריאה:

השר רשאי לאסור.

אתי בנדלר:

השר בהתייעצות ובאישור. נקודת המוצא היא שזה מה שהכנסת מחליטה כרגע שאסור.
דהיינו, אם היא לא תכלול את סרטי התעודה בפנים, מותר יהיה לכלול בהם תוכן
פרסומי או תוכן שיווקי. אני לא יודעת איך נקרא לזה בסוף, אחד משני אלה.
יכול להיות שמישהו יניע את השר והוא ירצה אבל המועצה תגיד לו, הוועדה תגיד
לו, זאת אומרת, הסיכויים שישתיקו את הקטגוריה הזאת הם די נמוכים.

נגה רובינשטיין:

אני רוצה להגדיר כדי שכולנו נהיה באותו דף מה זאת תכנית תעודה. תכנית
העוסקת בתיעוד של תופעות חברתיות, תרבותיות או פוליטיות או בתיעוד תופעות
או תגליות בטבע או במדע והינה בכך תכנית בענייני היום.

למשל, אם מלווים חבורה של חיילים שנפצעו במלחמה, סיפור אמיתי, לא מומצא,
מלווים חיילים שנפצעו במלחמת לבנון השנייה לטיפוס על הר מאוד גבוה והדבר
הזה עולה הרבה מאוד כסף ואפשר לקבל איזשהו דגל, נעליים מהחברה, משהו שהוא
תוכן שיווקי, ואגב, תוכן שיווקי, הייתי שמחה שלא יהיה בכלל בעולם אבל מהרגע
שקיבלנו את התופעה הזאת כמשהו שחייב להיות ויש שקיפות בתהליך הזה, אז אין
סיבה שאי אפשר יהיה להוציא את המשלחת של החיילים האלו, נכי צה"ל, כדי
שיטפסו על ההר ולא יהיו הסרטים האלה. זה מה שיקרה.

מה שהיועצת המשפטית של הוועדה מציעה, ואני מבינה את הדאגה שלך, זה שלייקעס
על שלייקעס על שלייקעס וזה לא יקרה. אפרופו מה שהדיון שהיה כאן לגבי
הפרסומות בכבלים ובלוויין, זה בדיוק אותו מנגנון. זה מנגנון שדורש כל כך
הרבה אישורים וזאת בירוקרטיה על בירוקרטיה. יש רגולטור, הרשות השנייה,
שכרגע עמדתם היא א'. אולי נצליח לשכנע אותם שבסרטי תעודה מסוימים מתאים ב'.
תנו להם את שיקול הדעת.

איתן כבל (המחנה הציוני):

כשאתה אומר סרטי תעודה – אתי, אני אומר את זה לך – אוטומטית זה נראה לך
כאילו עכשיו מישהו מלווה במצלמה איזה אירוע שכולו אמיתי.

היו"ר יואב קיש:

עמוד האש.

איתן כבל (המחנה הציוני):

כן. עמוד האש. אני כן חושב שצריך לתת את זה בידי המועצה וכן לייצר את
ההבחנה בין עידוד. תעודה זה לא מנעד. יש מנעד מאוד רחב בסרטי תעודה, מסרטי
תעודה שאתה מלווה ואתה מייצר אותם. יוצא בית ספר ואתה מלווה אותו ואתה רוצה
שיהיו להם חולצות מסוימות או לא משנה מה.

מיכל רפאלי כדורי:

חבר הכנסת קיש, אני רוצה לומר משהו שרק יעשיר אותנו.

היו"ר יואב קיש:

אני חושב שחברי הכנסת הבינו את השיקולים לכאן או לכאן וגם מבחינת היוצרים,
את נושא התעודה אנחנו מכירים כי דיברנו על זה עת דנו בסעיף.

עודד פורר (ישראל ביתנו):

כך זה יועיל ליוצרים.

היו"ר יואב קיש:

אתה לא מחדש לנו כאן משהו משמעותי.

איתמר אביטן:

אני מבקש שב-20 אחוזים סוגה, זה כסף שהוא צריך להיות אך ורק לדוקו, שלא
יהיו עליו אינטרסים כלכליים. אתם מלבישים על כל דבר אינטרסים כלכליים. מסע
לשואה, על זה אתם רוצים להכניס אינטרסים כלכליים? זה הרי לא ייראה טוב. יש
את ה-20 אחוזים סוגה שנתתם לדוקו, שזה יישאר שמורת טבע. מעבר לזה, אם הוא
רוצה לעשות משהו אחר, אתה יודע מה? אפשר עוד לספוג.

מיכל רפאלי כדורי:

כדאי שתדעו שהיום יש מנעד רחב של סרטי תעודה. ערוצים מאוד מכובדים כמו
דיסקברי, נשיונל גיאוגרפיק ו-HBO וערוצים כמונו עושים סרטים דוקומנטריים.
תארו לעצמכם שיש המון סרטים בנשיונל גיאוגרפיק או בדיסקברי למשל על מסעות
של גברים באופנועים. כולם יודעים שהארלי דוידסון מממנת את זה וזה לא סוד.

היו"ר יואב קיש:

אחרת זה לא היה קורה.

מיכל רפאלי כדורי:

זה כתוב למטה. זה לא היה קורה. יש שקיפות. מה שהגופים הציבוריים צריכים
לוודא זה שיש שקיפות, שכאשר אנשים רואים את זה – הם יודעים.

איתן כבל (המחנה הציוני):

איתמר, זאת לא הכוונה שעכשיו אתה פתאום רואה קבוצה של מלבורו.

היו"ר יואב קיש:

יש רגולטור שיקבע.

אני מקריא גם את פסקה (2) כי היא קשורה.

אתי בנדלר:

תקרא בבקשה את פסקה (1) עם התיקון.

היו"ר יואב קיש:

בסדר.

(1) על אף האמור בסעיף קטן (א), מורשה לשידורים רשאי לכלול במשדריו תוכן
    שיווקי במועד, בתנאים ובאופן שתקבע המועצה בכללים. ואולם, מורשה
    לשידורים -

זאת אומרת, כבר בהגדרה התנאים ואופן שתקבע המועצה בכללים, ואת זה אני אומר
לכולם כדי שיהיה ברור, גם בדוקו זה לא יחמוק אלא היא חייבת להגדיר כללים -

  לא יכלול תוכן שיווקי במשדרי חדשות, בתכניות בענייני היום, בתכניות
  ילדים. השר, בהתייעצות עם המועצה ובאישור ועדת הכלכלה של הכנסת, רשאי
  לקבוע סוגי תכניות נוספים שבהם לא יהיה מורשה לשידורים רשאי לכלול תוכן
  שיווקי.

  (2) בכללים כאמור בפסקה (1) תקבע המועצה בין היתר הוראות לעניין חובת
  סימן ודרכים ליידוע הצופים על הכללת תוכן שיווקי בתכנית ועל זהות המממן
  תוכן כאמור בתכנית, וכן רשאית היא לקבוע בכללים איסור או הגבלה לעניין
  מוצרים מזיקים, כפי שתקבע.

אתי בנדלר:

אני רוצה להזכיר שוב את מה שאמרתי קודם, שיתכן שאנחנו נשנה את המונח כך
שבמקום תוכן שיווקי זה יהיה תוכן פרסומי.

היו"ר יואב קיש:

אין בעיה. בסדר.

אתי בנדלר:

אני מבקשת עוד להוסיף שלא ניתן יהיה לכלול בשידורים תוכן שיווקי עד שהמועצה
לא תקבע כללים. זאת אומרת, חייבים להיות כללים כתנאי לשידור תוכן שיווקי.
שזה יהיה ברור.

יונתן ביסקי:

אני מזכיר שיש לכבלים וללוויין כללים. יש לנו כללים מוכנים שהם יכולים
לאמץ.

היו"ר יואב קיש:

יוליה, תוך כמה זמן אתם תבנו כללים לתוכן שיווקי?

יוליה שמאלוב ברקוביץ:

קודם כל, כבר יש לנו עבודות שנעשו וטיוטות שנעשו. חיכינו לתיקון החקיקה.
אנחנו נעשה את זה מאוד מהר. זה לא נושא חדש בשבילנו.

היו"ר יואב קיש:

בסדר. אני משאיר את זה. אי אפשר יהיה להכין תוכן שיווקי לפני הכללים.

אתי בנדלר:

ההוראות ייכנסו לתוקפן רק לאחר שהמועצה תקבע את הכללים.

היו"ר יואב קיש:

כן. זה הגיוני. אני לא רוצה שזה יתחיל להיות פרוץ.

יוליה שמאלוב ברקוביץ:

תקבע או תפרסם? תקבע.

קריאה:

תקבע ותפרסם.

אתי בנדלר:

לדאוג שהם יקבלו תוקף חוקי.

יוליה שמאלוב ברקוביץ:

שלא נפרסם לפני שנקבע.

עודד פורר (ישראל ביתנו):

בסוגה עילית הם לא משדרים פרסומות? מה זה בכלל מעניין אותך ומה מפריע לך אם
יש שם תוכן שיווקי או אין?

היו"ר יואב קיש:

הם מחויבים לעשות דוקו. יהיו הנחיות ברורות של המועצה. בלי כללים, לא יהיה.
יכול להיות שבכללי המועצה הם יגידו שאסור בדוקו. אני לא רוצה להיכנס למיקרו
מנג'מנט הזה.

אני מעלה להצבעה את סעיף 4(ג)(1) ו-(2) עם התיקונים. מי בעד?

הצבעה

בעד – פה אחד

סעיף 4(ג)(1) ו-(2) נתקבל.

היו"ר יואב קיש:

הסעיף אושר.

אתי בנדלר:

כולל שהם ייכנסו לתוקפם לאחר פרסום הכללים.

היו"ר יואב קיש:

לאחר פרסום הכללים.

אני חייב להגיד לעורכת הדין נגה רובינשטיין שהבעת עניין רב בסעיף זה, למרות
שחשבתי שהוא לא כל כך מעניין את הערוצים, אבל כנראה שבכל זאת זה מעניין.

קריאה:

קיבלתם עוד משהו.

היו"ר יואב קיש:

אולי זה בכל זאת כן מעניין.

5. תיקון סעיף 95

בסעיף 95 לחוק העיקרי, אחרי סעיף (ב) יבוא:

  "(ג) בעל רישיון לשידורי טלוויזיה שפעל בניגוד להוראות סעיף 71ז(ג), דינו
  – קנס בסך מיליון שקלים חדשים".

מישהו רוצה להזכיר לנו במה מדובר?

אופיר ביתן:

צריך להעביר את ההכנסות שלו כדי לקבוע נתח שוק. במקרה הזה, זה בחינת
הכנסות.

היו"ר יואב קיש:

זה נושא בחינת ההכנסות. זה נראה לי הגיוני ובסדר.

אתי בנדלר:

כן, למרות שהקנס נראה לי קצת גבוה.

ניר שויקי:

היה מאסר. הורדנו את זה.

היו"ר יואב קיש:

נעזוב את הזעירים שהם בטוח יעבירו. אבל יכולה להיות סיטואציה שערוץ מסחרי
גדול יחליט שהוא לא מדווח על ההכנסות וישלם מיליון שקלים ונגמר הסיפור?

ניר שויקי:

אני מניח שאם יש קנס הרתעתי כזה, כולם ידווחו ואפשר להשאיר את זה.

היו"ר יואב קיש:

יש לו חובה לדווח ללא קשר. נכון? הקנס הזה מגיע אם מישהו מהערוצים לא מדווח
על ההכנסות שלו.

ניר שויקי:

יש סנקציות. היה מאסר והורדנו את זה.

היו"ר יואב קיש:

אני לא רוצה להזיז את הסכום. אני שואל אם זה לא נמוך מדי.

ניר שויקי:

אני חושב שזה סביר.

היו"ר יואב קיש:

אנחנו מצביעים על סעיף 5. מי בעד?

הצבעה

בעד – פה אחד

סעיף 5 נתקבל.

היו"ר יואב קיש:

הסעיף אושר.

על סעיף 6 לדעתי הצבענו. את אמרת שיש לך הערה למשהו שלא היה ברור.

אתי בנדלר:

כן, אבל צריך דיון מחדש כי יש חוסר התאמה בשאלה מי יהיה ממונה על כללי
האתיקה.

היו"ר יואב קיש:

חוץ מזה לדעתי הצבענו על כל נושא התוספת השלישית.

נחשון אקסלרד:

לא, לא לגמרי. יש דברים שהשארת ואמרת שתשאיר אותם לקריאה שנייה כמו למשל
בעל רישיון יקים מערך חדשות שיפעל באופן נפרד.

היו"ר יואב קיש:

תגיד סעיף ומקום.

נחשון אקסלרד:

סעיף 2.

אתי בנדלר:

זה כבר הוצבע.

נחשון אקסלרד:

כשהיה דיון על זה, אתה אמרת שאתה תשאיר את זה לדיון לפני קריאה שנייה
ושלישית.

מירי נאור אליאס:

אנחנו טענו שהסעיף מתייתר.

נחשון אקסלרד:

למיטב זיכרוני, סעיף 2 לא הוצבע.

אתי בנדלר:

אצלי זה מסומן כסעיף שהוצבע.

מירי נאור אליאס:

היה דיון ארוך. אנחנו אמרנו מה הצורך בסעיף.

היו"ר יואב קיש:

הסברנו שלא מדובר על חברה נפרדת אלא על חטיבה נפרדת. אני זוכר גם את הדיון
הזה שהיה.

מירי נאור אליאס:

הוא לא הוצבע.

נחשון אקסלרד:

אני משוכנע שהוא לא הוצבע.

היו"ר יואב קיש:

מי שמנהל כאן את הפרוטוקולים והרשימות טוען שהוא הוצבע.

מירי נאור אליאס:

היה דיון אם מיותר או לא ואמרתם שזה יעלה לדיון נוסף.

היו"ר יואב קיש:

אני חושב שהוגדר שזה סעיף שצריך אותו. אני זוכר שהצבענו עליו אחרי הדיון
הארוך.

איתן כבל (המחנה הציוני):

כן. גם אני זוכר שהצבענו עליו.

היו"ר יואב קיש:

אני לא זוכר מה שאתם אומרים ואני גם לא חושב שיש לכם בעיה עם הסעיף.

נחשון אקסלרד:

נקודה נוספת שהיא חשובה.

היו"ר יואב קיש:

רגע, יש לכם בעיה עם הסעיף?

נחשון אקסלרד:

נקודה נוספת שהיא חשובה. אחרי שהכנסנו את חובת הפקות ישראליות.

היו"ר יואב קיש:

20 אחוזים מההכנסות.

נחשון אקסלרד:

20 אחוזים מההכנסות להפקות ישראליות, אני חושב שאותה הגדרה צריכה גם לחול
בקשר למה שנקרא הפקות על חשבון חובות העבר. אם אלה יישאר הפקות מקומיות,
אין סיכוי שנעמוד בזה.

איתן כבל (המחנה הציוני):

אני אומר לך שאני אפוצץ את הדיון.

נחשון אקסלרד:

אבל זה המצב.

איתן כבל (המחנה הציוני):

די. מספיק. שמעת מה אני אומר?

היו"ר יואב קיש:

אתה רוצה לפוצץ את הדיון?

נחשון אקסלרד:

לא. אני לא רוצה לפוצץ את הדיון.

איתן כבל (המחנה הציוני):

די, חבר'ה, די.

היו"ר יואב קיש:

לא עכשיו. תודה. אני אמרתי שאנחנו עכשיו דנים רק במה שעל הפרק.

איתן כבל (המחנה הציוני):

די. יש גבול. די.

נחשון אקסלרד:

אבל אלה אותן הפקות.

איתן כבל (המחנה הציוני):

די.

היו"ר יואב קיש:

על חובות עבר, כבר סיכמנו.

איתן כבל (המחנה הציוני):

סיכמנו את זה. אי אפשר לחזור על זה.

היו"ר יואב קיש:

אני מדבר עכשיו על התוספת השלישית שהקראנו אותה וסיימנו. איפה אנחנו עכשיו
בחוק?

אתי בנדלר:

הגענו לסעיף 8.

היו"ר יואב קיש:

סעיף 7 הוצבע?

אתי בנדלר:

אצלי כתוב שהוא הוצבע. לא. רק שתי פסקאות. הוצבע על 1(ב) ו-4.

היו"ר יואב קיש:

בואו נלך לסעיף 6לד לחוק התקשורת ונראה אם אנחנו יכולים להצביע.

אנחנו בסעיף 7(1)(א) - סעיפים קטנים 6לד(א)(1) ו-(א)(3) בטלים. אמרו לי
שעוד לא הצבענו על זה.

זיו גלעדי:

כי אנחנו מבטלים את המסלול של הערוצים הייעודיים.

אתי בנדלר:

למה לא הצבענו על זה בישיבה הקודמת?

היו"ר יואב קיש:

לא יודע.

אתי בנדלר:

הבנתי. נעמה הזכירה לי.

הגענו בסעיף 7 לסעיף 6לד(ב) ופסקה (54) כי הם עוסקים בדמי מעבר. מכיוון
שעסקנו בדמי מעבר, עסקנו בפסקאות הרלוונטיות לעניין.

היו"ר יואב קיש:

מה לגבי (א)(1) ו-(א)(3)?

אתי בנדלר:

צריך לקרוא אותם. לכאורה אין בעיה.

היו"ר יואב קיש:

מישהו חושב שיש בעיה עם הסעיפים האלה? מישהו חושב שיש בעיה עם ביטול (א)(1)
ו-(א)(3)? בסדר. הם לא רלוונטיים לדעתי.

אתי בנדלר:

הם עוסקים בערוצים ייעודיים. אני מזכירה שתהיה הוראת מעבר שתאמר שהביטול של
הסעיפים המתייחסים לערוצים ייעודיים ייכנס לתוקפו רק לאחר שלא יהיו יותר
ערוצים ייעודיים.

היו"ר יואב קיש:

בסדר. נמשיך ונצביע על כל סעיף 7, סעיפים 6לד1 ו-6לד2 – בטלים.

אתי בנדלר:

נכון. זה רישיון למשדר ערוץ ייעודי. סעיף 6לד2 הוא זמני שידור פרסומת.

היו"ר יואב קיש:

בטלים. סעיף 6לד3, סעיפים קטנים (ב) ו-(ג).

אתי בנדלר:

למה אנחנו לא מבטלים את (א)?

זיו גלעדי:

סעיפים (ב) ו-(ג) צריכים להתבטל באופן מיידי ו-(א), תחולה נדחית.

היו"ר יואב קיש:

אבל הכול זה רק אחרי שאין ערוצים ייעודיים.

זיו גלעדי:

סעיפים (ב) ו-(ג) צריכים להתבטל באופן מיידי כי זה כופה העברה של הערוץ
בשפה הערבית לרשות השנייה. את (א) צריך לבטל - - -

מיכל רפאלי כדורי:

לא. הם צריכים את זה.

היו"ר יואב קיש:

אבל רק אחרי שאין יותר ערוצים ייעודיים מבטלים את (א).

מיכל רפאלי כדורי:

כן, אבל זה מה שמאפשר לערוץ הערבי לשדר.

זיו גלעדי:

ברור שצריך לבטל את הסעיפים האלה.

קריאה:

סעיף (א) מאפשר שידור בלוויין וזה נשאר.

זיו גלעדי:

סעיף (א) צריך להישאר.

אתי בנדלר:

לא צריכים לבטל גם את (א) והביטול ייכנס לתוקף כשלא יהיו יותר ערוץ ייעודי.

זיו גלעדי:

כן.

נחשון אקסלרד:

למה? לא. זה לא נכון. לשיטת החוק הזה אני אפסיק להיות ערוץ ייעודי בעוד חמש
שנים.

אתי בנדלר:

לא. ממש לא.

נחשון אקסלרד:

אני אפסיק להיות זעיר ייעודי.

היו"ר יואב קיש:

הוא יהיה זעיר.

אתי בנדלר:

בחוק התקשורת לא מדברים על זעיר ייעודי. כאן מדברים על ערוץ ייעודי לפי חוק
התקשורת.

היו"ר יואב קיש:

אתה לא תהיה יותר ערוץ ייעודי מהרגע שאתה עובר.

נחשון אקסלרד:

אז כן נצטרך לעשות סעיף שאומר שערוץ בשפה הערבית - - -

היו"ר יואב קיש:

גם כך אתה משודר בלוויין דרך חוק הרשות השנייה.

נחשון אקסלרד:

אני משודר בלוויין הפתוח רק מכוח תיקון החקיקה הזה.

היו"ר יואב קיש:

הרשות השנייה, כשתהיה ערוץ זעיר, כל הערוצים הזעירים משודרים בלוויין.

נחשון אקסלרד:

לא. לא בלוויין הפתוח. אנחנו משודרים בלוויין במסגרת החבילות של הלוויין
שהאזרחים משלמים דמי מנוי. אני משודר בלוויין הפתוח כשהצופים שלנו, המגזר
הערבי, אינם מנויים של יס ושל הוט ולכן ביקשנו תיקון חקיקה שנכנס לחוק
התקשורת, שזה סעיף (א), שאומר שיאפשרו לערוץ בשפה הערבית להיות משודר
בלוויין הפתוח ולכן גם עשו תיקון חקיקה ברישיון של יס שאגב היום חודש תוקפו
לעוד שנתיים. אנחנו חייבים שיהיה סעיף שמסמיך שידור של הערוץ הזה בלוויין
הפתוח וזה היה הסעיף.

איתמר חרמון:

נכון, אתה צודק אבל הבעיה היא שברגע שאתה עובר לרשות השנייה, אתה לא נכנס
בהגדרה של רישיון - - -

נחשון אקסלרד:

נכון.

איתמר חרמון:

צריך לתקן אותו.

היו"ר יואב קיש:

לכן מה שצריך לומר זה שהסעיף הזה צריך להיות מבוטל אבל אתה צריך סעיף
ללוויין הפתוח לחוק הרשות השנייה.

נחשון אקסלרד:

יפה. זה כל מה שאני אומר.

זיו גלעדי:

אבל לדעתי ממילא לפי חוק הרשות השנייה הוא רשאי לשדר בלוויין פתוח. אופיר,
תקנו אותי. בעל רישיון לפי חוק הרשות השנייה לא רשאי לשדר בלוויין? אני
חושב שממילא הוא רשאי.

קריאה:

הוא משלם על זה.

נחשון אקסלרד:

גם היום אני משלם על זה.

היו"ר יואב קיש:

אם זה קיים בחוק, לא צריך לחוקק.

נחשון אקסלרד:

אני צריך לדעת שיש הרשאה כזאת. אני רוצה לשמוע את זה.

היו"ר יואב קיש:

יש עוד ערוצים ברשות השנייה שמשדרים בלוויין הפתוח?

ניר שויקי:

כן.

היו"ר יואב קיש:

התשובה היא כן.

אתי בנדלר:

כן. אפילו ערוץ הכנסת.

ניר שויקי:

השאלה אם זה חל על הייעודי הזעיר.

ערוץ הכנסת הוא מכוח חוק אחר.

אתי בנדלר:

ערוץ 2 ו-10, אתם לא משדרים בלוויין פתוח?

ניר שויקי:

12, 13 ו-14 בלוויין הפתוח.

נחשון אקסלרד:

מה זה בלוויין הפתוח? בעידן פלוס.

ניר שויקי:

לא. בלוויין הפתוח.

אתי בנדלר:

הצורך היה לתקן את זה כאן כי לפי חוק התקשורת מי שמשדר תחת חוק התקשורת
משדר רק באמצעות הכבלים והלוויין.

נחשון אקסלרד:

המקודד.

אתי בנדלר:

ולכן הוא לא יכול לשדר בלוויין בקליטה בלתי מפוענחת. לכן היה צורך בזה בחוק
הזה.

נחשון אקסלרד:

בחוק הרשות השנייה – אני שואל את היועצת המשפטית של הרשות השנייה - - -

היו"ר יואב קיש:

הם אומרים לך שכבר יש ערוצים שמשודרים כך. גם את סעיף (א) נבטל כי כפי
שאמרנו הוא אינו רלוונטי. לכן סעיפים 6לד3(א), (ב) ו-(ג) – בטלים.

זיו גלעדי:

סעיפים (ב) ו-(ג) צריך לבטל מיידית. אלה סעיפים שהתכוונו להביא אותם בהצעת
חוק נפרדת כי אם הם לא מבוטלים, המשמעות היא שהערוץ עובר באופן מיידי
לפיקוח של הרשות השנייה.

נחשון אקסלרד:

בעוד חודש, לא חשוב מה יקרה.

היו"ר יואב קיש:

סעיפים (ב) ו-(ג) מבוטלים מיידית. סעיף (א) מבוטל כפי שהגדרנו קודם.

מירי נאור אליאס:

על סעיף (2) הצבעתם?

היו"ר יואב קיש:

הצבענו על (1)(ב). על (2), לא. אנחנו מצביעים עכשיו על סעיף 7, על כל
הסעיפים שהקראנו שעדיין לא הצבענו עליהם.

אופיר ביתן:

סעיף 6לד1(א) יימחק מיידית בלי קשר למעבר ערוצים. זה סעיף שמסמיך את
המועצה. בלי קשר אם נשארים ערוצים ייעודיים או עוברים אלינו.

היו"ר יואב קיש:

מה זה משנה אם זה לא יבוטל מיידית?

אופיר ביתן:

כי הם יכולים לצאת בינתיים מכרזים.

קריאה:

יכול להיות שיהיה להם איזה מכרז.

היו"ר יואב קיש:

לא. הם לא יצאו למכרז. אל תעמיסו סתם. אני מצביע. אפשר להצביע?

אתי בנדלר:

כן.

היו"ר יואב קיש:

אני מצביע על סעיף 7, על הסעיפים שהקראתי. מי בעד?

הצבעה

בעד – פה אחד

סעיף 7 נתקבל.

היו"ר יואב קיש:

הסעיף אושר.

אתי בנדלר:

אלה היו גם פסקאות (2) ו-(3). רע, לדעתי יש עוד סעיפים אנחנו ראינו שצריכים
אולי לתקן בחוק התקשורת.

איתמר חרמון:

אתי, בפסקה (3) הוספתם את סעיף 6לד3(א) אבל במועד אחר.

אתי בנדלר:

כן.

היו"ר יואב קיש:

אפשר לעבור לסעיף 8?

אתי בנדלר:

לא. נדמה לי שיש עוד סעיפים בחוק התקשורת שצריכים לבטל. משרד התקשורת,
לדעתנו יש עוד סעיפים בחוק שמתייחסים למשדר ערוץ ייעודי שלא הצעתם לבטל
אותם.

זיו גלעדי:

אפשרי.

היו"ר יואב קיש:

למה אנחנו צריכים לעשות את זה עכשיו? אי אפשר יהיה להביא את זה בהמשך אחרי
שתפיצו בין המשרדים? במידה שיהיו עוד סעיפים שצריך לבטל, נוסיף אותם.

אתי בנדלר:

בסדר.

נגה רובינשטיין:

אנחנו נוכל לראות את זה לפני הדיון הבא?

היו"ר יואב קיש:

כן. לפני הדיון הבא - כן, כי הדיון הבא יהיה הדיון האחרון והוא יהיה רק
אחרי שיהיה נוסח מוסדר, אחרי שעבר את המשרדים. יתכן ויתווספו סעיפים נוספים
שיש לבטל.

8. תיקון חוק הפצת שידורים באמצעות תחנות שידור ספרתיות

  בחוק הפצת שידורים באמצעות תחנות שידור ספרתיות, התשע"ב-2012 (להלן – חוק
  הפצת שידורים), בסעיף 6 –

(1) בסעיף קטן (א) -

(1) בפסקה (2), בסופה יבוא "ולעניין בעל רישיון זעיר ובעל רישיון זעיר
    ייעודי כהגדרתם בסעיף 171 לחוק הרשות השנייה, אם ביקשו זאת – במסגרת
    ערוץ טלוויזיה אחד בטכנולוגיית חדות רגילה, בטכנולוגיית חדות גבוהה או
    בטכנולוגיה אחרת לכל בעל רישיון, לפי בחירת בעל הרישיון".

זה סעיף שבא לדבר, על?

זיו גלעדי:

הוא משמר להם את הזכות להיות מופצים בעידן פלו, רק אם הם רוצים, וב-HD.

היו"ר יואב קיש:

לפי בחירה.

(2) פסקה (5) – תימחק.

מה זה פסקה (5)?

זיו גלעדי:

הפסקה של ערוץ ייעודי.

היו"ר יואב קיש:

זה די פשוט.

אתי בנדלר:

גם כאן התחילה נדחית. רק כשאין יותר ערוצים ייעודיים. נכון.

זיו גלעדי:

כן.

היו"ר יואב קיש:

פסקה (5) תימחק רק לאחר סיום ההגדרה של ערוץ ייעודי. בסדר.

נעמה דניאל:

לפי סעיף 6(ב), בעצם מהרגע שערוצים ייעודיים היום מבקשים להיות מופצים לפי
עידן פלוס, יש שנה להתחיל להפיץ אותם. האם צריך להכניס גם כאן הוראה כזאת?
כלומר, שבעל רישיון זעיר או זעיר ייעודי שמבקש להיות מופץ, יתחיל להיות
מופץ.

מירי נאור אליאס:

יש לזה איזשהו מענה כי היום הערוצים האלה מופצים בעידן פלוס מכיוון שהם
קיבלו הגנת ינוקא על פטור מתשלום עד יוני הקרוב.

היו"ר יואב קיש:

כן, אבל עידן פלוס יוצא למכרז וכל העסק מתערבב.

מירי נאור אליאס:

לכן הם כבר שם. הם לא צריכים לבקש להיות שם.

היו"ר יואב קיש:

לא בטוח שישאירו אתכם שם כי כל נושא עידן פלוס הולך להשתנות. לכן אין
בכוונתי לקבוע חוקים עתידיים לגבי עידן פלוס. המצב הנוכחי קיים עכשיו
ולצורך העניין אני לא יודע מה יהיה בכוונת המשרדים לעשות עם עידן פלוס
בהמשך. השאלה שנשאלה היא לגבי המצב הקיים היום והאם יש צורך להוסיף את זה.

מירי נאור אליאס:

אנחנו נבקש שזאת לא תהיה שנה כי בגלל העניין הזה של שנה הגענו לבג"ץ עם כל
הנושא של עידן פלוס והיה ויכוח. מכיוון שאנחנו כבר שם, לפחות חלקנו, אם
ייכנס עכשיו סעיף שאומר שאנחנו צריכים לבקש שוב ולחכות שנה כשאנחנו כבר שם,
יש כאן איזושהי בעיה.

היו"ר יואב קיש:

אני משאיר את זה כך. אני משאיר את זה בנוסח הנוכחי.

(2) בסעיף קטן (ב), פסקה (3) – תימחק.

זה גם קשור לאותו עניין?

קריאה:

כן.

היו"ר יואב קיש:

מי בעד אישור סעיף 8?

הצבעה

בעד – פה אחד

סעיף 8 נתקבל.

היו"ר יואב קיש:

הסעיף אושר.

מירי נאור אליאס:

אפשר לגבי סעיף 8, עוד תיקון שקשור לחוק הפצת שידורים?

היו"ר יואב קיש:

לא. אני לא מקריא דברים שלא קיימים כרגע. אמרתי את זה ליועצת המשפטית. יתכן
ויש עוד דברים שצריך לבטל.

מירי נאור אליאס:

להפך.

היו"ר יואב קיש:

להוסיף?

מירי נאור אליאס:

יש סעיף שהיינו רוצים להפעיל. יש כרגע סעיף בחוק הפצת שידורים שמתייחס לכך
שהשר או שר האוצר מצאו כי הדבר נדרש לקידום התחרות, רשאים הם לקבוע כי אוצר
המדינה יישא בחלק מסכום דמי ההפצה שבעל רישיון ייעודי – כך כתוב כרגע בחוק
– אמור לשלם. אם אפשר גם כאן לשנות את זה לבעל רישיון זעיר.

היו"ר יואב קיש:

אני חוזר על מה שאמרתי. בעוד שישה חודשים הכול הולך להשתנות, זה יוצא למכרז
ואלף ואחד דברים, אני לא הולך להיכנס עכשיו למהות של מה הולך להיות.

מירי נאור אליאס:

זה סוג של הרעה.

היו"ר יואב קיש:

הוויכוח הזה קיים.

איתן כבל (המחנה הציוני):

זה ויכוח שמתקיים בלי קשר.

היו"ר יואב קיש:

נכון, ולכן אני לא הולך לקבוע אותו בחקיקה הזו. הוא יבוא לידי ביטוי רק
במכרז שיצא, לפי הסיכום של המשרדים. הם ייקחו את שיקול הדעת שלהם.

מירי נאור אליאס:

לפחות לגבי ייעודי, זעיר ייעודי. אם את אומרת לא מסחרי – זעיר ייעודי.

היו"ר יואב קיש:

הם ישקלו את זה אבל זה לא ייכנס עכשיו לחוק הזה.

דב אברמוביץ:

בקשר להפצה, יש את הנושא של חובת העברה לגבי הערוצים הזעירים. נדמה לי
שדובר על כך ואני לא יודע אם זה אושר בישיבה האחרונה.

היו"ר יואב קיש:

לפי בחירת בעל הרישיון. אתם לא תהיו מחויבים.

דב אברמוביץ:

כרגע חובת העברה של הכבלים והלוויין לגבי ערוץ ייעודי קבועה בסעיף 6כא לחוק
התקשורת והוא חל לגבי ערוצים שהם משודרים בהפצה טרסטוריאלית, דהיינו ערוצים
באוויר. כלומר, בעלי ערוץ 2 כיום. כרגע, אם לא ייעשה תיקון לסעיף 6כא לחוק
התקשורת, ייכתב שם לרבות ערוץ זעיר או ערוץ ייעודי זעיר, כרגע אין חובת
העברה לגבי ערוץ כזה ביחס לכבלים וללוויין.

היו"ר יואב קיש:

זה לא קשור למה שדיברנו עכשיו.

דב אברמוביץ:

זה קשור כי זאת הפצה.

היו"ר יואב קיש:

אתה אומר שלמעשה אתם תעברו לרשות השנייה ובכבלים ובלוויין אין חובת העברה
שלכם.

מיכל פליישר:

לצד התיקון הזה, היות וסעיף 6כא מדבר על פטור מדמי מעבר, צריך להסדיר את
תשלום דמי המעבר. זה מה שאמרתי קודם ואני אשים לב לזה גם בהמשך. התשלום של
דמי המעבר של הערוצים המסחריים הזעירים, אני לא בטוחה שהוא מוסדר. יש לכם
פטור לחמש שנים.

קריאה:

הסעיף של דמי המעבר עוד לא קיים.

מיכל פליישר:

לדעתי חובת התשלום לא סגורה.

מודי שרפסקי:

הסעיף של דמי המעבר עוד לא סגור.

היו"ר יואב קיש:

אני קודם כל אומר מה הוסכם בוועדה ותכף נבדוק אם הצבענו או לא הצבענו.

מיכל פליישר:

דיברנו על כך.

קריאה:

הצבעתם על כך.

היו"ר יואב קיש:

גם אני חושב אבל בודקים.

מיכל פליישר:

על העיקרון. לא על הנוסח.

היו"ר יואב קיש:

נכון. על העיקרון. לגבי נושא של מעבר לרשות השנייה וחובת העברה על הכבלים
והלוויין. להוראת השעה הגדרנו שערוץ זעיר ייעודי לא יחויב בדמי מעבר.
הגדרנו את זה והצבענו על זה בהוראת השעה ולכן לגבי התשלום בחמש שנים, לא
קיים. לדעתי ברגע שהצבענו על זה, זה אומר שבתוך זה גם יהיו מחויבים להעביר
אתכם. אם אמרנו שלא יחויב, אז בהגדרה. לכן אני חושב שזה די ברור.

לגבי השאלה של נציגת הוט.

קריאה:

עדיין צריך לחדד את זה בנוסח.

היו"ר יואב קיש:

נא לחדד בנוסח. לדעתי זה לא דורש עוד הצבעה.

דב אברמוביץ:

זה דורש תיקון לסעיף 6כא לחוק התקשורת.

היו"ר יואב קיש:

אי תשלום דמי מעבר וחובת העברה על הכבלים והלוויין. טוענים שאין הגדרה
ברורה של חובת העברה.

מיכל פליישר:

חובת תשלום דמי מעבר לערוץ מסחרי.

היו"ר יואב קיש:

לא תשלום. חובת העברה קודם כל. עזבי את התשלום. הם אומרים שאין את החובה
להעביר.

רעיה עדני:

לא, יש חובה. זה רק עניין של ערוץ 9 שלא מופץ באוויר כי החובה היא לגבי
שידורים באוויר. שאר הערוצים מופצים גם בפלטפורמות באוויר.

קריאה:

הערבי באוויר?

נחשון אקסלרד:

לא.

היו"ר יואב קיש:

למען הסר ספק, אני הולך להצביע על חובת העברה של ערוץ זעיר ייעודי בכבלים
ובלוויין.

קריאה:

מה לגבי זעיר?

היו"ר יואב קיש:

זה במסגרת דמי המעבר. תכף נדבר על זה. למען הסר ספק אנחנו מצביעים כי יתכן
ובניסוח זה לא היה מובהר. אני רוצה שיהיה ברור שלערוץ זעיר ייעודי חלה חובת
העברה לכבלים וללוויין.

מירי נאור אליאס:

מה עם ערוץ זעיר רגיל?

היו"ר יואב קיש:

תכף. רגע. אמרתי שאני רוצה להצביע על זה כדי שזה יהיה ברור. מי בעד?

הצבעה

בעד – פה אחד

נתקבל.

היו"ר יואב קיש:

אושר. אם כן, זה נאמר לנוסח וגם יש פטור להוראת שעה חמש שנים מדמי מעבר.

לגבי הזעיר ייעודי, לחמש שנים, סגרנו. אין ספק בכך וזה נגמר.

עכשיו אנחנו מדברים על זעיר. לגבי זעיר, אתם צריכים להגיע להסכמה מסחרית
אתו. הגעתם להסכמה מסחרית, אין בעיה. אם אין הסכמה מסחרית, אמרתי – ואני לא
זוכר אם הצבענו ותגידו לי אם הצבענו או לא – שזה יהיה בדיוק לפי המנגנון
שקיים היום בחוק. לדעתי זה השר בהתייעצות עם האוצר.

נגה רובינשטיין:

לא. זה סיפור אחר לגמרי. זה מנגנון שלא קיים. היום כל מה שנמצא בחובת
העברה, לא משלמים עליו. דמי העברה של ערוץ כמו ערוץ מיוחד, מוסדרים בחוק
התקשורת. אנחנו לא מדברים בכלל על אותה סיטואציה משפטית.

מיכל פליישר:

אבל צריך להזכיר את זה באותה רוח. באין הסכמה, יקבע השר.

היו"ר יואב קיש:

זו הכוונה.

זיו גלעדי:

לא. הסיטואציה היא כזאת. סעיף 6כא נועד לחול על ערוצים שמשדרים באוויר.
בגלל שנתנו לערוצים הזעירים והזעירים ייעודיים אופציה לבחור לא לעלות
לאוויר במסגרת עידן פלוס, יכולים להיות ערוצים שהם ערוצים מסחריים ולא
משדרים באוויר.

היו"ר יואב קיש:

זעירים.

זיו גלעדי:

זעירים או זעירים ייעודיים.

היו"ר יואב קיש:

לגבי זעירים ייעודיים, פתרנו עכשיו.

זיו גלעדי:

עדיין 6כא כיום מתייחס למי שבאוויר. לערוצים שיש את הפריבילגיה לבחור, יכול
להיות שהם יבחרו לא להיות באוויר ואז הם גם לא נכנסים לקטגוריה של 6כא. זאת
באמת בעיה שנגענו בה קודם עם ההגדרה של שידורים במסגרת חוק הרשות השנייה.

היו"ר יואב קיש:

יש כאן בעיה שלא פתרנו אותה?

זיו גלעדי:

כן. יש כאן בעיה לא פתורה לגבי עצם החובה.

קריאה:

אני מניחה שצריך לשנות את 6כא.

היו"ר יואב קיש:

ברור שאם יש הסכמה, זה גם ישודר וגם יש הסכמה. השאלה היא מה קורה כשאין
הסכמה.

קריאה:

אבל סוכם שיהיו דמי מעבר. אתם דיברתם על זה.

מיכל פליישר:

אני אחדד. סעיף 6כא שעוסק בחובת העברה והוא סעיף היסטורי וקיים וחל על
מערכת היחסים עם הערוצים המסחריים היום, הוא לא מתייחס לסיטואציה של העולם
החדש בו יש הרבה ערוצים מסחריים זעירים שהיה מקובל על כולם בוועדה שהם כאלה
שמשלמים דמי מעבר. הקישור בין חובת תשלום דמי מעבר לערוץ מסחרי זעיר,
להערכתי היום בחוק התקשורת, איך שאני רואה את זה, אלא אם יצביעו בפני על
סעיף, לא קיימת.

קריאה:

זה גם לא בחוק הרשות השנייה.

מיכל פליישר:

זיו דיבר על הסיטואציה. יש את שאלת חובת העברה. לגבי חובת העברה, עולה
השאלה אם ערוץ מסחרי זעיר שלא משודר באוויר, האם חייבים להעביר או לא, כאשר
הכוונה היא שכן חייבים להעביר וצריך לחדד את זה. זאת חובת העברה.

אתי בנדלר:

בכפוף לקיבולת. נכון?

מיכל פליישר:

בכפוף לקיבולת, כן. אני חוזרת וטוענת שזה צריך להיות גם בכבלים וגם
בלוויין.

נחשון אקסלרד:

לדעתי זה לא בכפוף לקיבולת כי על ארבעת הערוצים האלה נאמר - - -

היו"ר יואב קיש:

אמרנו לא בכפוף לקיבולת.

קריאה:

אנחנו מדברים עכשיו על הזעירים.

היו"ר יואב קיש:

אני מבין את הבעיה. אנחנו צריכים להוסיף סעיף.

מיכל פליישר:

אנחנו יודעים שהערוצים המתחרים לא משלמים דמי מעבר ואילו אלה ישלמו דמי
מעבר.

היו"ר יואב קיש:

אנחנו צריכים להוסיף סעיף. הנושא שאנחנו דנים בו כרגע הוא רק בערוצים
זעירים חדשים שעדיין לא קיימים. זה הסעיף הספציפי.

זיו גלעדי:

ויש סעיפים של דמי מעבר.

היו"ר יואב קיש:

אנחנו נגדיר: ערוץ זעיר שירצה לעלות וירצה להיות משודר בכבלים ובלוויין,
יהיה מחויב בדמי מעבר. אני קודם כל אומר את זה למען הסר ספק. דמי המעבר
ייקבעו במשא ומתן בין הצדדים ובהסכמה. במידה ולא הגיעו הצדדים להסכמה, יקבע
השר – שר התקשורת – את שני הדברים. האחד, האם יש חובת מעבר, ושנית, את עלות
דמי המעבר.

זיו גלעדי:

אנחנו חושבים שזה לא נכון ליצור אפליה כזאת ב-6כא. סעיף 6כא אומר שערוץ הוא
ערוץ מסחרי שיכול לעלות לאוויר. צריך עכשיו לדון בשאלה האם זה גם מי שיכול
לעלות לאוויר או מי שהחליט בפועל לעלות לעידן פלוס.

היו"ר יואב קיש:

אתה רוצה שהסעיף הזה יהיה כתוב רק למי שהחליט לא לעלות לאוויר ואז פתרנו לך
את זה?

זיו גלעדי:

לא. אני חושב שהדרך לפתור את זה היא להגיד גם מי שעלה לאוויר וגם מי שיש לו
זכות והוא החליט כרגע לא לממש אותה.

מיכל פליישר:

אם הוא החליט לא לממש, לא עולה שאלה של תשלום.

מודי שרפסקי:

אתה מדבר על עלייה לאוויר ב-DCP.

זיו גלעדי:

כן.

מודי שרפסקי:

תחדד את זה כי זה לא ברור. זיו, תסביר מה אמרת כי זה לא היה ברור.

איתמר חרמון:

הוא יהיה חייב להעביר אותם אם הם נניח ישלמו את דמי המעבר. זה אומר שהם
יהיו חייבים להעביר אותו. אם הוא לא יסכים לשלם את דמי המעבר, לא.

היו"ר יואב קיש:

זה ברור.

קריאה:

השר קבע דמי מעבר. אם הם משלמים את מה שהשר קבע, מחויבים להעביר אותם.

היו"ר יואב קיש:

זה ברור. לזה התכוונתי. אם הם משלמים את מה שהשר קבע, מדובר בחובת העברה.

קריאה:

ובכפוף לקיבולת.

היו"ר יואב קיש:

בהתייעצות, בין השיקולים יילקח גם נושא הקיבולת בלוויין.

מיכל פליישר:

ובכבלים.

היו"ר יואב קיש:

בלוויין.

נחשון אקסלרד:

אני חייב לחזור לעניין הלוויין.

היו"ר יואב קיש:

אנחנו לא שם ואנחנו לא סיימנו את הנושא. תן לסיים את הנושא.

מיכל פליישר:

אין שום הצדקה לאפליה הזאת. אם עושים סעיף ייעודי לגבי חובת העברה - - -

היו"ר יואב קיש:

דיברנו על זה קודם. אמרנו שלמרות שאת חושבת שאין סיבה, אנחנו החלטנו שכן יש
סיבה לאפליה. שמענו את דעתך. היא נאמרה גם לפרוטוקול.

מירי נאור אליאס:

ערוץ זעיר, יש חובת העברה וככל שלא מגיעים להסכמה לגבי גובה דמי המעבר - -
-

היו"ר יואב קיש:

אתם פטורים. זעיר ייעודי פטור. זעיר, אין חובת העברה. יש משא ומתן. אם יש
הסכמה, נגמר הסיפור. אם אין הסכמה, יקבע השר את דמי המעבר שבתשלומם יש חובת
העברה.

מירי נאור אליאס:

אם נקבע משהו שלא מקובל, חייבת להיות חובת העברה כי אמרת שאין וזה לא
הגיוני.

היו"ר יואב קיש:

לא. אמרתי שאם השר קבע דמי מעבר, המשמעות של דמי המעבר היא שאם הערוץ הזה
משלם אותם, יש חובת העברה.

מירי נאור אליאס:

ואין קשר לעידן פלוס או לבחירה וכל הדברים שנאמרו.

היו"ר יואב קיש:

לא. אין קשר לעידן פלוס.

יגאל דנינו:

זה יהיה כתוב.

היו"ר יואב קיש:

זה כתוב.

יגאל דנינו:

ברגע שהשר קבע את דמי המעבר, תהיה חובת העברה.

היו"ר יואב קיש:

כן.

נגה רובינשטיין:

אם סעיף 6כא נפתח, אני רוצה להתייחס לנקודה. אני רוצה להציע הצעה. שניכנס
להסדר שגם אנחנו ננהל משא ומתן על דמי המעבר אבל יבוטל הפטור מהזכויות
שלנו, מזכויות השידורים.

היו"ר יואב קיש:

לא. אני מדבר על ערוץ זעיר. אתם ערוץ זעיר?

נגה רובינשטיין:

אנחנו לא ערוץ זעיר.

היו"ר יואב קיש:

אני מדבר על דמי מעבר לערוץ זעיר. כשתהיו ערוץ זעיר תיכנסו לשם.

נגה רובינשטיין:

אני רוצה לומר משפט.

היו"ר יואב קיש:

אני לא רוצה להיכנס לשם.

נגה רובינשטיין:

משפט אחד ואני מסיימת.

היו"ר יואב קיש:

אני רוצה לסיים נושא שעוד לא סיימתי לפני שכולם כאן מדברים על נושאים
אחרים. את רוצה נושא, הוא רוצה נושא אבל עוד לא סיימתי את הניסוח. כך אי
אפשר לנהל דיון. אם יעלה סעיף שאני לא מדבר עליו, אני אוציא מהדיון.

נגה רובינשטיין:

על הסעיף הזה אתה מדבר.

היו"ר יואב קיש:

אבל זה לא הסעיף. אני דיברתי על דמי מעבר לערוץ זעיר. זה הסעיף.

נגה רובינשטיין:

לא. סעיף 6כא זה בדיוק זה.

היו"ר יואב קיש:

זה סעיף חדש שהגדרנו אותו עכשיו ואני לא רוצה להתייחס לשום דבר חוץ מדמי
מעבר לערוץ זעיר.

נגה רובינשטיין:

סעיף 6כא זה הסעיף עליו אנחנו מדברים. אז לפחות בואו נהיה כולנו על אותו
עמוד.

היו"ר יואב קיש:

אני מדבר על סעיף שנקרא לצורך העניין סעיף חדש, דמי מעבר לערוץ זעיר.

נגה רובינשטיין:

הוא לא בסעיף 6כא?

היו"ר יואב קיש:

לא. מי אמר שהוא ב-6כא? תודה. לכן אני לא דן ב-6כא. עכשיו אני רוצה לשמוע
רק את היועצת המשפטית של הוועדה.

אתי בנדלר:

באיזה הקשר השר ישקול בין יתר שיקוליו את הקיבולת? לא בעניין הזה של חובת
העברה?

היו"ר יואב קיש:

זה בדיוק הסעיף. זה סעיף חדש שיחליטו היכן להכניס אותו. לכן אני לא רוצה
להתייחס לסעיפים קיימים. הסעיף הזה בא לפתור בעיה שמדברת על כך שנוצרה, עקב
כך שערוץ זעיר, הרי חוץ מהערוץ הזעיר, כל האחרים, כל הקטגוריות, פתרנו.
ערוץ זעיר, להגדיר את הקשרים שלו עם העלייה לשידור בכבלים ובלוויין. כרגע
יש כאן לקונה שעלינו עליה. זאת הסיטואציה. עד כאן הבנו?

אתי בנדלר:

עד כאן אין בעיה.

היו"ר יואב קיש:

אנחנו אמרנו בצורה הכי פשוטה. הסעיף הזה אומר שערוץ זעיר מסחרי שיחליט
שאינו רוצה להיות משודר באוויר ועקב כך לא נופל 6כא, לכן לא מדברים על 6כא,
אבל עדיין רוצה לשדר על הכבלים והלוויין, יגיע למשא ומתן על דמי מעבר עם
הכבלים והלוויין.

אתי בנדלר:

האם תחול עליהם חובה?

היו"ר יואב קיש:

כרגע עוד לא. אני אגיד לך מתי החובה תחול. במידה והגיעו להסכמות, ברור
שנושא ההליך של חובה או לא חובה, נפתר כי יש הסכמות בין הכבלים והלוויין
לאותו ערוץ זעיר מסחרי. אנחנו מתארים מצב שרק בו נכנס נושא החובה והמצב הזה
שלא הגיעו להסכמות.

אתי בנדלר:

לא הגיעו להסכמות, יכול להיות שלא הגיעו להסכמות בשל המחיר ויכול להיות שלא
הגיעו להסכמות כי הם אומרים שאין להם קיבולת פנויה.

היו"ר יואב קיש:

נכון. כל דבר. לא הגיעו להסכמות. יקבע השר, וכאן אני משלב גם את התיקון
שהגדרנו קודם ללוויין, את דמי המעבר תוך שימת לב לקיבולת הלוויין ועלויות
התשתית הכרוכות בשידור.

זיו גלעדי:

יש סעיפים שעוסקים בכך ואנחנו מציעים להפנות אליהם. אנחנו נציע את הנוסח.

אתי בנדלר:

סעיף 5.

זיו גלעדי:

כן. הפניה לסעיף 5.

היו"ר יואב קיש:

בסדר. הפניה לסעיף 5. כאן נכנסנו לחובה. אם מישהו שאל לגבי החובה. ברגע
שקבע השר דמי מעבר, הערוץ שילם את דמי המעבר, חלה חובה על הכבלים והלוויין
לשדר.

אתי בנדלר:

אני חושבת שזה לא מספיק.

היו"ר יואב קיש:

מה את מציעה?

אתי בנדלר:

אתה אומר שהוא יקבע את דמי המעבר תוך שימת לב לקיבולת הלוויין.

היו"ר יואב קיש:

סעיף 5 וקיבולת הלוויין.

איתמר חרמון:

היום המבנה הוא הפוך.

אתי בנדלר:

דמי המעבר להבנתי לא מושפעים מהשאלה האם יש קיבולת או אין קיבולת. אם אין
קיבולת, אין אפשרות, אז הוא לא יקבע בגלל זה דמי מעבר יותר גבוהים.

שירה גרינברג:

אם מסתכלים על תרחישי הקיצון שאין בכלל קיבולת, אז ודאי, אבל זה כן רלוונטי
בהחלט מה המחיר של דמי המעבר בהינתן הקיבולת.

מיכל פליישר:

לא בהכרח.

שירה גרינברג:

אם יש מעט מאוד מקום, בכלל, בכל מוצר שההיצע הוא מוגבל, המחיר שלו, סביר
שהוא יהיה גבוה יותר.

מיכל פליישר:

המחיר נקבע לפי סעיף 5 לחוק התקשורת. סעיף 5 לחוק התקשורת, יש פה עדיין
כלכלנים ממשרד התקשורת או שהתעייפו?

עדי קופלוביץ:

יש.

מיכל פליישר:

זה הזמן שלכם.

אנחנו מדברים על דמי המעבר שנקבעים מכוח סעיף 5 לחוק התקשורת עם מבחנים
כלכליים שכתובים כאן. אגב, הם לא קשורים לשאלה האם יש משאב או אין משאב אלא
לעלות המשאב.

עדי קופלוביץ:

אני רוצה להגיד תודה למיכל על הייעוץ המשפטי שהיא נותנת לנו. זה נכון,
בסעיף 5 יש לנו את הקריטריונים המאוד ברורים של איך אנחנו קובעים את העלות.
שאלה של קיבולת לא נכנסת לשם.

קריאה:

היא לא קשורה לעלות.

עדי קופלוביץ:

לעצם קביעת חובת השימוש, זה בסמכותו של השר והעמדה של השר, כפי שהציגו אותה
היועצים שלו, ידועה.

היו"ר יואב קיש:

מאחר שדיברנו ארוכות על נושא הלוויין ויתכן שהוא לא מתאים לסעיף הזה, אנחנו
נוציא את הנושא של הלוויין ונשאיר לפי סעיף 5 ובסמכות השר, גם נושא דמי
המעבר וגם נושא החיוב.

איתמר חרמון:

היום הקונסטרוקציה היא שיש חובת העברה. זה לא עלה כאן עדיין לדיון ואני רק
נותן את זה כדוגמה. יש רישיונות מיוחדים. מישהו חדש שרוצה לעלות רק ב-הוט.
הוא רוצה לשדר על הפלטפורמה של הוט.

קריאה:

זה לא קשור.

איתמר חרמון:

קודם יש את החובה ואז נקבעים דמי המעבר.

מירי נאור אליאס:

לא נעשה כאן שינוי. אתה התחלת לדבר על שינוי שמדבר על קיבולת פנויה גם לגבי
הערוצים.

היו"ר יואב קיש:

לא נעשה שינוי לגבי הקיבולת.

יוליה שמאלוב ברקוביץ:

יש כאן הבחנה בין הערוצים הקיימים היום?

היו"ר יואב קיש:

לא. זה על חדשים. על ערוצים חדשים. ערוץ זעיר. זה רק על ערוץ זעיר חדש.

יוליה שמאלוב ברקוביץ:

לא אלה שנמצאים כרגע?

היו"ר יואב קיש:

לא. אני אעשה שוב סדר ואומר מה התכוונו. מהתחלה. אני מבקש רק להתייחס למה
שאני מדבר עליו עכשיו ולא לאלף ואחד דברים שמעניינים אנשים.

אתי בנדלר:

ערוץ זעיר המעוניין להיות משודר בכבלים או בלוויין.

איתמר חרמון:

ושלא עלה לאוויר.

היו"ר יואב קיש:

מה זה שלא עלה?

איתמר חרמון:

אם הוא עלה, הוא פטור כבר ב-6כא. אם הוא משודר באוויר דרך ה-DTT או דרך
מישהו אחר, הוא כבר פטור ואתה לא צריך לפטור.

קריאה:

הוא לא פטור מדמי מעבר.

היו"ר יואב קיש:

לא. אני לא מתייחס לזה, לסעיף 6כא. אני אומר שעליו להגיע להסכם מסחרי בנושא
דמי מעבר עם הכבלים והלוויין.

קריאה:

ובאין הסכמה, יקבע השר.

אתי בנדלר:

לא הגיע להסכמה עם בעל הרישיון לשידורי כבלים או לוויין - - -

היו"ר יואב קיש:

יקבע השר את דמי המעבר לפי סעיף 5 לחוק התקשורת.

אתי בנדלר:

ובלבד שנוכח שניתן לחייב את בעל הרישיון. אנחנו מדברים על הלוויין או גם על
הכבלים?

היו"ר יואב קיש:

כבלים ולוויין.

הורדתי את הנושא של הקיבולת. זה לא יהיה כאן. זה יהיה במקום אחר. אמרנו
שהקיבולת לא כאן. אני רוצה להשאיר את זה בלי הקיבולת כי אחר כך יש לנו
התייחסות לסעיף 5.

אתי בנדלר:

אז לא ובלבד שנוכח. אני מוחקת את כל השאר.

היו"ר יואב קיש:

מקריאים.

אתי בנדלר:

ערוץ זעיר המבקש להיות משודר בכבלים או בלוויין ולא הגיע להסכמה עם בעל
הרישיון לשידורי כבלים או בעל הרישיון לשידורי לוויין, יקבע השר את דמי
המעבר שישלם לפי סעיף 5.

זיו גלעדי:

יש לנו טכניקה קצת אחרת.

היו"ר יואב קיש:

ברמה המשפטית, זה יוסדר.

אתי בנדלר:

זה הרעיון.

מיכל פליישר:

לצורך ערוץ מסחרי זעיר ייעודי, בדיוק לצורך הסעיף הזה יש את הפטור של חמש
שנים, אבלך שיהיה ברור שבסוף חמש השנים הוא נכנס לסעיף הזה.

היו"ר יואב קיש:

ברור. זה הגדרנו כבר. אין צורך להגדיר.

אני מעלה להצבעה את הסעיף כפי שהגדרנו אותו.

מירי נאור אליאס:

אם אפשר לפני ההצבעה לחדד שמה שהשר יקבע, צריך להיות באיזושהי הלימה למה
שקורה היום.

היו"ר יואב קיש:

תקראי את סעיף 5, שם כתוב הכול בפירוט.

מירי נאור אליאס:

מבחינת שיעור מהכנסות. זה לא כתוב בסעיף 5.

היו"ר יואב קיש:

לא. זה לא כלול.

אתי בנדלר:

זה לא רלוונטי.

היו"ר יואב קיש:

אני לא הולך להתייחס לנושא ההכנסות בנושא דמי המעבר.

קריאה:

יש מנגנונים בסעיף 5.

היו"ר יואב קיש:

אנחנו בדמי רישיון. השר יקבע ושם יש לו סמכות מלאה. גם כאן, יש את סעיף 5.
אנחנו לא ניכנס לדמי המעבר.

מירי נאור אליאס:

אם יהיה שר שלא ירצה שערוץ מסוים יעלה, הוא פשוט יקבע דמי מעבר גבוהים.

היו"ר יואב קיש:

לא, זה קטגורית על כולם. תבדקו את זה בסעיף 5.

אני מעלה להצבעה את הסעיף כפי שהוקרא, ואם ייתכנו שינויי נוסח, הם ייעשו
בהמשך.

מי בעד?

הצבעה

בעד – פה אחד

הסעיף נתקבל.

היו"ר יואב קיש:

אושר.

נחשון אקסלרד:

אפשר לחזור לעניין הלוויין?

היו"ר יואב קיש:

רגע. אני רוצה לראות מה נשאר לנו לפני ההפסקה.

נחשון אקסלרד:

את זה חייבים לסגור.

היו"ר יואב קיש:

משרד התקשורת, תקשיבו לנושא של השידור ללוויין החופשי.

נחשון אקסלרד:

נכון. לפני רגע החלטנו שאנחנו מוחקים את סעיף 6לד(3)(א) שהוא היה סעיף
ההסמכה לשדר את ערוץ האלא טי.וי. על הלוויין הפתוח, בחברת יס.

היו"ר יואב קיש:

כן, רק לאחר סיום הייעודי.

נחשון אקסלרד:

אמרו לי שאפשר למחוק את זה כי ברשות השנייה אני יכול להיות משודר על
הלוויין הפתוח של חברת יס.

היו"ר יואב קיש:

נכון.

נחשון אקסלרד:

זה לא נכון.

היו"ר יואב קיש:

למה לא נכון?

נחשון אקסלרד:

כי זה לא המצב.

אופיר ביתן:

אנחנו משדרים בלוויין הפתוח והוא רוצה בלוויין של יס. אלה דברים שונים. אין
לנו את הסעיף הזה.

אתי בנדלר:

הוא רוצה בלוויין אחר? זו הבעיה?

אופיר ביתן:

הוא רוצה הסדרה עם יס.

נחשון אקסלרד:

להאלא טי.וי. יש הסכם מסחרי עם יס על שידור בלוויין הפתוח באמצעות חברת יס.
לצורך השידור הזה, שאנחנו משלמים עליו, נכתב סעיף 6לא(3)(א) שמאפשר - - -

היו"ר יואב קיש:

שאלה לחברת יס. יש לכם בעיה שאותו סעיף כפי שבוטל מחוק התקשורת יועבר גם
לרשות השנייה לטובת העניין הזה?

נחשון אקסלרד:

ברור שאין להם בעיה עם זה.

היו"ר יואב קיש:

אין התנגדות.

נחשון אקסלרד:

כל מה שאני צריך זה סעיף הסמכה.

היו"ר יואב קיש:

בסדר.

רעיה עדני:

אפשר להקריא את הסעיף שעובר לחוק הרשות השנייה?

נחשון אקסלרד:

סעיף 6לד(3)(א).

היו"ר יואב קיש:

אנחנו לקראת הפסקה שאולי גם תהיה סיום אבל אני לא רוצה להחליט על זה שלא
בהפסקה. יש לנו את סעיף 6לד(3)(א) בחוק התקשורת ואני אומר שהוא סעיף שמטרתו
לאפשר בין יס לבין האלא טי.וי. שידור בלוויין הספציפי שלהם.

רעיה עדני:

ההוראה היא לא על יס. היא לא קשורה ל-יס.

נחשון אקסלרד:

היא לא קשורה ל-יס. היא מדברת על הערוץ הערבי.

קריאה:

אבל היא אומרת בלוויין באופן כללי.

נחשון אקסלרד:

בסדר, אבל אם אין לי סעיף הסמכה שאומר שאני רשאי, אז אני לא רשאי.

היו"ר יואב קיש:

לא נכון. להפך. אתה רשאי לכל.

נחשון אקסלרד:

למה היה צריך את הסעיף הזה בחוק התקשורת?

היו"ר יואב קיש:

לא יודע. אומרים לי עכשיו שאתה לא צריך סעיף כזה.

אנחנו ממשיכים. אנחנו בסעיף 9.

9. הוראות מעבר

(1) מי שערב תחילתו של חוק זה היה בעל רישיון משדר ערוץ ייעודי רשאי לבקש
    מהרשות השנייה רישיון לשידורי טלוויזיה, ויפרט בבקשתו אם הוא מבקש
    להיות בעל רישיון זעיר או בעל רישיון זעיר ייעודי. נתנה הרשות השנייה
    רישיון כמבוקש, יתבטל רישיון משדר הערוץ הייעודי של המבקש.

בעצמם הגדרנו את זה בהוראות המעבר שלנו.

אתי בנדלר:

כן. בלי לקרוא הגדרת והסברת.

היו"ר יואב קיש:

לכן (א) מבוטל.

(2) על אף הוראות סעיפים 7 ו-8, על בעל רישיון משדר ערוץ ייעודי שלא הגיש
    בקשה כאמור בסעיף קטן (א), ימשיכו לחול הוראות חוק התקשורת וחוק הפצת
    שידורי, כנוסחם ערב תחילתו של חוק זה.

לדעתי גם את זה הגדרנו.

אתי בנדלר:

כן. הייתה הצבעה לא בוורסיה הזאת אבל על כל התהליך.

היו"ר יואב קיש:

(3) בסעיף זה -

  "בעל רישיון משדר ערוץ ייעודי" – בעל רישיון מיוחד לשידורי כבלים לפי
  הוראות סעיף 6לד1 לחוק התקשורת כנוסחו ערב תחילתו בחוק זה, לשם שידורו של
  ערוץ ייעודי.

אתי בנדלר:

זה מיותר.

היו"ר יואב קיש:

למעשה כל סעיף 9 כבר הוצבע והוגדר בהוראות מעבר ואין צורך בו.

סיימנו את ההקראה וההצבעה על הנוסח הכחול.

קריאה:

כל סעיף 9 נמחק?

היו"ר יואב קיש:

כן.

חברים, אני מודה שהשעה מאוחרת, 24:50. בלי לשאול אף אחד מכם , אני בטוח
שכולם רוצים לסיים עכשיו. את זה אני מבין. אני אתן את ההחלטה בשעה 01:00.
עד אז אנחנו צריכים לראות מה הסיטואציה ואיך אנחנו מסתדרים.

(הישיבה נפסקה בשעה 00:50 ונתחדשה בשעה 01:00.)

היו"ר יואב קיש:

עקב השעה המאוחרת החלטנו שנפסיק עכשיו את הדיון. קבענו ויצא זימון מסודר.
למעשה הדבר היחידי שנשאר זה לעבור על הנושא של הסעיפים שלא חלים על ערוץ
זעיר. זה בעצם נכנס רק באותו סעיף שהגדרנו שהם לא חלים. אם אתם רוצים, אני
יכול להקריא. הסעיפים האלה ייכנסו ל-71ח(א)(1), לעניין בעל רישיון זה,
הוראות סעיפים וכולי וכולי – לא יחולו. זה כל מה שנשאר לנו לעשות. את זה
נעשה ביום שלישי הקרוב בשעה 1:00, אז תתקיים ישיבה נוספת.

אני מבקש מהערוצים הזעירים לשלוח נוסח לוועדה - כבר מחר - והוועדה תפיץ
אותו גם למשרדים כך שכל המשרדים ידעו בדיוק וכולם ידעו להכין את עצמם
מבחינת הדיון שיתקיים ביום שלישי.

אני מבקש מהערוצים הזעירים ואני אומר את זה בצורה ברורה. שמעתם את הגישה
כאן. לא על כל תקנה או הנחיה להתייחס אלא רק לנושאים המשמעותיים
והבעייתיים. בטח סעיף 41 לצורך העניין שהוא חשוב ואולי עוד סעיף אבל הדברים
המהותיים שלא נובעים מאופן הדיונים והחקיקה כפי שהגדרנו.

איתן כבל (המחנה הציוני):

יש לכם עכשיו זמן להוסיף דברים.

נגה רובינשטיין:

אנחנו ממש מבקשים עד מחר בערב לראות את הסעיפים כדי שנוכל להתכונן לפגישה.

היו"ר יואב קיש:

אנחנו נעשה את כל המאמץ שיהיה לכם את זה עד מחר בערב. בכל מקרה, הפגישה היא
ביום שלישי בשעה 13:00 כך שיש הרבה זמן להתארגן.

לפני שאני נפרד, אני רוצה לומר לכל הנוכחים תודה על שיתוף הפעולה, על העזרה
בחקיקה, על הקשב, על המוכנות, על ההשקעה ובעיקר לצוות הנהדר של הוועדה,
לאתי, לאה ונעמה. תודה רבה.

מיכל פליישר:

הישיבה ביום שלישי מ-13:00 עד 16:00?

היו"ר יואב קיש:

בשלב ראשון עד 16:00, אז יש מליאה כך שיתכן שנצטרך לצאת להפסקה ולחדש את
הישיבה לאחר המליאה.

לילה טוב לכולם.

הישיבה ננעלה בשעה 01:03.
