הכנסת התשע-עשרה

נוסח לא מתוקן

מושב ראשון

פרוטוקול מס' 39

מישיבת ועדת הכנסת

יום רביעי, כ"ד באב התשע"ג (31 ביולי 2013), שעה 15:00

סדר היום:

הצעת חוק הכנסת (מספר הסגנים ליושב-ראש הכנסת בתקופת כהונתה של הכנסת
התשע-עשרה), התשע"ג-2013, של חברי הכנסת משה גפני, יריב לוין, אילן גילאון,
רוברט אילטוב, איילת שקד, עפר שלח, יצחק הרצוג, מאיר שטרית (פ/1514)

נכחו:

חברי הוועדה:

אורי מקלב – מ"מ היו"ר

אברהם מיכאלי

משה גפני

ייעוץ משפטי:

ארבל אסטרחן

מנהלת הוועדה:

אתי בן-יוסף

רישום פרלמנטרי:

הדר אביב

הצעת חוק הכנסת (מספר הסגנים ליושב-ראש הכנסת בתקופת כהונתה של הכנסת
התשע-עשרה), התשע"ג-2013, של חברי הכנסת משה גפני, יריב לוין, אילן גילאון,
רוברט אילטוב, איילת שקד, עפר שלח, יצחק הרצוג, מאיר שטרית (פ/1514)

היו"ר אורי מקלב:

אני מתכבד לפתוח את ישיבת ועדת הכנסת – אני מודה לחבר הכנסת גפני, יושב-ראש
ועדת המדע, שמשתתף בדיון והוא מציע החוק, וגם לחבר הכנסת מיכאלי שעזב את
דיוני המליאה והגיע לכאן – כדי לאשר את הצעת חוק הכנסת (מספר הסגנים
ליושב-ראש הכנסת בתקופת כהונתה של הכנסת התשע-עשרה), התשע"ג-2013, הצעת חוק
פרטית 1514/19, להכנה לקריאה ראשונה.

ארבל אסטרחן:

אני אסביר בקצרה, ואחר-כך אולי ייאמר פה מהי התכלית הספציפית לעשות זאת
הפעם.

היום, בהתאם לחוק הכנסת, יש הגבלה על מספר הסגנים. בעבר לא היתה הגבלה
כזאת, עד שהוחלט לתקן את החוק ולקבוע הגבלה של שבעה. אחר-כך ראו שזה לא
מספיק, אז קבעו גם שוועדת הכנסת יכולה ברוב של שלושה רבעים מחבריה להגדיל
את המספר לתשעה. כך אכן נעשה בכנסת הזאת, המספר הוגדל לתשעה בלי צורך
בתיקון החוק. כעת מוצע, כהוראת שעה לכנסת ה-19, להגדיל את המספר לעשרה כך
שאפשר יהיה לבחור עשרה סגנים.

זו לא הפעם הראשונה שעושים תיקון כזה. בכנסת הקודמת, לפני שהיה התיקון
שמאפשר לוועדת הכנסת ברוב מיוחד לקבוע תשעה, קבעו אז, בחוק, כהוראת שעה,
כמו עכשיו, שהמספר יהיה תשעה; בכנסת ה-17 קבעו שמונה. לכן אפשר לעשות את
החוק הזה כהוראת שעה, ואני הייתי מציעה לחשוב – אני לא יודעת אם לוחות
הזמנים היום מאפשרים את זה – שאם באמת המספר שקבוע בחוק לא מספיק, אפשר גם
לעשות תיקון של קבע. אבל אלה השיקולים שלכם.

אברהם מיכאלי:

בינתיים שיהיה זמני - - -

היו"ר אורי מקלב:

לא כתוב שזה הוראת שעה, אבל בקריאה שנייה ושלישית אפשר - - -

ארבל אסטרחן:

כתוב: בתקופת כהונתה של הכנסת ה-19.

היו"ר אורי מקלב:

אז ממילא זו הוראת שעה. אבל הוראת שעה זה אומר שגם במהלך הכנסת ה-19 אפשר
לבטל אותה.

ארבל אסטרחן:

לא, ביטול של זה הוא תיקון חוק. אבל זה אומר שברגע שנבחרת הכנסת ה-20,
אנחנו חוזרים למצב של שבעה או תשעה.

משה גפני:

אני לא יודע מה יהיה בכנסות הבאות, אבל לפי המצב הקיים צריך עשרה. ברור, זה
היה גם בפעמים הקודמות, שמינו לפחות עשרה - - -

ארבל אסטרחן:

אבל לא רוצים לעשות את זה כתיקון של קבע בסעיף.

משה גפני:

אני לא יכול לעשות את זה כתיקון של קבע בגלל שתיקון של קבע אני לא יכול
לעשות היום. לכן, היות שזה על הכנסת ה-19, נצטרך לשקול בהמשך. נראה מה יהיה
עם העלאת אחוז החסימה, כמה סיעות יהיו פה. אני לא חושב שיהיה איזשהו סיפור
דרמטי שיקרה כתוצאה מהעניין הזה.

היו"ר אורי מקלב:

ואז ממילא כן תוכל; אם לא יהיה שינוי דרמטי, כן תוכל.

משה גפני:

אם יהיו פחות סיעות, אז לא צריך עשרה.

היו"ר אורי מקלב:

ואם אין, תוכל לעשות תיקון בתוך החוק.

משה גפני:

כן.

זה לא רק סגן יושב-ראש הכנסת, אני לא צריך להגיד את זה, זה גם הנשיאות. זו
המציאות שבה יש סיעות, גם מרצ וגם אנחנו - - -

היו"ר אורי מקלב:

אנחנו נצטרך לקחת בחשבון, אדוני יושב-ראש ועדת המדע – כי הכנסת הזו
מתאפיינת בעבודת אופוזיציה חזקה ונרחבת, וממילא הדיונים פה ארוכים מאוד,
דבר שאנחנו לא תמיד רגילים אליו, ואז החלוקה בנטל היא יותר שוויונית.

משה גפני:

לא, אני לא בטוח שזה זמן העבודה הרב - - -

היו"ר אורי מקלב:

אבל הכי חשוב זה נושא הנשיאות, וזאת המטרה בעצם.

משה גפני:

כן, זה הנושא. את זה הבינו את כל הסיעות.

היו"ר אורי מקלב:

ומצד שני, כשעוד סגן נושא בנטל, העבודה מתחלקת בין יותר סגנים.

אם אין עוד תוספת, אז אני מבקש לעבור להצבעה.

משה גפני:

צריך להקריא את זה, לא?

ארבל אסטרחן:

בעצם הצגתי את הדברים: שעל אף הוראות סעיף 10, שקובע את המספר הקבוע היום,
בתקופת כהונתה של הכנסת ה-19 מספר הסגנים ליושב-ראש הכנסת לא יעלה על עשרה.

הצבעה

בעד – פה אחד

הצעת החוק אושרה.

היו"ר אורי מקלב:

אנחנו בעד, פה אחד.

לפני שאני מסיים את הישיבה, אני רוצה להודות למנהלת הוועדה, ליושב-ראש ועדת
המדע, ליושב-ראש הקואליציה, חבר הכנסת יריב לוין שעומד מאחורי החוק, ודחף
והביע הסכמה.

אתי בן יוסף:

נציין רק שהישיבה היא באישור יושב-ראש הכנסת.

היו"ר אורי מקלב:

אני רוצה להודות גם ליושב-ראש הכנסת שאישר את קיום הישיבה.

משה גפני:

וגם ליושב-ראש האופוזיציה שאישר להביא את זה, בגלל שהיה צריך הסכמות
להיום - - -

היו"ר אורי מקלב:

זה חוק שמתאפיין בהסכמה מקיר אל קיר, וזה כבר משהו שיש לו חשיבות בבית הזה.
אני מודה לכולם.

משה גפני:

ליועצת המשפטית הודית?

היו"ר אורי מקלב:

ליועצת המשפטית, ודאי, בלעדיה אי אפשר שום דבר. היא מנחה אותנו, היא משכילה
אותנו, מלמדת אותנו.

הישיבה נעולה.

הישיבה ננעלה בשעה 15:05.
