פרוטוקולים/ועדת הכנסת/4568

ירושלים, כ"ה בשבט, תשס"ב

7 בפברואר, 2002

הכנסת החמש-עשרה נוסח לא מתוקן

מושב רביעי

פרוטוקול מס' 276

מישיבת ועדת הכנסת

יום רביעי, י"ז בשבט התשס"ב (30 בינואר 2002), שעה 10:00

סדר-היום: 1. הצעה לסדר.

 2. בקשת יו"ר ועדת הכספים למיזוג הצעות חוק ההסדרים.

3. העברת סעיף 46א' – פקודת מסילת הברזל לחוק ההסדרים מוועדת הכלכלה

לוועדת הכספים.

4. בקשת יו"ר ועדת הכספים להקדמת הדיון בהצעת חוק ההסדרים במשק המדינה

(תיקוני חקיקה להשגת יעדי התקציב) – בקריאה שנייה ושלישית.

  5. סדרי הדיון בהצעת חוק התקציב, בהצעת התקציב ובהצעות חוק ההסדרים

במשק המדינה (תיקוני חקיקה) – בקריאה שנייה ושלישית.

נכחו:

חברי הוועדה: ויצמן שירי – מ"מ היו"ר

קולט אביטל

מיכאל איתן

זאב בוים

משה גפני

עבד אלמאלכ דהאמשה

אבשלום וילן

נסים זאב

אליעזר זנדברג

עופר חוגי

שאול יהלום

יעקב ליצמן

נחום לנגנטל

  סופה לנדבר

מיכאל נודלמן

אברהם פורז

  איוב קרא

מוסי רז

מוזמנים: אריה האן - מזכיר הכנסת

דוד לב - סגן מזכיר הכנסת

יואל נווה - משרד האוצר

יועצת משפטית: אנה שניידר

מנהלת הוועדה: אתי בן-יוסף

קצרנית: מזל כהן

הצעה לסדר

היו"ר ויצמן שירי:

אני פותח את הישיבה.

משה גפני:

אדוני היושב-ראש, יש לי הצעה לסדר.

היו"ר ויצמן שירי:

בבקשה.

משה גפני:

אדוני יושב-ראש הוועדה, היום נוסעים כמה חברים נכבדים למצרים. בגלל שאנחנו
נמצאים במצב שחייבים להעביר את התקציב מהר, כפי שהחליטה גם ועדת הכנסת,
יושבת ועדת הכספים באישור יושב-ראש הכנסת כל היום עד הלילה. לכן אני מבקש
שהיום לא תהיינה הצבעות במליאת הכנסת, אלא אם כן יש נושאים שלא שנויים
במחלוקת.

מזכיר הכנסת אריה האן:

או לקזז.

משה גפני:

אין עם מי לקזז.

זאב בוים:

איפה שאין הבנות, לא תהיינה הצבעות.

היו"ר ויצמן שירי:

אני יכול לחזק את מה שאתה אומר. אנחנו עובדים בוועדות. זה נהפך להיות חצי
פארסה. אתה מגיע למליאה, המליאה ריקה וזה נראה לא טוב גם כלפי הציבור.
הציבור לא מבין שכולם יושבים בוועדות ועובדים על התקציב, עושים את העבודה
האמיתית עד אמצע הלילה.

מזכיר הכנסת אריה האן:

אני מציע שהצבעות שלא תהיינה מוסכמות, תתקיימנה במועד אחר, רק ההצבעות שלא
תהיינה מוסכמות. יש כל מיני הצעות לסדר היום שמוסכם לדון בהן. ההסכמה צריכה
להיות בין זהבה גלאון וזאביק בוים. זהבה גלאון מייצגת את האופוזיציה.

זאב בוים:

יש פה מצב קשה, כי מה שקרה הוא שילוב של לפחות שלושה דברים יוצאי דופן. א.
זה עניין הנסיעה למצרים של קבוצה לא קטנה של שרים וחברי כנסת. ב. יש עכשיו
הדיונים שאנחנו מקיימים בעניין התקציב. ג. יש עניין הדיון המיוחד שעליו
החליטה הנשיאות לגבי נסיעת בורג לרמאללה, שהוא נכנס שלא בדרך כלל כפי
שנהגנו, בהסכמה לפני עניין החקיקה ועניין החקיקה אם כן יידחה לשעה אחת
וחצי, שזה משנה לגמרי את הסדר הרגיל של יום רביעי. הייתי מוסיף גם כנס
מיוחד שנעשה בשעה שתיים, שלא לקח בחשבון את השיבושים בסדר היום הרגיל, כנס
מיוחד של האקדמיה עם הממשל. כל הדברים האלה גם יחד יוצרים מצב שהיום יהיה
מאוד קשה במליאה מבחינת החקיקה.

היו"ר ויצמן שירי:

אתה צריך את הסכמת נציגת האופוזיציה.

אבשלום וילן:

פה פנה יושב-ראש הקואליציה לסגניו של נציגת מרכזת האופוזיציה הבכירה ולהלן
תשובתו:

1.  ועדת הכספים יכולה להמשיך לדון. גם אתמול היא דנה בזמן המליאה. היא
    קיבלה אישור לכך. אנחנו לא מצביעים בוועדת הכספים, אנחנו רק שומעים.
    אני דילגתי אתמול בין המליאה לוועדת הכספים, זה בסדר. אין עם זה בעיה.

2.  לא באים עכשיו לאופוזיציה בבקשה מסוג כזה. אני אומר לך גלויות. אם היו
    נוסעים למובארך ומזמינים גם נציגים ממחנה השלום, ניחא. לא הזמינו.
    תידחו גם את בורג, תידחו את הכל.

  אי לכך, אנחנו דורשים לקיים את סדר היום כהלכתו.

  בקשת יו"ר ועדת הכספים למיזוג הצעות חוק ההסדרים

היו"ר ויצמן שירי:

  אנחנו עוברים לנושאים שעל סדר-היום. הנושא הראשון: בקשת יו"ר ועדת הכספים
  למיזוג הצעות הצעות חוק ההסדרים. חבר-הכנסת ליצמן, בבקשה.

יעקב ליצמן (יו"ר ועדת הכספים):

חבריי חברי הכנסת, זכינו לקבל שפע של חוקי הסדרים, שלושה במספר. זה קצת
מפריע בעבודה, זה גם מקשה. לכן אני מבקש לאחד אותן תחת כותרת אחת.

אליעזר זנדברג:

זה פוגע בזכות שלנו להגיש הסתייגויות.

אנה שניידר:

סעיף 122(א) לתקנון הכנסת קובע כי ועדה מוועדות הכנסת רשאית בכל עת, על פי
יוזמתה ובאישורה של ועדת הכנסת, למזג שתי הצעות חוק או יותר שעברו בקריאה
ראשונה ולהביאן כהצעת חוק אחת לקריאה שנייה ושלישית בכנסת.

זה למעשה מיזוג טכני כי כל הסעיפים בשלוש הצעות החוק נשארים. אפשר להגיש
הסתייגויות על כל הסעיפים אלא שזה יוגש כהצעת חוק אחת מסודרת עם פרקים
למליאה לקריאה שנייה ושלישית.

אליעזר זנדברג:

יש סעיפים שהושמטו בפעולת האיחוד הזה?

אנה שניידר:

בינתיים לא הושמט שום דבר. אנחנו מדברים עכשיו רק על מה שהגיע לוועדת
הכספים, ואת זה אנחנו רוצים לאחד להצעת חוק אחת.

היו"ר ויצמן שירי:

אני מעמיד להצבעה את הבקשה הזאת. מי בעד? מי נגד?

  ה צ ב ע ה

  בעד ההצעה למזג את הצעות החוק – רוב

  נגד – מיעוט

  ההצעה למזג את הצעות החוק נתקבלה.

היו"ר ויצמן שירי:

הבקשה אושרה.

  העברת סעיף 46א' – פקודת מסילת הברזל לחוק ההסדרים –

מוועדת הכלכלה לוועדת הכספים

היו"ר ויצמן שירי:

הנושא הבא: העברת סעיף 46א' – פקודת מסילת הברזל לחוק ההסדרים – מוועדת
הכלכלה לוועדת הכספים.

אנה שניידר:

אני אסביר את הנושא. בהצעת חוק ההסדרים ישנו נושא שמתייחס למסילת ברזל
מקומית. כלומר, בעצם רכבות קלות ברשויות מקומיות, בין היתר כמובן גם רכבת
קלה בירושלים. הצעת החוק לא דנה באופן ספציפי לגבי ירושלים אלא יש סעיפים
שמדברים על מסילת ברזל מקומית ויש הוראת מעבר שבאה כתוצאה מהמכרז לרכבת קלה
בירושלים. אותה הוראת מעבר בסעיף 6 אומרת: "פורסם מכרז לפני תחילתו של חוק
זה לבחירת בעל זיכיון לבנייתה, להפעלתה או לניהולה של מסילת ברזל מקומית,
יראו את פרסום המכרז ואת ההליכים הקשורים לבחירת הזוכה שנעשו לפני יום
תחילתו של החוק כאילו נעשו לפי החוק החדש".

כתוצאה מטעות, כשוועדת הכנסת פיצלה את הנושאים השונים לוועדות השונות, היא
העבירה לוועדת הכלכלה את הנושא של מסילות ברזל מקומיות והשאירה בידי ועדת
הכספים את הוראת המעבר מתוך מחשבה שנושא הרכבת הקלה בירושלים יידון בוועדת
הכספים.

עכשיו אנחנו נמצאים במצב משפטי בלתי אפשרי, שבוועדת הכספים יש לנו רק הוראת
מעבר, ואת כל הסעיפים האופרטיביים לעניין מסילות ברזל מקומיות העבירו
לוועדת הכלכלה.

הבקשה של יושב-ראש ועדת הכספים היא להעביר את הכל לוועדת הכספים כדי שאפשר
יהיה לחוקק את הנושא הזה בצורה מסודרת.

עבד אלמאלכ דהאמשה:

למה לא את הכל לוועדת הכלכלה?

אנה שניידר:

אני רק אומרת מה שמבקש יושב-ראש ועדת הכספים. אם ישאלו את דעתי איפה זה
צריך להיות, אני אגיד אותה. אבל כרגע אני לא אומרת.

אברהם פורז (יו"ר ועדת הכלכלה):

בהתאם לתקנון הכנסת, ועדת הכלכלה היא הוועדה המופקדת על הנושאים האלה. אם
צריך לעשות איחוד משפחות, זו הוועדה המתאימה. מה גם, שוועדת הכספים עמוסה
בימים אלה מעל הראש בשלושים נושאים אחרים. לנו יש רק שניים. אם במקום שניים
וחצי יהיו לנו שלושה נושאים, זה עדיין יאפשר דיון הרבה יותר יסודי.

היו"ר ויצמן שירי:

אם אתה לוקח את זה, תגמור עד יום ראשון?

אברהם פורז (יו"ר ועדת הכלכלה):

אני מתחייב לגמור את זה תוך שבוע מהיום.

היו"ר ויצמן שירי:

לא. עד יום ראשון תסיים את הכל.

אברהם פורז:

בסדר, עד יום ראשון בסוף היום.

נסים זאב:

במסגרת הרכבת הקלה, אני מציע, בגלל העומס שיש בוועדת הכספים, כל נושא שאפשר
להעביר לוועדת הכלכלה, נעביר את זה באופן אוטומטי.

היו"ר ויצמן שירי:

אוטומט יש במקום אחר.

משה גפני:

אדוני היושב-ראש, אני מבקש לומר כמה דברים. דבר ראשון, הוועדה שצריכה לעסוק
בנושא הזה זו ועדת הכלכלה.

דבר שני, אם חבר-הכנסת פורז, יושב-ראש הוועדה, אומר שהוא יסיים את הדיון
בנושא הזה עד יום ראשון, חזקה עליו שהוא לא יאמר דבר לא נכון.

אני רוצה שתדעו, אתמול בבוקר התקיים דיון בנושא הרכבת בוועדת הכספים. אני
לא מבין למה זה בחוק ההסדרים.

זאב בוים:

מה זה שייך לכאן?

משה גפני:

אני לא מבין למה נושא הרכבת צריך להיות בחוק ההסדרים. לפי דעתי זה צריך
להיות במגילת העצמאות. אבל אנחנו הולכים לעשות פה מעשה שהוא פשוט יהיה
משולל היגיון. בנוסף לכל הגיחוך המסוים שמעלה כל העניין הזה, דנים בוועדת
הכספים על חלק אחד - - -

היו"ר ויצמן שירי:

זה לא הנושא. שם דיברו על רכבת כללית. פה מדברים על רכבות מקומיות.

משה גפני:

אתה טועה. הדיון התקיים. יושב-ראש הוועדה קיים דיון מספר שעות בנושא הזה.
חלק מהעניין, שגם נוגע לאותו עניין, יעבור עכשיו לוועדת הכלכלה. אני אמרתי
שאני סומך על חבר-הכנסת פורז והדיון יסתיים ביום ראשון, אבל זה יהיה חוכא
ואיטלולא.

אבשלום וילן:

אני לא מדבר עכשיו כאופוזיציה. אני באמת חושב שהכנסת לא צריכה לעשות מעצמה
צחוק. התקיים אתמול דיון בנושא. זה לא נושא עקרוני הרי גורל, זה עסק מאוד
טכני. לכן, מכיוון שכבר התקיים הדיון, אני מציע לטובת הכנסת להעביר את
הנושא לוועדת הכלכלה, כי נראה לי שלחזור עוד פעם על הגיחוך שהיה אתמול זה
מיותר.

יואל נווה:

על פי הסיכום שהגענו עם יושב-ראש ועדת הכנסת, הנושא שקשור לקידום המכרז
לרכבת קלה בירושלים היה אמור לידון בוועדת הכספים. היתה פה טעות טכנית שחלק
מהנושא עבר לוועדת הכלכלה. לכן אנחנו מבקשים לתקן את הטעות הזה ולהעביר את
זה לוועדת הכספים.

עבד אלמאלכ דהאמשה:

הנושאים האלה סוכמו לאחר חודש-חודשיים של דיונים מפרכים. לא היתה פה שום
טעות טכנית, זה בהסכמה בין כל הצדדים. לא יכול להיות שאתמול הוצאנו את
הנושאים האלה מוועדת הכספים דרך הפתח הראשי ועכשיו נחזיר אותם דרך החלון.
חוץ מזה, חבר-הכנסת פורז התחייב לגמור את הדיון בנושא הזה עד יום ראשון. מה
אתם רוצים יותר?

אנה שניידר:

סעיפים 5 ו-6 להצעת חוק ההסדרים בעצם דנים על כל נושא הרכבת במובן הזה שגם
אם מדברים פה על מסילות ברזל מקומיות, קרי הרכבת הקלה, יש כאן כל מיני
הסדרים שנותנים אמצעי אכיפה למי שנוסע ללא כרטיס כדי שבעל הזיכיון שייגש
למכרז יידע מראש מה התנאים. לכן אני חושבת שהסעיפים האלה הם בלוק אחד. גם
סעיף 5 וגם סעיף 6 הם או לוועדת הכספים או לוועדת הכלכלה. לפי התקנון זו
ועדת הכלכלה. אבל אתם מחליטים איך שאתם רוצים.

היו"ר ויצמן שירי:

אנחנו מצביעים. מי בעד העברת הנושא לוועדת הכספים, ומי בעד העברת הנושא
לוועדת הכלכלה?

  ה צ ב ע ה

  בעד העברת הנושא לוועדת הכספים - 9

  בעד העברת הנושא לוועדת הכלכלה - 4

  העברת סעיף 46א' – פקודת מסילת הברזל לחוק ההסדרים -

  מוועדת הכלכלה לוועדת הכספים נתקבלה.

היו"ר ויצמן שירי:

הנושא עובר לוועדת הכספים.

עבד אלמאלכ דהאמשה:

זה לא מכובד, זה לא ראוי.

  בקשת יו"ר ועדת הכספים להקדמת הדיון בהצעת חוק ההסדרים במשק המדינה

  (תיקוני חקיקה להשגת יעדי התקציב) – בקריאה שנייה ושלישית

היו"ר ויצמן שירי:

הנושא הבא: בקשת יו"ר ועדת הכספים להקדמת הדיון בהצעת חוק ההסדרים במשק
המדינה (תיקוני חקיקה להשגת יעדי התקציב) – בקריאה שנייה ושלישית.

אנה שניידר:

סעיף 125 לתקנון קובע שקריאה שנייה תיערך למחרת ההנחה על שולחן הכנסת. אם
הוועדה מבקשת שהחוק יונח ביום שני וגם הדיון יתחיל ביום שני, יש צורך לקבל
אישור של ועדת הכנסת לשחרור מחובת הנחה.

אבשלום וילן:

יש החלטה פה שתשעה חברים קבועים חייבים להיות בעת ההצבעה על פטור מחובת
הנחה.

מיכאל איתן:

רק לגבי הצעות חוק פרטיות.

היו"ר ויצמן שירי:

אני מעמיד להצבעה. מי בעד? מי נגד?

  ה צ ב ע ה

  בעד הבקשה – 8

  נגד- 4

  בקשת יו"ר ועדת הכספים להקדמת הדיון בהצעת חוק ההסדרים במשק המדינה

  (תיקוני חקיקה להשגת יעדי התקציב) – בקריאה שנייה ושלישית נתקבלה.

היו"ר ויצמן שירי:

הבקשה אושרה.

עופר חוגי:

  אני מבקש רוויזיה.

היו"ר ויצמן שירי:

עוד שתי דקות הצבעה על הרוויזיה.

  סדרי הדיון בהצעת חוק התקציב, בהצעת התקציב ובהצעות חוק ההסדרים

  במשק המדינה (תיקוני חקיקה) – בקריאה שנייה ושלישית

היו"ר ויצמן שירי:

הנושא הבא: סדרי הדיון בהצעת חוק התקציב, בהצעת התקציב ובהצעות חוק ההסדרים
במשק המדינה (תיקוני חקיקה) – בקריאה שנייה ושלישית.

מזכיר הכנסת אריה האן:

המזכירות הביאה הצעה, לא כפי שנהגנו בעבר. נהגנו להביא את הצעת חוק התקציב
ואת הצעת התקציב לדיון סיעתי של שש שעות ואחר-כך ההצבעות,כל אחד יכול להגיש
הסתייגויות.

לגבי הצעת חוק ההסדרים, אם זו הצעה משותפת או שלוש הצעות, כל חבר-הכנסת
יגיש כמה שהוא רוצה הסתייגויות. כל הסתייגות תידון במסגרת של שלוש דקות.
חוץ מזה, יושב-ראש ועדת הכנסת דיבר אתי בטלפון מקודם והוא מודיע שביום שני
הוא יביא הצעה שתוקם ועדת ההסכמות כפי שהיה נהוג בעבר.

לגבי חברי ממשלה, חברי ממשלה זכאים ליטול רשות דיבור, בהתאם לתקנון, בעת
הדיונים על ההסתייגויות כדי להעמיד עובדות על דיוקן. זה היה בשנה שעברה, זה
היה לפני כן.

אבשלום וילן:

רק ביום שני תתכנס ועדת הסכמות?

זאב בוים:

יושב-ראש ועדת הכנסת כבר קבע בעצם את ועדת ההסכמות.

אנה שניידר:

אני רוצה להבהיר, הואיל וההצבעות בוועדת הכספים מתקיימות ביום ראשון – אני
מדברת כרגע רק על חוק ההסדרים, לא על חוק התקציב – אין לנו אפשרות טכנית
להניח את החוק על שולחן הכנסת לפני יום שני בערב. תיקחו את זה בחשבון.

היו"ר ויצמן שירי:

הדיון יתחיל ביום שני בערב.

נסים זאב:

אם זה יונח ביום שני, איך אפשר להתחיל את הדיונים ביום שני בערב?

מזכיר הכנסת אריה האן:

הוחלט לשחרר מחובת הנחה. הדיונים יתחילו לא ביום שני בבוקר אלא ביום שני
בערב.

היו"ר ויצמן שירי:

אנחנו מתחילים את הדיון ביום שני בערב.

שאול יהלום:

לא יהיה חוק עוד.

קולט אביטל:

אני רוצה להבין מה בדיוק בוער ולמה לא יכולים לתת לנו זמן לקרוא את החומר
כמו שצריך?

היו"ר ויצמן שירי:

הבעיה ידועה. אנחנו רוצים עד סוף שבוע הבא להעביר את התקציב.

נסים זאב:

יש לנו עוד חודש.

היו"ר ויצמן שירי:

אתה מסכים להקפיא את כל העברות הכספים חודש ימים? יש גופים שלמים שמתים
בגלל שאין תקציב.

אבשלום וילן:

  נכון לרגע זה עדיין הצעת התקציב המעודכנת לא הונחה על שולחנם של חברי
  הכנסת ולא

על שולחן ועדת הכספים. בהנחה שזה יקרה עד יום ראשון בבוקר ולא עובדים חס
וחלילה בשבת, זה צריך להגיע לפחות מחר כדי שביום ראשון ועדת הכספים תוכל
להצביע. אם אתה אומר שיש כבר ועדת הסכמות, למה אתם מחכים ליום שני? אם רק
ביום שני היא תאושר ותתחיל לעבוד, כחבר עתידי בוועדת ההסכמות, אני אומר לך
שזה מאוחר מדי.

היו"ר ויצמן שירי:

נתחיל ביום שני בלילה, בערב, נראה כבר.

אבשלום וילן:

אנחנו לא נחליט ביום שני בצהרים על סדרי הדיון. אם כבר, אז היום צריך לשבת
ולהחליט כדי שחברי הכנסת יוכלו להתכונן. איזה מין דבר זה? ביום שני אחר
הצהרים נוזמן לוועדה, נקבל מסמך ותגידו שביום רביעי בלילה הצבעה? רואים את
זה עכשיו, יודעים מה חסר, בואו נשב היום ונסגור את העניין בצורה מסודרת.

זאב בוים:

אני מציע שזה מה שיהיה. נסמיך את ועדת ההסכמות יחד עם מזכיר הכנסת לסגור את
העניין הזה.

היו"ר ויצמן שירי:

מקובלת עלי ההצעה של חבר-הכנסת זאב בוים, שנסמיך את ועדת ההסכמות יחד עם
מזכיר הכנסת להגיע להבנה בעניין. אנחנו מצביעים על זה. מי בעד? מי נגד?

  ה צ ב ע ה

  בעד ההצעה – רוב

  נגד – מיעוט

  ההצעה להסמיך את ועדת ההסכמות יחד עם מזכיר הכנסת להגיע להבנה

  בעניין סדרי הדיון נתקבלה.

היו"ר ויצמן שירי:

ההצעה אושרה.

אנחנו מצביעים על הרוויזיה. מי בעד ומי נגד הרוויזיה של חבר-הכנסת עופר
חוגי?

  ה צ ב ע ה

  בעד הרוויזיה – מיעוט

  נגד – רוב

  הרוויזיה לא נתקבלה.

היו"ר ויצמן שירי:

הרוויזיה נפלה.

תודה רבה. ישיבה זו נעולה.

הישיבה ננעלה בשעה 11:00
