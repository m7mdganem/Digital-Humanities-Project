פרוטוקולים/ועדת הכנסת/3323

ירושלים, י"א בתמוז, תשס"א

2 ביולי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 208

מישיבת ועדת הכנסת

יום רביעי, ו' בתמוז התשס"א (27.6.2001), שעה 10:45

נכחו:

חברי הוועדה:

יוסי כץ – היו"ר

זאב בוים

  יצחק גאגולה

  עבד-אלמאלכ דהאמשה

  אברהם הירשזון

נעמי חזן

  יאיר פרץ

מוזמנים:

חבר הכנסת אבשלום וילן

חבר הכנסת דוד טל

  חברת הכנסת ענת מאור

  חבר הכנסת דוד מגן

חבר הכנסת רחמים מלול

  חבר הכנסת יצחק סבן

  חבר הכנסת אברהם רביץ

אריה האן – מזכיר הכנסת

איל זנדברג – משרד המשפטים

גב' אילת זלדין, הלשכה המשפטית של משרד העבודה, הרווחה והבריאות

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

א' – הרכב ועדת החקירה הפרלמנטרית לנושא משק המים;

ב' - בקשת חברת הכנסת ענת מאור לשחרור הצעת חוק הבטחת עמידות מבנים בפני
רעידות אדמה, התשס"א-2001, מחובת הנחה מוקדמת על שולחן הכנסת, לפני הקריאה
הטרומית.

הרכב ועדת החקירה הפרלמנטרית לנושא משק המים

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת ומבקש לאשר את נציג הליכוד,
חבר הכנסת אברהם הירשזון, כחבר בוועדת החקירה הפרלמנטרית לנושא משק המים.

בנוסף לכך ברצוני לציין כי חבר הכנסת דהאמשה ביקש להיות חבר באותה ועדה - -
-

ארבל אסטרחן:

אי אפשר שבוועדה יכהנו יותר משבעה חברים.

היו"ר יוסי כץ:

רשות הדיבור לחבר הכנסת אבשלום וילן.

אבשלום וילן:

נציג מרצ לא היה בדיון שהתקיים בנושא הזה, דיברתי על כך עם חבר הכנסת דוד
מגן, מלבד זאת אני מבקש להעיר הערה כללית והיא, אני חושב שחסרה בוועדה
אישה. לא יכול להיות שתוקם ועדה כמו זאת שאנחנו מדברים עליה, בת שבעה
חברים, שלא תכהן בה אף אישה .

כאמור, זכותנו לבדוק את העניין בתוכנו ולומר מי יהיה הנציג שלנו בוועדת
החקירה הפרלמנטרית לנושא משק המים.

היו"ר יוסי כץ:

אני מבקש לומר לכם שנעשה ניסיון מכוון לבחור בשבעה חברים שאינם מייצגים
סקטור תעשייתי או חקלאי או כל סקטור אחר שיש לו נטייה ישירה לנושא המים.

אתם תחליטו מה שתחליטו אבל אני מעדיף להעביר את העניין עוד היום במליאת
הכנסת.

צריך לקחת בחשבון שההרכב נבחר במיוחד כפי שהוא נבחר, אני לא אכנס לפרטי
הפרטים שלו, מכל מקום נעשה פה ניסיון אמיתי להתייחס לנושא הזה בצורה כזאת
ואינני רוצה להרחיב את הדיבור על כך.

דוד טל:

אדוני יושב ראש הישיבה, האם אתה רומז לנגיעה אישית של - - -

היו"ר יוסי כץ:

חס וחלילה.

קריאות:

- - -

אבשלום וילן:

ההנמקות כפי ששמענו, יותר מסוכנות. מה שיושב ראש הישיבה אמר לפני דקות
ספורות נחשב להרבה יותר חמור, זאת אומרת שמי שהוא, במקרה, חקלאי, לא יכול
לטפל בעניין מים, זה דבר חמור - - -

דוד טל:

אחרי ששמענו אתמול דברים על האיחוד האירופי - - -

היו"ר יוסי כץ:

לא הייתי צריך לומר את הדברים שאמרתי, אני מתנצל על כך, יחד עם זאת אני
מבקש לציין בפניכם שיש לי בעיה אמיתית שכן בשעה אחת עשרה אני צריך לנעול את
הישיבה הזאת ואם רוצים שאני אביא את הבקשה למליאת הכנסת בשעה אחת עשרה
וחצי - אני חייב לסיים את העניין הזה עד שעה אחת עשרה.

חבר הכנסת אילן גילאון סיכם את הנושא עם חבר הכנסת דוד מגן ואני מעביר את
רשות הדיבור לחבר הכנסת מגן.

דוד מגן:

דיברתי עם כל מי ששמותיהם מופיעים בהצעה של ועדת הכנסת לכהן כחברים בוועדת
החקירה הפרלמנטרית לנושא משק המים, פרט לנציג הליכוד.

דיברתי עם חבר הכנסת אילן גילאון, אמרתי לו שיש לי הרגשה שגם חבר הכנסת
אבשלום וילן יהיה מעוניין להיות חבר בוועדה הזאת והצעתי לו וביקשתי ממנו
לסכם את הדברים ביניהם. מאז לא שמעתי דבר וחצי דבר.

דוד טל:

אבל חבר הכנסת אבשלום וילן "נגוע"; הוא חקלאי.

קריאות:

- - -

אבשלום וילן:

אם חברת הכנסת ענת מאור תהיה חברה בוועדה – אין בעיה.

דוד מגן:

החלטת ועדת הכנסת, על פי סעיף 97, מגבילה את הוועדה שתיבחר רק לשבעה חברים
בהתחשב בהרכב הסיעות. פסחנו על סיעת שינוי שלה יש שישה נציגים, אמרתי זאת
גם אתמול בישיבה שקיימנו - - -

היו"ר יוסי כץ:

מאחר ואנחנו מוגבלים לשבעה חברים אני מבקש שתסמיכו אותי לדבר עם חבר הכנסת
זבולון אורלב שמכהן כיושב ראש ועדה בכנסת. אני לא יודע אם העניין הזה בוער
בעצמותיו, מכל מקום אני אציע לו להתחלף עם חבר הכנסת דהאמשה.

דוד מגן:

אני אשמח מאד.

היו"ר יוסי כץ:

אני לא רוצה להכניס שינוי בהחלטה אבל אם חבר הכנסת אורלב יסכים לוותר –
תסמיכו אותי להחליף אותו בחבר הכנסת דהאמשה. האם הצעתי זאת מקובלת עליכם?
אני מבין שכן. אני מודה לכם.

נעבור לסעיף הבא בסדר יומנו - בקשת חברת הכנסת ענת מאור לשחרור הצעת חוק
הבטחת עמידות מבנים בפני רעידות אדמה, התשס"א-2001, מחובת הנחה מוקדמת על
שולחן הכנסת, לפני הקריאה הטרומית.

אבשלום וילן:

דיברתי בטלפון עם חבר הכנסת אילן גילאון והוא אמר לי שהוא מוכן להתחלף אתי
בוועדת החקירה הפרלמנטרית לנושא משק המים.

היו"ר יוסי כץ:

אם כך חבר הכנסת וילן יחליף את חבר הכנסת אילן גילאון בוועדת החקירה
הפרלמנטרית לנושא משק המים. זאת פריווילגיה של סיעת מרצ.

אני מעמיד להצבעה את הבקשה להחליף את חבר הכנסת אילן גילאון שהיה אמור
להיות חבר בוועדת החקירה הפרלמנטרית לנושא משק המים, בחבר הכנסת אבשלום
וילן.

הצבעה

הבקשה אושרה.

בקשת חברת הכנסת ענת מאור לשחרור הצעת חוק הבטחת עמידות מבנים בפני רעידות
אדמה, התשס"א-2001, מחובת הנחה מוקדמת על שולחן הכנסת, לפני הקריאה הטרומית

היו"ר יוסי כץ:

רשות הדיבור לנציג הממשלה, מר אייל זנדברג.

ענת מאור:

האם אני לא צריכה להציג, קודם, את הבקשה?

היו"ר יוסי כץ:

את צודקת. רשות הדיבור לחברת הכנסת ענת מאור.

ענת מאור:

חברות וחברי הבית, אני רוצה לומר לכם מההתחלה שאם הנושא הזה לא יעבור
בהסכמה – אני אבקש לא להצביע.

אגב, אני לא מבינה את הנוהל לפיו המשרד מתחיל להסביר למה הוא נגד מבלי
לשמוע את הנימוקים בעד.

הבקשה לשחרור הצעת חוק הבטחת עמידות מבנים בפני רעידות אדמה, מחובת הנחה
מוקדמת על שולחן הכנסת, עוסקת בנושא חשוב מאד, במצב שאין היערכות של כל
ממשלות ישראל, וזה לא עניין פוליטי. את הדבר הזה קבע דוח מבקר המדינה, לא
ועדה של הכנסת.

הוועדה שבראשותי קיימה חמש ישיבות, שתיים מהן עם הוועדה לענייני ביקורת
המדינה ולפני שבוע קרה מה שקרה בתוך הכנסת, אני מבקשת שתסתכלו על העמוד
האחרון ותבינו כי הצעת החוק היא לזכרו של פרופסור יעקב גליק, מדוע? כיוון
שהוא נאבק על הרעיון הזה כל הזמן, לא רק בישיבה האחרונה.

הצעת החוק הזאת עובדה למעשה בשנת 1993 עוד כשעוזי ברעם היה שר הפנים אבל
משום מה לא מעלים אותה לא בממשלות ולא בכנסת ולכן והמצב הוא באמת מצב של
חוסר היערכות לרעידות אדמה. הכנסת תיטיב לעשות - - -

אברהם רביץ:

מה הבהילות?

ענת מאור:

אנחנו כבר מדברים על יציאה לפגרה - - -

אברהם רביץ:

אחרי הפגרה.

היו"ר יוסי כץ:

אני מבקש לדעת האם זאת הצעת החוק היחידה שעוסקת בנושא הזה?

קריאה:

לחבר הכנסת נודלמן יש הצעת חוק כזאת.

נעמי חזן:

יושב ראש הוועדה שאל שאלה, אם קיימת הצעת חוק אחרת באותו נושא, ואני לא
שמעתי את התשובה. אני מעוניינת מאד לשמוע את התשובה.

זאב בוים:

לחבר הכנסת נודלמן יש הצעת חוק כזאת.

היו"ר יוסי כץ:

הבנתי שהיא אמורה לעלות היום על סדר היום. אני מבקש לברר את העניין.

אברהם הירשזון:

הערה לסדר; חברת הכנסת ענת מאור אמרה, ברוב הגינותה כי רבה, שבמידה והצעת
החוק הזאת לא תעבור כקונצנזוס, היא מבקשת לא להעלות את בקשתה לשחרור הצעת
החוק מחובת הנחה מוקדמת על שולחן הכנסת.

אני מבין שהקואליציה מתנגדת, לכן אפשר לסיים את הדיון.

היו"ר יוסי כץ:

יש הצעת חוק כוננות לרעידת אדמה משנת 99, של חבר הכנסת נודלמן וקבוצת חברי

כנסת - - -

ענת מאור:

אני שמחה לשמוע זאת. לא ידעתי עליה.

היו"ר יוסי כץ:

לידיעתכם, בכוונתי להביא לוועדת הכנסת שינוי בתקנון הכנסת לגבי שחרור מחובת
הנחה. הגעתי למסקנה, בעקבות הטעות שאני עשיתי, אני מודה שנהגתי שלא כדין
מבחינה ציבורית בכך שהבאתי את נושא הקזינו לפטור מחובת הנחה ותודה לאל
שחברי הכנסת, בהצבעתם, מנעו ממני את התקלה.

מכל מקום הגעתי למסקנה שצריך להגביל את עניין הפטור מחובת הנחה על שולחן
הכנסת, וההצעה שאני מתכוון להביא בפניכם היא שרק אם מחצית מחברי הוועדה –
13 חברים, יתמכו בהצבעתם בפטור מחובת הנחה על שולחן הכנסת, רק אז אנחנו
נאשר אותו.

אני מודה לכם. הישיבה נעולה.

הישיבה ננעלה בשעה 11:00
