הכנסת השבע-עשרה נוסח לא מתוקן

מושב ראשון

פרוטוקול מס' 21

מישיבת ועדת הכנסת

יום שלישי, ח' בתמוז התשס"ו (4 ביולי 2006), שעה 09:00

סדר היום:

א. ערעורים על החלטת יושב ראש הכנסת והסגנים שלא לאשר דחיפות הצעות לסדר
היום.

ב. בקשת הממשלה להקדמת הדיון בהצעת חוק שירות לאומי בהתנדבות לבנים

(תיקוני חקיקה), התשס"ו-2006.

ג. בקשות חברי הכנסת להקדמת הדיון בהצעות החוק הבאות:

  1. הצעת חוק הדיור הציבור (זכויות רכישה) (תיקון- הוראות שונות),
  התשס"ו-2006 פ(17/581), הצעת חברי הכנסת רן כהן ויורם מרציאנו.

  2. הצעת חוק יסוד: הכנסת (תיקון פקיעת כהונה של חבר הכנסת) (פ/17/405),
  הצעת חה"כ זבולון אורלב.

  3. הצעת חוק המדיניות הכלכלית לשנת הכספים 2004 (תיקוני חקיקה) (תיקון –
  שילוב מקבלי גמלאות בעבודה – ביטול), התשס"ו-2006 (פ/17/858), הצעת חה"כ
  מוחמד ברכה.

  4. הצעת חוק יסוד הממשלה (תיקון – הגבלת מספר השרים וסגניהם),
  התשס"ו-2006 (פ/17/215), הצעת חה"כ אורי אריאל.

  5. הצעת חוק הבחירות (דרכי תעמולה) (איסור פרסום סקר בחירות),
  התשס"ו-2006 (17/699), הצעת חה"כ יואל חסון.

  6. הצעת חוק נכי רדיפות הנאצים (תיקון – כפל קצבה), התשס"ו-2006
  (פ/17/855), הצעת חה"כ אפרים סנה, חיים אורון וקבוצת חברי כנסת.

ד. קביעת ועדות לדיון בהצעות לסדר היום בנושא:

1. "ניתוק מים מבתי תושבים ביישובי הצפון" – הצעת חה"כ מגלי והבה.

2. "אלימות של אזרחים כלפי ראשי רשויות" – הצעת חה"כ יורם מרציאנו, דוד
אזולאי,

מנחם בן-ששון.

ה. הגשת הצעות חוק פרטיות בשבוע האחרון של המושב.

נכחו:

חברי הוועדה:

היו"ר רוחמה אברהם

זבולון אורלב

דוד אזולאי

אורי אריאל

מוחמד ברכה

אליהו גבאי

נדיה חילו

יואל חסון

שי חרמש

אחמד טיבי

אביגדור יצחקי

רן כהן

יורם מרציאנו

יעקב מרגי

מיכאל נודלמן

אפרים סנה

גדעון סער

מאיר פרוש

משה שרוני

מוזמנים:

אריה האן - מזכיר הכנסת

ירדנה מלר הורביץ - סגנית מזכיר הכנסת

גאולה רזיאל - מנהלת לשכת מזכיר הכנסת

יואב ארבל - משרד העבודה

מנהלת הוועדה: אתי בן-יוסף

רשמת פרלמנטרית: סיגל גורדון

 

ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר רוחמה אברהם:

בוקר טוב לכולם, אני פותחת את ישיבת ועדת הכנסת, על סדר היום: ערעורים על
החלטת יושב ראש הכנסת והסגנים. היתה החלטה של הנשיאות, אף אחד מחברי הכנסת
לא הגיש ערעור.

אני רוצה לומר לחבריי, אני מקווה שמרבית החברים ישתתפו היום בדיון שיתקיים
בצהריים, אחד הנושאים שיעלה על סדר היום, הצעת חבר הכנסת ריבלין, ברגע שחבר
מגיש ערעור על החלטת הנשיאות, שיאמר מה היה רוצה להעלות במקום, על מה ולמה
מכיוון שיש החלטה שיהיו חמישה נושאים על סדר היום. לכן, ראוי ורצוי גם לומר
במקום מה.

בקשת הממשלה להקדמת הדיון בהצעת חוק שירות לאומי בהתנדבות לבנים (תיקוני
חקיקה), התשס"ו-2006

היו"ר רוחמה אברהם:

הנושא השני: בקשת הממשלה להקדמת הדיון בהצעת חוק שירות לאומי בהתנדבות
לבנים (תיקוני חקיקה), התשס"ו-2006. נציג הממשלה, בבקשה.

יואב ארבל:

מדובר בהצעת חוק שבאה להחליף את התוכנית הניסיונית של שירות לאומי בהתנדבות
לבנים, בהסדר של קבע. התוכנית מעוגנת היום בחוק, שהתוקף עד 31 באוגוסט
2006. אם הצעת החוק לא תעבור עד סוף המושב, יש קבוצות בנים שאמורים להתחיל
שירות לאומי ב-1 בספטמבר - - -

היו"ר רוחמה אברהם:

האם הממשלה מבקשת לקבל פטור מחובת הנחה לגבי כול הקריאות או רק לגבי הקריאה
הראשונה?

יואב ארבל:

לגבי כל הקריאות.

אנחנו מצביעים, מי בעד?

הצבעה

בעד - 9

נגד - אן

נמנעים - אין

ההצעה התקבלה.

היו"ר רוחמה אברהם:

9 בעד, אין מתנגדים, אין נמנעים, אני קובעת שהצעת החוק קיבלה פטור מחובת
הנחה לגבי כול הקריאות.

בקשות חברי הכנסת להקדמת הדיון בהצעות החוק הפרטיות:

1. הצעת חוק הדיור הציבור (זכויות רכישה) (תיקון – הוראות שונות),
התשס"ו-2006

(פ/17/581), הצעת חברי הכנסת רן כהן ויורם מרציאנו.

  2. הצעת חוק יסוד: הכנסת (תיקון פקיעת כהונה של חבר הכנסת) (פ/17/405),

  הצעת חה"כ זבולון אורלב.

  3. הצעת חוק המדיניות הכלכלית לשנת הכספים 2004 (תיקוני חקיקה) (תיקון –
  שילוב מקבלי גמלאות בעבודה – ביטול), התשס"ו-2006 (פ/17/858), הצעת חה"כ
  מוחמד ברכה.

  4. הצעת חוק יסוד הממשלה (תיקון – הגבלת מספר השרים וסגניהם),
  התשס"ו-2006 (פ/17/215), הצעת חה"כ אורי אריאל.

  5. הצעת חוק הבחירות (דרכי תעמולה) (איסור פרסום סקר בחירות),
  התשס"ו-2006 (17/699), הצעת חה"כ יואל חסון.

  6. הצעת חוק נכי רדיפות הנאצים (תיקון – כפל קצבה), התשס"ו-2006
  (פ/17/855), הצעת חה"כ אפרים סנה, חיים אורון וקבוצת חברי כנסת.

היו"ר רוחמה אברהם:

הנושא הבא, בקשות חברי הכנסת להקדמת הדיון בהצעות החוק הפרטיות. ההצעה
הראשונה: הצעת חוק הדיון הציבורי (זכויות רכישה) (תיקון – הוראות שונות),
התשס"ו-2006. הבנתי שחבר הכנסת רן כהן משך את הצעתו.

אביגדור יצחקי:

דחה לשבוע, נקיים פגישה עם שר השיכון במגמה למצוא פתרון שיהיה מקובל על
הממשלה וגם על חברי הכנסת רן כהן ויורם מרציאנו. נקיים פגישה במהלך השבוע
הזה.

יורם מרציאנו:

נדחה בשבוע.

רן כהן:

השאלה, האם אי אפשר לקבל את הפטור מחובת הנחה, והשבוע ניפגש לסכם את הדברים
לגוף העניין.

אביגדור יצחקי:

נסכם את הדברים ואחר כך נסדר הכול. עשינו את זה עם חבר הכנסת זבולון אורלב
בנושא - - -

רן כהן:

גבירתי היושבת ראש, חברי הוועדה, חוק הדיור הציבורי של חבר הכנסת מרציאנו
ושלי, העניין הוא טכני לחלוטין. הנחנו את הצעת החוק בשבוע הראשון של השבעת
הכנסת השבע-עשרה, למעשה לפני כחודשיים, 70 יום. אם זה היה עובר את המחלקה
המשפטית, היו לנו 45 יום ויותר. היום יש כ-30 יום בגלל העיכוב שחל במחלקה
המשפטית. כל מה שאנחנו מבקשים, שחרור מחובת הנחה כדי שנוכל להעלות את זה
בטרם חלפו 45 יום. זה עניין טכני לחלוטין.

אתמול קיבלתי שיחה מיושב ראש הקואליציה, אני יודע שהוא רוצה להגיע לתיאום
בינינו, היוזמים, לבין השר מאיר שטרית, וזה מקובל עליי.

יורם מרציאנו:

השר היה בשדולה, הוא אמר שיתמוך.

היו"ר רוחמה אברהם:

אם כך, למה לא לתת לזה עוד שבוע ימים? אתה יכול לקבל עוד כמה נקודות בתמיכת
הממשלה.

רן כהן:

אני אסביר מדוע, הרי הכנסת מסיימת את עבודתה בעוד שבועיים.

אפרים סנה:

בשבוע האחרון לא עולים חוקים.

גדעון סער:

בגלל שהמושב התקצר בשבוע, אני מציע שגם בשבוע האחרון תהיה אפשרות להעלות
הצעות חוק.

היו"ר רוחמה אברהם:

זה לא העניין. אני מוכנה שתעלה את הנושא בסוף הישיבה ונדון בזה. יכול להיות
שהרעיון הוא טוב, אבל הוא לא קשור לנושא שמעלה חבר הכנסת רן כהן.

רן כהן:

העניין הוא טכני לחלוטין, אין לנו שום בעיה, גם לחבר הכנסת מרציאנו וגם עלי
מקובל, שנשב אתך ועם השר ונתאם את כול המהלכים לגוף החוק.

אביגדור יצחקי:

אני מבין את דבריך, אבל נשב יחד ובתיאום תקבל את כול מה שצריך לעניין הזה.
הכוונה היא, שנבוא עם דברים מסוכמים.

היו"ר רוחמה אברהם:

ההצעה שלי, שתבואו במגעים עם נציגי ההמשלה. הצעת החוק היא חשובה, ברור
לאדוני, שהממשלה צריכה לתת יד לעניין הזה כי אם לא, הקואליציה לא תתמוך
בהצעה.

יורם מרציאנו:

אני תומך בעמדתו של חבר הכנסת רן כהן, מדובר בהליך טכני. מה שאומר יושב ראש
הקואליציה, נלך לשר, השר היה בשדולה, שמעתי שהשר תומך בהצעת החוק.

גדעון סער:

אני מודיע לך, שהחוק יעבור בכול מקרה.

יורם מרציאנו:

אם היה ועד יום שלישי הבא, נבוא בדברים עם השר, השר יסכים, נבוא לכאן, נקבל
פטור מחובת הנחה, אולי נעביר את זה כבר בחודש ימים.

אביגדור יצחקי:

יתרה מזאת, אני מצהיר, גם אם לא נגיע לסיכום עם השר, למרות זאת ניתן לך
פטור מחובת הנחה.

רן כהן:

גברתי היושבת ראש, אם זה מובטח, המועד שבו זה יבוא יאפשר להביא את הצעת
החוק לפני הפגרה. כול מה שאני מבקש, שהמועד שזה יבוא לכאן יאפשר את העלאת
הצעת החוק לפני יציאת הכנסת לפגרה.

היו"ר רוחמה אברהם:

אני אביא את זה בתחילת שבוע הבא. ההחלטה למשוך את הצעת החוק.

אנחנו עוברים להצעת החוק של חבר הכנסת זבולון אורלב: העצת חוק יסוד: הכנסת
(תיקון פקיעת כהונה של חבר הכנסת). אבקש להציג את הנושא, למה הוא דחוף כל
כך.

זבולון אורלב:

סעיף 7א' בחוק יסוד: הכנסת קובע, שרשימת מועמדים או מועמדים יכולים להיבחר
לכנסת כול עוד אין במטרותיהם או במעשיהם, במפורש או במשתמע משום שלילת
קיומה של מדינת ישראל כמדינה יהודית ודמוקרטית, אין בהם הסתה לגזענות או
תמיכה במאבק מזוין של מדינת אויב או של ארגון טרור נגד מדינת ישראל.

רשימה שלא עומדת בתנאים האלה לא יכולה להיבחר לכנסת, לא רק על פי החלטה של
ועדת הבחירות, אלא של בית משפט. כך קובע החוק.

רן כהן:

מה בוער, יש בחירות?

אחמד טיבי:

לא, הוא רוצה להוציא אותנו מתוך הבניין.

זבולון אורלב:

המצב הוא, לאחר שרשימה או חברי הכנסת נבחרים, פג תוקפו של הסעיף. הצעת החוק
שלי אומרת, כול החובות והמגבלות שחלות לפני הבחירה לכנסת, יחולו גם לאחר
שחבר הכנסת נבחר. שלא ייקרה מצב, לפיו אדם התאפק, בלם את עצמו, לא השמיע את
דעותיו לפני הבחירות לכנסת ולכן הוא נבחר לכנסת, ולאחר שנבחר לכנסת, הוא
משנה את מטרותיו, הוא עושה דברים במפורש או במשתמע, שהוא תומך במאבק מזוין
או תומך בארגוני טרור, מבקר עצורי חמאס, הולך להיפגש עם שרי חמאס וכדומה.

ההצעה שלי, כול מה שנכון וטוב לפני הבחירות, שיהיה אחרי הבחירות. אנחנו לא
רוצים לשבת בפרלמנט ישראלי שאין לנו ביטחון שרשימות או חברי כנסת מנצלים את
הפרצה בחוק, מתנהגות ותומכות בארגוני טרור, תומכות במאבק מזוין נגד מדינת
ישראל.

פנה אלי יושב ראש הקואליציה וביקש ממני, במידה והוועדה תחליט על מתן פטור,
שאעלה את זה במליאה לאחר שוועדת השרים תדון – אני מבין, במושב הזה – הסכמתי
לתנאי הזה.

למה זה דחוף? מפני שבימים האלה חיילי צה"ל נלחמים בשם הקואליציה
והאופוזיציה, ואנחנו עדים לתופעות קשות של חברי כנסת, שאני עוצם את עיניי
ושומע דברים, אני חושב שאני יושב, לא בפרלמנט הישראלי אלא בפרלמנט פלסטיני.

לכן, ראוי שהחוק הזה יקודם במהירות האפשרית.

היו"ר רוחמה אברהם:

מייד נצביע על פטור מחובת הנחה. התנאי הוא, שאתה לא מעלה את הצעת החוק
למליאה - - -

זבולון אורלב:

בשלב הנוכחי, לאחר שוועדת השרים תסיים את עבודתה.

היו"ר רוחמה אברהם:

מי בעד מתן פטור מחובת הנחה?

אחמד טיבי:

יש לי הסתייגות, להוסיף גם ח"כים פשיסטים, ואני אתמוך בהצעה.

היו"ר רוחמה אברהם:

חבר הכנסת אחמד טיבי, אתה יודע איך מגישים הסתייגות, גם כחבר כנסת ותיק וגם
כסגן יושב ראש הכנסת.

אני עוברת להצבעה, אני מבקשת לא להפריע, מי בעד מתן פטור מחובת הנחה.

הצבעה

בעד - 16

נגד - 3

נמנעים - אין

ההצעה התקבלה.

היו"ר רוחמה אברהם:

בעד ההצעה הצביעו 16 חברי כנסת, 3 נגד, אין נמנעים, לכן אני קובעת, שההצעה
קיבלה פטור מחובת הנחה.

אני עוברת להצעת חוק השלישית: הצעת חוק המדיניות הכלכלית לשנת הכספים 2004
(תיקוני חקיקה) (תיקון שילוב מקבלי גמלאות בעבודה – ביטול), התשס"ו-2006.
הצעת חבר הכנסת מוחמד ברכה, בבקשה, נא להציג את ההצעה.

מוחמד ברכה:

במסגרת חוק ההסדרים, ב-2004 הוחלט לעשות פיילוט שמשחרר את שירות התעסוקה
ואת המדינה מהמחויבות למקבלי קצבאות. נעשה פיילוט בארבעה מוקדים, מה שנקרא
תוכנית ויסקונסין. הפיילוט הזה קיים באשקלון, בירושלים, בחדרה ובנצרת.
הניסוי הזה נכשל כישלון חרוץ בכול ארבעת המקומות והפך למסע השפלה של אנשים
קשיי יום, אנשים מבוגרים, אנשים נכים, אנשים שהכנסתם אינה יכולה לסייע
בידיהם כדי להתקיים. המחזות האלה הם לא נחלת של מקום אחד אלא בכול ארבעת
המקומות.

ב-13 לחודש, השדולה שמטפלת בעניין הזה מקיימת את טקס השקה של השדולה
באשקלון. בעניין הזה יש שותפות רחבה של חברי כנסת מכול הסיעות, ללא הבדל של
ימין שמאל, קואליציה ואופוזיציה. על פניו, ברור התוצאות של הפיילוט הזה, לא
צריך להמשיך את מסע הסבל. עברו כבר שנתיים. לכן, ראוי שהכנסת תיתן את דעתה
להמשך הסבל של האנשים בארבעת המקומות האלה, להשוות את מעמדם לשאר המקומות.
כמובן, שירות התעסוקה ייכנס במקום התוכנית הזה ויטפל באנשים כפי שמטפלים
בהם בכול המקומות האחרים.

על כן, אני מבקש מוועדת הכנסת, להעלות זאת להצבעה לפני - - -

היו"ר רוחמה אברהם:

אדוני לא הסביר את דחיפות ההצעה.

מוחמד ברכה:

הסבל המתמשך של האנשים. הייתי מציע לכול חבר כנסת, שייסע לאשקלון, למה
אשקלון, אפילו כאן בירושלים, חדרה, נצרת ונצרת עילית, בשותפות הזאת יש
חברים מ"ישראל ביתנו", האיחוד הלאומי-מפד"ל, מפלגת העבודה, מכול סיעות
האופוזיציה והקואליציה. האדם שחי את המצוקה, זה דחוף לו עד כדי מחנך. אני
מבקש מהכנסת להתייצב לצדם של אותם אנשים. זה לא חוק, זה פיילוט של ארבעה
מקומות, למה הם צריכים להיות מופלים שלוש שנים? בחוק ההסדרים האחרון אפילו
לא הוחלט על הרחבת הפיילוט.

היו"ר רוחמה אברהם:

מתי הנחת את ההצעה הזאת בפעם הראשונה?

מוחמד ברכה:

בתחילת הקדנציה.

היו"ר רוחמה אברהם:

זה אומר, שתוך שבוע-שבועיים היא היתה אמורה לקבל בכול מקרה - - -

מוחמד ברכה:

לא. היא הונחה רק השבוע, אבל אני מסרתי אותה בתחילת הקדנציה.

אני מבקש להתעלות בהצבעה הזאת, זאת אמירה חשובה מאוד לאותם אנשים קשיי יום.
עצם העובדה שהפיילוט הזה לא הורחב, זה מצביע על כך שהממשלה רואה בזה
כישלון.

שר המסחר התעשייה והתעסוקה, אלי ישי, בוועדת הכספים, עלה על הפן השלילי של
התוכנית הזאת. בואו נתקדם לפטור מחובת הנחה.

אביגדור יצחקי:

אני רוצה לומר, אני חושב שתוכנית ויסקונסין צריכה רביזיה כוללת. הבעיה
הגדולה ביותר, כול אלה שמעל גיל 45 ורוצים לאלץ אותם לעבוד בכול מיני
מקומות שלא ראויים להם. זה נכון גם לגבי מגזר העולים, לגבי המגזר הערבי
ולהרבה מאוד מקומות. הכריז השר אלי ישי, שהוא הולך לעשות רביזיה כללית. על
שולחן הוועדה היתה בשבוע שעבר הצעת חוק כוללת מאוד של כול הדברים - - -

היו"ר רוחמה אברהם:

היא לא הוגשה.

אביגדור יצחקי:

אני אסביר למה היא לא הוגשה. היא לא הוגשה כי השר אלי ישי ביקש מחברת הכנסת
סולודקין, שהוא מתכוון לעשות רביזיה כוללת, הוא הולך להציג אותה בפני כול
הציבור. אני לא חושב שצריך ונכון לעשות תלאים תלאים בהצעות חוק, על מכלול
הבעיות שיש שם.

הדחיפות לא גדולה וצריך לאפשר לעשות עבודה כוללת. אני בטוח, שהשר אלי ישי,
שהוא מאוד ער לבעייתיות, יעשה עבודה מהירה ונאמנה.

יעקב מרגי:

אתמול פנה אליי חבר הכנסת ברכה, פניתי לשר התמ"ת, אלי ישי, שאלתי אותו
לעמדתו, והוא אמר לי, שזאת רעה חולה והיא כרגע בטיפול. הוא אמר, התהליך לא
יעזור, הוא ביקש לתת לזה לזרום במסלול הרגיל, במקביל, הם מכינים טוב יותר,
משהו שיפתור את הבעיה.

היו"ר רוחמה אברהם:

האם מדבריך משתמע שהם מתכוונים להיכנס לזה במלוא המרץ?

יעקב מרגי:

כן.

מוחמד ברכה:

גם לי היתה שיחה עם השר אלי ישי - לא באותה אינטימיות שמנהל אותה חבר הכנסת
מרגי - התרשמתי שהשר מחויב לפתור את המצוקה הזאת. אבל אני חושב שהכנסת
צריכה לשדר אמירה, שתעזור לשר בתוך הממשלה, ואני חושב שהוא זקוק לזה.

לכן, אני חושב שפטור מחובת הנחה זה סוג של אמירה לאותם אנשים קשיי יום,
דחיית ההצעה היא דבר שיתפרש מאוד לא טוב. גברתי היושבת ראש, אם אין הסכמה,
אם אין רוב לעניין הזה והחברים לא רוצים, אני לא רוצה להעמיד את זה להצבעה.
זה שידור שלילי מאוד, להעלות להצבעה, אחר זה ייכשל, וכאילו הכנסת אומרת
לאנשים "תלכו לעזאזל".

אביגדור יצחקי:

אני רוצה להציע הצעת פשרה. אני מציע, שחבר הכנסת מרגי, חבר הכנסת ברכה,
יישבו וייקמו במהלך השבוע פגישה עם השר אלי ישי. אם השר חושב, שהחוק כפי
שהוגש על ידי חבר הכנסת ברכה ראוי שיוגש, אנחנו נצביע בעד.

מוחמד ברכה:

אני מקבל את ההצעה.

היו"ר רוחמה אברהם:

אם כך, אדוני מושך את הצעתו. תודה רבה.

אנחנו עוברים להצעה הבאה: הצעת חוק יסוד: הממשלה (תיקון – הגבלת מספר השרים
וסגניהם), התשס"ו-2006. של חבר הכנסת אורי אריאל. אני רוצה לוודא, שההצעה
שהנחת על שולחן הכנסת, חבר הכנסת אריאל, היא הצעה דומה להצעותיהם של חברי
הכנסת רובי ריבלין וגדעון סער. אין שינוי גדול במהות.

אורי אריאל:

לדעתי לא, יושב כאן חבר הכנסת גדעון סער, הוא יכול לעזור לנו ולהגיד האם יש
כאן שינוי מהות. לדעתי, ממה לא, היא דומה מאוד. וכמובן, אם זה יעבור, יהיה
דיון בוועדת חוקה וזה ייכנס לתוך אותו סד.

אביגדור יצחקי:

מה השוני?

גדעון סער:

לדעתי, ההצעה דומה בעיקרה וצריך לתת לה פטור. השוני היחידי, שכאן מדובר גם
על סגנים ושם מדובר רק על שרים. העיקר דומה.

אביגדור יצחקי:

זה לא דומה כי מדובר כאן גם בסגני שרים.

היו"ר רוחמה אברהם:

מי בעד מתן פטור מחובת הנחה להצעתו של חבר הכנסת אורי אריאל, ירים את ידו.

הצבעה

בעד - 9

נגד - 11

נמנעים - אין

ההצעה לא התקבלה.

היו"ר רוחמה אברהם:

בעד 9, נגד 11, אין נמנעים, לכן אני קובעת, שהצעתו של חבר הכנסת אורי אריאל
לא קיבלה פטור מחובת הנחה מכיוון שהיא איננה הצעה זהה להצעותיהם של חברי
הכנסת סער וריבלין.

ההצעה הבאה: הצעת חוק הבחירות (דרכי תעמולה) (איסור פרסום סקר בחירות),
התשס"ו-2006, של חבר הכנסת יואל חסון. אני מבינה שהממשלה תמכה בהצעת חוק
באותו נושא, של חבר הכנסת יצחק לוי. מאחר והצעתו של חבר הכנסת יואל חסון
היא זהה - - -

מוחמד ברכה:

היא מונחת על שולחן הכנסת?

היו"ר רוחמה אברהם:

היא הונחה על שולחן הכנסת.

מוחמד ברכה:

אז היא לא צריכה פטור, הוא יכול להצמיד אותה.

יורם מרציאנו:

מחר עולה הצעת חוק דומה, של קבוצת חברי כנסת, שמובילה אותה חברת הכנסת קולט
אביטל, שאינה שונה.

גדעון סער:

היא הוצמדה.

היו"ר רוחמה אברהם:

מי בעד מתן פטור מחובת הנחה.

הצבעה

בעד - 12

נגד - אין

נמנעים - אין

ההצעה התקבלה.

היו"ר רוחמה אברהם:

12 בעד, אין מתנגדים, אין נמנעים, לפיכך אני קובעת, שההצעה קיבלה פטור
מחובת הנחה ותוצמד.

ההצעה הבאה: הצעת חוק נכי רדיפות הנאצים (תיקון – כפל קצבה), הצעתו של חבר
הכנסת אפרים סנה. חבר הכנסת סנה, יש לך משהו לומר בעניין?

אפרים סנה:

החוק המדובר הוא חוק שבמקורו חוק של חבר הכנסת אברהם הירשזון, שר האוצר
היום. אני מקבל את הצעתו של חבר הכנסת אביגדור יצחקי, לבוא בדברים עם שר
האוצר, אברהם הירשזון, ונעלה את זה בשבוע הבא.

היו"ר רוחמה אברהם:

בסדר. יש לי בקשה מחברי הכנסת, אני נוטה שלא לעכב אף בקשה של חברי הכנסת,
אבל ראיתם מה קרה היום, הונחו שש הצעות חוק, חלק גדול מהן, הגענו להסכמה
לנהל למשא ומתן עם השרים. אני מבקשת מכול חברי הבית לנסות למצות את התהליך,
לנסות להגיע בדברים עם שרי הממשלה לפני שמבקשים ממני. אני לא דוחה, אבל אני
לא רוצה שנגיע למצב שמכניסים את הנושאים, משגעים את מנהלי הוועדה, מגיעים
לפשרה ומושכים את זה.

מאיר פרוש:

לא אחת מגיעים להסכמה מכיוון שיושבים פה.

היו"ר רוחמה אברהם:

זה לא סותר את הבקשה שלי למצות את התהליך לפני שזה מגיע לשולחן הוועדה.
לכן, מנהלת הוועדה תשאל כול אחד מחברי הכנסת, האם הוא ניסה למצות את
התהליך.

קביעת ועדות לידון בהצעות לסדר היום בנושא:

1. ניתוק מים מבתי תושבים ביישובי הצפון – הצעת חה"כ מגלי והבה

2. אלימות של אזרחים כלפי ראשי רשויות – הצעת חה"כ י. מרציאנו, ד. אזולאי
ו-מ. בן-ששון

היו"ר רוחמה אברהם:

אני עוברת לנושא הבא: קביעת ועדות לדיון בהצעות לסדר היום. אחד, בנושא:
ניתוק מים ביישובי הצפון. הצעתו של חבר הכנסת מגלי והבה. השני, אלימות של
אזרחים כלפי ראשי רשויות. הצעת חברי הכנסת יורם מרציאנו, דוד אזולאי ומנחם
בן-ששון.

במהלך הדיון במליאה נשמעו הצעות להעביר את הנושא לדיון בוועדת הפנים ואיכות
הסביבה או לוועדת הכלכלה. מבחינת שר התשתיות הלאומיות, אין הגבלה להעביר את
הנושא לכול ועדה שיידרש.

גדעון סער:

אני רוצה להציע הצעה, אין לי משהו קדוש, מדובר בחברת "מקורות", החוב
ל"מקורות". "מקורות" תמיד נדון בוועדת הכלכלה. התיקון לחוק המים בנושא
הניתוקים עבר בוועדת כלכלה. יכול להיות שיושב ראש ועדת הפנים ויושב ראש
ועדת הכלכלה יגיעו לסיכום. מה שעשינו בעבר, שואלים את עמדת יושב ראש ועדת
הכלכלה, אם רוצים לקחת מוועדת הכלכלה, צריך לשאול את יושב ראש ועדת הכלכלה
מה עמדתו, תהיה לו אפשרות לנמק ואז נחליט.

היו"ר רוחמה אברהם:

מכיוון שמדובר ברשות, מצד שני, מדובר בחברה ששייכת לדיון בוועדת הכלכלה,
זאת לא בעיה של יישוב אחד, ישנם יישובים נוספים שסוגרים להם את המים כתוצאה
מחוב, זה הפך בבחינת תופעה. האם לא ראוי שנחליט שזה יידון בוועדה משותפת של
ועדת הפנים וועדת הכלכלה.

גדעון סער:

לדעתי, לא נכון בעבור הצעה לסדר להקים ועדה משותפת.

היו"ר רוחמה אברהם:

יש ועדה משותפת, לא צריך להקים אותה.

גדעון סער:

גברתי, את היית חברה בוועדת הכלכלה אשר עסקה בדיוק בנושא הזה בקדנציה
הקודמת. אפשר לחרוג מזה, אבל צריך שתהיה הידברות בין ראשי הוועדות והם
יגיעו להבנה.

היו"ר רוחמה אברהם:

היועץ המשפטי אומר, שמדובר בחובות הרשויות המקומיות ולכן מבחינה משפטית, יש
להעביר לוועדת הפנים.

אביגדור יצחקי:

מאחר ואני עסקתי בהחזרה של מים להרבה מאוד יישובים, הבעיה היא לא היישוב,
הבעיה היא "מקורות". "למקורות" יש טיעונים משלה, אבל היא עושה את זה. מה
לעשות, היא חיה מההכנסות האלה, אם לא ישלמו לה כסף, יש בעיה. לכן, צריך
למצוא סידור שמתאים ל"מקורות".

יחד עם זאת, אם יהיה סידור שנגיד באה רשות ופורסת את התשלומים שלה
ל"מקורות" ל-40 חודש, אבל לא היה לה כסף אתמול, למה שיהיה לה כסף מחר. הכסף
יכול לבוא בקיזוז בצורה כלשהי שמשרד הפנים יכול להיות ערב לו, זה יכול
לפתור את כול הבעיות.

לכן, אני חושב שזה צריך להידון בוועדת הכלכלה כי "מקורות" שייכת לוועדת
הכלכלה, כול הבעיות שלה נידונות בוועדת הכלכלה, היא תלויה בוועדת הכלכלה.
אבל צריכה שתהיה מעורבות, צריך להטיל על יושב ראש ועדת הכלכלה לצרף חברים
מוועדת הפנים.

יורם מרציאנו:

"מקורות" לא נהנית לנתק את המים, היא מנתקת משום שיש חובות עתיקים לרשויות
המקומיות. חברת הכנסת רוחמה אברהם עסקה בזה בהיותה סגנית שר הפנים, היא
מכירה את העניין, כמה פעמים היתה צריכה להתחנן למנכ"ל מקורות, תחבר את המים
בשביל התושבים. אני אומר, שכאן צריך טיפול מערכתי גם של ועדת הפנים, שעובדת
מול ראשי הרשויות, וגם של ועדת הכלכלה. לכן אני חושב שזה צריך להיות בוועדה
משותפת גם של ועדת הכלכלה וגם ועדת הפנים.

היו"ר רוחמה אברהם:

אני מציעה דבר כזה, אני אזמן אליי את שני ראשי הוועדות, יושב ראש ועדת
הפנים ויושב ראש ועדת הכלכלה ואביא את ההצבעה בשבוע הבא.

דוד אזולאי:

אני רוצה להביא לידיעת חברי הוועדה, שהנושא הזה נדון כמה פעמים בוועדת
הפנים, צריך להיות תהליך הפוך ממה שנאמר כאן, זה צריך להיות בוועדת הפנים
בתיאום עם ועדת הכלכלה.

היו"ר רוחמה אברהם:

אנסה להגיע להסכמה בין שני ראשי הוועדות.

אלימות אזרחים כלפי ראשי רשויות:

היו"ר רוחמה אברהם:

בשבוע הבא העלו חברי הכנסת יורם מרציאנו, דוד אזולאי ומנחם בן-ששון את
הנושא של אלימות אזרחים כלפי ראשי רשויות. השר המתאם בין הממשלה לכנסת הציע
להעביר לוועדת הכספים, הוועדה המשותפת של ועדת הכספים וועדת הפנים ואיכות
הסביבה.

גדעון סער:

אלימות שייך לוועדת כספים?

גדעון סער:

זה פנים.

היו"ר רוחמה אברהם:

מצד אחד, מדובר בתופעה שקיימת בחברה הישראלית. מצד שני, אין ספק שהאלימות
הולכת וגוברת בקרב נבחרי ציבור, ביניהם ראשי הרשויות. לא מספיק שהמשטרה
מטפלת, היא לא מצליחה לאכוף, משרד המשפטים מבזבז זמן רב בתהליך הזה, משרד
הפנים מטפל או לא מטפל.

אני מוכרחה להודות, כמי שטיפלה בנושא הזה בעבר, אחד הדברים לפתרון הבעיה
הוא גם הנושא הכספי. תחשבו, מה קורה לראש רשות, שמצד אחד, אין לו אפשרות
לשלם משכורות לעובדים שלו, מצד שני, הוא צריך להגן על חייו, מאיפה הוא לוקח
את התקציב? לכן, אני חושבת שיש מקום לדיון בוועדת המשותפת לשתי הוועדות.
השלטון המקומי נמצא במצב קשה, צריך לטפל בו. לכן הצעתי והצעת המציעים,
להקים ועדה משותפת.

יורם מרציאנו:

בשבוע שעבר קיימנו דיון, ההצעה היתה להעביר לטובת ועדת הפנים. לאחר מכן
נאמר, שוועדת הפנים תיתקל בבעיה של כסף. אין לראשי הרשויות את הכסף. ולכן
הוצעה הצעה שלך, שקיבל השר המתאם, היות ואי אפשר היה להעביר את זה במליאה,
זה עובר לוועדת הכנסת. לכן אני מבקש לקבל את ההצעה הזאת, קרי, להעביר
לוועדה משותפת, ועדת הפנים וועדת הכספים.

היו"ר רוחמה אברהם:

אני מציעה שראשות הוועדה תהיה בראשות ועדת הפנים מכיוון שזה נושא קלאסי
לפנים. הוועדה תהיה בת עשרה חברים, חמישה מכול ועדה. מי בעד להקים את
הוועדה המשותפת ירים את ידו.

הצבעה

בעד - 11

נגד - אין

נמנעים - אין

ההצעה התקבלה.

היו"ר רוחמה אברהם:

בעד ההצעה 11 חברים, אין מתנגדים, אין נמנעים, ההצעה התקבלה, להקים ועדה
משותפת.

הגשת הצעות חוק פרטיות בשבוע האחרון של מושב הכנסת

היו"ר רוחמה אברהם:

הנושא האחרון, הגשת הצעות חוק פרטיות בשבוע האחרון של המושב. אני מעמידה
להצבעה את הצעתו של חבר הכנסת גדעון סער, לאפשר להעלות הצעות חוק פרטיות
בשבוע האחרון של מושב הכנסת.

הצבעה

בעד - 13

נגד - אין

נמנעים - אין

הצעה התקבלה.

היו"ר רוחמה אברהם:

ההצעה התקבלה פה אחד. תודה רבה, הישיבה נעולה.

הישיבה ננעלה בשעה 9:55.
