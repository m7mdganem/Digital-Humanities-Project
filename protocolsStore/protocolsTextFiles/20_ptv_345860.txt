הכנסת העשרים

מושב שני

פרוטוקול מס' 141

מישיבת ועדת הכנסת

יום שני, ה' בתמוז התשע"ו (11 ביולי 2016), שעה 10:00

סדר היום:

הצעת חוק-יסוד: הכנסת (תיקון – סייג להגשת עתירה בידי חבר הכנסת בעניין
שהוחלט בכנסת) – יוזמת יושב-ראש ועדת הכנסת, חבר הכנסת יואב קיש, מטעם ועדת
הכנסת.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

דוד ביטן

יואב בן צור

יואל חסון

אחמד טיבי

מרב מיכאלי

רועי פולקמן

אלעזר שטרן

חברי הכנסת:

קארין אלהרר

מיכל בירן

זהבה גלאון

רויטל סויד

אוסאמה סעדי

עיסאווי פריג'

מיכל רוזין

מיקי רוזנטל

מוזמנים:

  -------------------------------------------------- ---- ---------------
  מנהל מחלקה, מחלקת ייעוץ וחקיקה, משרד המשפטים       –    עמי ברקוביץ

  עוזרת ראשית, מחלקת ייעוץ וחקיקה, משרד המשפטים      –    מרגנית לוי

  ייעוץ וחקיקה, משרד המשפטים                         –    אהוד לנדאו

  עו"ד, שר המשפטים לשעבר                             –    משה ניסים

  שערי מדע ומשפט                                     –    פרופ' אברהם
                                                          דיסקין

  עו"ד, מנהל תחום חקיקה, התנועה לאיכות השלטון        –    דניאל דושניצקי

  התנועה למשילות ודמוקרטיה                           –    זאב לב

  המכון הישראלי לדמוקרטיה                            –    עמיר פוקס

  רכז, המשמר החברתי                                  –    חובב ינאי

  המשמר החברתי                                       –    שרה קרמר

  המשמר החברתי                                       –    עומר שכטר

  המשמר החברתי                                       –    יגאל בריף

  המשמר החברתי                                       –    תני גולדשטיין
  -------------------------------------------------- ---- ---------------

לרשימת השדלנים שנכחו בדיון – ראו בקישור זה.

ייעוץ משפטי:

היועץ המשפטי לכנסת איל ינון

ארבל אסטרחן

מנהלת הוועדה:

אתי בן יוסף

רישום פרלמנטרי:

טלי רם

הצעת חוק-יסוד: הכנסת (תיקון – סייג להגשת עתירה בידי חבר הכנסת בעניין
שהוחלט בכנסת)- יוזמת יושב-ראש ועדת הכנסת, חבר הכנסת יואב קיש, מטעם ועדת
הכנסת

היו"ר יואב קיש:

בוקר טוב לכולם, שלום. אני פותח את הישיבה. על סדר-היום היה גם נושא איוש
שמות חברים בוועדות. העניין הזה נדחה, לבקשתו של יושב-ראש הקואליציה, יכול
להיות שיהיו שינויים בחברים, אנחנו נעדכן מחדש כשזה יגיע לסדר-היום.

אחמד טיבי (הרשימה המשותפת):

יש בחירות בפתח, אדוני? אין בחירות?

רועי פולקמן (כולנו):

אין בחירות בפתח.

היו"ר יואב קיש:

אני רואה שנגמר החג, יש לך מלא כוח.

אוסאמה סעדי (הרשימה המשותפת):

אנחנו שותים קפה סוף סוף.

רויטל סויד (המחנה הציוני):

אחרי 30 ימים של צום.

היו"ר יואב קיש:

אנחנו עוברים לדבר בנושא הצעת חוק-יסוד: הכנסת, תיקון ביוזמתי שמטעם ועדת
הכנסת. זה הדיון הראשון, וכמובן במידה ונמשיך הלאה ונגיע לנוסח מוסכם או
נוסח שעליו נדון, גם יהיו עליו הצבעות. כרגע אנחנו פותחים את הדיון הראשון
בעניין.

חשוב לי להתייחס למספר דברים. לצערי, עקב, נקרא לזה חוסר מקצועיות או
מקצוענות, התקשורת כמובן הלכה עם איזשהו כיוון מסוים, שנבע לטעמי הרבה
מחוסר הבנה. כל מי שניסה לקרוא לדבר הזה כאילו התנגחות בבג"ץ או כאילו לא
שומרים, פוגעים בדמוקרטיה, מדובר בהיפך לחלוטין.

המטרה של ההצעה הזו, הצעה שתשמור על הכנסת ועל כבודה ועל כבוד חבריה. היא
תחזק את עקרון הפרדת הרשויות. לצערי, אנחנו רואים שיש פגיעה דווקא במעמדה
של הכנסת בעניין הזה בזה שאנחנו, חברי כנסת, עושים מאבק פרלמנטרי פה בכנסת
– לפעמים מצליחים, לפעמים נכשלים – ואז ברגע שנכשלים, מחליטים שהולכים,
לוקחים את המאבק הזה לבג"ץ.

אני חושב שהכנסת היא לא תת-ועדה בבג"ץ, עם כל הכבוד, ואני רק רוצה להבהיר
שהדבר הזה לא בא למנוע מחברי כנסת להגיש בג"ץ כנגד הממשלה. רועי, אני משתמש
תמיד בדוגמה שלך, שלצערי גם היא נבעה מחוסר הבנה של החוק.

לא מדובר בהגשת בג"ץ כנגד הממשלה או בבג"ץ שנוגע לנושא פרטי, כמובן גם ברמת
הכנסת. מדובר בדבר הבסיסי ביותר, הגשת בג"ץ בנושא ציבורי לאחר שהכנסת אמרה
את דברה. זה הנושא.

מיכל רוזין (מרצ):

חוקים שהכנסת בעריצות הרוב מחוקקת.

היו"ר יואב קיש:

רק שנייה, סליחה. אני רוצה להגיד שהדיון - - -

מיכל רוזין (מרצ):

את זה אתה חוסם.

היו"ר יואב קיש:

שלום לעורך-דין משה ניסים. בבקשה, תצטרף אלינו.

מיכל רוזין (מרצ):

זה הדבר הכי מהותי, חבר הכנסת קיש.

היו"ר יואב קיש:

אם את תתחילי עם הפרעות אנחנו נוציא החוצה. אני עושה פה דיון רציני וממוקד.

מיקי רוזנטל (המחנה הציוני):

אבל אז היא תפנה לבג"ץ.

מיכל רוזין (מרצ):

אני באתי רצינית.

היו"ר יואב קיש:

אני אבקש, את תקבלי את הזמן שלך - -

מיכל רוזין (מרצ):

אבל אתה הבהרת הבהרה.

היו"ר יואב קיש:

- - להגיד את ההערות. אני רוצה לסיים את דברי ואחרי זה את גם נרשמת.

מיכל רוזין (מרצ):

אתה הבהרת הבהרה.

היו"ר יואב קיש:

כפי ששמתי לב, נרשמת.

אוסאמה סעדי (הרשימה המשותפת):

אפשר הצעה לסדר?

היו"ר יואב קיש:

לא. עכשיו לא.

אוסאמה סעדי (הרשימה המשותפת):

לא, לא. אני - - -

היו"ר יואב קיש:

אני רוצה לסיים את דברי.

אוסאמה סעדי (הרשימה המשותפת):

לפני הדיון. לפני הדיון.

היו"ר יואב קיש:

אני רוצה לסיים את דברי ולומר. ראשית, וזה בעקבות שיחה שלי עם עורך-דין איל
ינון, לוועדה הזו יש את הסמכות לפעול לתיקון הנדרש, קודם כול לשאלות שעלו
בעניין הזה.

בכלל, לכל מי ששואל איך התחיל הדבר הזה, הדבר הזה התחיל ממשפט של נשיא
בית-המשפט העליון לשעבר גרוניס, שאמר את זה בצורה הכי מפורשת. בעקבות זה,
דרך אגב, הוציא עורך-דין איל ינון מכתב שהגיע לכל חברי הכנסת. אני חייב
לציין שהוא לא דיבר שם על חקיקת חוק, הוא רק ציין את התופעה, התייחס
לתופעה. אני חושב שהתופעה הזו צריכה להיפסק, ואני, הסיבה שלקחתי את זה צעד
אחד קדימה זה בדיוק בגלל שאנחנו לצערי רואים התגברות ולא איזשהו מיתון
בעניין הזה.

אוסאמה סעדי (הרשימה המשותפת):

אבל הדרך היא עקומה, הדרך היא עקומה.

היו"ר יואב קיש:

דרך אגב, זכות העמידה - - -

אוסאמה סעדי (הרשימה המשותפת):

אתה יכול להגיש את זה בתור הצעת חוק פרטית, אתה יכול לפנות לוועדת שרים
לענייני חקיקה. הטרנד הזה שמשתמשים בזה - -

היו"ר יואב קיש:

אני מבקש. אני לא רוצה גם אותך להוציא.

אוסאמה סעדי (הרשימה המשותפת):

- - גם בוועדת חוקה – לא, לא, יואב.

היו"ר יואב קיש:

כל אחד יקשיב. אני אקשיב לדבריך בזמנך.

אוסאמה סעדי (הרשימה המשותפת):

לא, אני לא מדבר עכשיו לגופו של עניין. אני מדבר על הפרוצדורה. הפרוצדורה
היא עקומה כי אתם עכשיו באים ועושים את זה כאילו מטעם ועדת הכנסת וזה לא
מטעם ועדת הכנסת.

היו"ר יואב קיש:

תשמע - -

אוסאמה סעדי (הרשימה המשותפת):

אותם דברים שעשיתם בחוק ההשעיה - -

היו"ר יואב קיש:

- - זו הצעה שאני רוצה אותה בכוונה מוועדת הכנסת.

אוסאמה סעדי (הרשימה המשותפת):

- - זה מוועדת חוקה. תתכבדו ותגיש את זה כהצעת חוק פרטית, שזה יעבור לוועדת
שרים לענייני חקיקה, שנשמע את דברו של היועץ המשפטי לממשלה.

היו"ר יואב קיש:

בסדר, אני רוצה לסיים.

אוסאמה סעדי (הרשימה המשותפת):

זה לא ועדת הכנסת. זה הצעת חוק פרטית.

היו"ר יואב קיש:

אוסאמה, אוסאמה, אתה רוצה שאני אוציא אותך?

אוסאמה סעדי (הרשימה המשותפת):

לא, אבל - - -

אחמד טיבי (הרשימה המשותפת):

תקשיב למה שהוא אומר.

היו"ר יואב קיש:

אז בבקשה שקט.

אוסאמה סעדי (הרשימה המשותפת):

אני מדבר על הפרוצדורה. אני מדבר על הפרוצדורה.

היו"ר יואב קיש:

אנחנו נדבר על הפרוצדורה כשאני אסיים את דברי.

אוסאמה סעדי (הרשימה המשותפת):

אני רוצה לשמוע גם את העמדה של היועץ המשפטי לכנסת.

היו"ר יואב קיש:

אתם מאריכים את הדיון. אנחנו נדבר על הפרוצדורה כשאני אסיים את דברי.

ואני רוצה לציין עוד דבר. זכות העמידה בישראל היא זכות מאוד רחבה – כולנו
מכירים את זה – רחבה יותר מארצות-הברית ומאנגליה. ניסינו להשוות, לראות האם
חברי פרלמנט בארצות-הברית ובאנגליה יכולים לפנות כנגד הפרלמנט לרשות
השופטת. שם לא ניתן, אבל - - -

מיקי רוזנטל (המחנה הציוני):

אבל יש להם כלים אחרים.

מיכל רוזין (מרצ):

בגרמניה כן ניתן והם עושים בכבוד.

היו"ר יואב קיש:

אבל שם גם לא ניתן, גם לא ניתן בכלל - - -

מיכל רוזין (מרצ):

אם אתה עושה כבר מחקר השוואתי.

היו"ר יואב קיש:

רגע, אני אומר לך. לא ניתן בכלל לפנות כנגד עתירה שהיא לא פוגעת בך אישית.
לכן, זכות העמידה אינה זהה, יש גישה שונה במדינת ישראל - -

קריאה:

וטוב שכך.

היו"ר יואב קיש:

- - ואני מכבד את זה. אני רק אומר מה ניסינו להשוות, אבל מאופן ההגדרה ברור
שברגע שזכות העמידה שונה אז קשה להשוות למקומות האלה.

אחמד טיבי (הרשימה המשותפת):

אז אתה מצר את הצעדים והסמכויות של בג"ץ, בניגוד לדבריך.

היו"ר יואב קיש:

ואז, יש שאלה עקרונית. אני יכול להגיד לכם מה השאלה העקרונית שאנחנו לדעתי
צריכים לדון בה סביב השולחן הזה.

אני חושב שראוי שיסכימו איתי החברים שבאמת בהתנהלות כמו שקורית היום של
חברי כנסת שכן הולכים ועותרים נגד הכנסת, הדבר הזה לא ראוי. השאלה האם צריך
לזה חוק או לא.

אוסאמה סעדי (הרשימה המשותפת):

למה לא ראוי?

היו"ר יואב קיש:

השאלה אם צריך לזה - - -

אוסאמה סעדי (הרשימה המשותפת):

אם זה לא חוקתי, אם זה לא חוקתי - -

היו"ר יואב קיש:

אם צריך לזה חוק או לא.

אוסאמה סעדי (הרשימה המשותפת):

- - אם זה פוגע בחוק-יסוד: כבוד - - -

היו"ר יואב קיש:

אתה רק מחזק אותי שצריך לזה חוק, אתה יודע מה.

מיכל רוזין (מרצ):

ממש לא. הפוך.

אוסאמה סעדי (הרשימה המשותפת):

למה? למה?

היו"ר יואב קיש:

אז אני רוצה לסיים. אני רוצה לסיים את דברי.

אוסאמה סעדי (הרשימה המשותפת):

אם זה לא חוקתי אז איפה אני - - -

מיקי רוזנטל (המחנה הציוני):

לא הצלחת להסביר למה - - -

מיכל רוזין (מרצ):

חבר'ה, לא הבנתם. החוק לא נגד הח"כים אלא נגד בג"ץ.

אוסאמה סעדי (הרשימה המשותפת):

זה נגד בג"ץ.

מיכל רוזין (מרצ):

נגד החלטות בג"ץ.

היו"ר יואב קיש:

זה לא נגד בג"ץ.

מיכל רוזין (מרצ):

זה המשך של פגיעה בסמכויות בג"ץ.

היו"ר יואב קיש:

מיכל, פעם ראשונה.

מיקי רוזנטל (המחנה הציוני):

גם לא הצלחת להסביר למה החוק - - -

היו"ר יואב קיש:

אני רוצה לסיים את דברי.

אוסאמה סעדי (הרשימה המשותפת):

למה זה מטעם ועדת הכנסת? למה זה לא - -

היו"ר יואב קיש:

אוסאמה, פעם ראשונה.

אוסאמה סעדי (הרשימה המשותפת):

- - מטעמך באופן פרטי?

היו"ר יואב קיש:

אוסאמה, אני קורא לך לסדר פעם ראשונה.

אוסאמה סעדי (הרשימה המשותפת):

למה לא הצעת חוק פרטית? למה מטעם הוועדה?

היו"ר יואב קיש:

אוסאמה, אני אענה לך אחר כך.

מיכל רוזין (מרצ):

קוראים לסדר רק לנשים וערבים. הבנתי.

אוסאמה סעדי (הרשימה המשותפת):

מתי אחר כך?

היו"ר יואב קיש:

לא, למי שמפריע.

אוסאמה סעדי (הרשימה המשותפת):

לא, יואב - -

היו"ר יואב קיש:

זה מי שמפריע. ביקשתי ממך שקט, ואת מפריעה.

אחמד טיבי (הרשימה המשותפת):

הוא מדבר לעניין, תתייחס למה שהוא אומר.

אוסאמה סעדי (הרשימה המשותפת):

- - זו השאלה הראשונה שצריך להתמודד אתה, למה זה מטעם ועדת הכנסת ולא - - -

היו"ר יואב קיש:

אוסאמה, אתה רוצה לצאת? בשביל זה אתה צועק?

אוסאמה סעדי (הרשימה המשותפת):

לא.

היו"ר יואב קיש:

אז תחכה בסבלנות, תקבל תשובה.

אוסאמה סעדי (הרשימה המשותפת):

בבקשה.

היו"ר יואב קיש:

מחר מתכנסת השדולה, אני חושב שחלק מהאנשים פה הם חברים שלה, שדולה למעמד
הכנסת, חיזוק מעמד הכנסת. אני חושב שמעמד הכנסת באמת לצערי נפגע, אני חושב
שחלק מזה זה - - -

אוסאמה סעדי (הרשימה המשותפת):

בגלל העתירות לבג"ץ - - -

רויטל סויד (המחנה הציוני):

צריך להתחיל בלכבד הצעות חוק של האופוזיציה.

היו"ר יואב קיש:

טוב, הבא ש - - -

אוסאמה סעדי (הרשימה המשותפת):

בגלל זה?

היו"ר יואב קיש:

אוסאמה, פעם שנייה, ופעם שלישית אני אוציא אותך. אנחנו צריכים לשמר את
העניין הזה של מצד אחד כללי משחק הוגנים, ומצד שני למנוע את ניצול וביזוי
מעמד הכנסת.

אי-אפשר לחוקק חוקים ובאותה מידה אחר כך ללכת לעתור לבג"ץ נגדם. אי-אפשר
ללכת עם ולהרגיש בלי. כבר אמרו את זה, פוליטיקה של עתירות, הגיע הזמן לשים
לזה סוף. תודה.

אוסאמה סעדי (הרשימה המשותפת):

אבל לא קיבלתי תשובה לשאלה - -

היו"ר יואב קיש:

עכשיו לשאלה שלך.

אוסאמה סעדי (הרשימה המשותפת):

- - למה זה מטעם ועדת הכנסת ולא מטעמך כהצעת חוק פרטית - -

היו"ר יואב קיש:

אז הנה, עורך-דין - - -

אוסאמה סעדי (הרשימה המשותפת):

- - שתעבור במסלול הרגיל לוועדת שרים לענייני חקיקה, שנשמע את העמדה של
היועץ המשפטי לממשלה.

היו"ר יואב קיש:

אז היועץ המשפטי - - -

אוסאמה סעדי (הרשימה המשותפת):

למה זה דרך ועדת הכנסת? זו הצעת חוק פרטית שלך.

היו"ר יואב קיש:

זה לא פרטי שלי. היועץ המשפטי - - -

אוסאמה סעדי (הרשימה המשותפת):

זה שלך. זה לא מטעם ועדת הכנסת. אנחנו ועדת הכנסת - - -

מיקי רוזנטל (המחנה הציוני):

שרת המשפטים - - -

אוסאמה סעדי (הרשימה המשותפת):

למה היועץ המשפטי לממשלה מתנגד - - -

קריאות:

- - -

היו"ר יואב קיש:

אוסאמה, אתה כבר בפעם שנייה. אם אתה תחזור - -

אוסאמה סעדי (הרשימה המשותפת):

אבל אני שואל אותך.

היו"ר יואב קיש:

- - אז אני אומר לך בצורה הכי ברורה שיענה לך על זה - -

אוסאמה סעדי (הרשימה המשותפת):

אבל אני שואל אותך, אני לא מקבל תשובה - -

היו"ר יואב קיש:

- - העורך-דין היועץ המשפטי של הכנסת - -

אוסאמה סעדי (הרשימה המשותפת):

- - אני לא מקבל תשובה.

היו"ר יואב קיש:

אתה לא מקבל תשובה, אז באמת עוד מעט אם תמשיך להפריע לא תקבל תשובה. לפני
שאנחנו מעבירים את רשות הדיבור ליועץ המשפטי של הכנסת, אנחנו הזמנו לפה את
עורך-דין משה ניסים. משה, שלום. השר לשעבר, עורך-דין משה ניסים, אנחנו נשמח
לשמוע את דעתך ולאחר מכן נשמע גם את הדעה - - -

אוסאמה סעדי (הרשימה המשותפת):

איך אנחנו שומעים עורך-דין פרטי לפני הממשלה, אני לא מבין את זה.

היו"ר יואב קיש:

אני בתור - - -

אוסאמה סעדי (הרשימה המשותפת):

באמת, יואב, זה שאתה מביא אפילו שר משפטים, עם כל הכבוד לו - -

היו"ר יואב קיש:

שר משפטים לשעבר, אני חושב שראוי - - -

אוסאמה סעדי (הרשימה המשותפת):

- - עם כל הכבוד לו, עם כל הכבוד לשר משפטים לשעבר, אי-אפשר.

היו"ר יואב קיש:

טוב, אוסאמה, פעם שלישית. תצא החוצה.

אוסאמה סעדי (הרשימה המשותפת):

יושבים פה היועץ המשפטי של הממשלה, יועץ משפטי לכנסת, אנחנו לא מקבלים
תשובות - - -

מיכל רוזין (מרצ):

למה לא לשמוע קודם את היועץ המשפטי לכנסת? יועץ משפטי - - -

היו"ר יואב קיש:

אני ביקשתי לא להפריע.

אוסאמה סעדי (הרשימה המשותפת):

אתה מביא לנו, עם כל הכבוד, שר משפטים - -

היו"ר יואב קיש:

אני ביקשתי לא להפריע.

אוסאמה סעדי (הרשימה המשותפת):

- - עם כל הכבוד לו - - -

היו"ר יואב קיש:

אתה היית שומע את כולם, עכשיו אתה לא תשמע אותם.

מיכל רוזין (מרצ):

אבל קודם כול אנחנו רוצים לשמוע אם זו האכסניה ולכן צריך לשמוע את היועץ
המשפטי של הכנסת, קודם כול.

אמיר אוחנה (הליכוד):

חבר'ה, אבל יש מי שמנהל את הוועדה - - -

היו"ר יואב קיש:

ביקשתי להוציא את חבר הכנסת אוסאמה.

אוסאמה סעדי (הרשימה המשותפת):

זו הצעת חוק פרטית, עם כל הכבוד. זה לא הצעת חוק - - -

מיכל רוזין (מרצ):

למה? זה רק הגיוני מבחינת סדרי דיון.

היו"ר יואב קיש:

הכול יהיה. אתם תחכו בסבלנות והכול יהיה.

מיכל רוזין (מרצ):

אין בעיה אבל סדרי דיון - - -

היו"ר יואב קיש:

מי שמנהל את הוועדה פה זה היושב-ראש, ואתם תחכו בסבלנות.

מיכל רוזין (מרצ):

כן, שגם לקח לעצמו את הסמכות להגיש חוקים ולהריץ אותם.

היו"ר יואב קיש:

את רוצה לצאת החוצה כמו אוסאמה?

מיכל רוזין (מרצ):

לא. זה לא בעיה רק לאיים עלינו.

אחמד טיבי (הרשימה המשותפת):

אבל רואים שיש ניגוד עניינים בין ניהול הישיבה לבין החוק שלך.

אוסאמה סעדי (הרשימה המשותפת):

אבל תביא שר משפטים, יש שרי משפטים - - -

(חבר הכנסת אוסאמה סעדי יוצא מאולם הוועדה.)

קריאות:

- - -

אחמד טיבי (הרשימה המשותפת):

אתה מנהל את הישיבה בצורה אינטרסנטית.

היו"ר יואב קיש:

טיבי, אני קורא לך פעם ראשונה.

אחמד טיבי (הרשימה המשותפת):

בצורה אינטרסנטית. תנהל את הישיבה כמו שצריך.

היו"ר יואב קיש:

אתה רוצה גם לצאת, טיבי?

אחמד טיבי (הרשימה המשותפת):

תוציא את כל הח"כים שמתנגדים לך.

היו"ר יואב קיש:

אני אוציא. זה מה שיהיה. אם אתם לא מסוגלים לשבת בשקט - -

אחמד טיבי (הרשימה המשותפת):

אתה לא מוכן שבג"ץ יתערב - -

היו"ר יואב קיש:

- - ולהקשיב, אתם תצאו. יש פה סדר.

אחמד טיבי (הרשימה המשותפת):

- - אתה לא מוכן לשמוע את אוסאמה.

היו"ר יואב קיש:

טיבי, פעם שנייה.

אחמד טיבי (הרשימה המשותפת):

מה זה הדבר הזה?

היו"ר יואב קיש:

בבקשה, עורך-דין משה ניסים.

מיכל רוזין (מרצ):

אבל סדר הדיון מחייב שהיועץ המשפטי של הכנסת יאמר למה זו האכסניה.

היו"ר יואב קיש:

מיכל, פעם שנייה.

מיכל רוזין (מרצ):

למה אתה - - -

היו"ר יואב קיש:

כי אני לא רוצה הפרעות עכשיו - -

מיכל רוזין (מרצ):

אבל יש פה שאלה לגיטימית.

היו"ר יואב קיש:

- - יהיה פה סדר ותהיה התנהלות והיועץ המשפטי ידבר, וכולם ידברו כולל את,
אם אתם תשמרו על הסדר, נקודה.

מיכל רוזין (מרצ):

אבל קודם צריך לדבר על האכסניה.

היו"ר יואב קיש:

את רוצה לצאת גם? אנשי שאלתי אותך.

מיכל רוזין (מרצ):

למה אתה סתם מאיים?

היו"ר יואב קיש:

עכשיו את באזהרה שנייה, אני מבקש שתפסיקי להפריע.

אחמד טיבי (הרשימה המשותפת):

אבל היא ח"כית יהודייה. אל תתייחס אליה כמו אוסאמה. אל תתייחס כמו אוסאמה.

מיכל רוזין (מרצ):

אבל אני אישה, אל תדאג. זה אותו דבר.

אחמד טיבי (הרשימה המשותפת):

עדיין לא אותו דבר.

מיכל רוזין (מרצ):

צודק.

היו"ר יואב קיש:

עורך-דין משה ניסים, בבקשה.

משה ניסים:

אדוני היושב-ראש, אני מודה על שהואלת להזמין אותי להביע דעה בנושא הזה.
בעיני, הנושא שאתם דנים בו הוא רחוק כרחוק מזרח מן המערב מהיותו נושא
פוליטי. אין לו קשר מאיזה סוג שהוא עם פוליטיקה, ואני אישית – למי שאינו
יודע – כבר מזמן ניתקתי עצמי מן הפוליטיקה.

מיכל רוזין (מרצ):

הכול פוליטי.

משה ניסים:

ולכן, כל מה שאני אביע כאן, אביע דעה לשמה, בלי נטיות לצד כלשהו. הנושא
המהותי שאתם דנים בו הוא עניינו של מעמד הכנסת – האם הכנסת היא ככל הרשויות
או שהיא שונה, לפחות בנושא הנדון.

לפי דעתי, גם חברי הכנסת וגם סדרי הטקס של המדינה חוטאים למעמדה של הכנסת.
כאשר מופיעים ראש הממשלה, נשיא בית-המשפט העליון, יושב-ראש הכנסת, הראשון
הוא ראש הממשלה, יושב-ראש הכנסת או שני או שלישי. זאת טעות יסודית. הסיבה –
הכנסת היא הגוף היחיד בישראל שנבחר על-ידי כלל האוכלוסייה, ולא בכדי הסעיף
הראשון של חוק-יסוד: הכנסת, מה הוא אומר? הוא אומר, הכנסת היא בית הנבחרים
של המדינה. בית הנבחרים זה הבית הרם והנישא מכל הבתים, ואם תרצו, מכל
הרשויות.

מעמדה האמיתי של הכנסת הוא כפי שמשתקף מחוקי-היסוד שלנו. אז הכנסת היא בית
הנבחרים, הכנסת היא גם בית המחוקקים, ובית המחוקקים הוא המפקד העליון, הן
של הממשלה, משום שהממשלה קודם כול זקוקה לאמון הכנסת, ושנית, חייבת לפעול
לפי חוקי הכנסת בכל המישורים, והוא הדין לגבי הרשות השופטת. הרשות השופטת
איננה יוצרת חוקים, אסור לה ליצור חוקים. הרשות השופטת היא שופטת על-פי
ההוראות של הכנסת, דהיינו על-פי חוקי הכנסת.

כלומר, שתי הרשויות האחרות הן במשהו, לא בחשיבותן המעשית אבל בדירוג
הממלכתי, הן במשהו פחות מהכנסת. לכן אני הרבה פעמים משתומם כמה לא מכירים
ולא נותנים את הערך הנכון למעמדה של הכנסת.

לצערי הרב, אם ראיתם היום תוצאות מחקר של הלשכה המרכזית לסטטיסטיקה, הציבור
הרחב אינו נותן אמון רב בכנסת, ומכל הרשויות שעמדו לדיון באותו סקר, הכנסת
והמפלגות הן בתחתית הסולם. יש לזה סיבה, מפני שאנחנו עצמנו לפעמים תורמים
לזילות הכנסת.

לכן, אני חושב שכשאנחנו דנים במעמד הכנסת, אנחנו צריכים לדעת גם מהן הליכות
הכנסת. אני לא מדבר על הצבעות. הכול יודעים, יש תקנון הכנסת, פועלים
על-פיו, ועל-פיו יישק דבר.

אחמד טיבי (הרשימה המשותפת):

הפנייה לבג"ץ פוגעת במעמד חברי הכנסת או מעמד הכנסת?

היו"ר יואב קיש:

אחמד, עוד רגע - -

מיכל רוזין (מרצ):

תקנון הכנסת לא משתנה חדשות לבקרים? חוק-יסוד: הממשלה וחוק-יסוד: הכנסת - -

היו"ר יואב קיש:

- - קיבל זכות דיבור, הוא יסיים עוד רגע, אנחנו נשמע בדיוק כל מה שהוא
אומר. אני מבקש לא להפריע.

אחמד טיבי (הרשימה המשותפת):

מותר להעיר הערה עניינית?

היו"ר יואב קיש:

אני מבקש, בואו נקשיב ונשמע את דבריו ואנחנו נמשיך.

מיכל רוזין (מרצ):

- - לא משנים פה בהוראת שעה כל יומיים?

אחמד טיבי (הרשימה המשותפת):

אולי זה בגלל שיש ח"כים מושחתים בכנסת, שעמדו לדין?

היו"ר יואב קיש:

אחמד, אחרי כן תהיה לך זכות הדיבור, תגיד מה שאתה רוצה.

מיכל רוזין (מרצ):

אולי זו הפגיעה במעמד - - -

משה ניסים:

הכנסת, לא רק שהיא הרשות שמפקדת על הרשות המבצעת והשופטת, באמצעות חוקיה -
-

מיכל רוזין (מרצ):

אנחנו גם הרשות המכוננת, לא רק המחוקקת.

משה ניסים:

- - אלא היא גם ממנה את מבקר המדינה, ומבקר המדינה, הקשר שלו עם הכנסת,
כמובן לא עם הממשלה, שאותה הוא מבקר בעיקר.

חוק-יסוד: הממשלה אומר במפורש שהממשלה היא הרשות המבצעת והיא אחראית בפני
הכנסת. חוק-יסוד: השפיטה אומר, בענייני שפיטה אין מרות על מי שבידו סמכות
שפיטה זולת מרותו של הדין. הדין, זה החוק, בין השאר.

לכן, יש חשיבות רבה לשאלה האם חבר כנסת או סיעה בכנסת, ראוי – אני לא אומר
יכול – ראוי לפי הנתונים של היום, ראוי שיעתור לבג"ץ מפני שהמשמעות היא
שבעתירה הזו הוא מצפה שהרשות השופטת תיתן פקודה, למי? למי שהוא המפקד שלה.
משהו מוזר.

הנושא הזה הוא לא בן-יומו, הנושא של עתירות לבג"ץ הוא נושא כבר של כמה
עשרות שנים. אני זוכר – אני מקווה שהזיכרון אינו מחטיא אותי – שבתקופתו של
יושב-ראש הכנסת ראובן ברקת נערך יום עיון גדול על הנושא הזה, והשתתפו בו
שופטים וכל כיוצא באלה, אנשים בעלי דעה. והדעה הייתה שלעתור לבג"ץ זה לא
דבר נכון.

מדוע זה לא ראוי? מפני שאם יש איזושהי רשות מחוץ לכנסת – בין שזו הממשלה,
בין שזו הרשות השופטת, ואפילו המבקרת – האם זה ראוי שהכנסת תהיה תחת פיקוחה
של אותה רשות? בוודאי לא הממשלה, אסור - -

מיכל רוזין (מרצ):

זה עקרון הפרדת הרשויות.

משה ניסים:

- - וזה לא המבנה הקונסטיטוציוני ולא מבנה השלטון במדינת ישראל, אבל בכל
הדרת הכבוד, גם לא הרשות השופטת. לכן, הדבר הנכון ביותר - - -

מיכל רוזין (מרצ):

אז מי מגן על המיעוט והאופוזיציה בסופו של דבר?

משה ניסים:

סליחה?

מיכל רוזין (מרצ):

מי בסופו של דבר יכול להגן על המיעוט והאופוזיציה? כל הרעיון של הפרדת
רשויות זה אחד מפקח על השני ופועל מול השני.

משה ניסים:

אני אתן לך סיבה קונסטיטוציונית. לא פוליטית.

מיכל רוזין (מרצ):

אני מדברת כרגע רק מעמדה חוקתית לחלוטין.

משה ניסים:

הזכרתי, פתחתי את דברי שהכנסת היא בית הנבחרים של המדינה. למה היא בית
הנבחרים? כי היא נבחרת על-ידי כלל הציבור. כלל הציבור נותן פקודה, עכשיו
השלטון, הרוב יהיה בידי קבוצה זו. אחרי איזה זמן הוא מחליף את השלטון
ואומר, הקבוצה הזאת.

מיכל רוזין (מרצ):

נכון.

משה ניסים:

לכן, עצתי הנאמנה לחברי הכנסת, שלא יתבוננו על עצמם כאופוזיציה נצחית.

מיכל רוזין (מרצ):

הפוך.

משה ניסים:

אני יכול להראות לכם שבין העותרים - - -

מיכל רוזין (מרצ):

תמיד צריך לזכור שהגלגל מסתובב, אנחנו אומרים להם את זה חדשות לבקרים.

משה ניסים:

גברתי, אני מבקש סליחתך. אני יכול להראות לכם שבין העותרים לבג"ץ היו לא רק
אנשי אופוזיציה דהיום, היו גם אנשי אופוזיציה דאתמול.

מיכל רוזין (מרצ):

בהחלט.

משה ניסים:

לדוגמה, גלעד ארדן, אם מוכר לכם - -

מיכל רוזין (מרצ):

בוודאי.

משה ניסים:

- - הוא לא שייך לאופוזיציה, ודניאל בנלולו גם היה בקואליציה. אהוד רצאבי,
מיכאל רצון ואחרים, גם כן עתרו לבג"ץ.

אחמד טיבי (הרשימה המשותפת):

בוא נרחיב בנקודה הזאת. מה זה, יום עיון?

משה ניסים:

אני חושב שהם שגו - -

מיכל רוזין (מרצ):

כן, חבר'ה.

אחמד טיבי (הרשימה המשותפת):

מה זה הדבר הזה?

משה ניסים:

- - אבל הנה גם מהצד הזה של - - -

יואל חסון (המחנה הציוני):

כדאי להיות ח"כ לשעבר או שר לשעבר. לקבל בלי הגבלה - - -

קריאות:

- - -

היו"ר יואב קיש:

יואל, אתה לדעתי הגעת לפני דקה וחצי אז מילא החברים שלך.

מיכל רוזין (מרצ):

אילו היית עושה כינוס שדולה - - -

אחמד טיבי (הרשימה המשותפת):

מה זה הדיון הזה?

מיכל רוזין (מרצ):

אמורים להתחיל עם היועץ המשפטי - - -

היו"ר יואב קיש:

עורך-דין משה ניסים, נא לסיים בבקשה.

משה ניסים:

גם מהצד הזה של - - -

מיכל רוזין (מרצ):

יש פה עמדה אחת, אין הרבה עמדות זה בסדר, אבל בוא נתחיל עם היועץ
המשפטי - - -

אחמד טיבי (הרשימה המשותפת):

זאת הייתה הקדמה - - -

מיכל רוזין (מרצ):

היועץ המשפטי של משרד המשפטים - - -

היו"ר יואב קיש:

סליחה, את כבר בפעם שנייה, נכון? אנחנו מנהלים את הישיבה, הוא יסיים ואנחנו
נמשיך.

משה ניסים:

גם מהצד הזה של המטבע עותרים לבג"ץ, ואני אומר שזוהי שגיאה.

צריך להפנים שתוצאות הבחירות – פעם לטובת זה ופעם לטובת זה – הן תוצאות
מחייבות. זו הדמוקרטיה שלנו. וכיוון שכך, כאשר מדובר על החלטה של הכנסת –
אני מדבר רק על החלטות הכנסת או ועדותיה – אין מקום לעתור לבג"ץ אלא
ההחלטות האלה הן סופיות. אי-אפשר להביא פקודה מהצד או מצד אחר או מרשות
אחרת, תשנו את עמדתכם.

היו"ר יואב קיש:

אוקיי.

משה ניסים:

זו עמדת הציבור הרחב, זו עמדת הבוחר הישראלי. הוא אולי שגה שמינה אותי או
אותך אבל הוא היום השליח של הציבור.

היו"ר יואב קיש:

תודה.

משה ניסים:

ולכן, צריך לקבל את ההכרעה – תסלחו לי, לפעמים את הגזירה – ואין מנוס אלא
להשלים עם התופעה הזאת.

עכשיו, מילה אחרונה. אני חושב שלכאורה, אין צורך בחוק. אגב, ראיתי ששרת
המשפטים אומרת שאין צורך בחוק. עקרונית, אולי היא צודקת. למה? מפני שזה
צריך להיות ריסון עצמי של חברי הכנסת.

ולכן, אני הייתי מאוד מעדיף ושמח אם למשל הייתה הסכמה בין סיעות הכנסת -
מכאן ואילך לא עותרים לבג"ץ על החלטות הכנסת, אבל אם אין מצב כזה של הסכמה,
על-אף ששרת המשפטים גורסת שאין צורך בחוק, אני חושב שיש צורך בחוק כי כנראה
רק הוא - -

היו"ר יואב קיש:

ימנע את זה.

משה ניסים:

- - יוביל לתוצאה שתכבד את הכנסת ואת מעמדה.

היו"ר יואב קיש:

תודה רבה. אכן, מהרבה שנים של ניסיון נאמרו הדברים. אנחנו נשמע את היועץ
המשפטי של הכנסת, עורך-דין איל ינון, בבקשה. דרך אגב, צריך לתת תשובה
לאוסאמה שלא נמצא אתנו, אבל - - -

היועץ המשפטי לכנסת איל ינון:

כן, כן. אני אתן.

רויטל סויד (המחנה הציוני):

אולי נכניס את אוסאמה?

מיכל רוזין (מרצ):

אולי נכניס את אוסאמה? אני חושבת שהדברים הם בנפשו וכחברי ועדת חוקה
שיושבים - -

רויטל סויד (המחנה הציוני):

כן.

מיכל רוזין (מרצ):

- - מבוקר ועד לילה בוועדת חוקה אנחנו רוצים קודם כול לשמוע - - -

היו"ר יואב קיש:

אוקיי, אז בהנחה שהוא לא יפריע שוב, אני מאשר להכניס אותו.

מיכל רוזין (מרצ):

מה זה לא יפריע שוב?

היו"ר יואב קיש:

אם הוא יפריע הוא יצא החוצה עוד פעם.

רויטל סויד (המחנה הציוני):

בואו נחתום ערבות עליו.

היו"ר יואב קיש:

אתם לא רוצים, הוא לא ייכנס.

מיכל רוזין (מרצ):

אני יכולה, אין לי כסף.

היו"ר יואב קיש:

את רוצה שהוא ייכנס?

רויטל סויד (המחנה הציוני):

בטח שרוצים.

היו"ר יואב קיש:

אז בבקשה. מי פה הכי קרובה אליו, אני לא יודע. אחמד, אני לא סופר אותך. מי
הכי קרובה, תקראו לו בבקשה שהוא יכול להיכנס.

מיכל רוזין (מרצ):

רויטל היא עורכת-דין, היא תגן עליו.

היו"ר יואב קיש:

בבקשה, עורך-דין איל ינון.

היועץ המשפטי לכנסת איל ינון:

כבוד היושב-ראש, חברי הוועדה הנכבדים, בשבועיים האחרונים, מאז שפרסם
יושב-ראש הוועדה את יוזמתו לתקן את חוק-יסוד: הכנסת ולהגביל את זכותם של
חברי הכנסת לעתור לבג"ץ נגד החלטות הכנסת, מתנהל דיון ציבורי ותקשורתי ער
בסוגיה זו. במסגרת זו עלו טיעונים שונים בעד ונגד ההצעה. בדבריי אנסה לעשות
מעט סדר בדברים ובסופם אומר גם את עמדתי.

אפתח במספר הערות מקדמיות בעקבות שאלות שנשאלתי בשבועיים האחרונים. ראשית,
לטענה כי הוועדה המתאימה לדיון בעניין זה היא ועדת החוקה, חוק ומשפט ולא
ועדת הכנסת. אכן מדובר בהצעה לתיקון חוק-יסוד, וככלל, ועדת החוקה היא
שמטפלת בתיקונים לחוקי-היסוד. עם זאת, חוק-יסוד: הכנסת, להבדיל מחוקי-היסוד
האחרים, תוקן לא מעט פעמים גם בוועדת הכנסת. במישור של תוכן ההצעה, ההצעה
אומנם עוסקת ביחסים שבין הרשויות ובזכות הגישה לערכאות, עניינים שמתאימים
בוודאי לדיון בוועדת החוקה, אך לצד זאת ולא פחות מכך היא עוסקת בזכויותיהם
של חברי הכנסת, עניין הנדון בוועדת הכנסת דרך שגרה. לפיכך, אני סבור כי לא
ניתן לטעון שיש מניעה מלדון בהצעה זו בוועדת הכנסת, הגם שוועדת החוקה הייתה
יכולה אף היא לשמש אכסניה ראויה לדיון בה.

לשאלה ששאל חבר הכנסת סעדי לעניין היוזמה לדון בעניין כהצעת חוק מטעם ועדת
הכנסת. סעיף 80(א) לתקנון הכנסת – הנה, נכנס חבר הכנסת סעדי, אני מתייחס
עכשיו לשאלה שלך - - -

רויטל סויד (המחנה הציוני):

סעדי, אנחנו התעקשנו שתהיה פה.

מיכל רוזין (מרצ):

חתמנו ערבות עליך.

רויטל סויד (המחנה הציוני):

חתמנו ערבות עליך, תתנהג יפה.

היועץ המשפטי לכנסת איל ינון:

אני מתייחס לשאלה שלך בדבר הלגיטימיות של דיון בהצעה הזאת כהצעה מטעם ועדת
הכנסת. סעיף 80(א) לתקנון הכנסת קובע: "ועדת הכנסת, ועדת החוקה חוק ומשפט
והוועדה לענייני ביקורת המדינה רשאיות ליזום, בתחום ענייניהן לפי תקנון זה,
הצעות חוק בנושאים אלה ולהכינן לקריאה הראשונה." ועכשיו באה רשימת הנושאים:
חוקי-יסוד, עניינים שמתחייבים מתיקון של חוק-יסוד ומוצעים לצדו, עניינים
שקשורים בכנסת, בחברי הכנסת, בבחירות לכנסת, במפלגות, במימון מפלגות ובמבקר
המדינה.

ולכן, לדעתי, לא רק שיש סמכות לוועדה לדון בכך אלא יותר נכון ויותר ראוי
שהצעה דרמטית מסוג זה, היא תהיה מטעם ועדה ולא מטעם חבר כנסת כחקיקה פרטית.

לטענה של חבר הכנסת סעדי בעניין הבעת עמדתו של היועץ המשפטי לממשלה או ועדת
השרים לענייני חקיקה. דיון בוועדה בהצעת חוק מטעם הוועדה לא מונע הבעת עמדה
של היועץ – נמצא פה נציגו של היועץ, שבוודאי יביע את עמדתו – לא מונע דיון
בוועדת שרים לענייני חקיקה שסדר-יומה נקבע על-ידי שר המשפטים, הוא רשאי
בוודאי - - -

מיכל רוזין (מרצ):

אבל האם הצעה שבאה מטעם יושב-ראש כהצעה של ועדה, לא צריכה להיות נתמכת
לפחות על-ידי רוב חברי הוועדה?

היועץ המשפטי לכנסת איל ינון:

בוודאי.

היו"ר יואב קיש:

תהיה פה הצבעה - - -

קריאות:

- - -

מיכל רוזין (מרצ):

לא, לא. לא על ההצבעה, חברים - -

רויטל סויד (המחנה הציוני):

לפני הדיון בכלל.

מיכל רוזין (מרצ):

- - אנחנו יודעים שיש עריצות הרוב בכנסת. זה נמצא בכל ועדה.

היועץ המשפטי לכנסת איל ינון:

לא עריצות הרוב. זה הכלל הדמוקרטי הבסיסי - - -

היו"ר יואב קיש:

ככה עובדת דמוקרטיה.

רויטל סויד (המחנה הציוני):

כולנו, אתם בעד הצעת החוק הזאת?

קריאה:

- - -

מיכל רוזין (מרצ):

כן, אבל כלל דמוקרטי גם, כאשר מגיעה הצעת חוק בשם ועדה, האם הוועדה או
לפחות שני-שלישים מחבריה לא צריכים להיות חתומים על ההצעה - -

היועץ המשפטי לכנסת איל ינון:

לא. התשובה היא - - -

מיכל רוזין (מרצ):

- - הזאת? רק היושב-ראש? אז כל יושב-ראש - - -

היו"ר יואב קיש:

הנה, הוא עונה לך. תני לו לענות.

היועץ המשפטי לכנסת איל ינון:

שנייה, אני עונה.

היו"ר יואב קיש:

תרשמי, תני לו לענות.

מיכל רוזין (מרצ):

לא סיימתי את השאלה.

היועץ המשפטי לכנסת איל ינון:

הדיון שאנחנו נמצאים בו כרגע הוא דיון מקדמי בשאלה האם ועדת הכנסת, רוב
חברי ועדת הכנסת, יעמדו מאחורי יוזמתו של יושב-ראש הוועדה ויכינו לקריאה
ראשונה הצעת חוק מטעם הוועדה.

היו"ר יואב קיש:

לא מצביעים היום.

היועץ המשפטי לכנסת איל ינון:

הדיון הזה הוא דיון מקדמי.

היו"ר יואב קיש:

אנחנו לא מצביעים.

היועץ המשפטי לכנסת איל ינון:

אכן, כפי שאת אומרת, אם יתברר שאין רוב בקרב חברי הוועדה להצעה הזאת, היא
לא תעלה למליאה כהצעה מטעם הוועדה.

מיכל רוזין (מרצ):

זה לא עבד בוועדת חוקה מה שאתה אומר - -

היועץ המשפטי לכנסת איל ינון:

זה היה בדיוק אותו דבר.

מיכל רוזין (מרצ):

- - זה ממש לא עבד בוועדת חוקה. זה לא כך.

קריאות:

- - -

היו"ר יואב קיש:

אז את התלונות לוועדת חוקה תעשו בפורום של ועדת חוקה.

מיכל רוזין (מרצ):

אבל עכשיו זה בא לפה. אפשר למנוע לפני - - -

רויטל סויד (המחנה הציוני):

אתה מחייב, אתה "אונס" את השטח - -

היו"ר יואב קיש:

ממש לא.

רויטל סויד (המחנה הציוני):

- - בכך שאתה מחייב שתהיה הצעת חוק.

היו"ר יואב קיש:

סליחה. סליחה.

רויטל סויד (המחנה הציוני):

שקודם כול חבר הכנסת פולקמן יגיד אם בכלל כולנו תומכים בחוק הזה.

היו"ר יואב קיש:

לא, רויטל. כל אחד יגיד - - -

מיכל רוזין (מרצ):

כן, אבל בסוף יש משמעת קואליציונית, לכן צריך את בג"ץ.

היו"ר יואב קיש:

רויטל, כל אחד בסופו של דבר יוכל להגיב. אנחנו שומעים עכשיו את דעתו של
היועץ המשפטי, גם אם הוא אומר דברים שלא תמיד מתאימים לכם. דרך אגב, הוא
אומר גם דברים לפעמים שלא מתאימים גם לי, אבל יש גבול, ואולי בוועדת חוקה
ככה מתנהלים. בוועדה הזו אני מבקש לא להתפרץ. בבקשה.

היועץ המשפטי לכנסת איל ינון:

אני רוצה לעבור להערה מקדמית שנייה. לטענות בדבר "אי-חוקתיות" ההצעה, אבקש
להעיר במישור המשפטי-הפורמלי. כאשר מדובר בתיקון לחוק-יסוד כמו במקרה
שלפנינו, קשה מאד לטעון ל"אי-חוקתיות" של ההצעה, שכן לא מדובר בהצעת חוק
"רגילה" שאנו בוחנים האם היא עומדת בסתירה לחוקי-היסוד, אלא בתיקון של
חוק-היסוד עצמו שנועד לעצב נורמה חוקתית חדשה. ואכן הסוגיה שבפנינו, ככל
שמבקשים להסדיר אותה, מן הראוי להסדירה בחוק-יסוד. לכן עיקר הדיון אינו
צריך להיות נסוב על השאלה האם ההצעה היא חוקתית או לא, אלא בשאלה האם
הנורמה החוקתית המוצעת היא נכונה וראויה, והאם היא משתלבת עם שיטת המשטר
והמשפט שלנו.

שלישית, ולאור שאלות רבות שנשאלתי, אני מבקש להתייחס למכתב שגם יושב-ראש
הוועדה התייחס אליו, שהפצתי לחברי הכנסת בכנסת הקודמת ואשר כלל ציטוט מדברי
נשיא בית-המשפט העליון דאז, השופט גרוניס, אודות מה שהוא כינה בלשון
מסתייגת תופעה של הגשת עתירות ציבוריות בידי חברי כנסת. היות ודברי הנשיא
גרוניס והמכתב עלו אגב ההצעה שלפנינו, חשוב לי להעמיד את הדברים בהקשרם
הנכון.

ברור שאותו מכתב לא כלל כל חוות דעת מטעמי, וגם הציטוטים של הנשיא גרוניס
לא הובאו בהקשר של הצעת החוק הנוכחית, שכלל לא עמדה בשעתו על הפרק. דבריו
של הנשיא גרוניס נכתבו במסגרת פסק דין שניתן בעקבות עתירות שביקשו לתקוף את
החלטת הממשלה בעניין ייצוא הגז. היות ואחת העתירות הוגשה בין היתר על-ידי
ארבעה חברי כנסת, מצא לנכון הנשיא גרוניס להתייחס לכך במסגרת פסק הדין
ולהצביע על מה שנראה בעיניו כתופעה שגוררת לא אחת פגיעה במעמדה של הכנסת.
סברתי אז כי חובתי להביא לידיעת חברי הכנסת התייחסות יוצאת דופן זו של נשיא
בית-המשפט העליון הנוגעת לפעילותם ולכן הוצאתי את המכתב ובו ציטוט דבריו
בעניין זה. ברור שלא ניתן להסיק מכך תמיכה של הנשיא גרוניס או שלי בעיגון
בחוק של הגבלת זכותם של חברי הכנסת להגיש עתירות.

אלעזר שטרן (יש עתיד):

ניתן להסיק ההיפך?

מיכל רוזין (מרצ):

כן, זה בדיוק מה שאנחנו רוצים לשמוע.

היועץ המשפטי לכנסת איל ינון:

בסדר, אני אגיד בסוף את עמדתי. הנשיא גרוניס אגב מתנגד לעיגון הנושא
בחקיקה, אני שוחחתי אתו בעקבות השאלות.

היו"ר יואב קיש:

גם אני שוחחתי אתו. זה לא ההיפך. מה שזה, זה מה שהוא התכוון. הוא רק חושב,
האם ראוי בחקיקה או לא, בעניין הזה הוא מסתייג מחקיקה.

היועץ המשפטי לכנסת איל ינון:

נכון.

רויטל סויד (המחנה הציוני):

למה לא הבאת אותו לכאן?

היו"ר יואב קיש:

הוא לא רצה לבוא. הצעתי לו לבוא.

רויטל סויד (המחנה הציוני):

בצדק. בצדק. אז מה, אנחנו אמורים עכשיו - - -

היו"ר יואב קיש:

לא בצדק. אני הצעתי - - -

רויטל סויד (המחנה הציוני):

אנחנו אמורים עכשיו להיבנות ממה שאתה אומר שאתה מעיד על מה שהוא אמר לך?

היו"ר יואב קיש:

הצעתי גם לעוד אנשים מאוד בכירים.

רויטל סויד (המחנה הציוני):

אפשר להסתמך על זה?

היו"ר יואב קיש:

הצעתי לאנשים. בסדר, אם הוא היה רוצה הוא היה בא, היית שומעת אותו. את
מוזמנת גם לדבר אתו.

אלעזר שטרן (יש עתיד):

היושב-ראש, תגיד שהוא לא מסתייג אלא שהוא מתנגד. כך איל אמר.

היו"ר יואב קיש:

אתה מוזמן לדבר אתו, אני באמת לא - - -

אוסאמה סעדי (הרשימה המשותפת):

איל, מה העמדה שלך לגופה של ההצעה?

מיכל רוזין (מרצ):

כן, מה העמדה שלך? אנחנו הכול הבנו.

היועץ המשפטי לכנסת איל ינון:

אני אגיע, אני אגיע לעמדתי, אל תדאגו. היושב-ראש, היות וזה עלה, זה חשוב
לציין וזה גם חשוב לנשיא גרוניס. היושב-ראש בהגינותו גם אמר את הדברים
בעצמו. הנשיא גרוניס אכן מסתייג מהתופעה הזאת.

היו"ר יואב קיש:

חד-משמעית.

היועץ המשפטי לכנסת איל ינון:

לכן הוא כתב את זה - -

אלעזר שטרן (יש עתיד):

אבל הוא מתנגד לחוק.

היועץ המשפטי לכנסת איל ינון:

- - לכן הוא טרח - - -

רויטל סויד (המחנה הציוני):

לא, הוא מסתייג גם מהכמות והוא מסתייג מהיעדר הדיון הציבורי. זה מחליף דיון
ציבורי.

היועץ המשפטי לכנסת איל ינון:

אני אסביר.

רויטל סויד (המחנה הציוני):

הוא לשנייה לא אמר שלא צריכה להיות יכולת.

היו"ר יואב קיש:

בואו לא נדבר בשמו, בסדר?

מיכל רוזין (מרצ):

אתה דיברת בשמו.

היו"ר יואב קיש:

אני גם חוזר בי מדבריי.

רויטל סויד (המחנה הציוני):

אתה דיברת בשמו, אני מקריאה מתוך פסק דין.

היו"ר יואב קיש:

אני חוזר מדבריי. אם הוא ירצה הוא יגיע - -

רויטל סויד (המחנה הציוני):

אני מקריאה מתוך פסק דין - -

היו"ר יואב קיש:

- - אני לא מדבר בשמו.

רויטל סויד (המחנה הציוני):

- - אתה מדבר בשם משהו שאפילו לא כתוב. אני מקריאה מתוך מה שהוא כתב בפסק
הדין - -

היו"ר יואב קיש:

הנה גם היועץ הקריא מתוך מה שהוא כתב.

רויטל סויד (המחנה הציוני):

- - היעדר הדיון הציבורי.

היו"ר יואב קיש:

הוא הקריא בדיוק את מה שהוא אמר ואנחנו באמת לא נשים דברים בפיו, ואני לוקח
את דבריי בחזרה בעניין הזה.

אחמד טיבי (הרשימה המשותפת):

קח את החוק בחזרה.

מיכל רוזין (מרצ):

אפשר לקבל את עמדתך?

היועץ המשפטי לכנסת איל ינון:

אני דיברתי אתו והוא ביקש ממני להבהיר את הדברים בגלל שמשתמשים בשמו בדיון
הזה. הדברים הם ברורים מבחינתו. כתופעה, הוא מסתייג ממנה, הוא חושב שלעתים
חלק מהעתירות גם פוגעות במעמדה של הכנסת. הוא בכלל לא התייחס אגב לעתירות
דווקא נגד החלטות הכנסת אלא הוא דיבר באופן כללי על עתירות ציבוריות
שמוגשות על-ידי חברי כנסת.

אבל, באותה מידה הוא מתנגד לעיגון של מגבלה כזאת בחקיקה – בין בחוק-יסוד,
בין בחוק רגיל – והוא חושב שיש מרחק רב בין ההערה שלו המסתייגת לבין עיגון
העניין בחקיקה. עד כאן עמדתו של הנשיא גרוניס.

רויטל סויד (המחנה הציוני):

הדברים מדברים בעד עצמם.

מיכל רוזין (מרצ):

אל תדאגי, אבל הכלבים נובחים והשיירה עוברת. זו הבעיה עם הממשלה הזאת, לא
מקשיבים לאף אחד.

היו"ר יואב קיש:

גם ליועץ המשפטי את מפריעה? תני לו לסיים את דבריו.

היועץ המשפטי לכנסת איל ינון:

רביעית, ולאור העובדה שחלק מההתייחסויות הביקורתיות להצעה הציגו אותה
כמונעת לחלוטין מחברי הכנסת לממש את הזכות המסורה לכל אדם לעתור לבג"ץ,
חשוב לציין שיושב-ראש הוועדה צמצם את ההצעה רק לאותם עניינים שמוכרעים
בכנסת על-ידי הצבעה של חברי הכנסת. ההצעה אינה מגבילה את חברי הכנסת - -

מיכל רוזין (מרצ):

פשוט לא ייאמן.

היועץ המשפטי לכנסת איל ינון:

- - ואת המפלגות מלעתור נגד החלטות של הממשלה ורשויות ציבוריות אחרות - -

זהבה גלאון (מרצ):

תודה רבה באמת.

היועץ המשפטי לכנסת איל ינון:

- - וגם לא נגד החלטות של הכנסת שעוסקות בהם אישית. ההצעה אף מאפשרת לעתור
נגד החלטות של בעלי תפקידים בכנסת, כגון יושב-ראש הכנסת ויושבי-ראש הוועדות
בכנסת.

ומכאן, לגופה של ההצעה. נראה כי שני הצדדים, הן המצדדים בהצעה והן המתנגדים
לה, מבקשים כל אחד בדרכו ועל-פי תפיסתו לחזק את מעמד הכנסת ואת חברי הכנסת.

המצדדים בהצעה סבורים כי הגשת עתירות לבג"ץ כנגד החלטות הכנסת על-ידי חברי
הכנסת פוגעת בדמוקרטיה, שבה הזירה המרכזית לקבלת הכרעות אמורה להיות
הפרלמנט ובידי חברי הפרלמנט - -

קארין אלהרר (יש עתיד):

אפשר לקבל - - -

היועץ המשפטי לכנסת איל ינון:

- - על-פי תפיסה זו - -

קארין אלהרר (יש עתיד):

- - - קואליציונית אי-אפשר לקבל החלטות - - -

היועץ המשפטי לכנסת איל ינון:

- - על-פי תפיסה זו, יש בעצם הפנייה של חברי הכנסת לרשות השופטת בבקשה
שתפסוק כנגד ההכרעה הדמוקרטית שהתקבלה ברשות המחוקקת, כדי לשדר שהזירה
"האמיתית" בה מוכרעים הדברים היא בית-המשפט ולא הכנסת.

עוד טוענים המצדדים בהצעה כי חברי הכנסת יש להם את הפריבילגיה, שלא קיימת
לאזרח מן השורה, להיאבק מבפנים, להשפיע ולהצביע. פנייתם לבית-המשפט מהווה
אפוא עקיפה של ההליך הדמוקרטי התקין במסגרתו מוכרעים הדברים בבית המחוקקים
על-ידי הרוב.

מיכל רוזין (מרצ):

איך זה עקיפה בשלטון של הפרדת רשויות?

היועץ המשפטי לכנסת איל ינון:

אני אגיע גם לעמדתך. על-ידי הרוב והמיעוט - - -

אוסאמה סעדי (הרשימה המשותפת):

- - -

מיכל רוזין (מרצ):

לא הבנתי - - -

היו"ר יואב קיש:

תקשיבי לדעה הפוכה, גם אם זה לא הדעה שלך.

מיכל רוזין (מרצ):

לא, אני מנסה להבין מה העמדה שלו.

היו"ר יואב קיש:

תהיי מסוגלת להקשיב. למה ברגע שמישהו אומר משהו שלא מתאים לך, את לא מסוגלת
להקשיב?

מיכל רוזין (מרצ):

חבר הכנסת קיש, זו כבר הרצאה שנייה שאנחנו מקבלים - -

היו"ר יואב קיש:

את תקבלי זכות דיבור ואנחנו נקשיב לך.

מיכל רוזין (מרצ):

- - השעה רבע לאחת-עשרה, מעשר בבוקר.

היו"ר יואב קיש:

לא, אני לא אתן לך להתפרץ יותר. אם את מתפרצת עכשיו, את יוצאת החוצה.

מיכל רוזין (מרצ):

אבל אפשר לקבל עמדה?

היו"ר יואב קיש:

לא. את תקשיבי עכשיו בשקט.

יואל חסון (המחנה הציוני):

ואם אני אתפרץ?

מיכל רוזין (מרצ):

מקבלים יום עיון, באמת.

היו"ר יואב קיש:

אז גם אתה. היא כבר בפעם שנייה. אתה עוד לא היית.

מיכל רוזין (מרצ):

יום עיון בנושא.

היו"ר יואב קיש:

את רוצה לצאת?

מיכל רוזין (מרצ):

מה זה היום הזה?

היו"ר יואב קיש:

תוציאו בבקשה את חברת הכנסת רוזין.

רויטל סויד (המחנה הציוני):

נשים, ערבים, מזרחיים. זה מה שהם מוציאים.

היו"ר יואב קיש:

תוציאו אותה בבקשה החוצה.

מיכל רוזין (מרצ):

אפשר לקבל עמדה של היועץ המשפטי של הכנסת - -

היו"ר יואב קיש:

אפשר לצאת החוצה בבקשה. את מפריעה - - -

מיכל רוזין (מרצ):

- - שאמור להגן גם על המיעוטים ועל האופוזיציה כאן - -

היו"ר יואב קיש:

תוציאו אותה בבקשה.

מיכל רוזין (מרצ):

- - ולהוות איזשהו בלם - -

היועץ המשפטי לכנסת איל ינון:

חברת הכנסת רוזין - - - והמיעוט מקבל על עצמו את הכרעת הרוב.

היו"ר יואב קיש:

תוציאו אותה בבקשה. לא, אל תענה לה.

מיכל רוזין (מרצ):

- - כן לעריצות הרוב גם בדמוקרטיה ולשמור על רשויות השלטון - - -

היו"ר יואב קיש:

איל, אני לא מוכן להתנהלות הזו. ככה לא יתנהלו בוועדה הזאת.

מיכל רוזין (מרצ):

לא יכול להיות שאנחנו מקבלים פה הרצאות כבר שלושת-רבעי שעה - -

היו"ר יואב קיש:

תוציאו אותה בבקשה החוצה.

מיכל רוזין (מרצ):

- - כמי שהגיע לפה. באמת, לא ייתכן.

עיסאווי פריג' (מרצ):

מה כללי ההתנהגות - - -

היו"ר יואב קיש:

אני אגיד לך, מאוד פשוט. כשמישהו קיבל רשות דיבור, מקשיבים. ככה מתנהלים.

(חברת הכנסת מיכל רוזין יוצאת מאולם הוועדה.)

אחמד טיבי (הרשימה המשותפת):

בכנסת אפשר להפריע.

אוסאמה סעדי (הרשימה המשותפת):

אבל לא נותנים רשות דיבור עד עכשיו. אנחנו כבר שעה - - -

היו"ר יואב קיש:

ביקשת את התשובה, קיבלת אותה. היועץ המשפטי התייחס בדיוק לדברים שלך. גם
החזרתי אותך כדי שתשמע את זה - -

אוסאמה סעדי (הרשימה המשותפת):

תודה רבה.

היו"ר יואב קיש:

- - ואני לא מוכן לקבל התפרצויות פה בלי סוף כשמישהו אומר דעה שמתנגדת לדעה
שלכם, וגם כשאתה תדבר, אם מישהו יפריע לך אני לא אתן לו להפריע.

אוסאמה סעדי (הרשימה המשותפת):

רוצים לשאול גם את היועץ המשפטי - - -

היו"ר יואב קיש:

ככה זה יתנהל. כשהוא יסיים את דבריו תשאל אותו.

היועץ המשפטי לכנסת איל ינון:

לפי גישה זו, המצב הקיים היום בו חברי כנסת שהפסידו במערכה הפרלמנטרית אינם
משלימים עם ההפסד ומבקשים סעד מחוץ לזירה הפרלמנטרית, משבש את ההליך
הדמוקרטי התקין ואת רצונו של הריבון, הוא הציבור - - -

אוסאמה סעדי (הרשימה המשותפת):

זה אתה אומר? יועץ משפטי לכנסת אומר דבר כזה?

קריאות:

- - -

זהבה גלאון (מרצ):

אבל הוא לא אמר - - -

היו"ר יואב קיש:

הוא מייצג לכם את שתי הדעות עכשיו. אחרי זה הוא יסביר. למה אתם לא מסוגלים
להקשיב?

היועץ המשפטי לכנסת איל ינון:

אני מציג לכם מה אומרים המצדדים בהצעה. אתם לא יכולים למחוא לי כפיים - -

זהבה גלאון (מרצ):

- - - הוא אמר - - -

היועץ המשפטי לכנסת איל ינון:

- - רק כשאני אומר דברים שאתם - - -

היו"ר יואב קיש:

לא מסוגלים לשמוע מילה שלא מתאימה למה שאתם חושבים. מה קרה? די.

זהבה גלאון (מרצ):

לא, הגזמתם. הוא אמר, אני מציג את שתי העמדות. אני לא אוהבת את העמדה הזאת
אבל אני רוצה לשמוע אותה, מה יש לכם.

רוברט אילטוב (ישראל ביתנו):

20 דקות של הפרעות.

היו"ר יואב קיש:

זהבה, מספיק להפריע בבקשה.

זהבה גלאון (מרצ):

תודה רבה.

זהבה גלאון (מרצ):

ואני מבקשת רשות דיבור בתור אורחת.

היו"ר יואב קיש:

בסדר.

היועץ המשפטי לכנסת איל ינון:

לפי גישה זו, המצב הקיים היום בו חברי כנסת שהפסידו במערכה הפרלמנטרית אינם
משלימים עם ההפסד ומבקשים סעד מחוץ לזירה הפרלמנטרית, משבש את ההליך
הדמוקרטי התקין ואת רצונו של הריבון, הוא הציבור, שהפקיד בידי נציגיו בכנסת
את סמכות ההכרעה.

מנגד, טיעוני המתנגדים להצעה נחלקים לשניים. ישנם אלה שמסתייגים מעצם
התופעה שבה חברי כנסת פונים לבית-המשפט העליון בעניינים ציבוריים בכלל
ובעניינים הנדונים בכנסת בפרט, אך הם סבורים שלא יהיה זה נכון להגביל
בחקיקה חברי כנסת ומפלגות לעומת אנשים וארגונים אחרים. לשיטתם, הגבלה מסוג
זה סותרת את התפיסה העקרונית שלפיה אין להגביל חברי כנסת בפעילותם, על אחת
כמה וכמה אין למנוע מהם זכות שנתונה לאזרחים אחרים, ועוד בעניינים שהם
מטבעם פוליטיים וציבוריים. לכך מתווספת העובדה שממילא רוב העתירות הוגשו
על-ידי חברי כנסת נגד הכנסת, הוגשו גם על-ידי אנשים וארגונים נוספים, ולכן
הצעת החוק לא תמנע בפועל את הביקורת החוקתית על הכנסת, ואז מה הועילו חכמים
בתקנתם?

אך דומני שרוב המתנגדים סבורים שהבעיה בהצעת החוק היא שיסודה בתפיסה שגויה.
לשיטתם, אין כל פסול ובוודאי לא פגיעה בכנסת או בדמוקרטיה בהגשת עתירות
לבית-המשפט על-ידי חברי כנסת או מפלגות. שכן, הליך הביקורת החוקתית על-ידי
בית-המשפט אינו חותר תחת הכנסת אלא הוא חלק אינהרנטי מההליך הדמוקרטי
והחוקתי. על-פי תפיסה זו, חברי הכנסת העותרים כנגד הכנסת, עיקר טענתם היא
שהכנסת חרגה מעקרונות היסוד ומכללי המשחק שהיא עצמה קבעה, ובעתירתם הם בעצם
מבקשים להחזיר את הכנסת למסלולה.

לכן, לפי גישה זו, פניית ח"כים לבג"ץ אינה חותרת תחת הכנסת ואינה שוחקת את
מעמדה, אלא מבקשת לשמור עליה מפני הרוב הרגעי שמבקש לפגוע בעקרונות היסוד
שהכנסת עצמה קבעה. טיעון זה גם מוביל לטענה שבסופו של דבר, הצעה כזו אם
תתקבל, לא תפגע באופן שוויוני בחברי הקואליציה והאופוזיציה, שכן מטבע
הדברים רוב העתירות מוגשות על-ידי חברי האופוזיציה, וקביעת מגבלה שכזו
תיטול מהאופוזיציה כלי לגיטימי במאבק על דמותה החוקתית והמשטרית של המדינה.

ברובד עמוק יותר, נראה לי שהמחלוקת בין המצדדים בהצעה למתנגדיה משקפת את
חילוקי הדעות הקיימים בבית הזה בשאלה האם הביקורת החוקתית על חוקי הכנסת,
הקיימת כבר למעלה מעשרים שנה, היא בכלל לגיטימית, מחלוקת שהפסיקה כאמור
הכריעה בה מזמן אך הכנסת עד היום נמנעה מלהכריע בה באופן ישיר ומפורש
בהיעדר חוק-יסוד: החקיקה.

משסקרתי את הטיעונים בעד ונגד ההצעה אומר כי בסופו של יום, ולאחר שקילת
ההיבטים השונים של סוגיה זו, אני סבור שלא יהיה זה נכון לעגן בחקיקה הגבלות
על הגשת עתירות על-ידי חברי הכנסת. זאת בשל שילוב של הנימוקים העקרוניים
והנימוקים הפרקטיים כפי שפירטתי.

מסקנתי זו מתחזקת נוכח בדיקה שערכנו בלשכה המשפטית, שהעלתה כי במדינות
אחרות, דוגמת ארצות-הברית ובריטניה, מעמדם של חברי פרלמנט לעניין הגשת
עתירות נגד הפרלמנט אינו שונה לטוב ולרע מזה של אזרחים אחרים.

ישראל אייכלר (יהדות התורה):

שם ה-Supreme Court - - -

היו"ר יואב קיש:

שם הם לא מסוגלים להגיש עתירות.

אחמד טיבי (הרשימה המשותפת):

אני מבקש לא להפסיק את היועץ המשפטי.

היו"ר יואב קיש:

אחמד, פעם שנייה.

אחמד טיבי (הרשימה המשותפת):

- - -

היו"ר יואב קיש:

אחמד, פעם שנייה.

היועץ המשפטי לכנסת איל ינון:

אמרתי לטוב ולרע. אמרתי לטוב ולרע. אם תרצו, בדיון אפשר יהיה להתייחס
לבדיקה הזאת לעומקה.

היו"ר יואב קיש:

לא, צריך לדייק בה. אמרתי את זה אני בתחילת דברי ובגלל זה אני רוצה להתייחס
לזה. אני לא חושב שאפשר לקחת את ארצות-הברית ואנגליה כדוגמה כי שם אין
עתירה ציבורית ככלל, הכול פרטי.

זהבה גלאון (מרצ):

כשזה מתאים לכם אתם לא לוקחים, כשזה חוק העמותות אתם כן לוקחים.

היו"ר יואב קיש:

אנחנו כן נתייחס לגרמניה למשל וכן נתייחס למקומות נוספים - -

קארין אלהרר (יש עתיד):

- - -

היו"ר יואב קיש:

- - שבהם קיימת עתירה ציבורית ושם מצאו גם מנגנונים.

קריאות:

- - -

קארין אלהרר (יש עתיד):

שנייה, שנייה, רק - - -

עיסאווי פריג' (מרצ):

תתייחס גם לפוטין.

היו"ר יואב קיש:

הוא מסיים.

קארין אלהרר (יש עתיד):

שנייה, אני רוצה - - -

היו"ר יואב קיש:

אני אתן לך אחרי שהוא מסיים.

קארין אלהרר (יש עתיד):

אבל תן לי שנייה, אני רוצה שהוא יתייחס.

היו"ר יואב קיש:

תדברי אחרי שהוא יסיים.

קארין אלהרר (יש עתיד):

אבל שהוא יתייחס לעוד נקודה.

היו"ר יואב קיש:

הוא יתייחס אחרי - - -

קארין אלהרר (יש עתיד):

אני מבקשת - -

היו"ר יואב קיש:

קארין, קארין, קארין.

קארין אלהרר (יש עתיד):

- - שתתייחס גם להצבעה קואליציונית.

היו"ר יואב קיש:

קארין, הוא יתייחס אחרי שהוא יסיים.

היועץ המשפטי לכנסת איל ינון:

בחלק ממדינות אירופה החוקה אף מעגנת את זכותם של חברי פרלמנט - כקבוצה בעלת
מספר חברים מינימלי - להגיש עתירות חוקתיות עקרוניות, ונותנת עדיפות לחברי
הפרלמנט על פני אזרחים מן השורה, ורואה בעתירות אלה חלק בלתי נפרד מההליך
החוקתי והדמוקרטי.

כמו שפתחתי, היות ומדובר בתיקון לחוק-יסוד, ובהצעה הכוללת מגבלות מצומצמות
יחסית, לא ניתן לדעתי לומר שההצעה "בלתי חוקתית", אך בעיני, שיקולים של
מדיניות משפטית-חוקתית מובילים למסקנה כי אין מקום לקביעת נורמה חוקתית
שכזו. ההסדר המוצע לא עולה בקנה אחד עם התפיסה העקרונית שלא להגביל חברי
כנסת בפעילותם, שאינה מתמצית רק בכנסת, וגם לא עם המציאות הנוהגת בישראל של
ביקורת חוקתית פעילה ואפקטיבית שהדרת חברי כנסת ממנה ממילא גם לא תביא לכל
שינוי בה. תודה.

היו"ר יואב קיש:

תודה.

אחמד טיבי (הרשימה המשותפת):

הדיון מתייתר, אפשר לסגור.

היו"ר יואב קיש:

תודה ליועץ המשפטי.

קארין אלהרר (יש עתיד):

- - -

היו"ר יואב קיש:

לא, אני לא אתן לך. את הפרעת קודם, אני לא אתן לך עכשיו. תודה ליועץ
המשפטי.

קארין אלהרר (יש עתיד):

אתה המורה שלי? נו, באמת.

היו"ר יואב קיש:

קארין, את יושבת לי פה קרוב - -

קארין אלהרר (יש עתיד):

לא, אבל סליחה.

היו"ר יואב קיש:

- - אז זה לא ייתן לך זכות נוספת. תחכי בסבלנות לתורך וכשתבקשי לדבר אני
אתן לך לדבר.

קארין אלהרר (יש עתיד):

כל חברי הכנסת פה התפרצו. אתה יוצא עלי? - - -

היו"ר יואב קיש:

את אולי הפסדת את הפרומו אבל כבר שניים הספיקו להיות בחוץ, אז אני מבקש לא
להפריע, וגם לך לא. יש פה סדר. אני אתן עכשיו – חברת הכנסת רוזין לא נמצאת
פה אז היא לא תדבר.

זהבה גלאון (מרצ):

אני המחליפה שלה.

היו"ר יואב קיש:

חבר הכנסת מיקי רוזנטל לא נמצא פה, אז הוא לא ידבר. הבאה היא חברת הכנסת
רויטל סויד. לפני שהיא תדבר אני רוצה רגע להגיד לגבי דבריו של היועץ
המשפטי.

אני רוצה להגיד בצורה הכי ברורה לפחות את מה שאני הבנתי מדבריך, איל.
ראשית, המקום לדון בהצעה הזו הוא הוועדה הזו, כמו ועדת החוקה לצורך העניין,
ואין שום מניעה בדבר הזה. וכיוון שאנחנו ממילא עוסקים בתיקון חוק-יסוד, אז
אין פה עניין של נושא חוקתי בעניין הזה. כן צריך לבדוק האם יש פה פגיעה,
ואת הדבר הזה - - -

היועץ המשפטי לכנסת איל ינון:

האם זו נורמה חוקתית.

היו"ר יואב קיש:

האם זה נורמה, ובעניין הזה לפחות ממה ששמעתי ממך, זה בהחלט לגיטימי לדון
בעניין הזה.

היועץ המשפטי לכנסת איל ינון:

לגיטימי.

היו"ר יואב קיש:

ההחלטה שלך, לתפיסתך, הפגיעה שתהיה בחברי הכנסת כתוצאה מהחקיקה הזו, עולה
על הפגיעה - שלפחות לחלק מאתנו יש הערכה כזו בעקבות המצב הקיים – ולכן
המלצתך היא לא לחוקק את הדבר הזה, וזו דעתך, אני מכבד אותה.

אנחנו נשמע את חברי הכנסת. חברת הכנסת רויטל סויד. אני נותן שלוש דקות כי
יש פה הרבה אנשים שרוצים לדבר. שלוש דקות, בבקשה.

רויטל סויד (המחנה הציוני):

אני רוצה כמו השר לשעבר משה ניסים.

היו"ר יואב קיש:

את תקבלי שלוש דקות.

יואל חסון (המחנה הציוני):

קודם כול תהיי שרת משפטים לשעבר.

רויטל סויד (המחנה הציוני):

אם אני לוקחת את הסיפה או יותר נכון את הרציונל של הדברים, את האמירה שלך,
היועץ המשפטי לכנסת, ואת האמירה של הנשיא לשעבר גרוניס כפי שהיא הובאה
על-ידך, עורך-דין איל ינון, אז אנחנו שומעים פה ששתי הסמכויות המשפטיות
שנמצאות כאן, וזו שלא נמצאת כאן אבל לכאורה בגינה חוקק החוק, אומרות
חד-משמעית אין לחוקק חוק כזה.

ולכן, אם אנחנו מסתכלים, ואתה בא ואומר, ובדברי ההסבר שלך להצעת החוק - -

היו"ר יואב קיש:

אם הקשבת להם.

רויטל סויד (המחנה הציוני):

- - חברי חבר הכנסת יואב קיש, ציינת וכתבת את הדברים של השופט גרוניס, הרי
שהנה שמעת מהשופט גרוניס שהוא נגד חקיקת החוק. אם היית קורא היטב את הדברים
ומבין אותם, היית רואה - - -

היו"ר יואב קיש:

אמרתי לך שגם דיברתי אתו.

רויטל סויד (המחנה הציוני):

אתה אמרת שאתה לא תפריע.

היו"ר יואב קיש:

שאלת, אמרתי - - -

רויטל סויד (המחנה הציוני):

אתה אמרת שאתה לא תפריע.

אחמד טיבי (הרשימה המשותפת):

גם אנחנו שאלנו. לא נתת.

רויטל סויד (המחנה הציוני):

אם היית רואה ומבין את הדברים שכתובים שם, היית מבין שבאוביטר, באמרת אגב,
בתוך בג"ץ הוא מציין את העובדה שהוא רואה את התהליך של עתירה של חברי כנסת
כמשהו שפוגע ומחליף את הדיון הציבורי בכנסת. הוא לא אומר בשום דרך וצורה
שהיא שצריך לחוקק חוק - חוק עוקף כנסת, חוק עוקף ח"כים, חוק עוקף
אופוזיציה, ועל הדרך גם חוק עוקף בג"ץ.

אז עכשיו שני דברים אתה רוצה להרוויח פה בהצעת החוק הזאת. האחד, לסתום את
הפה של חברי כנסת, לרוב מהאופוזיציה, שיבואו ויעתרו כנגד חקיקה שהיא לא
חוקתית. ושנית, לכבול את ידי בג"ץ. ויצא המרצע מן השק. אתה רוצה למנוע
מבג"ץ כל יכולת לבוא ולשנות חקיקה של הכנסת.

היו"ר יואב קיש:

למה? אם עותר ציבורי פונה, אם עמותה פונה - - -

רויטל סויד (המחנה הציוני):

עם כל הכבוד - -

היו"ר יואב קיש:

אל תגידי דברים לא נכונים.

רויטל סויד (המחנה הציוני):

בוא נזקק - -

היו"ר יואב קיש:

בוא נזקק. אל תגידי דברים לא נכונים.

רויטל סויד (המחנה הציוני):

- - ונאמר מהם הדברים - - -

מיכל בירן (המחנה הציוני):

אתה ממשיך להפריע לה, יואב, בזמן שאתה הפסקת כל אדם אחר שניסה להעיר הערה.

היו"ר יואב קיש:

היא באמת תקבל עוד חצי דקה על הזמן, אבל היא לא יכולה לטעון דברים שאני לא
אמרתי, ולבוא ולהגיד - - -

מיכל בירן (המחנה הציוני):

יואב, אתה עושה בדיוק מה שאחרים - - -

היו"ר יואב קיש:

לא, סליחה, אני לא אעבור - - -

רויטל סויד (המחנה הציוני):

אני מפרשת את מה שאתה אמרת - -

מיכל בירן (המחנה הציוני):

תן לה להשלים את דבריה, היא לא צריכה ממך עזרה.

רויטל סויד (המחנה הציוני):

- - כי אתה מנסה לעקוף את בג"ץ.

מיכל בירן (המחנה הציוני):

תפסיק להפריע לה.

היו"ר יואב קיש:

אני לא אעבור בשתיקה כשאת הדברים שלי לא מפרשים נכון, זה הכול.

עיסאווי פריג' (מרצ):

אז גם הח"כים לא יעברו בשתיקה.

רויטל סויד (המחנה הציוני):

סליחה. אסור לנו להגיע לבג"ץ, אסור לנו גם לפרש את דבריו. מותר לנו לחשוב?

היו"ר יואב קיש:

את יכולה לפרש את דברי - - -

רויטל סויד (המחנה הציוני):

יואב, מותר לנו לחשוב? מותר לנו לדבר?

מיכל בירן (המחנה הציוני):

תעיר אחר כך. תן לה לסיים את דבריה. אתה מנצל ניצול ציני את זה שאתה מנהל
את הדיון - - -

קריאות:

- - -

היו"ר יואב קיש:

את יכולה לפרש את דברי - -

רויטל סויד (המחנה הציוני):

תודה.

היו"ר יואב קיש:

- - אם אני רואה לנכון - - -

רויטל סויד (המחנה הציוני):

תודה שאתה מרשה לי לדבר.

היו"ר יואב קיש:

אם אני רואה לנכון - - -

רויטל סויד (המחנה הציוני):

תענה לי. אל תנצל את הכוח שלך כיושב-ראש הוועדה.

היו"ר יואב קיש:

אם אני רואה לנכון שהפרשנות שלך היא מוטעית - - -

רויטל סויד (המחנה הציוני):

- - -

מיכל בירן (המחנה הציוני):

אז תעיר לה אחר כך. תעיר לה אחר כך. אתה מנצל ניצול ציני את זה שאתה מנהל
דיון על חוק שלך, יואב.

היו"ר יואב קיש:

מיכל, את מדברת סנטימטר מהמיקרופון, מחרישה לכולם את האוזניים - -

מיכל בירן (המחנה הציוני):

זאת הדרך היחידה להשתלט על הדיון.

היו"ר יואב קיש:

- - אני רואה שזאת האסטרטגיה שלך. אני מבקש לא להפריע עכשיו לדיון. זכות
הדיבור של רויטל סויד.

רויטל סויד (המחנה הציוני):

תזכור את זה אולי אבל?

היו"ר יואב קיש:

אני אענה לך כשאת תתייחסי לדברים שלי בצורה שגויה לתפיסתי, ואני אגיב.

רויטל סויד (המחנה הציוני):

יואב, אני יכולה לומר כל מה שאני רוצה - -

היו"ר יואב קיש:

אין בעיה. וגם אני יכול - - -

רויטל סויד (המחנה הציוני):

- - ואחר כך תגיד שאני מדברת שטויות.

היו"ר יואב קיש:

וגם אני אגיד מה שאני רוצה בדיון הזה כי אני מנהל אותו, ואת תכבדי - - -

מיכל בירן (המחנה הציוני):

לא בזמן שהיא מדברת.

היו"ר יואב קיש:

פעם ראשונה אני קורא לך לסדר, ואת גם תהיי – יצאו פה.

מיכל בירן (המחנה הציוני):

מישהו יכול לקרוא לך לסדר?

היו"ר יואב קיש:

לא, אף אחד. לא, הסדר - - -

מיכל בירן (המחנה הציוני):

זאת השאלה. מישהו יכול לקרוא לך לסדר?

היו"ר יואב קיש:

מי שקובע את הסדר פה זה אני וחוקי הכנסת, ואני מבקש שתתנהלי בהתאם.

יואל חסון (המחנה הציוני):

אם לא נוכל לעתור לבג"ץ, לא נוכל עכשיו לעתור לבג"ץ על ההתנהלות - - -

היו"ר יואב קיש:

רויטל, את תמשיכי את דברייך. עברו ארבע דקות, אני נותן לך שתי דקות נוספות
ואני מבקש - - -

רויטל סויד (המחנה הציוני):

די, יואב, באמת.

היו"ר יואב קיש:

אם את מתייחסת לדברים שלי - -

רויטל סויד (המחנה הציוני):

אני אעיר הערות ביניים - - -

היו"ר יואב קיש:

- - אם את מתייחסת לדברים שלי, אני אגיב.

רויטל סויד (המחנה הציוני):

סליחה, תפסיק. אני יכולה להעיר - - -

היו"ר יואב קיש:

בבקשה. זכות הדיבור לרויטל.

רויטל סויד (המחנה הציוני):

סליחה. מה זה אם אני מתייחסת לדברים שלך. כל הצעת החוק הזו היא שלך, בוודאי
שאני מתייחסת לדברים שלך, אז באמת. תכבד את זה שלא מקבלים את דעתך, תכבד את
זה שאני משפטנית וחושבת שאתה טעית - -

היו"ר יואב קיש:

רויטל, יש - - -

רויטל סויד (המחנה הציוני):

- - בכל מה שפירשת את הדברים של השופט גרוניס, שבכלל לא דיבר על חקיקה,
דיבר על התנהלות נפסדת - -

היו"ר יואב קיש:

יש לי הצעה, רויטל.

רויטל סויד (המחנה הציוני):

- - של ח"כים. תפסיק, תן לי לדבר.

היו"ר יואב קיש:

הצעה מאוד פשוטה. הצעה מאוד פשוטה. את תדברי, אני לא אפריע, אבל בואי נראה
אם אחרי זה - -

מיכל בירן (המחנה הציוני):

הצעה מעולה.

היו"ר יואב קיש:

- - כשאני עונה לך, אתם גם לא מפריעים.

רויטל סויד (המחנה הציוני):

אני הפרעתי לך?

היו"ר יואב קיש:

אוווו - - -

רויטל סויד (המחנה הציוני):

אתה קראת לי פעם אחת?

היו"ר יואב קיש:

לא, כי לא רציתי לקרוא לך.

רויטל סויד (המחנה הציוני):

לא, כי אני גם לא מפריעה.

היו"ר יואב קיש:

אבל כולכם מתחילת הדיון לא מפסיקים.

רויטל סויד (המחנה הציוני):

אל תדבר על כולכם, תדבר עלי.

היו"ר יואב קיש:

כולכם, גם את.

מיקי רוזנטל (המחנה הציוני):

- - -

היו"ר יואב קיש:

מיקי לא. מיקי לא.

רויטל סויד (המחנה הציוני):

אל תדבר על כולכם, תדבר עלי.

היו"ר יואב קיש:

לא מפסיקים להפריע, והיחידה שמתנהלת פה כמו שצריך זו זהבה ומיקי. בבקשה.

מיכל בירן (המחנה הציוני):

מקבלים סמיילי בסוף על התעודה? איך זה עובד?

היו"ר יואב קיש:

פעם שנייה, מיכל. פעם שלישית, אני מוציא אותך.

קריאות:

- - -

רועי פולקמן (כולנו):

מה, אנחנו עיזים? אנחנו עיזים? מחכים בסבלנות.

היו"ר יואב קיש:

אתם מתנהגים בסדר.

אלעזר שטרן (יש עתיד):

משלבים ידיים.

יואל חסון (המחנה הציוני):

למה אתה פוגע - - -

היו"ר יואב קיש:

בבקשה, רויטל, יש לך עוד שתי דקות. בבקשה, אני לא אפריע לך יותר.

רויטל סויד (המחנה הציוני):

אז לסיים את המשפט הזה, השופט גרוניס כשכתב על דיון ציבורי, לא התכוון
לחקיקת חוק, אמר את זה מפורש, אמר את זה גם היועץ המשפטי של הכנסת שדיבר עם
השופט גרוניס, ואמר לו הוא נגד החוק הזה, הוא לא בעדו. יכול להיות שצריך
לעשות פה דיון בוועדת הכנסת על החלפת הדיון הציבורי בזה שאנחנו לא דנים
ציבורית. זה כל הסיפור. ואתה כתבת בדברי ההסבר שלך, נתלית באילנות גבוהים,
שאומרים לך במפורש – לא לזה התכוונו. תודה.

עכשיו לגבי ההמשך. מה יש לנו?

היו"ר יואב קיש:

חשבתי שסיימת.

רויטל סויד (המחנה הציוני):

תגיד לי, די. די.

היו"ר יואב קיש:

התודה היה באתי לדבר. בבקשה.

מיכל בירן (המחנה הציוני):

יואב, אתה מביך.

היו"ר יואב קיש:

פעם שלישית.

רויטל סויד (המחנה הציוני):

באמת, את עצמך.

היו"ר יואב קיש:

פעם שנייה וחצי.

מיכל בירן (המחנה הציוני):

הדיון הזה צריך להתנהל בוועדת חוקה.

היו"ר יואב קיש:

את רוצה להפסיק? לצאת? אני אוציא אותך.

יואל חסון (המחנה הציוני):

אמרת שנייה וחצי?

עיסאווי פריג' (מרצ):

שנייה וחצי - - -

היו"ר יואב קיש:

שנייה וחצי כי אני מעריך אותה.

מיכל בירן (המחנה הציוני):

התלבטות קשה, אני אחכה עוד קצת.

היו"ר יואב קיש:

בבקשה, רויטל, תסיימי.

עיסאווי פריג' (מרצ):

אתה רואה, כבוד היושב-ראש - - -

היו"ר יואב קיש:

אתה מפריע לרויטל עכשיו. בבקשה, רויטל.

רויטל סויד (המחנה הציוני):

היום שמענו על הפגיעה הגדולה בכבודה של הכנסת מפי השר לשעבר ניסים, וגם
לכאורה מיושב-ראש הוועדה. אתם יודעים מה הפגיעה הכי גדולה בכנסת? הפגיעה
הכי גדולה בכנסת זה שוכחים שהיא הריבון. הפגיעה הכי גדולה בכנסת זה שמנסים
למנוע מחברי כנסת לעתור נגד חקיקה אנטי-חוקתית. הפגיעה הכי גדולה בכנסת
באמת – ואני מצפה ממך כיושב-ראש הוועדה לנהל על זה דיון – היא כשמונעים
מחברי כנסת מהאופוזיציה להעלות חוקים מצוינים שלהם, ובוועדת שרים מפילים
להם אותם, ולוקחים רק חקיקה של חברי כנסת מהקואליציה. ואם לנו אין ברירה,
אנחנו צריכים לצרף חברי כנסת מהקואליציה, שיחקקו יחד אתנו כדי שחוקים
יעברו.

זו פגיעה בעבודת הכנסת, זו פגיעה בכבודה, כי אנחנו המחוקקים ולא מאפשרים
לנו את זה כי אנחנו מהאופוזיציה, וזה עוד ניצול לרעה של כוחכם. אז אל תדברו
אתי על פגיעה בכבודה של הכנסת. הפגיעה בכבודה של הכנסת היא ניסיון לסתום
לנו את הפה באמצעות אי-עתירה לבג"ץ כנגד חקיקה לא-חוקתית. מישהו לקח פעם
באיזשהו אופן רשימה של העתירות של חברי כנסת לכנסת לראות על מה עתרו?

היו"ר יואב קיש:

רויטל, נא לסיים.

רויטל סויד (המחנה הציוני):

פעם אחת היה באיזשהו אופן משהו שהיה קנטרני? פעם אחת היה משהו שלא התייחס
לגופו של עניין? אנחנו לא סומכים על בג"ץ שיעצור בפתח במידה ומשהו לא
ענייני? בוודאי שלא.

(חברת הכנסת מיכל רוזין חוזרת לאולם הוועדה.)

אתה מדבר על שימור כוחה בעצם של הקואליציה, לא על פגיעה בכבוד הכנסת. על
שימור כוחה של הקואליציה.

היו"ר יואב קיש:

תודה. נא לסיים בבקשה.

רויטל סויד (המחנה הציוני):

עכשיו, הפרדת רשויות, כי בין היתר נתלית באיזשהו אילן נוסף של הפרדת
רשויות. אתם יודעים מה זה הפרדת רשויות? הפרדת רשויות - -

היו"ר יואב קיש:

רויטל, נא לסיים.

רויטל סויד (המחנה הציוני):

- - זה דבר מאוד פשוט. הפרדת רשויות זה שהכנסת מחוקקת, ובית-המשפט מבקר את
החקיקה הזאת. הבג"ץ לעולם לא יחוקק חוק, תמיד יחזיר אותו לכנסת. זו הפרדת
הרשויות. היא לא נפגעת, היא לא תיפגע.

היו"ר יואב קיש:

תודה.

רויטל סויד (המחנה הציוני):

עכשיו, בואו ניקח - - -

היו"ר יואב קיש:

לא, אני מבקש לסיים. קיבלת כבר באמת מעל ומעבר. אני מבקש לסיים עכשיו. משפט
סיום.

רויטל סויד (המחנה הציוני):

דקה, ואני מסיימת.

היו"ר יואב קיש:

משפט סיום.

רויטל סויד (המחנה הציוני):

דקה, ואני מסיימת. אתה משתמש פה בכוחך, יואב, בוועדה הזו גם באופן לא תקין,
ואני אומר לך במה, גם אם היועץ המשפטי אפשר לך את זה בזה שהוא אמר. כי אתה
בא ואתה אומר, אני מגיש הצעת חוק פרטית שלי, אני רוצה שהיה תהיה בשם
הוועדה.

אתה מונע מאתנו לשמוע מה אומר היועץ המשפטי לממשלה על זה, אני לא שמעתי מה
אומר משרד - - -

עמי ברקוביץ:

לא נתנו לנו לדבר.

רויטל סויד (המחנה הציוני):

אני יודעת. ותמיד כשאתה אומר את המשפט הזה אנחנו יודעים שאתם בסוף נגד
החוק. תמיד. לא הייתה פעם אחת שאני שמעתי ממך בוועדת חוקה - -

עמי ברקוביץ:

אני לא קובע את סדר הדיון.

רויטל סויד (המחנה הציוני):

- - משפט כזה, לא נותנים לי לדבר, ולא שמענו בסוף בשקט - - -

מיכל בירן (המחנה הציוני):

זאת לא טענה נגדך.

רויטל סויד (המחנה הציוני):

לא, זאת לא טענה נגדך.

מיכל בירן (המחנה הציוני):

היא לא מאשימה אותך.

רויטל סויד (המחנה הציוני):

אני לא מאשימה אותך.

היו"ר יואב קיש:

רויטל, אני מבקש לסיים. את קיבלת מעל ומעבר. גם אני לא מפריע כי יש לי הרבה
דברים להגיד לך, אבל עכשיו תסיימי. משפט סיום. אי-אפשר לדבר חמש דקות בלי
הפסקה. בבקשה.

רויטל סויד (המחנה הציוני):

אני לא מדברת חמש דקות בלי הפסקה, ובין היתר בזכותך, אני רק רוצה להגיד
שאנחנו לא שמענו את עמדת משרד המשפטים לעניין הזה.

היו"ר יואב קיש:

נכון. נכון. עדיין לא שמענו.

רויטל סויד (המחנה הציוני):

ואתה מגיע לפה - -

היו"ר יואב קיש:

נכון.

יואל חסון (המחנה הציוני):

שמענו.

רויטל סויד (המחנה הציוני):

- - ואתה רוצה להציע הצעת חוק - -

היו"ר יואב קיש:

נכון.

רויטל סויד (המחנה הציוני):

- - בשם ועדת הכנסת.

היו"ר יואב קיש:

תודה רבה.

רויטל סויד (המחנה הציוני):

עכשיו, כשאנחנו יודעים - -

היו"ר יואב קיש:

רויטל, תסיימי.

רויטל סויד (המחנה הציוני):

- - שחלק מהקואליציה, רועי פולקמן כבר אמר והודיע שהם יהיו נגד החוק, תעשה
קודם כול הצבעה לראות אם אתה מצליח להעביר את זה בוועדת הכנסת, כי מה שאתה
עושה עכשיו, זה לא רק חוק עוקף בג"ץ, חוק עוקף נגד חברי כנסת, אלא גם חוק
עוקף הוועדה שלך.

היו"ר יואב קיש:

טוב. תודה רבה.

רויטל סויד (המחנה הציוני):

יכול להיות שאם תעשה פה הצבעה, לא יהיה לך רוב שזה יהיה בשם ועדת הכנסת.

היו"ר יואב קיש:

תודה רבה.

רויטל סויד (המחנה הציוני):

ואתה מנסה פה לחוקק בעצם חוק - -

היו"ר יואב קיש:

רויטל, אני מבקש לסיים.

רויטל סויד (המחנה הציוני):

- - שלא בטוח שבכלל יוכל להגיע בשם הוועדה.

היו"ר יואב קיש:

תודה רבה.

רויטל סויד (המחנה הציוני):

ואני רוצה לשמוע את עמדת משרד המשפטים האם הם בעד. השופט גרוניס נגד - -

היו"ר יואב קיש:

רויטל, סיימת לדבר. זכות הדיבור הסתיימה.

רויטל סויד (המחנה הציוני):

- - היועץ המשפטי נגד, מה אומר משרד המשפטים?

היו"ר יואב קיש:

זכות הדיבור שלך הסתיימה.

רויטל סויד (המחנה הציוני):

שמענו את משה ניסים באריכות - -

היו"ר יואב קיש:

אני אענה לך אם את תהיי בשקט.

רויטל סויד (המחנה הציוני):

- - מה אומר משרד המשפטים?

היו"ר יואב קיש:

רויטל.

רויטל סויד (המחנה הציוני):

אתם בעד?

עמי ברקוביץ:

לא.

היו"ר יואב קיש:

רויטל, אני אענה לך.

רויטל סויד (המחנה הציוני):

לא. משרד המשפטים נגד הצעת החוק הזאת.

היו"ר יואב קיש:

רויטל.

רויטל סויד (המחנה הציוני):

אתה לא חושב שאנחנו צריכים לשמוע את זה?

היו"ר יואב קיש:

את תשמעי אותם אם את תהיי בשקט. תודה. מאוד פשוט. אני רוצה להתייחס לדברים
שאת אמרת לי.

זהבה גלאון (מרצ):

למה אתה מתייחס לכל אחד? - - -

עיסאווי פריג' (מרצ):

בשביל מה? - - -

קריאות:

- - -

היו"ר יואב קיש:

אני אגיד לך למה, זהבה. אני אסביר לך.

עיסאווי פריג' (מרצ):

- - -

זהבה גלאון (מרצ):

אתה היושב-ראש, תן לכל אחד מחברי הכנסת - - -

עיסאווי פריג' (מרצ):

תתייחס בסוף.

היו"ר יואב קיש:

בסדר גמור. אני אעשה כך אבל - - -

יואל חסון (המחנה הציוני):

אתה מקיים פה מונולוגים - - -

קריאות:

- - -

רויטל סויד (המחנה הציוני):

משרד המשפטים נגד הצעת החוק.

היו"ר יואב קיש:

אתם רוצים דקה כולם לצעוק? זהבה, לפני שנייה רויטל התלוננה שאני מפריע לה
באמצע. היא התייחסה לדברים שאני אמרתי - - -

זהבה גלאון (מרצ):

לא משנה, תרשום את הנקודות - - -

היו"ר יואב קיש:

אז רשמתי, אני עונה לה עכשיו, זה הכול.

זהבה גלאון (מרצ):

אתה עונה לכל אחד מחברי הכנסת - - -

היו"ר יואב קיש:

אם לא יתייחסו לדברים שלי – היא אמרה על הדברים שלי ספציפית - - -

זהבה גלאון (מרצ):

כי זו הצעה שלך.

אלעזר שטרן (יש עתיד):

יואב, כולם התייחסו לדברים שלך אבל אתה לא יכול לקחת - - -

קריאות:

- - -

היו"ר יואב קיש:

לא יכול להיות מצב, אני אתן לך דוגמה.

עיסאווי פריג' (מרצ):

תתייחס בסוף, מה הבעיה?

זהבה גלאון (מרצ):

אני אומרת לך את זה ברמת ניהול ישיבה.

היו"ר יואב קיש:

בסבבה, אין לי שום בעיה. אני מנהל את הישיבה בדיוק כמו שאני רוצה - -

זהבה גלאון (מרצ):

ההצעה היא שלך וכל חברי הכנסת - - -

היו"ר יואב קיש:

- - הכול בסדר.

מיכל בירן (המחנה הציוני):

זאת הבעיה, יואב. זאת הבעיה.

היו"ר יואב קיש:

הכול בסדר. אני אסביר לך, זהבה. אם אומרת חברת הכנסת סוֵיד - - -

רויטל סויד (המחנה הציוני):

סוִיד.

היו"ר יואב קיש:

חברת הכנסת סוִיד אומרת שאני לא אחמוק מהמסר של גרוניס – אמרתי את זה בצורה
הכי ברורה ששוחחתי אתו וזה דבריי להבנתי, פרשנות שלי, שהוא מתנגד לכך שזה
צריך להיות בחקיקה אבל הוא בפירוש הצביע על הבעייתיות של התופעה. וזה המסר,
ואם אני בוחר בעניין הזה לא להסכים אתו, זו זכותי המלאה, ולא להגיד שאני
בכל מקרה - - -

רויטל סויד (המחנה הציוני):

אבל כשדברי ההסבר שלך מתבססים עליו, אז - - -

היו"ר יואב קיש:

לא, אני לא מתבסס.

רויטל סויד (המחנה הציוני):

בטח, חד-משמעית, כתוב בדברי ההסבר.

היו"ר יואב קיש:

דברי ההסבר שלי על התופעה מתבססים עליו. אני מעביר את זכות הדיבור - - -

עיסאווי פריג' (מרצ):

יואב, יש לי הצעה לסדר. אולי תעביר את הניהול של הישיבה לח"כ אחר כדי
שיתאפשר לך לקחת דיון - - -

היו"ר יואב קיש:

עיסאווי, אני מרגיש מאוד טוב עם ניהול הישיבה. אני מבין שאתה מתוסכל מניהול
הישיבה, אבל ככה זה יתנהל פה. חבר הכנסת ישראל אייכלר, בבקשה.

ישראל אייכלר (יהדות התורה):

אני רוצה לייצג את המיעוטים, את המיעוט שהוא רואה סכנה גדולה בהעברת הדיון
הציבורי מהפרלמנט אל גופים בלתי נבחרים על-ידי הציבור, ואני חושב שהיועץ
המשפטי היטיב מאוד לבטא כשהוא ייצג את שני הצדדים. את הצד שאני תומך בו
הצגת היטב, כך שאני לא רוצה לחזור על הדברים שאתה אמרת.

אבל אני רוצה לדבר לא על הצד המשפטי אלא על הצד החברתי-הציבורי. אנחנו,
מדינת ישראל היא הדמוקרטיה היחידה במזרח התיכון, הווי אומר ישנן אפשרויות
של משטרי דיכוי, ואנחנו בסכנה שהמדינה הזאת תהפוך למשטר דיכוי בדיוק כמו
המדינות השכנות. המעוז היחיד שנותר לדמוקרטיה הישראלית זה הפרלמנט, שמייצג
את כלל הציבור לפי הרכב דמוקרטי ודמוגרפי של אזרחי הארץ, יושבי הארץ הזאת –
ערבים, יהודים, חרדים, חילונים וכולם.

כך שמי שמעביר את מוקדי הכוח מהפרלמנט והעיריות לידי מערכות המשפט והפקידות
השלטונית שאיננה נבחרת על-ידי הציבור, יוצר כאן דיקטטורה שאנחנו מרגישים
אותה יום-יום. ישנם מיליוני אזרחים שמרגישים תחת משטר דיכוי. מקום הביטוי
היחיד שלהם זה במקומות שבהם הם נבחרים ובוחרים.

ולכן, למרות שאני מבין את הבעיה – גם אני הרי אופוזיציונר – אני מבין את
הבעיה שהאופוזיציה מרגישה לפעמים שהרוב הדורסני שולל את זכויות המיעוט, לכן
יש לנו את הפרלמנט - - -

יואל חסון (המחנה הציוני):

בקדנציה הקודמת הרגשת את זה גם.

ישראל אייכלר (יהדות התורה):

אני גם היום מרגיש את זה.

יואל חסון (המחנה הציוני):

היום אתם לא מרגישים את זה.

ישראל אייכלר (יהדות התורה):

ולכן, אנחנו צריכים לחזק את הפרלמנט ולכן אנחנו צריכים להעביר את ההכרעות
כאן ולהילחם כאן ולא לתת לאנשים שלא נבחרו על-ידי הציבור, יהיו מכובדים
כאשר יהיו, כשם שאתם לא תסכימו שרבנים יקבעו את כללי ההתנהגות של האזרחים.

אלעזר שטרן (יש עתיד):

אבל הם קובעים.

מיכל רוזין (מרצ):

קובעים.

ישראל אייכלר (יהדות התורה):

קובעים, הלוואי והם קובעים. כך אנחנו לא נסכים - - -

רויטל סויד (המחנה הציוני):

- - - הוועדה למינוי דיינים - - --

קריאות:

- - -

מיקי רוזנטל (המחנה הציוני):

- - - לחברי כנסת, כל אחד במועצת גדולי התורה כי מועצת גדולי התורה לא
נבחרה על-ידי הציבור.

ישראל אייכלר (יהדות התורה):

לא נסכים ששופטים ינהלו - - -

מיקי רוזנטל (המחנה הציוני):

זה ההיגיון שלך.

ישראל אייכלר (יהדות התורה):

לא נסכים ששופטים ינהלו את המדינה.

מיקי רוזנטל (המחנה הציוני):

זה ההיגיון שאתה מציג פה.

ישראל אייכלר (יהדות התורה):

זכותו של כל חבר כנסת לדעתי בענייניו הפרטיים לפנות לבית-המשפט חייבת
להיות - -

מיקי רוזנטל (המחנה הציוני):

אתה לא פונה - - -

ישראל אייכלר (יהדות התורה):

- - אבל בית-המשפט איננו מקום לדיונים ציבוריים, נקודה. אף אחד לא מינה את
השופטים לעסוק בענייני ציבור - -

מיכל רוזין (מרצ):

ודאי שכן.

ישראל אייכלר (יהדות התורה):

- - אף אחד לא בחר בהם לזה - -

מיכל רוזין (מרצ):

ודאי שכן.

ישראל אייכלר (יהדות התורה):

- - הם נבחרים על-ידי ועדות למינוי שופטים, כמו ועדות למינוי דיינים, שהן
ועדות מאוד-מאוד מצומצמות ופוליטיות.

עיסאווי פריג' (מרצ):

אז אתה לא צריך את בג"ץ.

מיכל רוזין (מרצ):

לא עוסקים בענייני ציבור?

ישראל אייכלר (יהדות התורה):

לא רוצים שבג"ץ יתערב בנושאים ציבוריים - - -

היו"ר יואב קיש:

מי שנפגע, שילך לבג"ץ.

קריאות:

- - -

עיסאווי פריג' (מרצ):

אתה לא רוצה את בג"ץ.

ישראל אייכלר (יהדות התורה):

זו דיקטטורה. לא רוצה את בג"ץ שיקבע ענייני ציבור.

עיסאווי פריג' (מרצ):

יצא המרצע מהשק, אתה לא רוצה את בג"ץ.

ישראל אייכלר (יהדות התורה):

אני מצפה ממך - -

היו"ר יואב קיש:

עיסאווי, תן לו להגיד את דעתו.

ישראל אייכלר (יהדות התורה):

- - כמי שמייצג מיעוט, שיבין שהיום הבג"ץ לצדכם - -

מיכל רוזין (מרצ):

איזה לצדכם - - -

ישראל אייכלר (יהדות התורה):

- - מחר יכול לבוא בג"ץ נגדכם, ולכן אתם צריכים לחזק את הפרלמנט שאתם
מיוצגים בו.

עיסאווי פריג' (מרצ):

אתה עברת את התקופה הזאת.

ישראל אייכלר (יהדות התורה):

ולכן, אני בא ואומר עוד נקודה אחת, אדוני היושב-ראש. אנשים, אזרחים מרגישים
היום תחת עול הביורוקרטיה השלטונית של פקידי שלטון שהפכו לדיקטטורים בכל
רובד הניהול של המדינה, והמקום היחיד שיש לאזרח לבוא ולבטא את דעתו על
הפקידות השלטונית זה הכנסת. צריך לחזק את הכנסת, ואני מסכים עם האופוזיציה
לגבי ועדת שרים לענייני חקיקה.

עיסאווי פריג' (מרצ):

שלא נהיה סוריה.

ישראל אייכלר (יהדות התורה):

יושבים ועדת שרים לענייני חקיקה, שרים מתעצלים לבוא, יושבים פקידים ובהינף
ככה הם אומרים ככה, ומבטלים חוקים של חברי כנסת.

אלעזר שטרן (יש עתיד):

אבל הם לא - - -

ישראל אייכלר (יהדות התורה):

זה דבר שאני מסכים אתכם שצריך לבטל את המושג הזה וגם עם דוד ביטן, שצריך
לבטל את העניין - -

עיסאווי פריג' (מרצ):

נבטל את בג"ץ - - -

ישראל אייכלר (יהדות התורה):

- - שוועדת שרים יכולים לפסול את זכותם של חברי כנסת. אני מבקש לחזק. מי
שהולך לבג"ץ נגד הכנסת, פוגע בדמוקרטיה ובכלל אזרחי המדינה וביכולת לחיות
בשלום בין קטבים כמו שחיים פה בארץ. אנחנו לא רוצים שגידי אורשר ויאיר
גרבוז, שמיוצגים היטב בבתי-המשפט, יקבעו לכלל אזרחי הארץ את ההתנהלות שלהם.

יואל חסון (המחנה הציוני):

מאיפה הבאת אותם - - -

ישראל אייכלר (יהדות התורה):

תודה, אדוני היושב-ראש.

היו"ר יואב קיש:

תודה.

עיסאווי פריג' (מרצ):

אתה אומר את האמת לפחות, חבר הכנסת אייכלר.

ישראל אייכלר (יהדות התורה):

כן.

עיסאווי פריג' (מרצ):

הקואליציה אומרת - - -

ישראל אייכלר (יהדות התורה):

לא הקואליציה - - -

יואל חסון (המחנה הציוני):

לפני שאתה מדבר על אורשר, תטפלו בגזענות אצלכם.

קריאות:

- - -

ישראל אייכלר (יהדות התורה):

אמרתי את זה כשהייתי באופוזיציה. אל תדבר על גזענות. תבדוק במל"ג כמה
ספרדים כמוך ישנם במל"ג באקדמיה ובתקשורת. אתה אל תדבר אתי על גזענות - -

אלעזר שטרן (יש עתיד):

כמה ספרדים יש בבית-ספר של הילדים שלך, על מה אתה מדבר.

ישראל אייכלר (יהדות התורה):

- - אתה יודע בדיוק. אתה יודע בדיוק, אתה מרגיש את הגזענות אצלך במפלגה.

קריאות:

- - -

היו"ר יואב קיש:

אני מבקש לעצור את - - -

יואל חסון (המחנה הציוני):

- - - כמה ספרדים יש בבית-ספר שלך, של הילדים שלך? כמה ספרדים? תגיד לי
כמה.

היו"ר יואב קיש:

אני מבקש לעצור את הדיון המעניין הזה.

קריאות:

- - -

היו"ר יואב קיש:

חבר הכנסת חסון.

ישראל אייכלר (יהדות התורה):

אל תגיד על גזענות, אתה יודע.

יואל חסון (המחנה הציוני):

אל תחנך אותנו - - -

ישראל אייכלר (יהדות התורה):

אתה לא תחנך אותנו כי אתה לא מחונך פשוט.

היו"ר יואב קיש:

חבר הכנסת חסון, חבר הכנסת אייכלר, אני מבקש משניכם להפסיק. תודה רבה. לפני
שנעבור לדובר הבא ברשימת חברי הכנסת אני רוצה לשמוע את משרד המשפטים. משרד
המשפטים, בבקשה.

ישראל אייכלר (יהדות התורה):

גם משרד המשפטים הוא חלק מהדיקטטורה השלטונית.

קריאות:

אווו - - -

ישראל אייכלר (יהדות התורה):

אני אומר את זה בשם מיליוני אזרחים, ואתם לא - - -

היו"ר יואב קיש:

סליחה.

יואל חסון (המחנה הציוני):

ספרדים או אשכנזים?

ישראל אייכלר (יהדות התורה):

שניהם.

רויטל סויד (המחנה הציוני):

אפשר לנעול את הישיבה. משרד המשפטים זה הדיקטטורה - - -

היו"ר יואב קיש:

בואו נשמע את משרד המשפטים.

ישראל אייכלר (יהדות התורה):

חלק מהדיקטטורה, כן.

זהבה גלאון (מרצ):

יואב, אתה לא יכול לעבור - - -

היו"ר יואב קיש:

זהבה, מספיק. אנחנו רוצים לשמוע.

זהבה גלאון (מרצ):

אתה לא יכול להבליג על הדברים של אייכלר - - -

היו"ר יואב קיש:

ולהבליג על הדברים שלך?

זהבה גלאון (מרצ):

משרד המשפטים עלי שיגיד מה שהוא רוצה - - -

ישראל אייכלר (יהדות התורה):

- - - שתרצי ושלא תרצי.

עיסאווי פריג' (מרצ):

הוא חבר בקואליציה - - -

זהבה גלאון (מרצ):

הוא יכול להגיד עלי מה שהוא רוצה - -

ישראל אייכלר (יהדות התורה):

אני אדבר מה שאני רוצה ואף אחד לא יסתום לך את הפה הגדול שלך, ואת לא תסתמי
לנו את הפה.

קריאות:

- - -

מיכל רוזין (מרצ):

מה זה הפה הגדול שלך? ועל זה אתה לא קורא לו לסדר?

היו"ר יואב קיש:

לא, זה לא מכובד.

קריאות:

- - -

היו"ר יואב קיש:

רק רגע. מה שיהיה פה עכשיו זה מאוד פשוט. יהיה פה שקט. הבא שמדבר יוצא
החוצה. משרד המשפטים, בבקשה.

עמי ברקוביץ:

בפתח הדברים אני רוצה לומר שהדברים לא הובאו בפני ועדת השרים לחקיקה, ולכן
אני אומר את הדברים - - -

היו"ר יואב קיש:

ברור. אני רק רוצה לתשובתה של חברת הכנסת סויד.

רויטל סויד (המחנה הציוני):

סוִיד.

היו"ר יואב קיש:

סוִיד. בסוף אני אדע.

רויטל סויד (המחנה הציוני):

דבר אחד עוד יצא מהדיון הזה.

היו"ר יואב קיש:

שבכוונה הגשנו את ההצעה הזו מוקדם בשביל שכל הנוגעים בדבר יוכלו לקבל אותה,
לקרוא, להיערך, וחוות דעת וכל העניין הזה. בבקשה, משרד המשפטים.

עיסאווי פריג' (מרצ):

אז היית מגיש אותה בטרומית. מה אתה נלחץ?

היו"ר יואב קיש:

זה כבר דיברנו. בבקשה.

עיסאווי פריג' (מרצ):

בפרטית היית יכול להגיש אותה. מה, אתה מכופף את הוועדה?

היו"ר יואב קיש:

אני לא מכופף אף ועדה. ההחלטה הזאת תקודם רק במסגרת הוועדה.

קריאות:

- - -

מיכל בירן (המחנה הציוני):

אז שהוועדה תצביע, כמו שהציעה רויטל.

היו"ר יואב קיש:

ועכשיו אנחנו שומעים במסגרת הדיון את משרד המשפטים. אתה לא רוצה לשמוע את
משרד המשפטים?

עיסאווי פריג' (מרצ):

לא ענית לי.

היו"ר יואב קיש:

אתה לא רוצה לשמוע את משרד המשפטים?

מיכל בירן (המחנה הציוני):

רוצים. רוצים.

היו"ר יואב קיש:

בבקשה. תודה.

עמי ברקוביץ:

גם אנחנו לא סבורים שניתן לומר שהצעת החוק היא בלתי חוקתית, מאותם טעמים
שנאמרו כאן על-ידי היועץ המשפטי לכנסת. יחד עם זאת וגם אם הלכה למעשה ההצעה
לא תחולל שינוי בהיבט של הגשת עתירות בעלות אופי כללי לבית-המשפט בנגזרת של
הכנסת, בחקיקה של הכנסת, אנחנו רואים קושי ולכן סבורים גם שאין מקום
להתייחסות המיוחדת והשונה, כפי שמוצע ביחס לחברי כנסת ומפלגות שמיוצגות
בכנסת ולהם בלבד.

לגישתנו, קיים קושי שבשונה מכל אדם, דווקא מחברי כנסת וממפלגות תימנע
האפשרות לתקוף במסגרת עתירה ציבורית כללית החלטות וחיקוקים שאישרה הכנסת.
מעבר לטעם העקרוני כללי של חשש ממדרון חלקלק, אנחנו סומכים את הגישה הזו על
מעמדו של חבר הכנסת כשליח ציבור במובן הרחב של התפקיד שלו שלא מוגדר,
ולדעתנו המעמד והתפקיד האלה מצדיקים כי בראש ובראשונה יהיו לחברי הכנסת
שיוכלו להיות זכאים לפנות לבית-המשפט ולהביא בפניו את עניינו של הציבור,
ולמצער, שדווקא מהם לא תישלל הזכות הזאת. ובהקשר של מרחב הפעולה של חברי
הכנסת, לא למותר גם להזכיר בהקשר הזה את חוק החסינות, שמאפשר לחברי הכנסת
מרחב פעולה רחב.

מעבר לזה, אנחנו מתקשים ולא מובנת לנו הגישה שמאפשרת לסמוך את המניעות הזאת
מלתקוף החלטה בכך שמדובר בהשתתפות של חברי הכנסת בהליך הפרלמנטרי. זאת
מאחר - גם כאן מדובר בדברים שכבר נאמרו - שהלכה למעשה הפנייה מצד חבר
הכנסת, כמו כל אחד אחר, לבית-המשפט, נסמכת על טענה של חריגה מכללי המשחק
והמסגרת הנורמטיבית שחולשת על פעולתו של חבר הכנסת.

אנחנו נזכיר בהקשר הזה שהרשות המחוקקת, היא גם פועלת כנאמן של הציבור
ומחויבת בהקפדה על קיומם של החוקים, חוקי-היסוד והחוקים, הגנה על זכויות
אדם והבטחת שלטון החוק במובנו הרחב, ולכן אם חבר כנסת סבור שבפועלה של
הכנסת כרשות מחוקקת היא בעצם חרגה מגדרי הנורמה, אנחנו לא רואים שום סיבה
לכפות עליו לקבל הכרעה שלשיטתו עומדת בניגוד לכללי המשחק החולשים ולמנוע
דווקא ממנו, בניגוד לכל אחד אחר, להעמיד את האפשרות לתקוף ולהעמיד לביקורת
של בית-המשפט החלטה פגומה שכזו.

בהקשר הזה חשוב גם להזכיר כי הטיעון באשר להשתתפות והיכולת להשפיע בהליך
הפרלמנטרי כחסם שתומך בהצעת החוק, זה מוקשה במיוחד ביחס לחברי כנסת
מהאופוזיציה, וזאת בשים לב לכוח ההשפעה המצומצם ממילא בדגש של הצבעה, על
חברי האופוזיציה, וכמובן במיוחד לחברי כנסת המייצגים במסגרת האופוזיציה
קבוצות מיעוט.

לכן, מהטעם המצטבר של הדברים שאמרתי, אנחנו סבורים שאין מקום להצעת החוק
כיוון שהיא מעוררת את הקשיים שמניתי.

היו"ר יואב קיש:

תודה רבה.

עיסאווי פריג' (מרצ):

דעתכם, בוועדת השרים גם תגידו אותה?

עמי ברקוביץ:

בוודאי.

קריאות:

- - -

היו"ר יואב קיש:

אנחנו הזמנו לפה גם את פרופסור אברהם דיסקין. תציג את עצמך בבקשה.

אלעזר שטרן (יש עתיד):

יואב, באמת - - -

רועי פולקמן (כולנו):

- - -

היו"ר יואב קיש:

אתה אחריו, רועי.

רועי פולקמן (כולנו):

יש לנו דיון על החוק - - -

היו"ר יואב קיש:

אני הזמנתי אותו, הוא מחכה. הוא ידבר קצר בבקשה, ואחרי זה רועי.

פרופ' אברהם דיסקין:

אני אדבר בקצרה.

היו"ר יואב קיש:

תציג את הרקע, שאנשים יכירו.

פרופ' אברהם דיסקין:

קוראים לי אברהם דיסקין, אני איש מדע המדינה במוסדות שונים, במקור
מהאוניברסיטה העברית בירושלים וכיום אני במקומות אחרים.

מיכל בירן (המחנה הציוני):

אילו מקומות?

פרופ' אברהם דיסקין:

במקומות אחרים, בכירים.

מיכל בירן (המחנה הציוני):

אני אשמח רק אם תגיד.

פרופ' אברהם דיסקין:

אני אגיד דבר כזה. צריך להבחין בין העניין של הנורמה לבין העניין של עיגון
של הנורמה בחקיקה. אלה שני דברים שונים. ואם שמעתי נכון את חברת הכנסת
רויטל סויד קודם, לגבי הנורמה היא אמרה – קטע של דבריה אמרה, יש פה התנהגות
נפסדת של חברי כנסת. ואני חושב שההתנהגות הנפסדת הזאת של חברי הכנסת פוגעת
לא בכנסת אלא בבית-המשפט.

כפי שכולנו יודעים, בית-משפט בישראל בעצם נטל לעצמו סמכויות מרחיקות לכת גם
מול הרשות המבצעת וגם מול הרשות המחוקקת, גם בענייני זכות העמידה וגם
בענייני Judicial Review, ביקורת שיפוטית.

עיסאווי פריג' (מרצ):

איך קבעת את זה?

פרופ' אברהם דיסקין:

רק במילה אני אגיד. זה התחיל בעצם בבג"ץ רסלר ב-1986 בתחום האחד, ועוגן
בצורה מאוד משמעותית בבג"ץ המזרחי בסוף 1995.

מעמד של בית-המשפט היום, כפי שקיים במדינת ישראל, מול שתי הרשויות ובשני
הנושאים האלה – זכות העמידה והביקורת השיפוטית – הוא מעמד שאין לו אח ורע
בשום מדינה בעולם. בשום מדינה בעולם.

אם רק אני אתן דוגמה אחת - עניין הביקורת השיפוטית צמח מפסק דין מאוד-מאוד
מפורסם, מרבורי נגד מדיסון 1803 בארצות-הברית. פסק הדין השני שהשתמש בעניין
של Judicial Review בארצות-הברית היה מ-1857, בעצם התיר להסגיר עבדים
שהשתחררו, ואני מזכיר שהחוקה התקבלה ב-1789. זאת אומרת במשך תקופה של 80
שנה או משהו מהסוג הזה, בעצם בית-המשפט האמריקני השתמש פעמיים בזכות הזאת.

במדינת ישראל, אם נדבר רק על הנושא הזה של הביקורת השיפוטית, לפי החשבון
שלי בערך 15 פעמים בעצם נפסל חוק או חלק מחוק. זה דבר שאין לו אח ורע בשום
מקום בעולם.

רויטל סויד (המחנה הציוני):

על פני כמה שנים?

מיכל רוזין (מרצ):

גם לא בגרמניה?

מיקי רוזנטל (המחנה הציוני):

לא, לא, זה לא ממש מדויק מה שאתה אומר.

היו"ר יואב קיש:

בואו נתמקד - - -

מיכל רוזין (מרצ):

גם לא בגרמניה?

פרופ' אברהם דיסקין:

גם לא בגרמניה.

רויטל סויד (המחנה הציוני):

על פני כמה שנים?

מיכל רוזין (מרצ):

אני ממש לא מכירה את העובדה.

קריאות:

- - -

היו"ר יואב קיש:

אני רוצה להתמקד על החוק.

מיקי רוזנטל (המחנה הציוני):

לא, אבל זו קביעה היסטורית לא מדויקת בעליל.

היו"ר יואב קיש:

בסדר, אני מבקש להתמקד על החוק. בבקשה.

פרופ' אברהם דיסקין:

גם לא בגרמניה, אם אני אענה למיכל, ידידתי הטובה. המצב הזה בעצם פגע בראש
ובראשונה בבית-המשפט, הוא לא פגע בכל מקרה לגופו של עניין. יכול להיות
שההחלטה הייתה צריכה להיות כזאת, יכול להיות שהייתה צריכה להיות אחרת, יכול
להיות שבית-המשפט תמיד צדק, אבל היא פגעה בבית-המשפט. קודם הזכירו פה את
העניינים של סקרי דעת קהל על מעמד בית-המשפט.

היו"ר יואב קיש:

מעמד הכנסת.

פרופ' אברהם דיסקין:

בית-המשפט בעצם נגרר לתוך הוויכוח הפוליטי, ולאורך שנים אנחנו רואים כרסום
במעמד של בית-המשפט.

אני רואה באמירה של השופט גרוניס בקשת קריאה לעזרה כי יש פה מבול בעצם
בעניין הזה, שהוא בלתי פוסק, ובעצם מדובר בוויכוחים פוליטיים, שכאשר אחד
הצדדים, העותר הוא חבר כנסת, נניח חבר כנסת של האופוזיציה, אז מה שלא יחליט
בית-המשפט מבחינה ציבורית לכל הפחות, הדבר הזה ייתפס או כזה שבית-המשפט הלך
עם חבר הכנסת מהאופוזיציה ועם האופוזיציה, או שהוא הלך עם הממשלה ואז יש לו
עמדה פוליטית בעצם. אני חושב שבוודאי זה לא תפקידו - -

אלעזר שטרן (יש עתיד):

- - - אזרחים לא הגישו - - -

פרופ' אברהם דיסקין:

- - של בית-המשפט. אני רוצה להגיד - - -

יואל חסון (המחנה הציוני):

שיישבו במגדל השן ויהיו מנותקים.

קריאות:

- - -

היו"ר יואב קיש:

השאלה רק הייתה אם אזרח מגיש, האם אין בזה פגיעה.

פרופ' אברהם דיסקין:

אני רוצה להגיד שיש פה לפי דעתי באמת התנהגות נפסדת של חברי הכנסת, שפוגעת
גם בכנסת וגם בבית-המשפט.

רויטל סויד (המחנה הציוני):

אני לא אמרתי שההתנהגות נפסדת, רק כדי שנדייק.

היו"ר יואב קיש:

אף אחד לא אמר. הוא לא אמר שאת אמרת.

פרופ' אברהם דיסקין:

זה היה הביטוי.

רויטל סויד (המחנה הציוני):

אמרתי שגם אם הוא הצביע על התנהגות נפסדת, על זה צריך לערוך את הדיון. לא
אמרתי שלדעתי ההתנהגות נפסדת.

היו"ר יואב קיש:

אוקיי. קיבלנו את התיקון.

רויטל סויד (המחנה הציוני):

זה לא תיקון.

היו"ר יואב קיש:

את התיקון למה שאמרת.

רויטל סויד (המחנה הציוני):

זה לא תיקון לי. זה הוא שמצטט לא נכון.

היו"ר יואב קיש:

בסדר.

פרופ' אברהם דיסקין:

בואו נגיד, בתוקף התקדימים, מאז 86' ו-95', יש מצב שנוצר. אני אגיד דבר
קיצוני עכשיו, שבוודאי יקומם שום את חברותי לשמאלי. אני חושב שבית-המשפט
נגרר לסוג התנהלות שיש בו בעצם איזשהו בסיס אנטי דמוקרטי. אנטי דמוקרטי. גם
חוקי הפרשנות – כולנו מכירים את פקודת הפרשנות הוותיקה, וכולנו מכירים את
הספר של אהרון ברק, ואיך מפרשים היום חוקים בניגוד להליכים שבמקרה הייתי עד
אליהם בוועדות הכנסת - - -

רויטל סויד (המחנה הציוני):

זכות העתירה לבג"ץ היא אנטי דמוקרטית?

פרופ' אברהם דיסקין:

השאלה היא איך אתה עוצר את הדבר הזה, איך עוצרים את הדבר הזה. הרצוי בעיני
היה שלכל הפחות במגזר הצר הזה תהיה הבנה והסכמה של חברי הכנסת מכל הצדדים
שלא ראוי שהם יפגעו בבית-המשפט בעצם על-ידי עתירות שלהם, כי זה הדבר שבאמת
נעשה. הפגיעה היא בבית-המשפט, במעמדו וכאילו בפוליטיזציה שלו, דבר
שבית-המשפט לא מעוניין בו לפי דעתי וזה בעצם מה שגרוניס מביע.

אגב, חברי הכנסת, כל אחד יודע את זה, יכולים להגיש עתירות by proxy. יש
אנשים, אפילו לגבי עניין זכות העמידה, כל המעמד של העותר הציבורי הוא מעמד
די מפוקפק, ואנחנו יודעים שיש דמוקרטיות מפוארות שהוא לא קיים בהן. אפשר
להגיש גם עתירות בנושאים ציבוריים by proxy, אז אומנם אתה לא מקבל את
הכותרת בעיתונות, אתה לא מקבל את הצילומים בטלוויזיה אבל אתה לא מנוע
מלעשות את זה.

עכשיו אני אגיד לגבי העניין של חקיקה.

היו"ר יואב קיש:

ורק לסיים בבקשה, שתי דקות.

פרופ' אברהם דיסקין:

לו הייתי חושב שבאופן ג'נטלמני, חברי הכנסת מסוגלים לשנות את ההתנהגות שלהם
בנושא הספציפי הזה של הגשת עתירות, בוודאי שאני חושב שזאת הדרך המועדפת וזה
מה שהיה צריך לעשות. הערכה שלי, שאין סיכוי להסכם כזה, גם לא בתוך ועדת
הכנסת, ואפילו אם יהיה הסכם כזה, אני חושב שהוא לא ימומש כי תמיד יהיו
Mavericks שיגידו: בסדר, יש הסכם, אני נגד ההסכם, נראה מה שבית-המשפט יגיד.

ולכן אני חושב שבכל העניינים שהעליתי, גם בעניין של סמכויות בית-המשפט
באופן כללי, שזה לא נושא הדיון שלנו, וגם בנושא הספציפי שמונח לפנינו, אין
בעצם מנוס מחקיקה. זה דבר שאני לא רוצה אותו, אבל אני לא רואה איך עוצרים
את התהליך באופן אחר. ובזה סיימתי.

היו"ר יואב קיש:

תודה רבה.

יואל חסון (המחנה הציוני):

הנה, בינתיים בג"ץ הוציא צו ביניים על שכר הבכירים. בינתיים.

עיסאווי פריג' (מרצ):

המסקנה שאתה - - - של בית-המשפט. זאת המסקנה.

זהבה גלאון (מרצ):

אבל זה לא עתירה של ח"כים, זו עתירה של עותרים ציבוריים.

יואל חסון (המחנה הציוני):

אני יודע אבל בלי קשר.

היו"ר יואב קיש:

בלי קשר, אוקיי. אם זה בלי קשר אז בסדר.

עיסאווי פריג' (מרצ):

אבל כבוד היושב-ראש, שמענו את היועץ המשפטי ומשרד המשפטים והיה צריך גם
עמדה שתתאים ליושב-ראש - - -

היועץ המשפטי לכנסת איל ינון:

הוא הוציא צו ביניים בנגזרת מאוד מצומצמת.

היו"ר יואב קיש:

אני עכשיו עובר להמשך הקריאה. חבר הכנסת פולקמן איננו נוכח אז אני מוריד
אותו.

עיסאווי פריג' (מרצ):

זאת המסקנה.

היו"ר יואב קיש:

חבר הכנסת יואל חסון, זכות הדיבור לך. סליחה - -

עיסאווי פריג' (מרצ):

- - -

היו"ר יואב קיש:

- - אתה מפריע ליואל חסון. פריג'.

מיקי רוזנטל (המחנה הציוני):

נרשמתי קודם.

היו"ר יואב קיש:

היית ראשון. לא היית כשהקראתי בשמך.

מיקי רוזנטל (המחנה הציוני):

אז מה, אז - - -

היו"ר יואב קיש:

אז התור נשמר? זה קופת חולים? מה אני אעשה. מי שפה, אני קורא. הנה, פולקמן
לא היה – מחקתי. מיכל לא הייתה – מחקתי.

מיכל רוזין (מרצ):

לא. לא הייתי כי אתה הוצאת אותי, לא כי לא הייתי.

היו"ר יואב קיש:

יואל חסון, זכות הדיבור שלך.

יואל חסון (המחנה הציוני):

תודה רבה, אדוני היושב-ראש. באמת הסיבה העיקרית שאני - - -

זהבה גלאון (מרצ):

שנייה, יואל. איך הסדר? שיגיד את הסדר.

יואל חסון (המחנה הציוני):

יואב, תגיד את הסדר – שיידעו, אנשים לא רגועים.

היו"ר יואב קיש:

יואל חסון, אלעזר שטרן, זהבה גלאון, אמיר אוחנה. קארין אלהרר נמחקה.

אמיר אוחנה (הליכוד):

יואב, סליחה, אני הייתי לפני.

היו"ר יואב קיש:

אבל לא נרשמת, מה אני אעשה. או שלא ראו. אני יודע שהיית לפני, זה מה
שאמרתי, אבל זאת הרשימה. עיסאווי, אחמד טיבי ובירן מיכל. בבקשה.

זהבה גלאון (מרצ):

מיכל רוזין.

היו"ר יואב קיש:

רוזין, אני צריך להכניס אותה גם כן. עוד לא נכנסה. בבקשה, יואל.

יואל חסון (המחנה הציוני):

תודה רבה לך, אדוני היושב-ראש. אני מתנגד כמובן להצעת החוק הזאת, קודם כול
בגלל המוטיבציה, המוטיבציה לחוק. אני מצטער לומר שאני חושד במוטיבציה, אני
מצטער מאוד שתמיד – במיוחד בקדנציה הזאת – בוחרים בכל מיני תיקונים שהם
תיקונים משמעותיים בבניין הממשלי של מדינת ישראל, ודאי של הכנסת – תמיד
בדברים שאיכשהו משרתים, אם זה שיח מסוים, אם זה כיוון מסוים, ואף פעם לא
חלק מהמבנה כולו.

אם לדוגמה, אדוני היושב-ראש, הייתם באים עם הרוב החזק שלכם ומחליטים לעשות
שינוי ממשלי עמוק, לדוגמה בהפרדת הרשויות – לא מדבר על חוקה לישראל, לא אלך
עד כדי כך רחוק – אבל לדוגמה הפרדת הרשויות. אם הייתם מייצרים כאן הפרדת
רשויות אמיתית שבה הכנסת הייתה באמת רשות עצמאית וחזקה ולא נשלטת כל כך
על-ידי הממשלה, ולא שרוב שרי הממשלה הם בכלל חברי כנסת, ובכלל סדר-היום של
הכנסת נקבע על-ידי הממשלה, והייתם באים ומטפלים בבעיות האלה והייתם מחזקים
פתאום את מקומם של חברי הכנסת, היית אומר, אולי יש מקום לייחד את פעילות
חברי הכנסת לתוך הכנסת. כי גם אני לא מתלהב מה-over עתירות לבג"ץ.

זהבה גלאון (מרצ):

אין over עתירות, כנסו לפרופורציה. די עם המיתוס הזה. אין over עתירות.

יואל חסון (המחנה הציוני):

אבל התהליך שאנחנו נמצאים בו הוא תהליך של החלשת הכנסת, החלשתם של חברי
הכנסת, ופחות ופחות כלים פרלמנטריים עומדים לצדנו, בוודאי אם אתה נמצא בצד
האופוזיציה.

ואני אומר לך, וכמי שעבר כמה גלגולים בבית הזה, יום אחד גם הגלגול הזה יגיע
אליך. אני ככה מעריך את זה. ולכן, אני מציע - -

היו"ר יואב קיש:

אולי רק בליכוד אבל לא - - -

יואל חסון (המחנה הציוני):

- - לא למהר. אין תעודות ביטוח בפוליטיקה, תאמין לי, ולכן אני מציע בוודאי
לא להצר צעדים או כלים שיש לחברי הכנסת, עד מתי שיפתרו בעיות אחרות ונלך
להפרדה ממשלית או להפרדת רשויות כמו שדיברתי עליהן.

דבר נוסף, הרי מה יקרה כאן בנוסף? אם חברי הכנסת, יימנע מהם להגיש עתירות
לבג"ץ, אז באמת המגזר השלישי, עמותות, אזרחים, ארגונים, הם יעתרו בלי חברי
הכנסת.

היו"ר יואב קיש:

זה קורה.

יואל חסון (המחנה הציוני):

מה עשית פה? החלשת את כוחם של חברי הכנסת. העצמת את כוחם של העמותות, של
הארגונים, ולא משנה מאיזה צד זה. ושוב, עשית עוד מהלך שהחליש את חברי
הכנסת, שהם לא מסוגלים ללכת למסלול הזה ואחרים כן מסוגלים, ועוד פעם החלשת
את הכנסת ואת כוחה.

לכן, אני חושב, אדוני, שהמוטיבציה פה היא מוטיבציה טועה, לא נכונה, מעוותת,
ואי-אפשר לתקן את הדבר הזה או לשנות אותו אם לא עושים דבר כולל – שכנראה
אותו לא תעשו, לכן אנחנו נגד הצעת החוק הזאת.

היו"ר יואב קיש:

תודה רבה, חבר הכנסת יואל חסון. אנחנו עוברים לחבר הכנסת אלעזר שטרן, אחריו
חברת הכנסת זהבה גלאון, ואחריה אמיר אוחנה.

זהבה גלאון (מרצ):

אני אתן לאמיר, הוא ביקש.

אמיר אוחנה (הליכוד):

באדיבותה, חברת הכנסת גלאון הסכימה שאדבר לפניה.

אלעזר שטרן (יש עתיד):

קודם כול, אתה מבין שהולכים פה סתם לבזבוז זמן שלנו. אתה לא עובר ועדת
שרים, אתה יודע שמסיעות הקואליציה שהתבטאו פה אין לדבר הזה רוב, אז באמת
בשביל מה?

היו"ר יואב קיש:

לא, הם עוד לא התבטאו.

מיכל בירן (המחנה הציוני):

המתפקדים של הליכוד קיבלו את העדכון.

אלעזר שטרן (יש עתיד):

כל אחד מאתנו, יש לו דיונים בוועדות חשובות מאוד עכשיו, ואנחנו מתעסקים פה
במשהו שלא יצא כלום וברור לכולם שלא יהיה כלום. ואני אומר עוד פעם, אחרי
שאני אגמור לדבר אני לא מתכוון לבוא יותר לדיונים האלה.

היו"ר יואב קיש:

אין בעיה.

אלעזר שטרן (יש עתיד):

גם ממילא אתה מסתכל – כמעט רק האופוזיציה כאן. ושהקואליציה כאילו יהיו
מכונת הצבעה, שגם הפעם אין לך אותם. אז אנחנו סוג של תפאורה ליושב-ראש
הוועדה.

היו"ר יואב קיש:

אני לא אפריע לדבריך, אבל אני ממש לא מסכים.

אלעזר שטרן (יש עתיד):

וזה חבל לי. אז בבקשה תעביר את זה בוועדת שרים.

עיסאווי פריג' (מרצ):

אז אני לוקח על עצמי, ולא כבוד לי להשתתף בדיונים של העברת זמן.

אלעזר שטרן (יש עתיד):

כיוון שאני כאן, אני רוצה להגיד משהו.

קריאות:

- - -

מיכל בירן (המחנה הציוני):

כשהילד קורא "זאב זאב" לפעמים - - -

היו"ר יואב קיש:

נא לא להפריע לאלעזר שטרן, הוא ברשות הדיבור.

אלעזר שטרן (יש עתיד):

דיבר פה חבר הכנסת אייכלר על דיכוי, על המונים שמרגישים דיכוי. אני חושב
שהשיטה הקואליציונית הנוכחית ורמת הערכים של חלק ממנהיגי המדינה יוצרים
דיכוי של מיליוני אזרחים. אם אתה רוצה לצורך העניין ואני אומר את זה דווקא
לאייכלר, דיכוי שלא מייצג את רצון העם, אלא הזדמנות קואליציונית זמנית
שבגינה אין יהדות חילונית, בוודאי שאין יהודים קונסרבטיבים ואין יהודים
רפורמים אם לא בית-המשפט העליון.

מרב מיכאלי (המחנה הציוני):

נכון.

אלעזר שטרן (יש עתיד):

ביהדות הזאת אין טלוויזיה בשבת בגלל שזה היו אומרים רצון העם לולא
בית-המשפט העליון. ועכשיו מה אנחנו רוצים?

מרב מיכאלי (המחנה הציוני):

אין בני ובנות אותו מין אילולא בית-המשפט העליון.

אלעזר שטרן (יש עתיד):

עכשיו, אם אתה רוצה, תיקח איזה דוגמאות שאתה רוצה, ואני אומר את זה כחבר
כנסת שכואב לי להגיד את זה.

היו"ר יואב קיש:

נא לסיים.

אלעזר שטרן (יש עתיד):

אני באמת חושב שהאוטופיה, היא צריכה להיות כמו שדיבר פה פרופ' דיסקין והשר
לשעבר ניסים, אבל בתוך עמנו אנחנו חיים ואנחנו רואים איך שרים וחברי כנסת
באים אלי כחבר אופוזיציה ואומרים, הלוואי שתצליח, בגלל שזה רצונם גם.

ולכן, הכאילו רצון העם הוא הקואליציה זה בלוף. אתם יודעים שזה בלוף. רצון
העם מתבטא בהחלטת קואליציה בשביל טובות הנאה שמקבלים שרים לטובת שירות
מגזרים צרים מאוד.

עכשיו גם את בית-המשפט העליון אתם רוצים לקחת? ועל מה אייכלר מדבר?
וכשאומרים לי, לך תעשה מה שהרבנות הראשית אומרת – היא נבחרה על-ידי העם? אז
למה? ואייכלר מקבל את העמדות שלו לפי רצון העם? אז באמת, אני אומר את זה
בכאב, שיש פה בית-משפט עליון שמציל אותנו מעריצות. אני דיברתי על מיליונים.

היו"ר יואב קיש:

נא לסיים בבקשה.

אלעזר שטרן (יש עתיד):

אני מסיים. על מיליונים, שלא לדבר על פרטים שנפגעים. אבל כשאתה מסתכל על
זה, מה מניע באמת קבלה של חוקים, איך גם את המכשיר הזה של בית-המשפט העליון
אתה רוצה לקחת. תודה.

היו"ר יואב קיש:

תודה רבה. אמיר אוחנה, בבקשה.

אמיר אוחנה (הליכוד):

תודה, אדוני היושב-ראש, אני מתנגד לחוק. קודם כול, אני אומר כך. חבר כנסת
הוא אזרח, וברור שכאשר הכנסת מחוקקת חוק שפוגע בכל האזרחים או בקבוצה
מסוימת של אזרחים שחבר הכנסת נמנה עליה, זה לא חוקתי, זה לא נכון.

היו"ר יואב קיש:

על זה כבר ענה היועץ המשפטי שאין פה עניין של חוקתיות.

אמיר אוחנה (הליכוד):

אני מדבר לגופו של עניין. לא נכון לחסום אותו. יש לי ביקורת על בית-המשפט
העליון, אני רוצה להגיד את זה. יש לי ביקורת על חלק מההחלטות של בית-המשפט
העליון, יש לי ביקורת על מידת האיזון שיש בבית-המשפט העליון, יש לי ביקורת
על שיטת מינוי השופטים שבבית-המשפט העליון, ואני חושב שהצעת חוק כזו באה
מתוך אותו מקום של ביקורת, אבל היא לא המענה הנכון.

קראתי את החלטתו של השופט גרוניס במסגרת פסק הדין, אני לא השתכנעתי. השופט
גרוניס אומר שם כמה דברים – אני לא אצטט את כולם – אבל הוא אומר: "לא יהיה
זה מופרך לטעון כי עתירות ציבוריות של חברי כנסת מוגשות לעתים על חשבון
דיון ציבורי מקיף בהליכים הפנים-פרלמנטריים, מה שגורר אחריו לא אחת פגיעה
במעמדה של הכנסת."

כן, זה מופרך לטעון. חבר כנסת רוצה לעורר דיון ציבורי, חבר כנסת רוצה
שהדברים יגיעו מעבר לעתירה גם אל הציבור הכללי.

היו"ר יואב קיש:

שאלה איפה עושים את הדיון הציבורי.

אמיר אוחנה (הליכוד):

גם בכנסת, גם בתקשורת, גם בכל מדיה אפשרית.

יואל חסון (המחנה הציוני):

לא עשיתם דיון על החוק בלשכת הליכוד, בדיון שהיה עכשיו?

אמיר אוחנה (הליכוד):

סליחה?

יואל חסון (המחנה הציוני):

לא עשיתם דיון על החוק?

היו"ר יואב קיש:

יואל, אני מזכיר לך שהעיתונים התחילו עם זה שבכלל זה ביבי רוצה פה לבטל את
בג"ץ בערך.

יואל חסון (המחנה הציוני):

ביבי לא ידע על זה.

היו"ר יואב קיש:

הוא לא יודע. חברים, אני אומר לכם עוד פעם, תצאו רגע מהעניין של שמאל
וימין. אני מנסה להסביר לכם, לתפיסתי, אני הלכתי למהלך הזה בצורה הכי
ברורה - -

זהבה גלאון (מרצ):

לא, אנחנו שמענו אותה. תן לנו לדבר ואחר כך תסביר.

היו"ר יואב קיש:

- - בשביל לחזק את מעמד הכנסת.

זהבה גלאון (מרצ):

אתה היושב-ראש.

עיסאווי פריג' (מרצ):

לחזק את מעמד הכנסת. יפה.

אמיר אוחנה (הליכוד):

אני רק רוצה להשלים. אני לא חושב שיהיה בזה כדי לחזק את מעמד הכנסת, להיפך.

מיכל בירן (המחנה הציוני):

אורוול היה מתגאה בך היום.

אמיר אוחנה (הליכוד):

ויותר מזה, אני חושב שגם לא ניתן לאכוף את זה. כלומר, ברור שאם החוק הזה
איכשהו באיזושהי קונסטלציה יעבור אז חבר כנסת ימצא גוף עוזר, גוף שיגורי
וכו', כדי להגיש את העתירה.

ואני רוצה להזכיר, בסוף, עוד מאה שנה גם אנחנו יכולים למצוא את עצמנו
באופוזיציה - -

היו"ר יואב קיש:

בהחלט.

אמיר אוחנה (הליכוד):

- - גם אנחנו יכולים למצוא את עצמנו נזקקים להגיש עתירות לבית-המשפט
העליון - - -

מיכל בירן (המחנה הציוני):

אל תהיה כל כך פסימי. הרבה קודם.

יואל חסון (המחנה הציוני):

תודה שתיחמת את זה בזמן.

מיכל בירן (המחנה הציוני):

הרבה קודם.

יואל חסון (המחנה הציוני):

תודה שתיחמת בזמן סביר.

אמיר אוחנה (הליכוד):

מאה שנה זה נשמע לי זמן סביר לפי ההתנהלות - - -

יואל חסון (המחנה הציוני):

אני אומר, תודה. לא, אני פחדתי שאין לזה סוף. עכשיו אני יודע שיש תקווה.

קריאות:

- - -

היו"ר יואב קיש:

לא להפריע לאמיר. תנו לאמיר לסיים את דבריו. מרב. מרב. אמיר אוחנה ברשות
הדיבור, בבקשה.

אמיר אוחנה (הליכוד):

לא רק שמתישהו גם נהיה באופוזיציה, היינו לא נורא מזמן באופוזיציה, והכנסת
החליטה החלטה שנראתה לנו ראויה לעתירה – אני מזכיר, ההחלטה על ההתנתקות -
ואכן הייתה עתירה, שבין השאר גם חברי כנסת, בני אלון למיטב זיכרוני, היו
שותפים לה, ולפחות שופט אחד של בית-המשפט העליון גם קיבל את העתירה, הוא
היה במיעוט אבל שופט אחד לפחות קיבל את העתירה.

זה כלי שאסור לנו לשלול אותו בעיני מהאופוזיציה, כל אופוזיציה שהיא, וזה
חלק מהשלטון הדמוקרטי.

משפט אחרון לחבר הכנסת אייכלר, שלצערי לא נמצא פה, ואני מצטרף לחלק מדבריו
של חבר הכנסת שטרן. הוא דיבר על דיקטטורה – הוא התכוון של בג"ץ – ושהשיטה
צריכה להתנהל על-פי הרוב. אז אני רוצה להזכיר לחבר הכנסת אייכלר
שהדיקטטורה, אם כבר, היא בשיטה הקואליציונית שלנו שמאפשרת למפלגות כמו
המפלגה שהוא חבר בה, להחזיק את היד על השאלטר – ואני משתמש בביטויים
פרלמנטריים, הייתי אומר את היד במקום אחר – כדי למנוע דברים שיש להם הסכמה
די רחבה בציבוריות הישראלית. למשל, נושאים של דת ומדינה, שיש להם הסכמה
רחבה, גם אם לא מוחלטת, אבל בגלל מיעוט, שלטון של מיעוט – דיברו על עריצות
הרוב; בואו נדבר על עריצות המיעוט, על הרוב – הדברים הללו נמנעים מאתנו.

היו"ר יואב קיש:

תודה.

זהבה גלאון (מרצ):

עכשיו אני.

היו"ר יואב קיש:

לגבי המקרה שהזכרת על ההתנתקות, תאר לך אם בית-המשפט היה מחליט כן לקבל את
העניין.

זהבה גלאון (מרצ):

תאר לך שהיית שומע אותי, אולי היית אומר משהו אחר. עכשיו אני מדברת, אדוני,
תודה.

היו"ר יואב קיש:

עוד שנייה. אני רוצה להגיד לאמיר עוד דבר אחד, שחשוב לי כן להגיד, וזה
בהקשר למה קורה במדינות נוספות – בגרמניה, וכדאי שאנחנו נדע את זה.

יואל חסון (המחנה הציוני):

יחסית לטייס אתה מדבר הרבה.

היו"ר יואב קיש:

בגרמניה ניתן לקבל עתירה, ביקורת חוקתית כאמור רק אם רבע מחברי הבונדסטאג
מגישים את זה, זאת אומרת לא לחבר אחד. אותו דבר באוסטריה, שליש מחברי הבית
התחתון.

מיכל רוזין (מרצ):

בדיוק, יש שם שני בתים - - -

היו"ר יואב קיש:

בספרד – 50 צירים. את רוצה שאני אקריא לך? בקיצור, הזכות הזאת, גם במקומות
שבהם יש עותרים ציבוריים, הכוח הזה כביכול של עתירה ציבורית הוא לידי רוב
- - -

מיכל בירן (המחנה הציוני):

- - -

היו"ר יואב קיש:

בבקשה, זהבה, זכות הדיבור שלך.

זהבה גלאון (מרצ):

תודה, אדוני היושב-ראש, אני רוצה להעיר כמה הערות – כמה למהות וכמה
לפרוצדורה. בעניין המהות, אני בכלל לא חושבת שמדובר כאן בהצעת חוק שמבקשת
להגביל את זכותם של חברי הכנסת לעתור לבג"ץ. אני ממש לא חושבת שזה הדבר.
ככה קוראים לזה.

היו"ר יואב קיש:

אני לא רוצה להפריע. בבקשה.

זהבה גלאון (מרצ):

אל תפריע, בדיוק. ככה קוראים לזה. זה עוד הצעה שמבקשת להלך אימים על בג"ץ
במסגרת קרב מאוד-מאוד ארוך. דיבר על זה פרופ' דיסקין, הוא לא קרא לזה בשמו,
על האקטיביזם השיפוטי - יש מי שלא אוהב - כאן בכנסת הזאת, האקטיביזם
השיפוטי של בג"ץ זה קרב ארוך של חבורה שמנסה לקעקע עד דק ולפגוע במעמדו של
בית-המשפט העליון.

עכשיו זה נעשה באמצעות התיעול של ההצעה הזו למנוע מחברי הכנסת לעתור לבג"ץ.
זה בכלל לא הדיון. אתם מהלכים אימים באופן קבוע על בית-המשפט העליון כדי
להשפיע על ההחלטות שלהם ועל הפסיקות שלהם, ואתם יודעים מה, אני רוצה להגיד
לכם – זה עובד. אני אומרת את זה בצער.

בעיני, בית-המשפט העליון נותר המעוז האחרון להגנה על זכויות האדם, על
זכויות המיעוטים, אבל זה עובד. בבית-המשפט יושבים שופטים, הם לא מלאכים,
ואם אני אצטט את יוסי שריד זיכרונו לברכה, שאמר "גם מלאכים זה לא מה שהיה
פעם", והשופטים חיים בקרבנו והם רואים את ההתלהמות והם שומעים את הקולות,
וגם השופטים מצנזרים את עצמם.

ואנחנו רואים חלק גדול מהפסיקות, שהן תוצאה של זה שיש כאן חברי כנסת ושרים
שמבקשים לפגוע במעמדו של בית-המשפט העליון, והצעת החוק הזו שלך היא עוד אחת
בחוליה, לכאורה בשם הרצון להגביל את חברי הכנסת.

היו"ר יואב קיש:

לא לכאורה.

זהבה גלאון (מרצ):

אוקיי, לא לכאורה. הרי היה לך ברור שהקואליציה שלך, עם כל זה שהיא קואליציה
מופרעת – סלח לי, אדוני יושב-ראש הקואליציה – היא מופרעת ביוזמות שהיא
מגישה - - -

יואל חסון (המחנה הציוני):

היושב-ראש לא מופרע אבל.

זהבה גלאון (מרצ):

אני לא אמרתי, אמרתי קואליציה מופרעת.

יואל חסון (המחנה הציוני):

תודה לאל, הוא לא מופרע. אם הוא היה מופרע - - -

דוד ביטן (הליכוד):

בוא נגיד, היא לא מופרעת יותר מהאופוזיציה.

זהבה גלאון (מרצ):

אני לא עושה את זה פרסונלי, אבל מה ההבדל בין אופוזיציה לקואליציה? שאתם
משתמשים בכוח שלכם – אמרה את זה קודם מיכל רוזין – בעריצות הרוב, בכוח שיש
לכם, כדי להעביר כאן יוזמות חקיקה מופרעות. רק היום אנחנו הולכים להצביע על
חוק העמותות.

היו"ר יואב קיש:

בדמוקרטיה הרוב מעביר יוזמות.

זהבה גלאון (מרצ):

כן, אבל גם בדמוקרטיה רוב צריך לדעת לרסן את עצמו, ואתם איבדתם את יכולת
הריסון. הכול מותר. אתם עושים את זה מהמקפצה – אם אני יכולה להגיד את זה
באופן הזה – ואתם מביאים אנשים שמגבים את העמדה שלכם כחלק מאיזה תפיסת
עולם. ועכשיו זה חוק העמותות ואחר כך זה חוק ההדחה כזה או אחר, וחוק וי-15,
ותקצר היריעה מלמנות את כל החוקים האנטי דמוקרטיים שלכם.

ואז יש חברי כנסת שיש להם ביקורת, לא על התהליך, התהליך התנהל לכאורה בצורה
דמוקרטית – או לא לכאורה – הוא התנהל בצורה דמוקרטית, אבל בעריצות הרוב,
בחוסר הרצון שלכם להגביל - - -

דוד ביטן (הליכוד):

מה זה עריצות הרוב? אנחנו הרוב, מה אני יכול לעשות. את רוצה שנתנצל?

זהבה גלאון (מרצ):

לא. אבל אתם משתמשים בו - - -

היו"ר יואב קיש:

שנעשה מה שהאופוזיציה רוצה, זה מה שאת רוצה.

זהבה גלאון (מרצ):

שהרוב לא יודע לרסן את עצמו.

דוד ביטן (הליכוד):

רק לפי השיטה שלכם.

זהבה גלאון (מרצ):

לא לפי השיטה שלי. לפי אמות מידה וסטנדרטים של התנהלות דמוקרטית מתוקנת, אז
אתם עושים את זה מהמקפצה – סליחה שאני חוזרת על הביטוי הזה.

דוד ביטן (הליכוד):

איזה חוק? תני לנו דוגמה אחת.

קריאות:

- - -

זהבה גלאון (מרצ):

למשל, העובדה שנאלצנו לעתור לבג"ץ, קבוצה של חברי כנסת, כנגד מתווה הגז
וכנגד חוק האזרחות – אני הולכת שנים אחורה – ושורה של חוקים.

יואל הזכיר את זה כאילו באמצע משפט, פוסל חוקים. בשני העשורים האחרונים,
שאלה קודם חברת הכנסת רויטל סויד – עכשיו היא איננה כאן – אם מישהו יכול
לתת לנו נתונים. בשני העשורים האחרונים, בית-המשפט העליון בשבתו כבג"ץ פסל
15 חוקים, חלקו את חלקם וחלקו את מרביתם. 15 חוקים בשני עשורים, אני חושבת
שזה מידתי - -

יואל חסון (המחנה הציוני):

אבל חוקים משמעותיים. זה הרבה.

זהבה גלאון (מרצ):

- - אני חושבת שזה סביר.

מיכל רוזין (מרצ):

כמה לא?

זהבה גלאון (מרצ):

- - אלה היו חוקים פוגעניים. פוגעניים.

היו"ר יואב קיש:

תארי לך הוא היה פוסל את ההתנתקות.

זהבה גלאון (מרצ):

תרשה לי, אל תיכנס בדברי.

היו"ר יואב קיש:

מה היית אומרת?

זהבה גלאון (מרצ):

תרשה לי. אלה היו חוקים פוגעניים שטוב עשה בית-המשפט שפסל אותם.

דוד ביטן (הליכוד):

לפי דעתך.

זהבה גלאון (מרצ):

לפי דעתי. עכשיו אני רוצה להגיד משהו. אני בין אלה שעתרו לא פעם ולא פעמיים
לבית-המשפט, לא פעם ולא פעמיים. ואני רוצה להגיד משהו, הרבה מאוד מהעתירות
שלי לא התקבלו. האם אני מרוצה מזה? ממש לא. האם אני מרשה לעצמי להשתלח
בבית-המשפט וליזום שורה של יוזמות שבאות לרסן את כוחו או להגביל אותו? אני
לא עושה את זה כי אני מקבלת את כללי המשחק. ומה שאתה עושה בהצעה שלך, שאתה
יודע שאין לה גם תמיכה קואליציונית – אין לה, האופן שאתה עושה את זה – ולכן
כל הוויכוח הזה האם זו הוועדה או לא הוועדה, זה ממש לא מעניין. מה שמעניין
זה המהות במקרה הזה ולא הפרוצדורה.

אתה מנצל את הכוח שלך כיושב-ראש ועדה כדי לקדם כאן יוזמה שאין לה מקום
בכנסת מתוקנת, במדינה שיש בה הפרדת רשויות, במדינה שצריכה לאפשר.

היו"ר יואב קיש:

נא לסיים בבקשה. זהבה, משפט סיום.

זהבה גלאון (מרצ):

אני מסיימת.

דוד ביטן (הליכוד):

אני רוצה להשיב לה בדקה.

זהבה גלאון (מרצ):

מה ההיגיון לתת לארגוני החברה האזרחית, שאני בעד כמובן לאפשר להם, לעתור
בסוגיה מסוימת, ולמנוע את אותה עתירה מחבר כנסת שרוצה להצטרף אליהם? אתם
רוצים לפגוע לא בחברי הכנסת, אדוני, אלא בבית-המשפט. תודה.

היו"ר יואב קיש:

תודה רבה, ומכיוון שפנית אלי בשאלה אני מנצל את סמכותי כיושב-ראש הוועדה
להעלות נושא שבסמכות הוועדה לדון בו. אם כל דבר כזה עכשיו הפך להיות עריצות
הרוב, אז לצערי - -

זהבה גלאון (מרצ):

לא כל דבר.

היו"ר יואב קיש:

- - אתם לא מקבלים את הדמוקרטיה - -

זהבה גלאון (מרצ):

- - - אמיר אוחנה - -

היו"ר יואב קיש:

- - ואתם מתייחסים לדמוקרטיה הזו כאילו זה רק המלצות.

זהבה גלאון (מרצ):

אמיר אוחנה חבר בקואליציה שלך.

היו"ר יואב קיש:

הייתה בחירה של הרוב, תקבלו את זה פעם אחת ואף אחד לא - - -

זהבה גלאון (מרצ):

תסלח לי.

היו"ר יואב קיש:

בסדר גמור.

זהבה גלאון (מרצ):

אמיר אוחנה חבר בקואליציה שלך - -

היו"ר יואב קיש:

אין לי שום בעיה, אני מכבד את דעתו.

זהבה גלאון (מרצ):

- - ורועי פולקמן - -

היו"ר יואב קיש:

ואני מכבד את דעתם, ובגלל זה עשינו את הדיון הזה.

זהבה גלאון (מרצ):

- - חבר בקואליציה, זה לא קשור לאופוזיציה.

היו"ר יואב קיש:

אני מכבד אותם. בבקשה, דוד ביטן.

דוד ביטן (הליכוד):

אני מתנגד לכל מה שהיא אמרה כמעט - -

זהבה גלאון (מרצ):

איך זה יכול להיות.

דוד ביטן (הליכוד):

- - אבל דבר אחד אני רוצה לומר.

היו"ר יואב קיש:

אז יש דבר אחד שאתה כן מסכים לה.

דוד ביטן (הליכוד):

אנחנו לא נגד זה שבית-המשפט יהיה מוסמך לבטל חוקים כי זה מה שאנחנו חוקקנו
בחוק-יסוד: כבוד האדם וחירותו. אבל, בית-המשפט לא מאפשר לאנשים בעלי עמדה
שונה ממה שקורה בבית-המשפט להיות שופטים. ראה פרופסור גביזון.

זהבה גלאון (מרצ):

נו, עוד פעם תחזרו על הסיפור הזה.

דוד ביטן (הליכוד):

ראה פרופסור פרידמן.

זהבה גלאון (מרצ):

נו, באמת.

דוד ביטן (הליכוד):

מנצלים את השיטה של איך בוחרים שופט, רוב מוחלט- - -

אמיר אוחנה (הליכוד):

מי שקבע את השיטה זה הכנסת, אם אני לא טועה. צריך לטפל בזה - - -

קריאות:

- - -

דוד ביטן (הליכוד):

מנצלים את זה על מנת שהשופטים יהיו מקשה אחת. לזה אנחנו מתנגדים ולזה
אנחנו - - -

זהבה גלאון (מרצ):

אתה עוד בסרט הזה.

אמיר אוחנה (הליכוד):

זה נכון, צריך לטפל בזה אבל זו השיטה.

זהבה גלאון (מרצ):

אתה עוד בסרט הזה? אתם שולטים על הוועדה למינוי שופטים.

דוד ביטן (הליכוד):

לא נכון, צריך 80%.

זהבה גלאון (מרצ):

אתם שולטים בוועדה למינוי שופטים.

דוד ביטן (הליכוד):

לא נכון, צריך 80% בהצבעה.

אמיר אוחנה (הליכוד):

בית-המשפט שולט בוועדה.

זהבה גלאון (מרצ):

עכשיו אילטוב - - -

קריאות:

- - -

היו"ר יואב קיש:

אבל ביטן, זה עריצות הרוב, אנחנו עריצות הרוב אם אנחנו נחוקק. כל חוק שנעשה
פה זה עריצות הרוב. באמת.

זהבה גלאון (מרצ):

לא. השאלה אם הוא חוק אנטי דמוקרטי וגזעני - -

היו"ר יואב קיש:

תודה.

זהבה גלאון (מרצ):

- - או שהוא חוק סביר, זאת ההבחנה.

היו"ר יואב קיש:

אוקיי. וחשוב שכל ח"כ ירוץ לקבל את הכותרת שלו כי ממילא עשרה ארגונים - - -

זהבה גלאון (מרצ):

אתה זה שעושה את זה.

היו"ר יואב קיש:

עשרה ארגונים כבר עושים את זה, ואת יושבת פה בכנסת הזאת, ובמקום לחזק את
מעמד הכנסת - -

זהבה גלאון (מרצ):

אתה זה שעושה את זה.

קריאות:

- - -

היו"ר יואב קיש:

- - הולכת - - -

זהבה גלאון (מרצ):

אתה, אל תטיף לי מוסר. של נעליך מעל רגליך. כשיהיה לך את המיילג' של הדברים
שעשיתי כאן בכנסת - -

היו"ר יואב קיש:

ביום שאת תקבלי את זה שהרוב בחר והצביע - -

זהבה גלאון (מרצ):

- - והחוקים שעשיתי בכנסת - -

היו"ר יואב קיש:

- - ביום הזה תוכלי להתייחס.

עיסאווי פריג' (מרצ):

- - -

זהבה גלאון (מרצ):

- - אתה רודף כותרות פופוליסטי, יש פה הצעה פופוליסטית.

היו"ר יואב קיש:

כל עוד את מתלוננת פה על הרוב - - -

זהבה גלאון (מרצ):

רודף כותרות פופוליסטי, זה מה שאתה.

עיסאווי פריג' (מרצ):

זאת מטרת הדיון - - -

היו"ר יואב קיש:

גמרנו את הדיון הזה. הבנו, יש רוב וצריך לקבל אותו.

זהבה גלאון (מרצ):

עוד אחד שיסביר לי מה זה להגן על כבודה של הכנסת. של נעליך מעל רגליך.

היו"ר יואב קיש:

חברת הכנסת מיכל בירן. בבקשה, זכות הדיבור. וזהבה, הגיע הזמן שתקבלו שהיו
בחירות פה במדינת ישראל.

זהבה גלאון (מרצ):

שבת שלום באמת.

מיכל בירן (המחנה הציוני):

אני אהיה מאוד ממוקדת כי הדיון היה - - -

זהבה גלאון (מרצ):

הגיע הזמן - - -

היו"ר יואב קיש:

את מפריעה למיכל. את רוצה לצאת? את מפריעה עכשיו למיכל.

זהבה גלאון (מרצ):

אני רק אגיד את המשפט. הגיע הזמן - -

היו"ר יואב קיש:

לא, אני מבקש. פעם ראשונה.

זהבה גלאון (מרצ):

- - שתכיר את המשפט "הכדור הוא עגול".

היו"ר יואב קיש:

זהבה, פעם ראשונה.

זהבה גלאון (מרצ):

כדאי שתכיר את המשפט הזה.

היו"ר יואב קיש:

תודה, אני מכיר. שלום.

זהבה גלאון (מרצ):

וחיים משבת לשבת.

מיכל בירן (המחנה הציוני):

אני רוצה להתייחס לשתי נקודות – אחת על עצם העניין והשנייה על הפרסה שבה
העניין מתנהל.

היו"ר יואב קיש:

אני מבקש רק להזדרז כי יש לנו חמש דקות ואני רוצה גם שעיסאווי ידבר.

מיכל בירן (המחנה הציוני):

אני אהיה מאוד זריזה. דבר ראשון, אני רוצה לדבר על למה מגישים כל כך הרבה
עתירות לבג"ץ. מדברים פה על הפרדת רשויות ואני חושבת שיש בעיה של הפרדת
רשויות, אבל היא לא קשורה לבג"ץ. הבעיה של הפרדת הרשויות במדינת ישראל היא
בין הממשלה לכנסת.

לכנסת אמורה להיות יכולת כן לעצור את הממשלה, לפקח על הממשלה. במצב שבו
המשמעת הקואליציונית מופעלת כל הזמן, מה שלא היה ויעידו חברים לפני - - -

אמיר אוחנה (הליכוד):

עד 2009.

מרב מיכאלי (המחנה הציוני):

- - - חברים פה לפני הכנסת התשע-עשרה.

אמיר אוחנה (הליכוד):

עד 2009.

יואל חסון (המחנה הציוני):

אני הייתי יושב-ראש קואליציה ולא הייתה לדוגמה התנהלות של ועדת שרים לחקיקה
בצורה כזאת בכנסת השבע-עשרה, ולא הייתה משמעת - בוועדת הכלכלה אני העברתי
חוק של רן כהן על הדיור הציבורי כיושב-ראש קואליציה.

דוד ביטן (הליכוד):

ועדת השרים לחקיקה הזאת העבירה המון חוקים של האופוזיציה, אתה יודע את זה.

מיכל בירן (המחנה הציוני):

חברים.

קריאות:

- - -

יואל חסון (המחנה הציוני):

מעידן אלקין חלה הקצנה חמורה מאוד.

אמיר אוחנה (הליכוד):

מה, היה פה חופש הצבעה - - -

מיכל בירן (המחנה הציוני):

חברים, אני באמצע רשות דיבור.

היו"ר יואב קיש:

יואל, זכות הדיבור של מיכל. דוד, תעשו את זה בחוץ. דוד, זכות הדיבור של
מיכל בירן. בבקשה.

מיכל בירן (המחנה הציוני):

דוד, האמירה שלנו היא בטח לא כלפיך, שאתה מאוד-מאוד ענייני, אבל הממשלה
הזאת וועדת השרים אינה עניינית. ומשמעת קואליציונית, לשאלתך אמיר, הופעלה
בדברים שהיו מאוד חשובים וקריטיים לממשלה, וכך גם ראוי, אבל לא על כל
"פיפס".

הדבר הזה, יחד עם התנהלות של ממשלה מטורללת – כבר שתי ממשלות – שכל הזמן
נוגסת בשפיות הציבורית, ואין לי דרך אחרת לתאר את זה, היא זאת שגורמת לזה
שהולכים לבג"ץ.

אני עצמי הלכתי לבג"ץ, אגב על מה שלא היה נחסם גם לו הצעת החוק שלך הייתה
עוברת, במקום שבו הממשלה עקפה את הכנסת וזה היה חלק מהטענות.

היו"ר יואב קיש:

נא לסיים.

מיכל בירן (המחנה הציוני):

במובן המהותי זה העניין. דבר שני, יואב, הצעת החוק הזאת היא לא הצעה
אמיתית, היא לא עברה בוועדת שרים. אתה מדבר כל הזמן על המיעוט הכופה. אתה
מיעוט שכופה. אין אף אחד שעומד בעניין הזה מאחוריך, זה לא עבר את ועדת
שרים, אפילו הקואליציה שלך לא תומכת בך, ואתה מאלץ אותנו להשחית את זמננו
במקום דברים חשובים.

היו"ר יואב קיש:

את לא חייבת להיות פה. את לא חייבת להיות פה.

יואל חסון (המחנה הציוני):

זו חובה ציבורית להיות פה.

מיכל בירן (המחנה הציוני):

ברגע שאתה עושה את הדיון, אתה מאלץ אותי להיות פה, במקום בדיון על מעונות
יום שהיה בעבודה ורווחה.

היו"ר יואב קיש:

אני חושב שהדיון הזה מאוד חשוב. אני חושב שהוא מאוד חשוב והוא ייצג פה
תמונה מעניינת מאוד.

מיכל בירן (המחנה הציוני):

יואב, אף אחד לא עומד מאחוריך.

יואל חסון (המחנה הציוני):

מציג תמונה שאין רוב לחוק, בעיקר.

מיכל בירן (המחנה הציוני):

אין רוב לחוק שלך, ואתה מאלץ אותנו לבזבז את הזמן. תודה.

היו"ר יואב קיש:

תודה. דרך אגב, אם לא יהיה רוב, אני מבטיח לך - -

מיכל בירן (המחנה הציוני):

תוך כדי שימוש בכוח שלך כיושב-ראש ועדת הכנסת.

היו"ר יואב קיש:

- - מבטיח לך שהוא לא יעלה.

יואל חסון (המחנה הציוני):

תעתור לבג"ץ?

היו"ר יואב קיש:

אני לא הולך לעתור לבג"ץ. אם משהו אחד היית צריך להבין בדיון הזה, שאני לא
הולך לעתור לבג"ץ.

מיכל בירן (המחנה הציוני):

אז תעשה את הבירור קודם, יואב. למה אתה מבזבז את זמננו כדי לשרת את - - -

היו"ר יואב קיש:

את טועה. את טועה. זה נושא מאוד חשוב. אני חושב שהדיון שהיה פה - - -

מיכל בירן (המחנה הציוני):

אז איפה החברים שלך מהקואליציה?

היו"ר יואב קיש:

את היית צריכה להיות פה בפתיחת הדיון, היה דיון מאוד חשוב. אנחנו ניתן
לעיסאווי, הדובר האחרון, בבקשה.

קריאה:

- - -

היו"ר יואב קיש:

לא, לא נספיק. יש עוד גם גופים מהציבור. עיסאווי פשוט חיכה פה הרבה זמן.
בבקשה.

עיסאווי פריג' (מרצ):

לא נורא, אני לא ארחיב. אני לא הולך להגיד דברים חדשים, אבל חלקם לא יהיו
נעימים לאוזן שלך.

היו"ר יואב קיש:

בוא נסכם ככה. אני לא מפריע לך, אחרי זה אני אסכם את העניין. בבקשה.

עיסאווי פריג' (מרצ):

אין בעיה. לימדו אותנו בדיונים בוועדות שהאמירה של משרד המשפטים והיועץ
המשפטי היא תורה מסיני, ואנחנו צריכים לקחת אותה ברצינות, דבר שצריך
להתיישר.

עכשיו אני שומע את העמדה של היועץ המשפטי ושל משרד המשפטים בסוגיה. כבודו
מנצל את הכוח, מביא דעות ואנשים מטעם כדי לנצל את הכוח ולהשמיע דעות אחרות,
שהמסקנה בדעות האחרות, שאתם חברי הכנסת מפריעים. זאת המסקנה ששמעתי.

דוד ביטן (הליכוד):

שאנחנו מפריעים?

עיסאווי פריג' (מרצ):

אני רוצה להגיד מה אני חושב ורוצה להמשיך את הדברים שחברי שטרן התחיל. זאת
הצגה, הצגה גדולה שהיא בעצם – אני אגיד על הצעת החוק – הצעת החוק להציל את
חבר הכנסת יואב קיש.

יואל חסון (המחנה הציוני):

טוראי ריאן.

עיסאווי פריג' (מרצ):

בשלב הראשון בפריימריז עברת במחוז דן אצל הליכודניקים החדשים, עכשיו בשלב
השני אתה צריך את הליכודניקים הישנים.

יואל חסון (המחנה הציוני):

איך אנחנו בקיאים בזה.

עיסאווי פריג' (מרצ):

לשם כך אתה חייב לתת הצגה כי אני לא מצליח - - -

היו"ר יואב קיש:

אמרתי שאני לא מפריע, אז אני לא מגיב.

יואל חסון (המחנה הציוני):

מתאפק יפה.

עיסאווי פריג' (מרצ):

כי אני לא מצליח להבין. אם אתה מדבר על הצעת חוק - - -

היו"ר יואב קיש:

אבל עיסאווי, יש לך עוד דקה, זה כן.

עיסאווי פריג' (מרצ):

כן, אני אסכם. אם אתה מדבר על הצעת חוק רצינית, תביא אותה בטרומית, מה אתה
פוחד? בפרטית. מה אתה פוחד? למה אתה מנצל את הכוח כיושב-ראש ועדה כדי
להכתיב סדר-היום, יותר מדיון?

יואל חסון (המחנה הציוני):

גם אתה היית מנצל.

עיסאווי פריג' (מרצ):

לא, לא, לא, לא.

יואל חסון (המחנה הציוני):

לא תגיע לפה אבל - - -

עיסאווי פריג' (מרצ):

יותר מדיון כדי לייצר כותרות ו"אני קיים". אני אתן דוגמה בסוף.

היו"ר יואב קיש:

אתה עכשיו בסוף. עיסאווי, אתה עכשיו בסוף.

עיסאווי פריג' (מרצ):

עריצות הרוב. הרוב עכשיו מחליט – כל הח"כים, לפני שהם נואמים, צריכים לשים
ידיים על הראש.

דוד ביטן (הליכוד):

אתה צריך ללכת כל הזמן ככה.

עיסאווי פריג' (מרצ):

אז ככה, אני צריך לקבל, זה הרוב החליט. נכון? יש לי את בית-המשפט, כבוד
בית-המשפט, אולי יאפשר לי להגיד לך – הגזמת. אדוני, די עם הפופוליזם.

היו"ר יואב קיש:

טוב. תודה רבה.

עיסאווי פריג' (מרצ):

יואב, די עם הפופוליזם. חבל על הזמן שלך - -

היו"ר יואב קיש:

תודה רבה.

עיסאווי פריג' (מרצ):

- - ושלנו. ויתרנו על ישיבות - -

היו"ר יואב קיש:

עיסאווי.

עיסאווי פריג' (מרצ):

- - חשובות בוועדות אחרות.

היו"ר יואב קיש:

עיסאווי, תודה רבה. אני רוצה להגיד לך, עיסאווי, שהנושא הזה, בניגוד למה
שאתה חושב, אני חושב שהוא לא ראוי להיות בהצעת חוק פרטית, אני חושב שאם
כבר, זה המקום לדון בו. לא הבאתי את זה באיזה הסכמות קואליציוניות, לא
הלכתי פה במהלך על הראש של מישהו, הלכתי במהלך שאני מאמין בו.

אני חושב שמעמד הכנסת נפגע מכל הדבר הזה. אני לא רציתי לפגוע בבג"ץ, אם
הייתי רוצה לפגוע בבג"ץ הייתי הולך לכל היוזמות שיש, ואני לא שם במקומות
האלה.

אני חושב שהפגיעה היא קודם כול בנו. אני חושב שאתה שומע פה דעות מאוד
חשובות. דרך אגב, לגבי מה שאמרת על היועץ המשפטי ומשרד המשפטים, בוא נבדיל
בדבר אחד. אמרו שזה נכון וראוי לעשות את זה בוועדה הזו אם עושים את זה,
ושאין פה בעיה של נושא חוקתיות.

עיסאווי פריג' (מרצ):

אבל אמרו שהם נגד.

היו"ר יואב קיש:

אבל הם מתנגדים. ואמר את זה גם גרוניס. אני יכול לחשוב שאני בעד. כולם
הצביעו על הבעיה, הבעיה קיימת. אתה מסתכל על משטרים אחרים בעולם, אתה רואה
שגם הם לא מתנהלים ככה, כולל בדמוקרטיות שבהן כן יש עתירות ציבוריות, ואתה
מבין שמה שקורה במדינת ישראל חייבים לתקן אותו, ועכשיו השאלה היא איך אתה
עושה את זה. דווקא לעשות את זה כמו שאתה רצית, שאמרת לי – למה לא באת עם
הקואליציה והיית מנחית עלינו, והייתי יכול לעשות את זה, תאמין לי שאם הייתי
הולך ומדבר יכול להיות שהייתי עושה את זה ומצליח. אמרתי, זה לא הדרך.

הדרך זה לבוא ולעשות פה דיון אמיתי, לשמוע אותך, לשמוע את זהבה, לשמוע את
אמיר אוחנה ולשמוע את אייכלר. זה הדרך, בזה אני מאמין, ככה הוועדה הזאת
תתנהל ואנחנו נקיים את מה שהוועדה הזו תחליט.

תודה רבה. הישיבה נעולה.

הישיבה ננעלה בשעה 11:50.
