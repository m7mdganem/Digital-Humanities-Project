פרוטוקולים/ועדת הכנסת/5623

ירושלים, כ"ז באב, תשס"ב

5 באוגוסט, 2002

הכנסת החמש-עשרה נוסח לא מתוקן

מושב שלישי

פרוטוקול מס' 337

מישיבת ועדת הכנסת

יום שלישי ז' באב התשס"ב (16 ביולי 2002), שעה 09:00

סדר היום: 1. בקשות הממשלה להקדמת דיון בהצעות חוק.

2. ערעורים על החלטת יו"ר הכנסת והסגנים שלא לאשר דחיפות הצעות לסדר היום

3. סמכות יו"ר ועדה לא להצביע על הסתייגויות ולא להעבירן למליאה

  4. טענות חריגה מגדר הנושא בהצעת חוק שירות הביטחון (דחיית שירות לתלמידי

  ישיבות שתורתם אמונתם)(הוראת שעה), התשס"ב-2002

5. קביעת ועדות לדיון בהצעות חוק

6. קביעת ועדות לדיון בהצעות חוק לשם הכנתן לקריאה שניה ושלישית

7. הקדמת הדיון בהצעת חוק שידורי הטלוויזיה מהכנסת בערוץ הדמוקרטיה .

8. קביעת ועדות לדיון בהצעות לסדר יום

נכחו:

חברי הוועדה: יוסי כץ – היו"ר

יוסף לפיד

נחום לנגנטל

אופיר פינס

משה גפני

שאול יהלום

אורי אריאל

מרדכי משעני

יאיר פרץ

אברהם רביץ

מוזמנים:

יהושע שופמן - משרד המשפטים

חנה קלר

רבקה ראביו - משרד האוצר

יועצת משפטית: אנה שניידר

  ארבל אסטרחן

מנהל/ת הוועדה: אתי בן יוסף

קצרנית: איה לינצ'בסקי

בקשות הממשלה להקדמת דיון בהצעות חוק

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת. הנושא הראשון הוא ערעורים
על החלטת יו"ר הכנסת והסגנים. אין מערערים? יש ערעור אחד בלבד? המערער, חבר
הכנסת נחום לנגנטל איננו. אני מצטער, אני מודיע שהערעור נמחק.

היו"ר יוסי כץ:

הנושא השני, בקשת הממשלה להקדמת דיון בהצעת חוק. נציג הממשלה כאן?

רבקה ראביו:

אני ממשרד האוצר.

היו"ר יוסי כץ:

הצעת חוק שירות המדינה גמלאות- תוספת קצבה. פיצוי מיוחד לגמלאי שירות
הביטחון, המשטרה, ושירות בתי הסוהר. האם זה לא אותו פיצוי שניתן למשרתי צבא
קבע, שדנו בזה לפני כחודש? הואיל וראיתי את זה בתלוש השכר של אשתי, אז אני
מניח שזה אותו דבר. נמנעתי אז מהצבעה.

מי בעד אישור בקשת הממשלה?

הצבעה

בעד: 1

נגד: אין

הבקשה אושרה.

היו"ר יוסי כץ:

אני מתנצל, אין תשעה חברי כנסת, אין לנו אפשרות להקדמת הדיון. מדובר בשתי
ההצעות. אנחנו מורידים מסדר היום את הקדמת הדיון. אני מביא לידיעת הממשלה,
שבשעה 14:30 תתקיים ישיבה מיוחדת של ועדת הכנסת בנושא של סגן יו"ר הכנסת,
אז אני מוכן להוסיף את זה לסדר היום, בתנאי שתגייסו תשעה חברי ועדה קבועים.

גברתי, מרכזת סיעת העבודה, בדקתי והגעתי למסקנה שברשימת סגני יושבי ראש
הכנסת יש מקום להוסיף, אכן, נציג של סיעת הליכוד. המועמד של הליכוד הוא חבר
הכנסת איוב קרא. הודעתי על כך לחבר הכנסת אפי אושעיה. הוא ביקש ממני לאפשר
לו וליו"ר הסיעה הקודם להיכנס אלי לפני הישיבה. קבעתי את הישיבה לשעה
14:30, אני מבקש לדאוג שחבר הכנסת אופיר פינס, יו"ר הסיעה הקודם, וחבר
הכנסת אושעיה ייכנסו אלי לפני כן, תודה.

חבר הכנסת לפיד, הצעה לסדר.

יוסף לפיד:

ב- 09:30, יש לי בוועדת הביטחון ישיבה עם הרמטכ"ל, אודה לך אם נסיים את
העניין שלי לפני כן.

היו"ר יוסי כץ:

בסדר גמור.

ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר יוסי כץ:

חבר הכנסת לנגנטל, מחקנו את הערעור שלך בהעדרך.

נחום לנגנטל:

אדוני, איחרתי בדקה. הגעתי ב- 09:01.

היו"ר יוסי כץ:

אני מפעיל את שיקול דעתי, מבלי שהדבר ישמש תקדים, ומאחר ואתה המערער היחיד,
בבקשה.

נחום לנגנטל:

בנושא הצעה דחופה לסדר שהגשתי, יש רק שלוש הצעות השבוע ואני חושב שיכולה
להיות עוד הצעה אחת.

היו"ר יוסי כץ:

מה הנושא?

נחום לנגנטל:

ההפחתה בעונש על אונס, כל הנושא של האונס והענישה על כך שקיימת בבתי משפט,
זה נושא שמן הראוי שנתייחס לזה במליאה.

היו"ר יוסי כץ:

זה גם נושא דחוף משום שזה עלה השבוע לסדר היום. מי בעד קבלת הערעור ירים את
ידו?

הצבעה

בעד: 1

נגד : אין

הערעור התקבל

מזכיר הכנסת אריה האן:

הישיבה ננעלת מחר ב- 14:00, זאת אומרת שיש הצעות שיהיו מאחורי הקו.

סמכות יו"ר ועדה לא להצביע על הסתייגויות ולא להעבירן למליאה

היו"ר יוסי כץ:

אני רוצה להציע לחבר הכנסת לפיד את ההצעה הבאה. אני משוכנע בצדקתי,
התייעצתי עם אנשים נוספים שאני מאד מחשיב את דעתם והתחזקתי בדעתי. גם אם
היה נוהג בכנסת להעביר הצעות, שנקרא להם הצעות מצחיקות, מקוממות, שיש בהם
כינויים או ביטויים מעליבים, והיו בעבר, הוברר לי, שהיו שתי מגמות בלשכה
המשפטית. האחת גרסה שלא מעבירים דברים כאלה. והשניה, שהייתה בעיקר בוועדת
הכספים אמרה שמעבירים הכל. אגב, המגמה הזו הייתה לפני שעורכת דין אנה
שניידר נכנסה לתפקידה.

אני משוכנע שאסור שהסתייגות תכלול כינויים או ביטויים מעליבים כי צריכים
תמיד לקחת בחשבון שהסתייגות עשויה או עלולה להתקבל. הכנסת, יו"ר הכנסת
והנשיאות רשאים לשלול הנחה של הצעת חוק הכוללת ביטויים כאלה, וניתן ללמוד
זאת לפי פסק דין כהנא. כפי שהדבר קיים במפורש בתקנון, בשאילתא ובהצעות
לסדר, וזה כתוב במפורש בתקנון, מן הראוי היה שהדבר יחול גם על יו"ר ועדה
בעת דיון בהסתייגויות ובהצעות חוק.

מאחר שזו הפעם הראשונה כנראה שהנושא עולה לסדר היום, אינני רוצה להראות כמי
שסותם פיות או חורג מתקדימים שהיו בעבר. אי לזאת אני רוצה להציע את ההצעה
הבאה, ועדת הכנסת תאשר תיקון המסמיך, אני אקרא את הנוסח שהכינו לי בלשכה
המשפטית, "ועדה רשאית בהחלטה לקבוע כי לא תצורף להצעת חוק לקריאה שניה
ושלישית הסתייגות הכוללת כינוי או ביטוי מעליב גידופים או דברי בלע", זו
תהיה סמכות של הוועדה.

אני אעלה את כל ההצעות שלך, משום שהגשת אותם לפני שהתיקון התקבל. האם ההסדר
הזה נראה לך?

יוסף לפיד:

אין לי מעמד לגבי ההסדר הזה יותר מכל אחד אחר, ואם אתה אומר שהקדמתי את
ההחלטה הזו אז בוודאי שנראה לי.

היו"ר יוסי כץ:

אני אשאל את היועצת המשפטית האם ההסדר שאני מציע הוא הסדר תקין?

אנה שניידר:

אני רוצה להזכיר שבעניין חוק ההסדרים, עוד לפני תקופתי, הייתה מגמה לאשר כל
דבר. גם דברים שבאמת כבר חרגו מהטעם הטוב. לאחר מכן, קצת ריסנו את העניין
על ידי כך שבהסתייגויות לדיבור, לא אפשרנו שום דבר מהסוג הזה, ובהסתייגויות
לדיבור החלטנו בעצם מה תהיה ההסתייגות, כי אם לחבר הכנסת לא היה אכפת כל כך
מה כתוב, העיקר שיוכל לדבר. בדקנו עם חברי הכנסת אם מדובר בהסתייגות לדיבור
או בהסתייגות מהותית.

גם בתקציב מדינה היו הסתייגויות כגון הסתייגות קרמבו לעוזרים פרלמנטרים,
פיצוחים לאוהדי ביתר וכו'.

היו"ר יוסי כץ:

הצביעו על ההסתייגויות האלה?

אנה שניידר:

הצביעו. הייתה מגמה שהצביעו על הכל. השתדלנו ואנחנו משתדלים לצמצם את
התופעה, אבל אי אפשר לצמצם אותה כאשר חבר כנסת רוצה לומר, מטרתו של חוק זה,
ואני מדברת על חוק הסדרים, להעמיק את הפערים בחברה הישראלית.

היו"ר יוסי כץ:

זה ברור.

אנה שניידר:

אני חושבת שזה יישאר גם אחרי ההחלטה הזו.

היו"ר יוסי כץ:

אבל זה לגיטימי, זה מקובל עלי.

אנה שניידר:

אלה לא דברי בלע ולא עלבון.

היו"ר יוסי כץ:

חבר הכנסת לפיד, האם הוסכם עלינו שההסתייגויות האלה עולות למעלה אבל לא
מצביעים עליהם? אני מאפשר לך להעלות אותם למעלה אבל לא מצביעים עליהם
במליאה. אלה הסתייגויות לרשות דיבור.

יוסף לפיד:

הסכמתי לגבי שתי הצעות מהכל.

היו"ר יוסי כץ:

הסתיים הדיון, תחליט מה שתחליט. מי בעד מתן סמכות לוועדה, כפי שהקראתי
"ועדה רשאית בהחלטה לקבוע כי לא תצורף להצעת חוק לקריאה שניה ושלישית
הסתייגות הכוללת כינוי או ביטוי מעליב, גידופים או דברי בלע". מי בעד ירים
את ידו.

אנה שניידר:

אני חושבת שעדיף שזה יהיה תיקון תקנון. אם זה לא דחוף וממילא זה לא יחול
בשבוע הקרוב, אז שזה יהיה תיקון תקנון.

היו"ר יוסי כץ:

מי בעד שזה יהיה תיקון תקנון?

הצבעה

בעד: 4

נגד: אין

תודה ההצעה התקבלה.

היו"ר יוסי כץ:

חבר הכנסת לפיד אתה משוחרר לעניין זה. יש עוד נושא, עניין הנושא החדש.

טענות חריגה מגדר הנושא בהצעת חוק שירות הביטחון

(דחיית שירות לתלמידי ישיבות שתורתם אמונתם)(הוראת שעה), התשס"ב-2002

היו"ר יוסי כץ:

יש שלוש בקשות לנושאים חדשים, הבקשה הראשונה נוגעת לפטור מטעמי מצפון.
באופן אישי הייתי שמח אם התיקון הזה היה מתקבל, אבל ההגינות מחייבת אותנו
לומר שזה נושא חדש. הנושא השני הוא פטור מטעמי גיל והנושא השלישי
הוא...סליחה, הנושא הראשון הוא "מי אשר בנה בית חדש, כלומר, התניה כללית
שכל מי שהתחתן, בנה בית, או אירס אישה, יהיה פטור.

שאול יהלום:

זה לא ציטוט אמיתי.

יוסף לפיד:

הציטוט האמיתי נמצא פה, בתנ"ך.

היו"ר יוסי כץ:

מי בעד הכרה בנושא כנושא חדש, בעמוד 11 סעיף קטן ד' למעלה.

יוסף לפיד:

אני רוצה לנמק.

היו"ר יוסי כץ:

בבקשה.

יוסף לפיד:

אני רוצה לראות את האדונים האלה מצביעים נגד התנ"ך.

משה גפני:

יש לי הערה לסדר. אם אנחנו לא משוגעים, אנחנו עוברים על התנ"ך, משום שבתנ"ך
כתוב "והיית משוגע". לכן אם נחליט עכשיו שכולם צריכים להיות משוגעים, נצביע
נגד, אז אנחנו מצביעים נגד התנ"ך, זה בדיוק מה שאומר חבר הכנסת לפיד.

יוסף לפיד:

אתה עושה פרסה מהתנ"ך, אני מוחה נגד זה שאתה עושה פרסה מספר התנ"ך.

היו"ר יוסי כץ:

להפסיק את הויכוחים, יש לנו סדר יום עמוס ואנחנו צריכים לשמור על כוחות
רעננים. חבר הכנסת לפיד מנמק מדוע לדעתו זה לא נושא חדש.

יוסף לפיד:

מדובר בחוק שקובע באילו תנאים אנשים משוחררים מהשירות הצבאי. זה המהות של
החוק. מדובר באנשים יראי שמיים, ואני בא עם התנ"ך ואומר, אם אתם, על סמך
הדתיות שלכם טוענים לפטור מהשירות הצבאי, אז אני מביא לכם את התנ"ך. יש לכם
אסמכתות יותר חשובות? פה בפירוש התנ"ך עוסק בספר שופטים בתנאי השירות
הצבאי.

היו"ר יוסי כץ:

איזה פרק ואיזה פסוק בבקשה?

יוסף לפיד:

פרק כ' פסוק ה' "ודברו השוטרים אל העם לאמור, מי האיש אשר בנה בית חדש ולא
חנכו.."

משה גפני:

לא חנכו.

יוסף לפיד:

מאז עשיתי בחינות בגרות לא קראתי את זה.

שאול יהלום:

זו הבעיה.

היו"ר יוסי כץ:

וגם אז העתקת.

יוסף לפיד:

אני מבקש את הגנתך, אלו דברי בלע. "...ילך וישוב לביתו פן ימות במלחמה ואיש
אחר יחנכנו, ומי האיש אשר נטע כרם ולא חללו..." להגיד שזה לא שייך לנושא?

היו"ר יוסי כץ:

יש לי שתי שאלות אליך, האחת, מה אומר רש"י?

יוסף לפיד:

אני לא עומד לבחינה.

היו"ר יוסי כץ:

הדבר השני, האם אתה מצמצם את הסעיף הזה לתמידי ישיבות או שאתה מרחיב אותו
לכלל הציבור במדינת ישראל.

יוסף לפיד:

אני מתייחס לאותם אנשים שחוק זה מתייחס אליהם.

שאול יהלום:

אתה עושה תחלופה, אתה אומר במקום 45 שעות בישיבה, אתה פוטר את הסעיף הזה,
אתה לא מוסיף אותו. לכן אתה אומר למעשה שכל אדם במדינה, כל אזרח יהודי שחל
עליו הפסוק הזה, יהיה פטור.

יוסף לפיד:

אני מבקש שיירשם בדברי הכנסת שאני נאבק למען קבלת פסוק מהתנ"ך נגד כל
החבורה הזו, זו האסמכתא שלהם.

היו"ר יוסי כץ:

אני קודם כל רוצה לשבח את חבר הכנסת לפיד על השימוש במקורות, זה כשלעצמו
דבר רצוי וחשוב מאד שהמשפט העברי ימצא לו ביטוי בחקיקה של הכנסת. אדוני
היועץ המשפטי.

יהושע שופמן:

זה נושא חדש משום שהוא משתנה במקום, כמו שאמר חבר הכנסת לפיד, ושנית, לפחות
לטעמי זה נושא חדש כי זה בא מהתנ"ך והדחייה לבני ישיבות דווקא לא.

היו"ר יוסי כץ:

מי בעד הכרה בנושא הזה כנושא חדש? מי בעד אישור בקשת יו"ר הוועדה שזהו נושא
חדש?

הצבעה

בעד: רוב

נגד" מיעוט

הנושא הוכר בנושא חדש.

היו"ר יוסי כץ:

מי בעד אישור הבקשה של פטור מטעמי מצפון שהנושא הוא נושא חדש?

הצבעה

בעד: רוב

נגד: אין

הנושא הוכר כנושא חדש.

היו"ר יוסי כץ:

הנושא האחרון הוא פטור מטעמי גיל, מי בעד אישור הבקשה שהנושא הוא נושא חדש?

הצבעה

בעד: רוב

נגד: אין

הנושא אושר כנושא חדש.

היו"ר יוסי כץ:

הנושאים הוכרו כנושאים חדשים ולפיכך לא יוצבע עליהם.

משה גפני:

חבר הכנסת יהלום היה מעוניין שההצגה הזו תימשך גם אחר כך.

אברהם רביץ:

שאלה למשפטנים, האם אפשר להעלות כנושא חדש את הצעת ההסתייגות של יו"ר
הוועדה באשר ל- 12 יום. אני חושב שזה לא נוגע לוועדת טל בכלל, זהו נושא מאד
חשוב וצריך להיות נדון בפני עצמו.

היו"ר יוסי כץ:

הוא יידון בוועדת טל ויוצבע עליו הצבעה שמית. כל אחד יצביע לפי שיקול דעתו,
זה לא עניין לוועדת הכנסת.

קביעת ועדות לדיון בהצעות חוק

היו"ר יוסי כץ:

יש כמה הצעות למיזוג חוקים וקביעת ועדות. יש הצעת חוק של חברת הכנסת נאות
שעברה ב- 24 באוקטובר ז' בחשוון, הצעת חוק ההסדרים באותו נושא עברה ב- 31
לאוקטובר י"ד בחשוון, שבוע לאחר מכן. חבר הכנסת דוד טל מבקש את אישור ועדת
הכנסת לדיון משולב בשתי הצעות החוק, בהתאם לנוסח שעבר בקריאה ראשונה,
ולהעבירן כהצעת חוק אחת לקריאה שניה ושלישית.

מי בעד אישור בקשת יו"ר ועדת העבודה והרווחה ירים את ידו?

הצבעה

בעד: רוב

נגד: אין

הבקשה אושרה

היו"ר יוסי כץ:

הסעיף הבא הוא שילוב דיונים בהצעות חוק לקריאה שניה ושלישית או קריאה
ראשונה?

ארבל אסטרחן:

לראשונה לא צריכים את ועדת הכנסת

שירלי אברמי:

הצעות חוק פרטיות שעברו קריאה שניה, והצעת חוק ממשלתית שעברה קריאה ראשונה
באותו יום, אנחנו מבקשים שילוב, אם לא צריך אז עוד יותר טוב.

היו"ר יוסי כץ:

מדובר בהצעת חוק של חברי הכנסת שאול יהלום דוד טל והממשלה בנוגע להטבות
לקצבת נכות לקצבת זקנה. יפה מאד, בקשה על פי 122 א', שילוב הדיון בהצעות
החוק.

מי בעד ירים את ידו?

הצבעה

בעד: רוב

נגד: אין

הבקשה אושרה

קביעת ועדות לדיון בהצעות חוק לשם הכנתן לקריאה שניה ושלישית

היו"ר יוסי כץ:

הצעת חוק למניעת העסקה של עברייני מין במוסד המכוון למתן שירות לקטינים.
נשמעו הצעות להעביר את הצעת החוק לדיון בוועדת חוקה חוק ומשפט או בוועדת
הפנים.

חנה קלר:

במליאה החליטו שוועדת הכנסת תחליט לאיזו ועדה יועבר החוק הזה לאישור לקריאה
שניה ושלישית. אנחנו חושבים שמאחר והדיון התחיל בוועדת החוקה, כהצעת חוק
הפרטית של חבר הכנסת שטייניץ, אז אנחנו מבקשים להמשיך את זה בחוקה.

סגן מזכיר הכנסת דוד לב:

באיזה ועדה זה הועבר בקריאה ראשונה?

חנה קלר:

ועדת חוקה.

היו"ר יוסי כץ:

יש למישהו התנגדות? מי בעד ועדת חוקה?

הצבעה

בעד: רוב

נגד: אין

הצעת החוק תועבר לוועדת חוקה חוק ומשפט

היו"ר יוסי כץ:

חבר הכנסת אורי אריאל, הצעת חוק רישום מע"מ, תיקוני חקיקה. הקובל טוען
לאפליה ברישום מע"מ בין עמותות הנמצאות מעבר לקו הירוק, מה האפליה שם?

אורי אריאל:

היום עמותה שנניח עיסוקה באריאל למען חינוך הילדים, לא יכולה להירשם באריאל
היא חייבת להירשם בתוך מדינת ישראל.

היו"ר יוסי כץ:

אני לא מביע עמדה בנושא, השאלה היא איזו ועדה אומרה לדון בזה.

אורי אריאל:

עמותות זה בוועדת פנים.

משה גפני:

העמותות נדונות בוועדת פנים.

היו"ר יוסי כץ:

הן מתחלקות.

שאול יהלום:

התקנות של רשם העמותות הן בוועדת חוקה.

משה גפני:

אבל החוקים הם בוועדת הפנים.

שאול יהלום:

אלה לא חוקים, כאן יש לך דבר שהוא כמו תקנות.

משה גפני:

זה לא שייך לתקנות בכלל.

שאול יהלום:

למעשה אפשר לפתור את זה ע"י תקנה של רשם העמותות, בלי חוק בכלל, אם יציגו
בפני רשם העמותות את הבעיה.

אורי אריאל:

רשם העמותות אמר שהוא לא פותר את זה בתקנה.

משה גפני:

אדוני היו"ר, הנושא הזה נדון והתברר שיש מצב שהוא פשוט לא נורמלי מכיוון
שעמותות שפועלות ביהודה ושומרון רושמות את הכתובות שלהם בירושלים. כולם
יודעים את זה, ורשם העמותות אמר את זה, דברנו על זה כבר בוועדה. אין לזה
קשר לתקנות, צריך לשנות את החוק וכל החוקים של העמותות נמצאות בוועדת
הפנים.

היו"ר יוסי כץ:

איפה התקבל חוק העמותות?

משה גפני:

בוועדת החוקה, אבל יש פה כמה בעיות.

ארבל אסטרחן:

זה תוקן כמה פעמים, גם בוועדת חוקה וגם בוועדת הפנים.

היו"ר יוסי כץ:

מאחר וגם ברשות ועדת החוקה עומד להיכנס מחר מישהו שהוא לא עוין לנושא- - -

משה גפני:

זה בכלל לא נושא של עוין, אני מבקש ועדת פנים.

היו"ר יוסי כץ:

ובכל זאת, חוק העמותות נחקק בוועדת החוקה, אני חושב שצריך לשמור על עקביות
מסוימת.

מי בעד ועדת חוקה ירים את ידו?

הצבעה

בעד ועדת חוקה : 2

בעד ועדת הפנים: 3

הדיון הועבר לוועדת הפנים

היו"ר יוסי כץ:

ואני לא מבקש רביזיה.

הקדמת הדיון בהצעת חוק שידורי הטלוויזיה מהכנסת בערוץ הדמוקרטיה – התשס"ב -
2002

היו"ר יוסי כץ:

העברנו לקריאה ראשונה את חוק הערוץ הדמוקרטי, איך זה נקרא בדיוק?

אתי בנדלר:

חוק שידורי טלוויזיה מהכנסת בערוץ הדמוקרטיה.

היו"ר יוסי כץ:

החוק הזה קשור במידה מסוימת לשידורי ערוץ 33 שהוראת השעה עומדת להסתיים.
אנחנו מבקשים להעלות את זה במליאת הכנסת היום. האם אנחנו יכולים לעשות את
זה ללא תשעה חברים.

אתי בנדלר:

לא

היו"ר יוסי כץ:

אז אין מה לעשות, נדחה את זה לשעה 14:30.

קביעת ועדות לדיון בהצעות חוק

היו"ר יוסי כץ:

הצעת חוק למניעת הונאה בתפילין ובמזוזות – מניעת הונאה בספרי תורה ובמגילות
של חבר הכנסת משה גפני וקבוצת חברי כנסת, וועדת הפנים או ועדת חוקה? למה
ועדת הפנים?

משה גפני:

היות וזו הצעת חוק פרטית שלי ושל כמה חברי כנסת, לא מדובר על הטלת עונש
פלילי, אז בשביל מה בכלל צריך את זה, הרי הונאה בכלל אסורה? מדובר על כניסה
לעניין של מה זה ספרי תורה ומגילות. עד היום אין חוק ברור בעניין הזה.

אני מבקש בהצעת החוק שהרבנות היא זו שתקבע את הכשרות של ספרי תורה ושל
מגילות, מה שלא היה עד היום בחוק. אמרתי שאני מוכן לקבל על עצמי את העמדה
של משרד המשפטים שלא להוסיף פה אחריות פלילית אלא רק לקבוע את הגדרה
המקצועית של ספרי תורה. זה קשור לוועדת הפנים, אין לזה שום קשר לוועדת
חוקה.

היו"ר יוסי כץ:

מה אומרת היועצת המשפטית?

ארבל אסטרחן:

אני מנסה למצוא איפה נחקק החוק. החוק למניעת הונאה בתפילין נחקק מזמן, זהו
חוק שבעיקרו הוא עונשין.

היו"ר יוסי כץ:

החוק הוא חוק של ועדת חוקה.

משה גפני:

לאיזה שנה זה?

היו"ר יוסי כץ:

מי בעד ועדת חוקה ירים את ידו?

הצבעה

בעד: רוב

נגד: אין

הצעת החוק הועברה לוועדת חוקה.

היו"ר יוסי כץ:

הצעת חוק הכנסת- תיקון עונשין, של חבר הכנסת מיכאל איתן. שר המשפטים הציע
להעביר את הנושא לוועדת הכנסת. זה בוועדת הכנסת כי זה חוק בכנסת, לדעתי לא
צריך להחליט על זה, זה עבר לוועדת הכנסת.

ארבל אסטרחן:

זה עבר לוועדת הכנסת לקביעת איזה ועדה. אתה יכול לקבוע שזה יעבור לוועדת
הכנסת.

היו"ר יוסי כץ:

מדובר בחוק הכנסת. אני מעלה להצבעה, מי בעד ועדת הכנסת?

הצבעה

בעד: רוב

נגד: אין

הצעת החוק הועברה לוועדת הכנסת.

קביעת ועדות לדיון בהצעות לסדר יום

היו"ר יוסי כץ:

ועידת האזרחים של חברת הכנסת נעמי חזן. מי בעד ועדת הכנסת?

הצבעה

בעד: רוב

נגד: אין

ההצעה הועברה לוועדת הכנסת.

היו"ר יוסי כץ:

הפיגוע בדלפק אל על בלוס אנג'לס ואישור שר התחבורה להנחית את מטוס החברה
בשבת.

שאול יהלום:

זה חמור מאד אבל מה הבעיה?

היו"ר יוסי כץ:

באיזו ועדה?

שאול יהלום:

בוועדת הפנים.

קריאה:

תעופה שייכת לכלכלה.

שאול יהלום:

זה לא תעופה, זה חוק העבודה והרווחה, שאסור לעבוד בשבת.

היו"ר יוסי כץ:

אל על זה בכלכלה. זה בעיקר הפיגוע.

שאול יהלום:

אבל עיקר הדיון היה בנושא של ועדת העבודה והרווחה כי מדובר על שבת.

היו"ר יוסי כץ:

אני בכל זאת מציע להעביר את זה לוועדת הכלכלה.

שאול יהלום:

זה לא שייך לוועדת הכלכלה, הבעיה הייתה חילול שבת.

היו"ר יוסי כץ:

חילול שבת על ידי חברת תעופה.

שאול יהלום:

אז זו ועדת העבודה והרווחה שאחראית גם על המנוחה.

היו"ר יוסי כץ:

מי בעד ועדת כלכלה?

הצבעה

בעד ועדת הכלכלה : 3

בעד ועדת הפנים: 4

היו"ר יוסי כץ:

חבר הכנסת משעני מה אתה מצביע? אתה הקול המכריע אז תשמע על מה מדובר. מדובר
על החלטת שר התחבורה לאפשר למטוס אל על לנחות בשבת בישראל אחרי הפיגוע בלוס
אנג'לס. חבר הכנסת יהלום בעד ועדת העבודה והרווחה, חבר הכנסת כץ בעד ועדת
הכלכלה.

מרדכי משעני:

בוועדת העבודה והרווחה, אני חבר בוועדה הזו ואין בכלל שאלה בהצבעה שלי.

היו"ר יוסי כץ:

תודה, ההצעה נשארה בוועדת העבודה והרווחה. נעבור להצעת חוק העמותות הגבלת
רישום שכר מנהל ותרומות של חבר הכנסת אופיר פינס פז.

אופיר פינס-פז:

כבר החלטנו על זה.

שאול יהלום:

הייתה רביזיה.

אופיר פינס-פז:

עושים סיכום עם בן אדם...זה לא להאמין שיש אנשים כאלה בכנסת. מסכמים עניין
על דעתו, ואחר כך הוא מגיש רביזיה? לא נשמע דבר כזה. איזה אנשים מסתובבים
פה? אתה יודע מה, חבר הכנסת גפני, תעשה מה שאתה רוצה.

משה גפני:

אתה יכול לתת לי את זה בכתב שאני יכול לעשות מה שאני רוצה?

היו"ר יוסי כץ:

סיכמנו על הקמת ועדה משותפת.

משה גפני:

אדוני היו"ר, אני כמובן לא אתייחס למי שאמר פה אתמול שהוא הצביע נגד חוק טל
ובמליאה ראינו שהוא הצביע בעד, אז אני לא צריך להתייחס לדברי המוסר שלו.
אדם שמשקר במצח נחושה - - -

היו"ר יוסי כץ:

ביקשתי ממך להתייחס לטענה.

משה גפני:

אני הולך להתייחס לזה אבל אני צריך להתייחס גם לדברי המוסר שלו, שאני עושה
מה שאני רוצה ואני לא הגון, אני לפחות לא משקר בצורה כזו. אדוני היו"ר,
התווכחתי בוועדה הזו לגבי הנושא הזה. יש לגבי העניין הזה, כמו כמה נושאים
נוספים בכנסת, דיון לגבי העמותות.

חוק העמותות נחקק בוועדת החוקה, אני לא מתייחס באופן פרסונלי, יכול להיות
שאני לא אהיה בוועדת הפנים ויכול להיות שחבר הכנסת פינס לא יהיה בוועדת
החוקה. כשבאתי לכאן לדיון בעניין הזה, הצעת הצעה, וההצעה הייתה שחבר הכנסת
יהלום יעמוד בראש הוועדה המיוחדת, למרות שחבר הכנסת יהלום חבר שלי, חבר
הכנסת פינס הצליח לעשות פוליטיקה והעביר את חבר הכנסת יהלום לצדו, עכשיו כל
הזמן חבר הכנסת יהלום נגדי.

שאול יהלום:

נכון, הוא פוגע בי.

משה גפני:

הנושא הוא יותר רציני מהצחוק שאני עושה ממנו. חזרתי לוועדה, ואמרתי ליועצת
המשפטית של הוועדה שהסכמתי שתהיה ועדה משותפת. היא אמרה לי, אתה יכול
להסכים - - -

שאול יהלום:

אתה עושה מה שנשים אומרות לך? זה אסור לפי ההלכה.

משה גפני:

תראה את הליצנות שהם עושים ערב תשעה באב.

שאול יהלום:

אסור לך בכלל לשמוע אותה, קול איש באישה ערווה.

היו"ר יוסי כץ:

חבר הכנסת יהלום תרחם עלי.

משה גפני:

אמרה לי היועצת המשפטית של הוועדה, והיא צודקת בזה, חוק העמותות נחקק, וזה
אחד המקרים שצריך לקיים עליהם דיון באופן אמיתי, הוא נחקק בוועדת החוקה. כל
החוקים הנלווים לו, להוציא התקנות, נמצאים בוועדת הפנים. זאת מכיוון שרשם
העמותות הוא משרד הפנים, ותפקידה של ועדת הפנים בתקנון הוא פיקוח פרלמנטרי
על משרד הפנים ועל הגופים הנלווים לו.

אני מקיים דיונים בוועדת הפנים על רשם העמותות, אני מקיים דיונים על כל
הנהלים שם, אני מקיים דיונים על הכל. אומרת לי היועצת המשפטית של הוועדה,
אתה יכול לעשות "צ'ירקס" עם חבר הכנסת פינס ועם שאול יהלום, אבל אתה פוגע
בוועדה.

שאול יהלום:

אתה מקשיב לנשים כל הזמן.

משה גפני:

אפשר לדעת אדוני יו"ר הוועדה איך אתה מאפשר את ההערות השוביניסטיות האלה?

היו"ר יוסי כץ:

אין לדבר סוף. סיכמנו שחבר הכנסת יהלום יעמוד בראש הוועדה המשותפת מטעם
ועדת החוקה, כך סיכמנו וכך הסכים חבר הכנסת פינס.

אופיר פינס-פז:

על פי המלצתה של ארבל, היועצת המשפטית של הוועדה יש ועדה משותפת לוועדת
החוקה וועדת הפנים ברשות חבר הכנסת יהלום לא ברשותי.

משה גפני:

אני מבקש לשמוע את היועצת המשפטית של הוועדה.

אופיר פינס-פז:

זה על פי המלצתה של היועצת המשפטית.

משה גפני:

אני רוצה לשמוע אותה.

היו"ר יוסי כץ:

אני חוזר ומצביע על אישור - - -

משה גפני:

אפשר לקבל את חוות דעתה של היועצת?

היו"ר יוסי כץ:

קבלנו כבר, מספיק. היה בינינו סיכום על דעת כולם, חבר הכנסת יהלום יעמוד
בראש הוועדה המשותפת.

אתי בן יוסף:

ארבעה חברים מכל ועדה.

היו"ר יוסי כץ:

ועדה משותפת של חוקה ופנים, ארבעה חברים מכל ועדה בראש הוועדה יעמוד חבר
הכנסת יהלום מטעם ועדת החוקה. מי בעד ההצעה הזו?

הצבעה

בעד: 5

נגד: 1

הצעה אושרה

משה גפני:

אני מתפלא שלא נתת ליועצת המשפטית לומר את חוות דעתה.

היו"ר יוסי כץ:

אנחנו עוברים להצעת חוק לתיקון פקודת העיריות, שמות של מקומות ציבוריים,
חבר הכנסת פינס בבקשה.

אופיר פינס-פז:

זהו חוק של חבר הכנסת גפני שמנסה לבטל חוק שאני חוקקתי בזמנו. חבר הכנסת
גפני הוא יו"ר ועדת הפנים, הוא אדם שאם הוא רוצה חוק, שהוא עצמו יו"ר
הוועדה, זה דבר שלא מאפשר לו לשלוט באופן אמיתי בעניין, הרי הוא יהפוך את
זה לחוחה ואיטלולה. לכן אני חושב שהחוק לא צריך להיות מחוקק אצלו. צריך
להעביר את זה לרשות ועדה אובייקטיבית שמסוגלת לתת - - -

משה גפני:

כמו שחבר הכנסת פינס עשה באופן אובייקטיבי את החוק שלו בוועדת חוקה ואמר לי
שזה חוק מוסכם והעביר את זה בקריאה שלישית.

שאול יהלום:

מה אומר החוק?

משה גפני:

החוק אומר שכדי לשנות שם רחוב צריך להודיע לדיירי הרחוב, לקבל את
ההסתייגויות שלהם, זה מתקבל רק ברוב של שני שלישים, כמו שהיה החוק המקורי.
הוא הציע שתהיה ועדת שרים לסמלים ולטקסים ברוב מוחלט, אומר לי דני נווה
שהוא לא יביא את זה אף פעם.

היו"ר יוסי כץ:

חסל דיון, גברתי היועצת המשפטית האם אפשר לקבל את דברי חבר הכנסת פינס שאמר
שהואיל וחבר הכנסת גפני מבקש לבטל חוק שהתקבל לאחרונה כמו שאני מבין, והוא
עובר לוועדת הפנים שברשותו. אני אומר לך שלפי דעתי זהו לא נימוק שיכול לשמש
בועדת הכנסת. יש היום שקיפות מלאה, ואני משוכנע שחבר הכנסת גפני, כמו תמיד,
לא ישים את זה בראש סדר העדיפויות של הוועדה לפני חוקים אחרים.

משה גפני:

אני בלאו הכי לא יכול להביא את זה לפני המושב הבא, אז על מה הדיבורים.

שאול יהלום:

לא אישרו לכם ישיבות בפגרה?

יורי שטרן:

חבר הכנסת פינס, אי אפשר לקבל החלטות בכנסת על בסיס כל כך פרסונלי, לכן אם
הסוגיה שייכת באופן ברור וחד משמעי לוועדה מסוימת, אז תעשה הכל אחר כך
במליאה, או בוועדה.

היו"ר יוסי כץ:

מי בעד ועדת הפנים ירים את ידו.

הצבעה

בעד: רוב

נגד: אין

ההצעה הועברה לדיון בוועדת הפנים ואיכות הסביבה.

משה גפני:

אדוני היו"ר אני מבקש הודעה אישית, החוק לפקודת העיריות, לשינוי שמות
רחובות, הצעת חוק של חבר הכנסת אופיר פינס, עבר בוועדת החוקה, הוא העביר את
זה בוועדת החוקה.

אופיר פינס-פז:

אם מה שאתה אומר עכשיו זה שקר - - -

משה גפני:

באיזה ועדה העברת את זה? זה עבר בוועדת חוקה.

היו"ר יוסי כץ:

אנחנו עוברים להצעת חוק אחרונה של חבר הכנסת לנגנטל.

שאול יהלום:

אבל מה האמת?

היו"ר יוסי כץ:

הצעת חוק לתיקון פקודת המבחן, מבחן בצירוף לעונש נוסף, של חבר הכנסת
לנגנטל. זה עובר להצבעה בשעה 14:30. תודה רבה לכולם הישיבה נעולה.

הישיבה ננעלה בשעה 09:50
