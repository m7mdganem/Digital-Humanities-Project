הכנסת העשרים

מושב שני

פרוטוקול מס' 92

מישיבת ועדת הכנסת

יום שני, כ"ג בטבת התשע"ו (04 בינואר 2016), שעה 14:00

סדר היום:

הצעת חוק הכנסת (תיקון מס' 42) (שקיפות בעבודת שדלנים), התשע"ו-2015 – מתן
פטור מחובת הנחה לפני הקריאה השנייה והשלישית.

נכחו:

חברי הוועדה:

דוד ביטן – היו"ר

יואב בן צור

מרב מיכאלי

איילת נחמיאס ורבין

חברי הכנסת:

שלי יחימוביץ

מוזמנים:

היועץ המשפטי לכנסת איל ינון

  ------------------------------------------------------------------------
  שושנה מקובר              –    מנהלת מחלקת הפרוטוקולים, הכנסת
  ------------------------ ---- ------------------------------------------
  ד"ר שירלי אברמי          –    מנהלת מרכז המחקר והמידע, הכנסת

  דן מרזוק                 –    הלשכה המשפטית, הכנסת

  אסף גולדפרב              –    ועד היועצים הפרלמנטרים

  שבי גטניו                –    עמותה לדמוקרטיה מתקדמת

  יעל שילוני               –    מנכ"לית, גלעד לובינג

  חן אגא                   –    לוביסט, פרילוג

  משה ביבי                 –    לוביסט, גורן עמיר

  קרן ברק                  –    לוביסטית, קונטקטי

  נועה גונן                –    לוביסטית, גורן עמיר

  גידי זאגא                –    לוביסט, אימפקט

  גל גולן זילברמן          –    לוביסט, ברדוגו יועצים

  סילבן לוי                –    לוביסט, אימפקט

  במבי צורי                –    לוביסטית, גלעד

  אירדה קריימר             –    לוביסטית, אימפקט

  זכריה רייך               –    לוביסט, פרילוג

  עידית שבתאי סידיס        –    לוביסטית, פוליסי
  ------------------------------------------------------------------------

ייעוץ משפטי:

איל ינון – היועץ המשפטי לכנסת

ארבל אסטרחן

מנהלת הוועדה:

אתי בן-יוסף

רישום פרלמנטרי:

טלי רם

הצעת חוק הכנסת (תיקון מס' 42) (שקיפות בעבודת שדלנים), התשע"ו-2015 – מתן
פטור מחובת הנחה לפני הקריאה השנייה והשלישית

היו"ר דוד ביטן:

בואו נתחיל לעבור על כל הסעיפים.

ארבל אסטרחן:

מונח בפניכם נוסח שכולל את השינויים, זה עוד לפני הממונה על נוסח החוק. זה
לא נוסח שיהיה סופי-סופי אבל הכנסתי את כל מה שדובר עליו בדיון.

איילת נחמיאס ורבין (המחנה הציוני):

בבוקר?

ארבל אסטרחן:

כן.

היו"ר דוד ביטן:

אנחנו לא נצטרך פטור מחובת הנחה פה.

ארבל אסטרחן:

נעשה את זה מחר. אני אשתדל להניח את זה היום, אז זה יהיה בסדר.

סעיף 66, דיברנו עליו כבר, זה משהו שגם היה ב"כחול". בסעיף 67 התווספה פסקה
של הצינון לעוזר פרלמנטרי. כתוב: "לא יינתן היתר לאדם לפעול כשדלן בכנסת
ולא יפעל אדם כשדלן בכנסת בהתקיים אחד מאלה". היום יש את הצינון לח"כים, זה
פסקה (1).

פסקה (3) אומרת: "הוא היה עובד של חבר הכנסת בששת החודשים שקדמו למועד מתן
ההיתר; הוראה זו תחול על מי שהיה עובד של חבר כנסת אחד או יותר במשך שנה
רצופה לפחות בסמוך לפני התקופה האמורה", כלומר הצינון על עוזרים פרלמנטרים
יהיה של חצי שנה, ובלבד שהם עבדו לפחות שנה בתפקיד אצל ח"כ אחד או יותר. זה
סעיף 67.

סעיף 68, פה יש שני תיקונים. בסעיף קטן (ב) – אני אגיד רק את הדברים
העיקריים - העובדה שיש חובה לציין בכל פנייה, בכתב או בעל-פה, שהיא בקשר
לפעולות כשדלן, צריך לציין שאדם פועל כשדלן, מי הלקוח, ויתווסף פה מה
האינטרס הישיר שאותו הוא מבקש לקדם, זה תיקון אחד בעקבות הישיבה של הבוקר.

התיקון הנוסף זה הציון בפרוטוקול, ששדלן שנוכח בישיבת ועדה יבקש לרשום
בפרוטוקול.

היו"ר דוד ביטן:

מה זה 67(2)?

ארבל אסטרחן:

זה מוסיף גם עובד סיעה. החובה לציין שהוא שדלן וכולי, זה כלפי חבר הכנסת,
עובד של חבר הכנסת, עובד הכנסת ועובד סיעה.

היו"ר דוד ביטן:

לא לגבי עובד של הכנסת.

ארבל אסטרחן:

גם עובד של הכנסת, בטח.

היו"ר דוד ביטן:

הנה, מחקת.

ארבל אסטרחן:

כן, כי הפניתי ל-67(2). זה פשוט מונח שמופיע כמה פעמים. עובד כנסת, של חבר
הכנסת, או חבר בצוות פרלמנטרי, אז החובות האלה קיימות.

סעיף קטן (ג) ב-68 הוא זה שמדבר על הרישום בפרוטוקול של שם השדלן, עובדת
היותו שדלן, הלקוח שעבורו הוא פועל באותה ישיבה וכן לקוחות קבועים נוספים
שלו או של התאגיד שהוא פועל במסגרתו שנושא הישיבה נוגע אליהם באופן ישיר –
אז הוספנו את הקבועים והישיר.

סעיף 69, סעיף האיסורים – זה ככה הדברים שהיו יותר בעייתיים בבוקר – הוספת
איסור. תראו את פסקה (6) בעמוד 3: "יפגע בפעילותו כשדלן, פגיעה קשה בכבוד
הכנסת או חבריה". זה מה שאמרנו שצריך לדבר איך לצמצם.

היו"ר דוד ביטן:

לא "קשה". המילה "קשה" בחוק היא בעייתית.

שלי יחימוביץ (המחנה הציוני):

כן. "קשה". למה "קשה"?

איל ינון:

"ממשי" או "משמעותי", דיברנו.

ארבל אסטרחן:

אוקיי. אז "ממשית" או "משמעותית".

היו"ר דוד ביטן:

"משמעותית" – כן, גם טוב.

שלי יחימוביץ (המחנה הציוני):

תצטרכו להיות יצירתיים - - -

מרב מיכאלי (המחנה הציוני):

"ממשית" זה יותר טוב מ"משמעותית".

ארבל אסטרחן:

אוקיי.

קרן ברק:

אבל מחר זה יכול להיות כל דבר.

ארבל אסטרחן:

זה פסקה (6), שזה בעצם איזשהו סעיף סל כללי.

משה ביבי:

סליחה.

היו"ר דוד ביטן:

לא, לא, אין דיונים. אין דיונים.

משה ביבי:

זה עבירה קשה. אולי אפילו לפרוטוקול, היא תיתן דוגמאות לסוג כזה כי זה בכל
זאת חופש עיסוק, זה עבודה. אני מנסה לחשוב על דברים קיצוניים, אז שתגיד את
הדברים הקיצוניים לצורך העניין. ברור לי החובה.

שלי יחימוביץ (המחנה הציוני):

לא, היא לא צריכה. לא. היא ממש לא צריכה לעשות את זה.

קרן ברק:

ואם אני באתי עם ג'ינס?

היו"ר דוד ביטן:

גמרנו. גמרנו.

שלי יחימוביץ (המחנה הציוני):

היא ממש לא צריכה לעשות את זה.

קרן ברק:

ואם לבשתי ג'ינס?

היו"ר דוד ביטן:

נתתי דוגמה אחת.

שלי יחימוביץ (המחנה הציוני):

למה הקנטרנות הזאת? למה הקנטרנות הזאת?

קריאה:

של מי?

שלי יחימוביץ (המחנה הציוני):

שלה. מה זה השטויות האלה?

איל ינון:

אני יכול לענות. שלי, אני יכול לענות באופן כללי.

שלי יחימוביץ (המחנה הציוני):

לא, אל תענה. למה? למה אנחנו צריכים לתת להם?

איל ינון:

הם שואלים שאלה לגיטימית, אפשר לענות עליה.

קרן ברק:

זה לא קנטרנות. אתה מחוקק חוק ראשי.

איל ינון:

אני אגיד את התשובה. קודם כול, השאלה מי יחליט. השאלה מי יחליט, התשובה
פשוטה – ועדת ההיתרים, בראשות יושב-ראש הכנסת, שיש בה גם שני סגנים, אחד
מהקואליציה ואחד מהאופוזיציה, היא תחליט האם זה פגיעה ממשית בכבוד הכנסת.

ברור, ברור שלאור מה שאמר מר ביבי, שיש לנו פה גם את חוק-יסוד: חופש העיסוק
ויש לנו פה ערכים אחרים ואינטרסים אחרים, בפרשנות של מהי פגיעה ממשית בכבוד
הכנסת הדברים האלה יילקחו בחשבון, כמו בכל מעשה שיפוטי או מעין שיפוטי אחר.

היו"ר דוד ביטן:

יש יועצים משפטיים לוועדה גם.

משה ביבי:

תודה רבה. זה היה חשוב לפרוטוקול. טוב שזה נאמר.

היו"ר דוד ביטן:

אבל זה היה ידוע, ברור.

קריאה:

לא כזה ידוע.

היו"ר דוד ביטן:

זה כמו ועדת האתיקה. יש שם יועצים משפטיים, יש הכול.

ארבל אסטרחן:

זה פסקה (6) שמתווספת. ופסקה (7), שעליה דובר גם בבוקר: "יפנה, בכתב או בעל
פה, לעובד הלשכה המשפטית של הכנסת או לעובד מרכז המחקר והמידע של הכנסת".

היו"ר דוד ביטן:

פה יש לנו השגה של היועץ המשפטי, שהוא לא יכול לתפקד במצב הזה. זאת אומרת,
פונים אליו הרבה עורכי דין.

איל ינון:

פשוט, עורכי הדין שמייצגים לקוחות בעניינים הנידונים בכנסת, מוגדרים על-פי
החוק כשדלנים. לחם חוקנו היומיומי זה לעבוד מול עורכי דין, לענות לפניות של
עורכי דין, ולכן אנחנו ביקשנו להחריג את עורכי הדין שמוגדרים כשדלנים על-פי
החוק מהאיסור הזה לפנות אלינו כי אחרת במידה מסוימת אנחנו - - -

ארבל אסטרחן:

אז ייאמר פה: למעט פנייה של עורך דין לעובד הלשכה המשפטית.

משה ביבי:

אבל עורך דין עושה את אותה עבודה, וזה גם לחם חוקנו. זה כמו שדוד הציע.
אדוני היושב-ראש, אתה הצעת - - -

מרב מיכאלי (המחנה הציוני):

אבל אי אפשר, סליחה. אני רוצה להגיד שזה לא הגיוני לעשות דין שונה לשדלנים
שהם עורכי דין ולשדלנים שאינם עורכי דין.

איל ינון:

אין לי בעיה, תעשו את אותו דין אבל אני בא ואומר שאני לא יכול לעבוד אם אני
לא יכול לעבוד מול עורכי דין, זה מה שאני עושה כל היום.

משה ביבי:

חבר'ה, לשכת עורכי הדין קיבלו פה משרדים, אנחנו עדיין נאבקים, זה לחמנו, זה
בדיוק הנישה הזאת. אנחנו לא רוצים לפנות בכל נושא משפטי - - -

היו"ר דוד ביטן:

לא, לא, זה לא רלוונטי. לא רלוונטי.

משה ביבי:

בנושא אדמיניסטרטיבי.

היו"ר דוד ביטן:

פנייה ליועץ המשפטי של הכנסת בנושאים משפטיים ודברים מהסוג הזה זה כל היום,
כל הזמן יש.

משה ביבי:

לא, בנושאי אדמיניסטרציה, כמו שאתה הצעת – דיון, לא דיון, סדרי דיון.

קרן ברק:

מה ההבדל? תגיד לי מה ההבדל.

היו"ר דוד ביטן:

עדיין, יש יועץ משפטי לכנסת, צריך לכבד את מה שהוא אומר בעניין.

משה ביבי:

אבל עבודת השדלנות, הגדרת בהתחלה את השדלנות. אני לא מבין למה להחריג אותם.

מרב מיכאלי (המחנה הציוני):

מאה אחוז, אבל הוא אומר, אתם לא יכולים להגביל אותי מלעבוד מול עורכי דין,
אבל אני אומרת, אי אפשר לעשות שני מעמדות של לוביסטים.

איל ינון:

אין בעיה, תגידו שהם גם יוכלו לפנות אלינו.

מרב מיכאלי (המחנה הציוני):

לא, אי אפשר. דוד, בעיני זה לא לגיטימי.

משה ביבי:

הגדרת בהתחלה את חוק השדלנות.

היו"ר דוד ביטן:

עורכי דין פונים לעורכי דין, אבל לא אנשים - - -

קריאות:

מה זה עורכי דין פונים לעורכי דין?

היו"ר דוד ביטן:

אני אסביר. הוא רוצה לפנות לבג"ץ, אז הוא שולח מכתב התראה. למי הוא שולח?
ליועץ המשפטי של הכנסת.

מרב מיכאלי (המחנה הציוני):

אבל זה לא אותו דבר.

איילת נחמיאס ורבין (המחנה הציוני):

בהנחה שזה מה שהוא רוצה.

משה ביבי:

אתה מנציח את ה"לובי השחור".

קרן ברק:

ואם הוא רוצה לשנות חוק, כמו שאני רוצה?

היו"ר דוד ביטן:

ואם אני אוציא אתכם, זה נראה לכם יותר טוב? אני אוציא אתכם ואז לא תהיה לי
בעיה.

משה ביבי:

אז מה יקרה?

היו"ר דוד ביטן:

זה לא דיון פתוח. אתם מגזימים קצת.

באותו רגע הוא לא מציין רק בעיות פורמליות, הוא מציין גם לגופו של עניין.
למשל הוא אומר, זו החלטה לא סבירה, כל מיני דברים. לכן, בעניין הזה צריך
להשאיר את זה פתוח, שאפשר לפנות ליועץ המשפטי, עורכי דין יכולים לפנות.
עורכי דין לא פונים בשם עצמם.

דרך אגב, גם עמותות שפונות. גם עמותות – ניקח את התנועה לאיכות השלטון –
היא לא לוביסט, היא לא לוביסט כי היא לא עובדת תמורת כסף, אז אותו דבר. הם
פונים ליועץ המשפטי בהמון מכתבים, מבקשים ממנו תגובות, מבקשים ממנו דברים.
עורך דין פונה.

איילת נחמיאס ורבין (המחנה הציוני):

דוד, זה לא אותו דבר.

היו"ר דוד ביטן:

והעורך דין הוא לוביסט. העורך הוא לוביסט, לא העמותה. לכן, יש פה בעיה
אמיתית.

איילת נחמיאס ורבין (המחנה הציוני):

סליחה, דוד, זה לא אותו דבר.

היו"ר דוד ביטן:

אז תפוס כפי יכולתך, גם לפעמים זה בעיה.

איילת נחמיאס ורבין (המחנה הציוני):

לא, לא, דוד. סליחה, אתה מתאר פה מקרה מסוג מאוד מאוד מסוים.

היו"ר דוד ביטן:

נתתי דוגמה.

איילת נחמיאס ורבין (המחנה הציוני):

אבל היא דוגמה מאוד מאוד קונקרטית, שמטבע הדוגמה היא דורשת פנייה ליועץ
המשפטי של הכנסת.

אנחנו יודעים שיש פה בעלי מקצוע – אני לא רוצה להגיד עורכי דין כי זה לא
חייב להיות דווקא עורכי דין – והראיה מה שהיה בשבוע שעבר בטלוויזיה. יש
בעלי מקצוע שמסתובבים פה והם לא נושאים כמובן את התג והם לא צריכים לדחוף
משהו שבסופו של דבר יגיע לבג"ץ אלא איזושהי הצעת חוק, תיקון חוק, וכולי.

אני אמרתי, ואני חוזרת ואומרת. אני לא מפחדת ממה שאני יודעת, אני תמיד
מפחדת ממה שאני לא יודעת, אבל אנחנו חייבים להפגין לפחות מידה מסוימת של
הגינות כלפי בעלי מקצוע.

איל ינון:

אבל חברת הכנסת נחמיאס ורבין, החוק הזה לא עוסק ב"לובינג השחור", הוא עוסק
דווקא בלובינג המותר, הוא עוסק באלה שמסתובבים פה.

איילת נחמיאס ורבין (המחנה הציוני):

אז ברשותך, היועץ המשפטי, תן לי לחדד לך את השאלה.

איל ינון:

אני אסביר. הלובינג המכונה "הלובינג השחור" הוא אסור, הוא עבירה פלילית.
החוק הזה דווקא עוסק בלובינג המותר.

איילת נחמיאס ורבין (המחנה הציוני):

איל, אני מבינה את זה. אני מבינה, אבל השאלה היא האם ה"לובינג השחור", לא
הגיעה השעה להכניס אותו במסגרת החוק הזה, אין חוק אחר.

איל ינון:

זה סיפור אחר. מאה אחוז, אני לא חולק עלייך, אבל - - -

איילת נחמיאס ורבין (המחנה הציוני):

אבל אין חוק אחר.

איל ינון:

יש. הוא אסור. זה מה שאני מסביר, הוא אסור.

היו"ר דוד ביטן:

הוא אסור. הוא בפנים. הוא אסור פשוט.

איל ינון:

הוא בפנים והוא אסור.

איילת נחמיאס ורבין (המחנה הציוני):

הוא לא נמנע.

איל ינון:

את יכולה לטעון טענה, שכנראה תהיה מוצדקת, אמפירית, שהוא לא נאכף – האיסור
לא נאכף – אבל לא הבעיה בחקיקה.

איילת נחמיאס ורבין (המחנה הציוני):

ברור שלא. אי אפשר.

איל ינון:

אבל לא הבעיה בחקיקה. בחקיקה אסור לעשות לו "לובינג שחור" בכנסת. יש איסור
כזה.

איילת נחמיאס ורבין (המחנה הציוני):

לפי כמות ההיתרים הקבועים שיש לכנסת, אז אני לא יודעת, אני הייתי שואלת את
עצמי את השאלה על האכיפה, לא?

קריאות:

- - -

מרב מיכאלי (המחנה הציוני):

אבל אני אומרת שאי אפשר לעשות אפליה כזאת, אני מצטערת, זו אפליה לא סבירה.

היו"ר דוד ביטן:

אני מוחק.

מרב מיכאלי (המחנה הציוני):

מאה אחוז. שלא יהיה רק עורכי דין. אם לוביסטים יכולים לפנות ליועץ המשפטי
- - -

היו"ר דוד ביטן:

אני לא כותב רק עורכי דין. אני כותב: פנה בכתב או בעל-פה לעובד מרכז המחקר
והמידע של הכנסת.

ארבל אסטרחן:

אה, אתה מוחק את הלשכה המשפטית.

היו"ר דוד ביטן:

מוחק בכלל, כן, כי זה חל על כולם. לא אמרתי שאני מוחק רק לאחד.

ארבל אסטרחן:

מאה אחוז.

היו"ר דוד ביטן:

הוא לא יכול לעבוד אחרת.

ארבל אסטרחן:

האיסור יהיה רק על פנייה לממ"מ.

היו"ר דוד ביטן:

זה מה שאני עושה. אם בא יועץ משפטי ואומר שזה בעיה מבחינת ניסיון העבודה
שלו, אז מה את רוצה, לכבול את ידיו, לשים לו שרשראות?

איילת נחמיאס ורבין (המחנה הציוני):

איפה אתה מתקן, בהתחלה או בסוף?

היו"ר דוד ביטן:

לא, אנחנו נתקן את זה.

מרב מיכאלי (המחנה הציוני):

דוד, ההשגה היחידה שהייתה לי זה על ההבחנה בין סוגי הלוביסטים שיכולים
לפנות ליועץ המשפטי לכנסת.

היו"ר דוד ביטן:

לא התכוונתי אחרת. לא רק עורכי דין. בבקשה.

שירלי אברמי:

אני רוצה להתייחס לעניין שעכשיו בעצם האיסור היחיד שנשאר כאן על הלוביסטים
הוא איסור לפנות למרכז המחקר והמידע של הכנסת. אני בכלל לא מתייחסת לשאלת
הלוביסטים, זה לא השאלה פה.

כל אזרח במדינת ישראל, כל שמונה מיליון האזרחים, יכול לפנות למרכז המחקר
והמידע. דרכי הפנייה אלינו מופיעות באתר הכנסת ואנחנו מעודדים אזרחים לפנות
אלינו.

היו"ר דוד ביטן:

לפנות על מה?

שירלי אברמי:

למשל, אזרח אומר, יש לי סכסוך עם המושב שלי.

היו"ר דוד ביטן:

אז את נותנת לו חוות דעת?

שירלי אברמי:

כן.

היו"ר דוד ביטן:

את נותנת לו חוות דעת? את צריכה לתת חוות דעת לח"כים, לא לאזרחי המדינה.

שירלי אברמי:

אדוני, תן לי לסיים. אם יהיה דיון בוועדת הפנים, אני מבקש שהדברים האלה
יהיו לנגד עיניכם, אלה דברים שקורים. אנחנו מקבלים פניות. אנחנו, כיוון
שאנחנו רואים את עצמנו כלוביסטים של הציבור, אנחנו גם יוזמים באופן
פרואקטיבי פנייה לעמותות - - -

היו"ר דוד ביטן:

אוקיי, אז אזרח יכול אבל הלוביסטים לא יכולים. זה העניין, פשוט מאוד,
ההבחנה היא ברורה.

שלי יחימוביץ (המחנה הציוני):

בדיוק. יפה מאוד.

ארבל אסטרחן:

אז ירדה הלשכה המשפטית, תישאר פנייה לממ"מ.

היו"ר דוד ביטן:

רק שתדעי שהלקוח שלו כן יכול לשלוח לך, אבל הוא לא יכול, זה הכול. הלאה.

ארבל אסטרחן:

בסעיף קטן (ב) התווסף הנושא של איסור על תנאי ושלילה על תנאי של היתרים,
שדיברנו עליהם. סעיף קטן (ב1) אומר: "ננקטו הליכי חקירה פלילית או העמדה
לדין כלפי שדלן בעבירה בקשר לפעילותו כשדלן, רשאית הוועדה להפעיל את
סמכויותיה" – של הסנקציות.

זהו. הדברים הבעייתיים יותר היו לגבי (6) ו-(7), שדיברנו עליהם.

אתי בן יוסף:

שירלי, למה העברת את התצהיר?

קריאה:

של צח בורוביץ.

שירלי אברמי:

חברת הכנסת יחימוביץ, בשיחה לפני הדיון, אמרה שההחלטה פה לגבי הממ"מ
מתייחסת, בין השאר, לתוכנית "עובדה".

שלי יחימוביץ (המחנה הציוני):

סליחה. לא נכון. אני הזכרתי את זה, הפטרתי את זה כלאחר יד. את לא צריכה
בכלל להגיד את זה כאן כי זה היה בשיחה בינינו, במסגרת עוד הרבה טיעונים
שנתתי לך, ואם את רוצה שאני אחזור על כל מה שאמרתי לך, אני אחזור וזה לא
יהיה נעים. אז אני מבקשת לא לתקן דבר שלא נאמר כאן לפרוטוקול.

שירלי אברמי:

עדיין חשוב לי - - -

שלי יחימוביץ (המחנה הציוני):

מה חשוב לך? מה, אני אמרתי את זה פה בוועדה לפרוטוקול?

שירלי אברמי:

לא.

שלי יחימוביץ (המחנה הציוני):

אמרתי את זה פה בוועדה לפרוטוקול? אמרתי עוד כמה דברים לא לפרוטוקול, אני
לא רוצה לחזור עליהם כי אני לא רוצה שהם יירשמו בפרוטוקול – על ההגנה
המדהימה הזאת על הזכות לקבל חומר מלוביסטים, שמדהימה אותי.

שירלי אברמי:

אני לא דיברתי על הזכות לקבל חומר מלוביסטים, אני דיברתי על הזכות שלהם
לפנות אלינו ככל אזרח.

שלי יחימוביץ (המחנה הציוני):

כן, כן. ממש ככל אזרח.

היו"ר דוד ביטן:

מה המשמעות שאת מקבלת? הרי את נותנת חוות דעת. יש דיון בוועדת הפנים, פנה
אלייך מישהו אז את נותנת לו חוות דעת? נותנת חוות דעת לבקשות של חברי כנסת.

שירלי אברמי:

אז מה שאני עושה, כיוון שאנחנו נדרשים לכתוב רק כמובן על נושאים - - -

היו"ר דוד ביטן:

אז מה זה משנה אם הוא פנה אלייך או לא?

שירלי אברמי:

במידה שהנושא עולה על סדר-יומה של הכנסת, אז זה אחד החומרים שנמצא לנגד
עינינו, כחומרים אחרים. כמובן, כמו כל דבר שאנחנו מציגים בפני חברי הכנסת,
אנחנו מצליבים ומאמתים את הנתונים - - -

היו"ר דוד ביטן:

בסדר, אף אחד לא אמר לא לעשות את העבודה, אין שום בעיה.

שירלי אברמי:

שהם יהיו אובייקטיביים ככל דבר אחר שאנחנו מציגים.

שלי יחימוביץ (המחנה הציוני):

הכול בסדר - - -

היו"ר דוד ביטן:

הממ"מ, אתם מציגים חוות דעת מקצועיות.

שירלי אברמי:

נכון.

שלי יחימוביץ (המחנה הציוני):

הם לא אנשי מקצוע.

היו"ר דוד ביטן:

ולכן, בניגוד ליועץ משפטי, שהוא חייב להתייחס עניינית באותו רגע לבעיה של
פנייה לבג"ץ או בעיה משפטית כזו או אחרת, אז אי אפשר להגביל – צודק, אי
אפשר להגביל את הפנייה אליו – אבל לגביכם, אני לא חושב, אפשר להגביל.

הם, יש להם קריטריון שהם לא אנשים רגילים לעניין הכנסת. זה המצב. יש לכם
תפקיד שהוא שם אתכם במעמד מסוים שאתם לא כמו כל אזרח. זה מה שהחוק אומר,
דרך אגב, לא אני אומר, החוק שעבר ב-2012, זה מה שהוא אומר.

משה ביבי:

אם היועץ המשפטי של הכנסת חי עם הטיעון הזה, לנו אין בעיה. היועץ המשפטי של
הכנסת, אתה חי עם ההגדרה הזאת?

קרן ברק:

עם ההגדרה שאנחנו לא אזרחים? אנחנו לא אזרחים?

איל ינון:

אמרתי שאתם לא אזרחים?

היו"ר דוד ביטן:

לא אמרתי את זה.

קריאות:

- - -

קרן ברק:

אני לא רוצה לגעת בממ"מ, אבל לעניין ההגדרה. אנחנו לא רוצים להתקרב לממ"מ,
אבל לעניין ההגדרה של אזרחים, לא אזרחים?

היו"ר דוד ביטן:

לעניין הכנסת אתם לא אזרחים רגילים.

קרן ברק:

מה?

היו"ר דוד ביטן:

כן. זה המצב. זה המצב. אתם שדלנים, זה הכול.

מרב מיכאלי (המחנה הציוני):

לא, לא, לא. דוד, שנייה.

היו"ר דוד ביטן:

החוק מגדיר את זה, לא אני.

משה ביבי:

אתה צודק. הניסוח, אני חושב שהוא לא הניסוח.

מרב מיכאלי (המחנה הציוני):

בדיוק. סליחה, ההתנפלות הזאת היא היתממות שאיננה במקומה בשום אופן. מי
מתחיל להתעסק אם אתם אזרחים או לא אזרחים? את לא נמצאת כאן עכשיו כאזרחית,
את נמצאת כאן עכשיו כלוביסטית.

קרן ברק:

מייצגת.

היו"ר דוד ביטן:

לכן, חלים עליכם כללים אחרים.

מרב מיכאלי (המחנה הציוני):

והדיון הוא לא בכם באופן אישי כאזרחיות ואזרחים, אלא בתפקיד ומה אנשים שהם
בתפקיד יכולים או לא יכולים לעשות, זה הכול.

זו הייתה אמירה לא לעניין, ממש לא לעניין, לא ראויה, והייתי שוקלת במקומך
לחזור בך ממנה.

היו"ר דוד ביטן:

אני אומר עוד פעם, מבחינת החוק יש לכם מעמד מיוחד, והחובות והזכויות שלכם
לא כמו כל אזרח, מה אני יכול לעשות.

מרב מיכאלי (המחנה הציוני):

מעמד ספציפי, כמו שיש לבעלי מקצוע שונים.

קריאה:

ברור.

היו"ר דוד ביטן:

אז אם זה לא ברור אז שלא יהיה ברור, ואני לא צריך לרצות - - -

מרב מיכאלי (המחנה הציוני):

זה מאוד מאוד ברור. דוד, ברשותך, אני רק רוצה לחדד את עניין הפנייה ללשכה
המשפטית, ואני חושבת שיש מקום לציין שאפשר לפנות ללשכה המשפטית אבל לא
לבוא, להסתובב בלשכה המשפטית.

איל ינון:

זה חל היום. אני לא יודע אם לכתוב את זה בחוק, יש היום הנחיות.

שלי יחימוביץ (המחנה הציוני):

אתה יודע מה, ראוי לכתוב את זה.

מרב מיכאלי (המחנה הציוני):

אני לא יודעת אם ראוי.

שלי יחימוביץ (המחנה הציוני):

ראוי לכתוב את זה.

איל ינון:

יש עשרה מתחמים בכנסת – בהנחיית יושב-ראש הכנסת - -

ארבל אסטרחן:

אולי נסמיך את יושב-ראש הכנסת לקבוע מתחמים.

איל ינון:

- - שנקבעו. יש מכתב כזה שהופנה לכל השדלנים בכנסת, של עשרה מתחמים שהם לא
יכולים להיכנס אליהם.

היו"ר דוד ביטן:

מי קבע את זה? היושב-ראש?

איל ינון:

כן, יושב-ראש הכנסת. אחד המתחמים האלה זה הלשכה המשפטית.

שלי יחימוביץ (המחנה הציוני):

אבל איל, מרב מדברת על משהו אחר. אנחנו גורסים שעורך דין שבא בשם לקוח והוא
לא מייצג אותו בבית-משפט, דינו כדין לוביסט.

מרב מיכאלי (המחנה הציוני):

כן, אבל זה אותו דבר, אבל זה כבר עשינו.

שלי יחימוביץ (המחנה הציוני):

וקיבלנו במידה מסוימת את עמדתכם שזה משפטן על משפטן ויש סוגיות שצריך
להכריע משפטית, בניגוד לממ"מ.

איל ינון:

אוקיי.

שלי יחימוביץ (המחנה הציוני):

כי כאן באמת מדובר במומחה משפטי לעומת החבר'ה האלה שהם לא מומחים, הם
מייצגים לקוח. לכן אבל אולי בכל זאת להגדיל את זה - - -

היו"ר דוד ביטן:

לא כל עורך דין הוא מומחה.

שלי יחימוביץ (המחנה הציוני):

נכון.

היו"ר דוד ביטן:

היום יש יותר מדי עורכי דין.

שלי יחימוביץ (המחנה הציוני):

לכן, אולי באמת בכל זאת, אדוני היושב-ראש, נכניס איזשהו סייג שהם יוכלו
להגיש את חוות הדעת שלהם רק בכתב ולא לתפוס אתכם בכנף בגדיכם כאן כשאתם
חולפים במסדרונות במתחמים המותרים.

מרב מיכאלי (המחנה הציוני):

איסור על תפיסה בכנף הבגד.

איל ינון:

אין לי בעיה עם זה. לא חושב שיש בעיה.

קריאות:

- - -

שלי יחימוביץ (המחנה הציוני):

הרבה יותר פשוט להגיד, אני לא יכול לדבר אתך. זה יקל עליהם גם.

איל ינון:

בפועל, אני חייב לומר, מהפרקטיקה אני עכשיו אומר, רוב הפניות אלינו נעשות
בכתב כי עורכי דין אוהבים לכתוב, אוהבים לקבל תשובה כתובה, ומשתמשים בזה
אחרי זה כנספח מש/1 בבג"ץ, ולכן כל ההתנהלות שלנו היא בכתב.

מרב מיכאלי (המחנה הציוני):

גם אתה אומר שיש מתחמים בהנחיית היושב-ראש.

איל ינון:

יש מתחמים בהנחיית היושב-ראש, ובפועל אני לא רואה לוביסטים מסתובבים אצלנו
במתחם.

היו"ר דוד ביטן:

לא רוצה להכניס בחוק את המתחמים. להסמיך את היושב-ראש לגבי מתחמים?

איל ינון:

זה בפועל נעשה.

דן מרזוק:

יש הסמכה כבר.

ארבל אסטרחן:

לא, זה בחוק המשכן. לא על קבוצה.

מרב מיכאלי (המחנה הציוני):

ארבל, בואי נכניס מה שהצעת לעניין היושב-ראש המוסמך - - -

קריאות:

- - -

ארבל אסטרחן:

למרות שכבר היום צריך לדעת שמכוח חוק המשכן, יושב-ראש הכנסת רשאי לקבוע
מתחמים שונים לאנשים שונים.

איל ינון:

הוא קבע לפי זה.

דן מרזוק:

אין בעיית הסמכה פה.

היו"ר דוד ביטן:

אם אין בעיה וזה כתוב בחוק, אז אין.

ארבל אסטרחן:

זה במתקיים. רק לגבי הפנייה לממ"מ אני רוצה לציין, זה לא כתוב כאן – יפנה
בכתב או בעל-פה לעובד הממ"מ בקשר לפעילותו כשדלן.

היו"ר דוד ביטן:

כן. אולי תכניסי שהיושב-ראש מוסמך לפי חוק המשכן, אבל אפשר לכתוב בחוק הזה
שהוא לא חייב לקבל החלטה בעניין הזה.

ארבל אסטרחן:

נכון.

היו"ר דוד ביטן:

לכתוב את זה שלגבי הלוביסטים הוא יקבל החלטה לפי חוק המשכן.

ארבל אסטרחן:

אז כן צריך להגיד, אם כך, שהוא יקבע מתחמים.

היו"ר דוד ביטן:

לפי חוק המשכן בנושא הזה.

ארבל אסטרחן:

נראה אם צריך להפנות או לא – מתחמים שתיאסר או תוגבל - - -

איל ינון:

בפועל הוא קבע, אבל אפשר.

היו"ר דוד ביטן:

אבל אפשר להגיד, כן, שיחייב אותו, כי הוא לא חייב היום, הוא יכול להגיד אני
לא קובע.

איל ינון:

הוא לא חייב.

ארבל אסטרחן:

שתיאסר או תוגבל כניסה של שדלנים אליהם.

היו"ר דוד ביטן:

אז הכנסנו את זה.

ארבל אסטרחן:

מנהלת מחלקת הפרוטוקולים רצתה להתייחס.

היו"ר דוד ביטן:

מי עוד רצה לדבר? מנהלת מחלקת הפרוטוקולים.

שושנה מקובר:

שלום, אדוני היושב-ראש. אני רק מבקשת לציין שבמצב היום, רישום לפרוטוקול
נעשה בצורה ידנית. יש איזשהו דף שמועבר בין המוזמנים - - -

היו"ר דוד ביטן:

הזכרת לי, עזבי. עצרי. אנחנו צריכים להתארגן על העניין הזה, ולכן אמרנו
שהתחולה תהיה בראשון, בעוד חודש.

צריכים לקבוע – אחד מעובדי הוועדה, לא מנהלת הפרוטוקולים. אחד מעובדי
הוועדה – הם יפנו אליו והוא ירשום, ואחר כך תכניסי את זה לפרוטוקול. ודאי
שאת לא יכולה גם לכתוב מה הם מדברים, וגם אם נכנס איזה לוביסט, את צריכה
לכתוב. התחולה תהיה בעוד חודש על מנת לאפשר למנהלה לטפל בעניין.

ארבל אסטרחן:

נעשה את זה 1 בפברואר, עוד חודש. זה הולך לעבור.

היו"ר דוד ביטן:

כן, כן. מחר יעבור. מי עוד רצה?

אסף גולדפרב:

אסף גולדפרב, מהוועד של היועצים הפרלמנטרים.

היו"ר דוד ביטן:

אתה גם לוביסט עכשיו.

אסף גולדפרב:

עכשיו לוביסט של היועצים הפרלמנטרים. דבר קטן. בחוק הצינון כיום לעובדי
מדינה יש את ועדת ההיתרים שנותנת אפשרות לקצר. שיהיה פה גם ליועצים
הפרלמנטרים - - -

היו"ר דוד ביטן:

חצי שנה נתנו.

אסף גולדפרב:

עוד פעם. דעתי ברורה, מה אני חושב. אני מייצג את היועצים שביקשו.

היו"ר דוד ביטן:

הח"כים, יש להם שנה. מה קרה?

איילת נחמיאס ורבין (המחנה הציוני):

אני מוכרחה לעשות פה הבחנה. דוד, אני לא הרשיתי לעצמי כי לא הייתי בחלק
הראשון, אבל אני מוכרחה להגיד פה איזושהי מילה.

היועצים הפרלמנטרים, עם כל הכבוד, אין שום סיכוי בעולם שאני אסכים להשוואה
שלהם לח"כים.

איל ינון:

הם לא מושווים.

היו"ר דוד ביטן:

למה אתם כל הזמן לוקחים הפוך? אמרתי שאפילו לח"כים יש, זה הכול.

איילת נחמיאס ורבין (המחנה הציוני):

תן לי בבקשה לסיים את מה שאני רוצה לומר.

היו"ר דוד ביטן:

מה זאת אומרת לא להשוות? מה זה משנה אם משווים?

איילת נחמיאס ורבין (המחנה הציוני):

תקשיב לי רגע. כי אילו אני הייתי פה אני הייתי אומרת לתת להם צינון מאוד
מאוד מאוד נמוך, אם בכלל, כי זה – תסלחו לי שאני אומרת בהקשר, אל תיקחו את
זה בצורה הקשה; סליחה, אני אומרת לך, אסף – הם החוליה היחסית יותר חלשה
בשרשרת, עם כל הכבוד.

היו"ר דוד ביטן:

ומה, הם קושרים קשרים, הם יכולים גם - - -

איילת נחמיאס ורבין (המחנה הציוני):

אני שמחה שהם קושרים קשרים אבל עם כל הכבוד, הם עדיין אנשים צעירים, בתחילת
דרכם. עם כל הכבוד, זה לא דומה, לא לח"כים ולא לבכירי מדינת ישראל. סליחה,
זה הכול.

היו"ר דוד ביטן:

ונתנו להם חצי שנה.

איילת נחמיאס ורבין (המחנה הציוני):

אני גם לא הייתי נותנת להם חצי שנה.

היו"ר דוד ביטן:

עזבי, איילת.

איילת נחמיאס ורבין (המחנה הציוני):

לא הייתי נותנת להם חצי שנה, אני חושבת - - -

היו"ר דוד ביטן:

צריך גם אותם להכניס למסגרת. עזבי את זה.

איילת נחמיאס ורבין (המחנה הציוני):

אני חושבת שהיועצים פה מצוינים, מיכל - - -

היו"ר דוד ביטן:

מה זה שייך? אם הוא עוזב את היועץ והולך להיות לוביסט?

קריאות:

- - -

אסף גולדפרב:

בסוף יש גם מנגנון בחוק הצינון שהיום עובדי מדינה - - -

איילת נחמיאס ורבין (המחנה הציוני):

אני חושבת שזה לא נורא כל כך. זה הכול, זה מה שאני חושבת.

היו"ר דוד ביטן:

אני חושב שיש משמעות לעניין.

איילת נחמיאס ורבין (המחנה הציוני):

אני אומר את זה אחרת – הם לא הבעיה בעיני, זהו.

היו"ר דוד ביטן:

מה זה שייך?

אסף גולדפרב:

אני חייב להגיד שגם היום לעובדי מדינה בחוק הצינון - -

איילת נחמיאס ורבין (המחנה הציוני):

יש אפשרות לקצר.

אסף גולדפרב:

- - יש אפשרות לקיצור במקרים מיוחדים.

היו"ר דוד ביטן:

קיצרנו מראש. חצי שנה זה - - -

איל ינון:

אם נקבע שנה, אפשר יהיה לעשות קיצור.

איילת נחמיאס ורבין (המחנה הציוני):

איך אפשר להשוות, תסלח לי, חשב כללי הוא שנה ויועץ פרלמנטרי חצי שנה.
סליחה.

שבי גטניו:

אני רק אומר, צריך להאריך את שניהם בהרבה. בקנדה זה חמש שנים.

איילת נחמיאס ורבין (המחנה הציוני):

חשכ"ל, ייתנו לו שלושה חודשים, וליועץ הפרלמנטרי יתעקשו על חצי שנה.

היו"ר דוד ביטן:

איילת, את לא צודקת.

איילת נחמיאס ורבין (המחנה הציוני):

אני חושבת שאני צודקת, מה אני אעשה. אני אומרת לך, לא הייתי מדברת על זה
אלמלא זה היה - - -

היו"ר דוד ביטן:

בסדר, אמרת את שלך.

איילת נחמיאס ורבין (המחנה הציוני):

לא, זה לא בסדר בעיני.

היו"ר דוד ביטן:

חצי שנה זה לא הרבה זמן.

איילת נחמיאס ורבין (המחנה הציוני):

בשביל אנשים צעירים שמנסים להתפרנס, סליחה, זה יכול להיות המון זמן וזה
יכול להיות בדיוק ההבדל בין קריירה חדשה לבין אי קריירה חדשה, זו דעתי.

היו"ר דוד ביטן:

הפרנסה היחידה זה לא לוביסט.

איילת נחמיאס ורבין (המחנה הציוני):

בשבילם אולי אבל זאת ההזדמנות. מה קרה? דוד, למה לא?

היו"ר דוד ביטן:

זה בדיוק מה שמלמד שצריך לעשות. אם בשבילם זה רק לוביסט, אז צריך לעשות
הקפאה מסוימת.

שלי יחימוביץ (המחנה הציוני):

אני מסכימה עם היושב-ראש.

איילת נחמיאס ורבין (המחנה הציוני):

זכותך להסכים עם היושב-ראש, זכותי להסכים - - -

שלי יחימוביץ (המחנה הציוני):

בסדר. לא זלזלתי בזכותך, איילת. חלילה.

איילת נחמיאס ורבין (המחנה הציוני):

לא, אני יודעת שלא.

שבי גטניו:

שבי גטניו, העמותה לדמוקרטיה מתקדמת. לא יוצא לי הרבה פעמים בנושא הזה
להחמיא, אז אני אתחיל במחמאות ליושב-ראש הוועדה על הקידום של החוק הזה,
שאני מנסה לקדם כמוהו כבר חמש שנים ללא הצלחה עם יושבי-ראש הוועדה הקודמים,
לצערי.

בנוגע לחוק עצמו יש לי כמה הערות. אני מציע, כיוון שהאחריות הנגזרת מהתיקון
החשוב שלך לחוק הכנסת, לפי דעתי זה צריך לחול גם על בעלי חברות הלובינג
וחברות הלובינג עצמן שאינן מוזכרות בחוק.

היו"ר דוד ביטן:

הוא חל על חברת הלובינג ועל הלוביסטים.

שבי גטניו:

יכול להיות שזה היה כשנסעתי מהר - - -

היו"ר דוד ביטן:

זה חל. נכון?

שבי גטניו:

לא. כרגע חברת לובינג לא מוזכרת בחוק הכנסת, לצערי.

ארבל אסטרחן:

חברה כשלעצמה לא, אבל למשל בסנקציות כתוב שהוועדה בראשות יושב-ראש הכנסת
רשאית לפעול כלפי שדלנים נוספים הפועלים במסגרת אותו תאגיד.

שבי גטניו:

לא. שדלנים, אבל אין אחריות על הגוף שמשלח את השדלנים, חברות הלובינג
והעומדים בראשן. אין שום אחריות והם לא מוזכרים, שזו לקונה מאוד מאוד חמורה
לפי דעתי.

היו"ר דוד ביטן:

תקשיב, הבעיה היא פשוטה. הרי מה אנחנו יכולים לעשות לשדלן? למנוע ממנו את
הכניסה לכנסת, שזה העיקר. אנחנו לא יכולים למנוע מהחברה להיכנס.

שבי גטניו:

אתה יכול למנוע. זה מה שאני מציע.

היו"ר דוד ביטן:

לא, אבל אז אני פוגע. נגיד יש לחברה 50 עובדים, אז מה אתה אומר? אם אחד עשה
עבירה, אתה יכול למנוע מכל ה-50 להיכנס?

שבי גטניו:

ומאישור הכניסה של בעל החברה, בוודאי. אתה יכול להשתמש בסנקציות.

היו"ר דוד ביטן:

זה יותר מדי קיצוני. זה פגיעה רצינית בחופש העיסוק.

שבי גטניו:

לדעתי, הדבר הקיצוני זה שלמעשה, הכנסת לא מכירה בכלל בקיומו של לקוח הכי
חזק בענף, שזה חברות הלובינג והעומדים בראשן, שאינו מוזכר בכלל בחוק הכנסת.
אין להם שום אחריות על שום דבר שקורה פה, וזה לקונה לפי דעתי מאוד מאוד
חמורה בחוק הכנסת כרגע.

אני חושב שכדאי להתחיל לטפל בנושא הזה. האנשים שנשלחים מחברת הלובינג הם לא
עפיפונים באוויר. יש להם מישהו שמחזיק אותם למטה בקרקע. הוא לא מוזכר בחוק
הכנסת בשום דבר, אין לו שום אחריות על שום דבר. הוא רק מקבל את אישור
הכניסה הקבוע לכנסת מזה שהוא בעל חברת לובינג.

איל ינון:

אני לא בטוח שהדברים מדויקים בגלל שלמשל בפרשת גלעד לובינג, אחרי התחקיר של
"עובדה", שללנו מכל השדלנים – למרות שרק שדלן אחד בעצם נתפס בתחקיר במצלמה
הנסתרת – שללנו מכל השדלנים של התאגיד.

שבי גטניו:

ומה אם היה להם בעל חברת לובינג שאיננו נמצא בכנסת, לא רשום? אין לך שום
סמכות לשלול ממנו.

איל ינון:

הוא לא רשום, אז אין לי מה לשלול.

שבי גטניו:

אבל יש לו אישור כניסה קבוע.

היו"ר דוד ביטן:

זה לא קשור לבעלים.

שבי גטניו:

נתת לו אישור כניסה קבוע אבל אתה לא יכול להפעיל עליו שום סנקציה.

איל ינון:

הוא לא יכול לעסוק בלובינג בכנסת אם אין לו אישור - - -

שבי גטניו:

הוא יכול להיכנס, והאנשים שלו לא, כאשר אתה לא יכול להפעיל עליו סנקציה
כרגע לפי החוק הנוכחי.

היו"ר דוד ביטן:

למה אני לא יכול להכניס סעיף שאומר שאם יש הרבה מאוד הפרות שקשורות לאותה
חברה, אני יכול גם להחליט שהחברה לא תהיה פעילה בכנסת? למה אני לא יכול
לכתוב את זה?

יש בזה משהו. אם עכשיו 15 חברות - - -

איל ינון:

גם עכשיו אנחנו עושים את זה. שללנו מכל התאגיד.

שלי יחימוביץ (המחנה הציוני):

בסדר. אז הוא אומר, תכניסו.

ארבל אסטרחן:

זה מופיע בשני סעיפים. יש הוראה שאם שדלן הפר הוראה מהוראות החוק, כולל
ההוראות שהוספנו כאן, רשאית הוועדה – אפשר לשלול ממנו את ההיתר לפעול בכנסת
או לאסור את כניסתו, ורשאית הוועדה לפעול כאמור כלפי שדלנים נוספים הפועלים
במסגרת אותו תאגיד.

שבי גטניו:

אבל לא עם מי ששלח אותו.

ארבל אסטרחן:

אבל יש עוד סעיף שאומר שאם אדם פעל ללא היתר, שזה ה"לובי השחור", הוועדה גם
כן רשאית לא לתת לו אישור וכולי. ואם הוא פעל במסגרת תאגיד, היא יכולה
לפעול כאמור כלפי אנשים נוספים הפועלים במסגרת אותו תאגיד, לא רק שדלנים.

היו"ר דוד ביטן:

כן, אבל למה אני לא יכול לפעול נגד התאגיד?

קריאות:

- - -

ארבל אסטרחן:

אנשים בתאגיד.

היו"ר דוד ביטן:

כן, אבל אם אני לא נותן לתאגיד - - -

איילת נחמיאס ורבין (המחנה הציוני):

הוא אומר, השדלנים הם בסופו של דבר כאילו הזרוע הארוכה של התאגיד - -

היו"ר דוד ביטן:

כאופציה נוספת.

איילת נחמיאס ורבין (המחנה הציוני):

- - ולכאורה הם משקפים את ה-Tone at the top של התאגיד.

ארבל אסטרחן:

אז אם כתוב שרשאית הוועדה לפעול, כאמור אנשים נוספים הפועלים במסגרת אותו
תאגיד - - -

היו"ר דוד ביטן:

על סמך מה היא יכולה למנוע מאנשים אחרים להיכנס?

ארבל אסטרחן:

על סמך זה שאדם אחד בתאגיד פעל - - -

היו"ר דוד ביטן:

זה דווקא לא נראה לי הגיוני. היא מציעה לכתוב סעיף שאם יש עבירות חוזרות
ונשנות של עובדים של אותו תאגיד - -

איילת נחמיאס ורבין (המחנה הציוני):

מה זה עבירות חוזרות ונשנות?

איל ינון:

הפרות חוזרות ונשנות.

היו"ר דוד ביטן:

- - אז אני מוסמך לפעול נגד כל העובדים בתאגיד - - -

שבי גטניו:

בעל התאגיד.

במבי צורי:

בשביל זה יש ועדה - - -

קריאות:

- - -

שבי גטניו:

כרגע מי שמחוץ לחוק הכנסת זה רק בעל התאגיד. אפילו לתאגיד יש לך - - -

היו"ר דוד ביטן:

יש בעיה משפטית עם זה כי התאגיד הוא לא לובינג. הלובינג זה הבן אדם.

משה ביבי:

מה תעשה עם משרד עורך דין, שהעורך דין בא כשדלן?

קריאות:

- - -

ארבל אסטרחן:

היום כתוב שאם שדלן הפר הוראות, רשאית הוועדה לפעול כאמור כלפי שדלנים
באותו תאגיד. אפשר לכתוב: כלפי אנשים במסגרת אותו תאגיד.

היו"ר דוד ביטן:

ומה עם התאגיד עצמו?

ארבל אסטרחן:

זה כולם, זה כל עובדיו, כולל המנכ"ל, המנהל.

איל ינון:

מי זה התאגיד? התאגיד זה השדלנים.

שבי גטניו:

לא. זה בעל התאגיד.

היו"ר דוד ביטן:

אם אני מונע מהתאגיד, אני מונע באותו רגע מכל העובדים שלו, כל השדלנים שלו.

ארבל אסטרחן:

נכון.

איל ינון:

זה מה שעשינו.

ארבל אסטרחן:

אבל מה שאפשר לעשות, במקום להגיד שדלנים, להגיד "אנשים".

היו"ר דוד ביטן:

אז זה לא פגיעה בחופש העיסוק. אם היא עברה עבירה. יש פה בעיה, משפטית.

במבי צורי:

זה פגיעה בחופש העיסוק.

היו"ר דוד ביטן:

אפשר להגיד, מה אתה פוגע בי, אם הוא עבר עבירה - - -

איל ינון:

נכון, נכון.

היו"ר דוד ביטן:

אפשר להכניס שהעונש הוא גם כלפי התאגיד ועובדיו. תוסיפי את המילה: התאגיד
ו/או - - -

שבי גטניו:

עובדיו ובעליו.

ארבל אסטרחן:

אז זה אנשים נוספים הפועלים - - -

שבי גטניו:

עוד פעם הפרשנות תגיד – הוא לא עובד, הוא בעל החברה.

ארבל אסטרחן:

לא עובד, לא אמרתי עובד. אמרתי אנשים נוספים הפועלים במסגרת אותו תאגיד.

היו"ר דוד ביטן:

ארבל, רק אם את כותבת שאת יכולה לפעול נגד התאגיד, את יכולה לפעול גם נגד
העובדים.

ארבל אסטרחן:

אבל אם אני אומרת מראש, יהיה כתוב שאפשר יהיה לפעול כלפי אנשים נוספים
הפועלים במסגרת אותו תאגיד, זה כולם.

שבי גטניו:

זה כולל הבעלים מבחינתך, מבחינה משפטית?

ארבל אסטרחן:

ודאי.

שבי גטניו:

אוקיי.

ארבל אסטרחן:

התיקון יהיה שב-(ב), במקום "כלפי שדלנים נוספים באותו תאגיד", יהיה "כלפי
אנשים נוספים".

היו"ר דוד ביטן:

אז תכתבי: שדלנים ואנשים נוספים, ו/או אנשים.

דן מרזוק:

זה הסנקציה הרלוונטית היחידה.

היו"ר דוד ביטן:

כי יכול להיות ויכוח אחר כך עם השדלנים.

ארבל אסטרחן:

נכון, זה מה שהוא אמר.

היו"ר דוד ביטן:

גם שדלנים וגם אנשים נוספים.

ארבל אסטרחן:

אוקיי. שדלנים ואנשים נוספים.

יעל שילוני:

מה לגבי ה"לובינג השחור"? חברת יועצים. עורכי דין למשל, אם הוא "לוביסט
שחור" וזו חברת עורכי דין, משרד עם אלף עורכי דין, אז כל אלף עורכי הדין לא
יוכלו להיכנס לכנסת?

היו"ר דוד ביטן:

כן.

דן מרזוק:

לפי החוק ניתן לשלול את - - -

היו"ר דוד ביטן:

"שחור", אין להם שום סמכות.

דן מרזוק:

לפי החוק היום.

היו"ר דוד ביטן:

סמכות זה עבירה פלילית. אצלכם זה לא עבירה פלילית. אצלכם זה עבירה
"משמעתית" – במירכאות. "לובינג שחור" עובר על חוק העונשין. הבנת מה הבעיה?

שבי גטניו:

עוד משהו אחד אחרון, הנושא של הצינון. הצינון צריך להיות דו-כיווני. אם אתה
עושה צינון מעוזר פרלמנטרי ללוביסט, אתה צריך גם לעשות צינון לכיוון השני,
מלוביסט למנהל סיעה, כמו שיש לנו לצערנו היום מקרה מאוד מאוד חמור שלוביסט
ותיק עבר תוך יום אחד, ללא צינון, להיות מנהל סיעה בכנסת.

יום לפני זה הוא בא לחברי כנסת על מנת לעשות אצלם לובינג, ויום אחרי זה הוא
אחראי על הסיעה.

היו"ר דוד ביטן:

נשמע את התשובה של היועץ המשפטי.

איל ינון:

הוא מכיר את התשובה כי הוא פנה אלינו בעניין הזה.

היו"ר דוד ביטן:

בשביל זה גם - - -

שבי גטניו:

אני מחכה להמשך התשובה שלו, שזה לא מספק את התשובה הראשונה. אני עדיין
ממתין.

היו"ר דוד ביטן:

מכיוון שיש הסדרי ניגודי עניינים, אין שום בעיה. סיימנו. מה שאני מציע.

אתי בן יוסף:

שירלי רוצה עוד משפט.

שבי גטניו:

רק לא עניתם על נושא הצינון לכיוון השני.

היו"ר דוד ביטן:

כיוון שאנחנו בסדר-היום כתבנו פטור מחובת הנחה ולא כתבנו תיקונים, אז
אני - - -

ארבל אסטרחן:

לא, אבל נאמר שיובא הנוסח.

שבי גטניו:

בכל המדינות כמעט שיש צינון, הוא דו-כיווני. זה לא רק לכיוון אחד.

היו"ר דוד ביטן:

אני מצהיר על רביזיה.

שלי יחימוביץ (המחנה הציוני):

למה?

היו"ר דוד ביטן:

בגלל שבסדר-היום כתבנו פטור, לא כתבנו שינויים. עשינו עוד שינויים. רביזיה
בשעה 15:15.

ארבל אסטרחן:

על מה שסוכם פה, לא יהיו דברים חדשים.

היו"ר דוד ביטן:

לא יהיו דברים חדשים. רק לצורך העניין.

איילת נחמיאס ורבין (המחנה הציוני):

כמה זמן צריך עד רביזיה?

היו"ר דוד ביטן:

חצי שעה. בגלל שעשינו תיקונים מעבר להחלטת הוועדה – הורדנו, הוספנו – אז
נעשה את זה בדרך של רביזיה.

קריאה:

אפשר אולי רבע לארבע כי יש ישיבות סיעה?

היו"ר דוד ביטן:

אוקיי. עשרים לארבע, שנגמור את זה מהר. מה רצית להגיד?

שירלי אברמי:

רציתי להגיד שני דברים. קודם כול, שכמובן הממ"מ מקפיד קלה כחמורה על כל
המגבלות שחלות על כל עובדי הכנסת, שהושתו בעקבות תחקיר "עובדה".

אבל כיוון שתחקיר "עובדה" כן הוזכר בפרוטוקול – בניגוד לקודם – אז אני
מבקשת להזכיר שמי שצוטט בתחקיר "עובדה", ועכשיו הזכיר אותו היועץ המשפטי
לכנסת כמי שנתפס במצלמה נסתרת, חתם על תצהיר, לפיו: "בתוכנית "עובדה"
ששודרה ביום 7 בפברואר 2012 תועדו דברים שאמרתי במסגרת הרצאה בקורס
לוביסטים בקשר למרכז המחקר והמידע. לדברים אלה אין כל אחיזה במציאות, והם
נאמרו לצרכיה ולהקשרה של אותה הרצאה בלבד. אני מעולם לא פעלתי ולא ניסיתי
לפעול בדרך אותה תיארתי באותה הרצאה או בדרך דומה לה. בנוסף, לא ידוע לי על
אף עובד אחר של "גלעד" או של מי מהפועלים מכוחה, שפעלו או ניסו לפעול בדרך
האמורה."

הוא חזר על הדברים גם בדיון בוועדת השקיפות שנערך בכנסת לפני חודשיים.
תודה.

היו"ר דוד ביטן:

מאה אחוז. מישהו רוצה להגיד עוד משהו?

משה ביבי:

יישר כוח.

היו"ר דוד ביטן:

תודה, הישיבה נעולה.

הישיבה ננעלה בשעה 14:45.
