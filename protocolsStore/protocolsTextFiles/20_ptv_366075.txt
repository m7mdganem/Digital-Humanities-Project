הכנסת העשרים

מושב שלישי

פרוטוקול מס' 183

מישיבת ועדת הכנסת

יום רביעי, י"ד בכסלו התשע"ז (14 בדצמבר 2016), שעה 14:10

סדר היום:

בקשת יו"ר ועדת הכספים, להעברת פרק ח' סימן ג' (מיסוי חברי קיבוץ) לחוק
ההתייעלות הכלכלית (תיקוני חקיקה להשגת יעדי התקציב 2017 ו-2018),
התשע"ז-2016 מוועדת הכספים לוועדה המיוחדת לצדק חלוקתי ולשוויון חברתי -
לפי סעיף 83(ג) לתקנון

נכחו:

חברי הוועדה:

יואב קיש – היו"ר

עבדאללה אבו מערוף

חברי הכנסת:

איתן ברושי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

לאה קיקיון

בקשת יו"ר ועדת הכספים, להעברת פרק ח' סימן ג' (מיסוי חברי קיבוץ) לחוק
ההתייעלות הכלכלית (תיקוני חקיקה להשגת יעדי התקציב 2017 ו-2018),
התשע"ז-2016 מוועדת הכספים לוועדה המיוחדת לצדק חלוקתי ולשוויון חברתי -
לפי סעיף 83(ג) לתקנון

היו"ר יואב קיש:

שלום לכולם, אני מתכבד לפתוח את הדיון. הישיבה היא רק הצבעה, אין דיון.
הדיון התבצע כבר קודם. הגענו להסכמות עם נציגי אופוזיציה שאנחנו מעבירים את
פרק ח' סימן ג' – מיסוי חברי קיבוץ בחוק ההסדרים מוועדת הכספים של גפני
לוועדה המיוחדת לצדק חלוקתי ושוויון חברתי בראשות מיקי זוהר. סוכם, בנוסף,
שהדיונים יתחילו רק מחר, לבקשת האופוזיציה. החוק מבוסס על הנוסח שהתקבל
שמהווה את ההסכמות בין הקיבוצים ובין האוצר.

איתן ברושי (המחנה הציוני):

זה בין התנועה הקיבוצית והקיבוץ הדתי – בשביל לדייק, והאוצר ורשות המסים.

ארבל אסטרחן:

אבל יש לומר שההסתייגויות שלנו, הלשכה המשפטית, בעינן עומדות. אי אפשר לתת
ייעוץ משפטי בלוח הזמנים הזה, אם רוצים לכלול את זה בחוק ההסדרים.

היו"ר יואב קיש:

אני אומר גם לפרוטוקול – אם לא יהיה ייעוץ משפטי לא יהיה שום דבר.

איתן ברושי (המחנה הציוני):

אם מותר רק להעיר – שהכוונה היא שהייעוץ המשפטי ילווה את העניין מההכנה ועד
ההשלמה, כלומר - - -

ארבל אסטרחן:

כך נראה הליך חקיקה תקין.

היו"ר יואב קיש:

לא יהיה חוק בלי ייעוץ משפטי, נקודה.

מי בעד? מי נגד?

הצבעה

בעד – 2

נגד – אין

בקשת יו"ר ועדת הכספים, להעברת פרק ח' סימן ג' לחוק התייעלות הכלכלית
מוועדת הכספים לוועדה המיוחדת לצדק חלוקתי ולשוויון חברתי, נתקבלה.

היו"ר יואב קיש:

ההצעה התקבלה, הישיבה סגורה.

הישיבה ננעלה בשעה 14:14.
