הכנסת השבע-עשרה נוסח לא מתוקן

מושב שני

פרוטוקול מס' 42

מישיבת ועדת הכנסת

יום שני, א' בחשון התשס"ז (23 באוקטובר 2006), שעה 10:00

סדר היום: א. קביעת מסגרת הדיון להצעות להביע אי אמון בממשלה.

ב. פניית יו"ר ועדת הכלכלה בדבר טענת חריגה מגדר נושא הצעת חוק התקשורת

(בזק ושידורים) (תיקון מס' 34), התשס"ה-2005, הנדונה בוועדת הכלכלה.

נכחו:

חברי הוועדה:

היו"ר רוחמה אברהם

קולט אביטל

זהבה גלאון

יצחק גלנטי

יואל חסון

אביגדור יצחקי

יעקב מרגי

יורם מרציאנו

גדעון סער

מאיר פרוש

מוזמנים:

נאזם באדר - סגן מזכיר הכנסת

ירדנה מלר-הורביץ - סגנית מזכיר הכנסת

יועצת משפטית: אתי בנדלר

מנהלת הוועדה: אתי בן-יוסף

רשמת פרלמנטרית: סיגל גורדון

 

קביעת מסגרת הדיון להצעות להביע אי אמון בממשלה

היו"ר רוחמה אברהם:

בוקר טוב לכולם, אני פותחת את ישיבת ועדת הכנסת. הנושא הראשון על סדר היום:
קביעת מסגרת הדיון להצעות להביע אי אמון בממשלה. הצעות האי אמון הן של
סיעות הליכוד ויהדות התורה – איחוד לאומי-מפד"ל. הצעת האי אמון היא בשל:

א. אזלת ידה בטיפול בהברחה המסיבית של אמל"ח לרצועת עזה – המועמד להרכיב את
הממשלה הוא חבר הכנסת נתניהו.

ב. העוני וההחלטה להקפיא את הצמדת קצבאות הילדים והזקנה למדד, של יהדות
התורה – איחוד הלאומי והמפד"ל – המועמד להרכיב את הממשלה הוא חבר הכנסת
יעקב ליצמן.

סיכמתי עם חבר הכנסת גדעון סער, נציג יושב ראש האופוזיציה, על דיון,
שהמציעים יקבלו עשר דקות, לאחר מכן, כול סיעה תציג את עמדתה חמש דקות. מי
בעד ההצעה ירים את ידו.

הצבעה

בעד – 7

נגד – אין

נמנעים – אין

ההצעה התקבלה

היו"ר רוחמה אברהם:

7 בעד, אין מתנגדים, אין נמנעים, ההצעה עברה פה אחד ולכן הדיון יתקיים
כלהלן, המציעים יקבלו עשר דקות וחמש דקות לכול סיעה.

פניית יו"ר ועדת הכלכלה בדבר טענת חריגה מגדר נושא הצעת חוק התקשורת

(בזק ושידורים) (תיקון מס' 34), התשס"ה-2005

היו"ר רוחמה אברהם:

הנושא הבא: פניית יו"ר ועדת הכלכלה בדבר טענת חריגה מגדר נושא הצעת חוק
התקשורת (בזק ושידורים) (תיקון מס' 34), התשס"ה-2005. במהלך חודש אוגוסט
התקיים דיון בנושא חוק התקשורת (בזק ושידורים). במהלך הדיון ביקש חבר הכנסת
יואל חסון להציג את הנושא כנושא חדש. אני מודיעה לוועדה שברגעים אלה משך את
בקשתו חבר הכנסת יואל חסון. חבריי חברי הכנסת, אני מבקשת מכם, אין לי שום
בעיה להעלות בוועדה את הנושאים שאתם מבקשים, אבל לא יכול להיות מצב, שאתם
מבקשים להעלות נושאים, אנחנו עושים כמיטב יכולתנו להיענות לבקשתכם וברגע
האחרון אתם מושכים את ההצעות. אני מבקשת מכול חברי הכנסת, שזה לא ייקרה
שנית.

אביגדור יצחקי:

גברתי היושבת ראש, טבעם של הדברים הפוליטיים במשאים ומתנים, בדרך כלל
נגמרים בדקה ה-90 ואפילו בזמן הארכה. לכן אני חושב, צריך לאפשר את זה אם
הדבר הוא לטובת העניין. בנוסף לזאת, אם חבר כנסת רואה שאין לו רוב, מן הדין
שנגיע לתוצאות הכי טובות ולא משנה מתי מביאים את זה לדיון ומתי מורידים.
אני לא חושב שזה פוגע בכבוד הוועדה, בוודאי לא בכבוד יושבת ראש הוועדה,
שכידוע, כול חברי הוועדה וכול חברי הכנסת האחרים רוכשים לה הרבה כבוד.

היו"ר רוחמה אברהם:

אני מקבלת את דבריך ותודה על המחמאה, אבל כשאנחנו מזמינים נציגי ממשלה, אני
מבקשת לכבד אותם, תבואו בדין ודברים לא ברגע האחרון של בוקר הוועדה. ביום
ראשון אני מפרסמת לוח זמנים, אפשר להרים טלפון למנהלת הוועדה ולהפנות את
תשומת לבה.

אביגדור יצחקי:

במקרה הספציפי הזה, הדיונים שהיו לי עם שר התקשורת התמשכו עד לשעה מאוחרת
בלילה, לא אעיר את מנהלת הוועדה על מנת להודיע לה זאת, גם לא רציתי להעיר
את חבר הכנסת יואל חסון בעניין הזה. אבל לאחר שהגענו לסיכום, הייתי צריך
לקבל גם את רשותו של חבר הכנסת חסון, העניין הסתיים ממש בכניסה לעיר.

היו"ר רוחמה אברהם:

אני מבקשת מחבריי להשתדל שלא להגיע למצב הזה.

מאיר פרוש:

שאלה אינפורמטיבית – נאמר לי, שהשבוע לא יתקיימו הצבעות בגלל עיד אל-פיטר.

היו"ר רוחמה אברהם:

רק הצבעות שיש עמן מחלוקת.

גדעון סער:

הסיכום לרגע זה הוא כלהלן: אחד, להוריד השבוע את הנושאים שנוגעים לשינוי
שיטת הממשל. שנית, להוריד דין רציפות בנושא - - -

לגבי הצעות החוק הפרטיות, אני אשב עם יושב ראש הקואליציה במהלך השבוע ונגיע
להסכמה.

מאיר פרוש:

יש לי בקשה לגבי הצעת חוק ממשלתית מסוימת.

גדעון סער:

בנושא פטור דת מטעמי מרמה?

מאיר פרוש:

כן. יש הצעת חוק מטעם הממשלה, הטענה, אם בת קיבלה פטור בגלל הצהרה דתית,
הטענה היא שהיא קיבלה את זה במרמה. ישנה הצעת חוק ממשלתית שאומרת, עד היום
היא היתה צריכה להופיע בפני בית משפט, מבקשים לעשות את זה על ידי אפשרות
שקצין יוכל לבטל את הפטור ואנחנו מתנגדים לזה.

היו"ר רוחמה אברהם:

אני מבקשת ממך לבוא בדין ודברים עם יושב ראש הקואליציה.

מאיר פרוש:

אני פניתי, שבכול מצב יורידו את זה.

היו"ר רוחמה אברהם:

מכיוון שהלך הרוחות לא להעלות דברים מן הסוג הזה, אדוני יושב ראש
הקואליציה, אני מבקשת ממך להתחשב בבקשתו של חבר הכנסת פרוש.

אביגדור יצחקי:

אנחנו נענים לבקשתך.

היו"ר רוחמה אברהם:

תודה רבה, אני מודה לכם, הישיבה נעולה.

הישיבה ננעלה בשעה 10:15.
