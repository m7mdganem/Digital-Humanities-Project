הכנסת העשרים-ושלוש

מושב שני

פרוטוקול מס' 85

מישיבת ועדת הכנסת

יום שלישי, ט"ו בכסלו התשפ"א (01 בדצמבר 2020), שעה 14:45

סדר היום:

<< נושא >> בקשת הממשלה להקדמת הדיון בהצעת חוק התקשורת (בזק ושידורים)
(תיקון מס' 74) (הוראות לעניין פריסת רשת מתקדמת), התשפ"א-2020 (מ/1378),
לפני הקריאה הראשונה. << נושא >>

נכחו:

חברי הוועדה:

איתן גינזבורג – היו"ר

סמי אבו שחאדה

עוזי דיין

עמית הלוי

אחמד טיבי

אופיר כץ

עינב קאבלה

הילה שי וזאן

משתתפים (באמצעים מקוונים):

ד"ר עופר רז-דרור – סמנכ"ל כלכלה, משרד התקשורת

מנהלת הוועדה:

נועה בירן - דדון

רישום פרלמנטרי:

מאיר פרץ

<< נושא >> בקשת הממשלה להקדמת הדיון בהצעת חוק התקשורת (בזק ושידורים)
(תיקון מס' 74) (הוראות לעניין פריסת רשת מתקדמת), התשפ"א-2020 (מ/1378),
לפני הקריאה הראשונה. << נושא >>

<< יור >> היו"ר איתן גינזבורג: << יור >>

שלום לכולם, היום יום שלישי, ט"ו בכסלו תשפ"א, ה-1 בדצמבר 2020. על סדר
היום בקשת הממשלה להקדמת הדיון בהצעת חוק התקשורת (בזק ושידורים) (תיקון
מס' 74) (הוראות לעניין פריסת רשת מתקדמת), התשפ"א-2020 (מ/1378), לפני
הקריאה הראשונה. מדובר בהצעת חוק חשובה שמקודמת על ידי הממשלה, אפשר לומר
שאפילו מקודמת כמה שנים. ד"ר עופר רז דרור ממשרד הכלכלה, בבקשה.

<< דובר >> עופר רז דרור: << דובר >>

שלום לכולם, תודה, אדוני היושב-ראש, אני סמנכ"ל כלכלה במשרד התקשורת, עמדתי
בראש הצוות הבין-משרדי שגיבש את עיקרי מתווה הסיבים שאומץ על ידי שר
התקשורת, אומץ על ידי הממשלה, ועכשיו מובא כהצעת חוק בפני הכנסת. הממשלה
רואה בתשתית התקשורת תשתית חיונית חשובה כמו מים, חשמל, בריאות וחינוך.
החשיבות מתגברת בימי קורונה כשאנחנו לומדים מרחוק, עובדים מרחוק, ורוצים גם
רפואה מרחוק.

אני מרצה היום באוניברסיטה רק בזום, סטודנט שאין לו תשתית נורמלית בבית לא
יכול ללמוד, וככה גם חלק גדול מילדי ישראל בבתי הספר. אנחנו מעריכים את
הפגיעה בכלכלה הישראלית בכ-10 מיליארד שקלים בשנה מזה שאין לנו פריסת סיבים
נרחבת. אנחנו אחרי עשור אבוד לעומת המדינות המתפתחות בעולם שהחלו בפריסת
סיבים מסיבית אי-שם בעשור הראשון של שנות ה-2,000. אנחנו נכנסנו לזה רק
לפני שנתיים.

מתווה הסיבים נועד לאפשר לבזק ולהוט להיכנס במהירות, ואנחנו מעריכים שתוך
4–5 שנים רוב רובה של מדינת ישראל תיפרס, ובמקביל לזה תוקם קרן אוניברסלית
שתשלים את הפריסה באזורים הלא-כדאיים כלכלית לפריסה, כך שבסוף התשתית
החיונית תגיע לכל בית בישראל.

אם אנחנו מתעכבים בעוד שבועיים, במקרה הטוב מדובר בהפסד של 400 מיליון
שקלים למשק הישראלי, במקרה הרע יהיו בחירות, נאבד חצי שנה, יגיע שר חדש,
ירצה שינוי אחר, כמו שהתעכבנו בשנתיים האחרונות בגלל חוסר היציבות השלטוני,
אנחנו מפחדים להיכנס לזה שוב. מדובר בתשתית שאם היא הייתה קיימת היום,
בקורונה, מצבם של אזרחי ישראל היה הרבה יותר טוב. אנחנו רוצים לאפשר כמה
שיותר מהר את הפריסה הזאת. זו קפיצה טכנולוגית שמתרחשת פעם בעשרות שנים,
החלפת רשתות הנחושת ברשתות סיבים. היינו צריכים להתחיל בזה לפני עשור,
אנחנו באיחור, הצענו תוכנית להקטנת הפער הזה בכך שנצליח לצמצם אותו לאפס
תוך 4–5 שנים. תנו לנו להתחיל, תודה רבה.

<< יור >> היו"ר איתן גינזבורג: << יור >>

תודה, אדוני. חבר הכנסת אחמד טיבי, בבקשה.

<< דובר >> אחמד טיבי (הרשימה המשותפת): << דובר >>

זה נושא שלמרות חילוקי הדעות שיש לנו עם השר – שלפעמים הוא מתנגד לשיתוף
פעולה עם ח"כים ערביים, לא תמיד – זה נושא כלל ארצי והאינטרס הציבורי מחייב
תמיכה בחוק הזה והצבעה למתן פטור. אני בא מחברה שסובלת מתשתיות לקויות
באינטרנט, וגם בעולם הטלפון. זה פוגע בלימודי און-ליין, בלימודי זום. זה
פוגע הן במורה והן בתלמיד. זה פוגע גם בעסקים כי בלי אינטרנט קשה להסתדר.
חשוב לחזק את הפריפריה במקרה הזה. אני מכיר יישובים שלוקח שעה וחצי להוריד
קובץ בשל איטיות הרשת. אנחנו ב-2020, והדברים הללו לא אמורים להתרחש. לכן,
אנחנו כאן כדי לתמוך בפטור.

<< יור >> היו"ר איתן גינזבורג: << יור >>

תודה, חבר הכנסת טיבי, אני באמת חושב שזה חוק חשוב. חברת הכנסת שי וזאן,
בבקשה.

<< דובר >> הילה שי וזאן (כחול לבן): << דובר >>

אני מסכימה עם הדברים, זה יגיע אלינו, לוועדת הכלכלה. כדאי שיגיע כמה שיותר
מוקדם, זה מאוד חשוב ואנחנו רוצים להעביר את זה כמה שיותר מהר.

<< יור >> היו"ר איתן גינזבורג: << יור >>

עוד מישהו רוצה להתייחס? אם לא אז נעבור להצבעה. מי בעד הקדמת הדיון בהצעת
החוק, ירים את ידו.

הצבעה

בעד – 7

נגד – אין

נמנעים – אין

ההצעה אושרה

<< יור >> היו"ר איתן גינזבורג: << יור >>

פה-אחד, שבעה חברים, הצעת החוק הוקדמה.

<< דובר >> אחמד טיבי (הרשימה המשותפת): << דובר >>

אדוני, חשוב לומר לשר הנדל שללא הצבעה של שני תומכי טרור החוק לא היה עובר.
הוא לא הגיע ואנחנו פה.

<< יור >> היו"ר איתן גינזבורג: << יור >>

אני אומר לך משהו: הוא נמצא כאן באמצעות בא כוחו.

<< דובר >> הילה שי וזאן (כחול לבן): << דובר >>

הוא לא בא לוועדת כנסת.

<< דובר >> אחמד טיבי (הרשימה המשותפת): << דובר >>

לא נורא, יש שרים שמכבדים ונושאים דברים.

<< יור >> היו"ר איתן גינזבורג: << יור >>

הוא נמצא כאן באמצעות נציגו שהרגע דיבר. מכיוון שאמרת את מה שאמרת, מזל
שכתבתי את מה שכתבתי בשבחכם לפני שאמרת זאת. הישיבה נעולה.

<< סיום >> הישיבה ננעלה בשעה 15:08. << סיום >>
