הכנסת העשרים

מושב ראשון

פרוטוקול מס' 8

מישיבת ועדת הכנסת

יום רביעי, ל' בסיון התשע"ה (17 ביוני 2015), שעה 9:30

סדר היום:

1. המלצות הוועדה הציבורית לקביעת שכר ותשלומים אחרים לחברי הכנסת

2. בקשה להגדלת מספר החברים בוועדת הפנים והגנת הסביבה

3. בקשת יו"ר הכנסת לאישור נאום ראש ממשלת איטליה במליאת הכנסת

4. הצעה לסדר-היום בנושא: "התפטרות הממונה על ההגבלים העסקיים"

5. הצעת חוק סדר הדין הפלילי (חקירת חשודים) (תיקון מס' 7) (הארכת תוקף של
הוראת שעה לעניין חקירת חשוד בעבירת ביטחון), התשע"ה-2015

6. הצעת חוק מיסוי מקרקעין (תיקון מס' 81 והוראת שעה), התשע"ה-2015

7. שינוי בהרכב הסיעתי של ועדת העלייה, הקליטה והתפוצות.

8. רביזיה על החלטת ועדת הכנסת בדבר קביעת ועדה לדיון בהצעת חוק מיסוי
מקרקעין (תיקון מס' 81 והוראת שעה), התשע"ה-2015.

נכחו:

חברי הוועדה:

דוד ביטן – היו"ר

רוברט אילטוב

יואב בן צור

מכלוף מיקי זוהר

אחמד טיבי

ינון מגל

אברהם נגוסה

איימן עודה

רועי פולקמן

שי פירון

יואב קיש

יואל חסון

מרב מיכאלי

עפר שלח

שלי יחימוביץ

יחיאל חיליק בר

מוזמנים:

מנכ"ל הכנסת רונן פלוט

מזכירת הכנסת ירדנה מלר-הורוביץ

חשב הכנסת חיים אבידור

אלעד זמיר – נציג היועצים הפרלמנטאריים

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

איה לינצ'בסקי

1. קביעת ועדות לדיון בהצעות חוק

הצעת חוק מיסוי מקרקעין (תיקון מס' 81 והוראת שעה), התשע"ה-2015

היו"ר דוד ביטן:

  שלום לכולם, אני מתכבד לפתוח את ישיבת ועדת הכנסת. נתחיל שלא לפי סדר
  היום בהצעת חוק מיסוי מקרקעין (תיקון מס' 81 והוראת שעה), התשע"ה-2015.

מרב מיכאלי:

אנחנו מתנגדות לשינוי סדר היום.

היו"ר דוד ביטן:

זה לא שינוי סדר יום, זה רק לא לפי הסדר הכתוב. מותר לי. את מתנגדת לזה
שאני מתחיל בסעיף אחר?

מרב מיכאלי:

כן.

היו"ר דוד ביטן:

אני מתחיל. תתנגדו.

מרב מיכאלי:

אפשר לקבל את חוות דעתה של היועצת המשפטית?

יואל חסון:

הוצג סדר יום מסוים, ראוי שנלך לפיו.

היו"ר דוד ביטן:

ליושב-ראש יש סמכות להתחיל בנושא אחר מתוך סדר היום.

יואל חסון:

אני לא בטוח בזה.

היו"ר דוד ביטן:

אתה לא בטוח. אני אומר שכן.

היו"ר דוד ביטן:

הצעת חוק מיסוי מקרקעין, תיקון מס' 81 והוראת שעה - - -

מרב מיכאלי:

אני מבקשת את חוות הדעת של היועצת המשפטית לדעת אם אפשר לשנות את סדר היום
של הוועדה בלי אישור - - -

היו"ר דוד ביטן:

תנו לי קודם לקרוא את הסעיף שאני מתייחס אליו.

היו"ר דוד ביטן:

הצעת חוק מיסוי מקרקעין (תיקון מס' 81 והוראת שעה), התשע"ה-2015. אני מתחיל
בזה.

יואל חסון:

אני מבקש את התייחסות היועצת המשפטית לנושא.

אחמד טיבי:

היושב-ראש רק קרא את הסעיף, הדיון לא התחיל. אנחנו מבקשים חוות דעת.

ארבל אסטרחן:

פעם ראשונה שאני נשאלת על דבר כזה, כי זה קורה המון שמשנים את סדר היום.

מרב מיכאלי:

אם זה בהסכמה מאה אחוז. הכול בסדר. השאלה היא האם זה בסדר אם זה לא בהסכמה?

היו"ר דוד ביטן:

יש לי זכות כזו וסמכות כזו.

ארבל אסטרחן:

אין בתוך שעת הישיבה שעה מסוימת לכל נושא.

מרב מיכאלי:

אבל יש סדר יום.

היו"ר דוד ביטן:

זה לפי סדר היום, אני רק משנה את הסדר. פעם ראשונה שאני שומע דבר כזה.
ניהלתי מאות ישיבות. יש גבול לכל דבר. קבלנו את חוות הדעת, היא אמרה שאפשר.

מרב מיכאלי:

סליחה, היא לא מכירה בקשה כזו.

ארבל אסטרחן:

לא נשאלתי על זה, אבל זה קורה המון.

היו"ר דוד ביטן:

אני ממשיך. האם יש למישהו התייחסות, אנחנו רוצים להעביר את זה לוועדת
הכספים.

מרב מיכאלי:

אדוני, סליחה - - -

היו"ר דוד ביטן:

שמענו את חוות הדעת.

מרב מיכאלי:

אני רוצה לבקש התייעצות סיעתית. יש לנו מומחים שרצינו להביא את חוות דעתם
למיסוי מקרקעין.

היו"ר דוד ביטן:

פעם הבאה תגידי מראש שאת רוצה להביא מומחים. 3 דקות התייעצות סיעתית.

מרב מיכאלי:

10 דקות.

היו"ר דוד ביטן:

5 דקות הפסקה להתייעצות סיעתית.

(הישיבה נפסקה בשעה 09:35 ונתחדשה בשעה 09:40.)

היו"ר דוד ביטן:

אנחנו ממשיכים את הדיון אחרי התייעצות הסיעתית של חברת הכנסת מרב מיכאלי עם
עצמה. לא ראיתי שדיברת עם מישהו.

מרב מיכאלי:

דברתי. לא צריך לדבר בחוסר כבוד.

היו"ר דוד ביטן:

לא ראיתי שדיברת. אני מתנצל וחוזר בי מדברי. לגבי הצעת החוק הזו אני מציע
להעביר אותה לוועדת הכספים.

מרב מיכאלי:

מה האופציות?

היו"ר דוד ביטן:

כלכלה או כספים. אנחנו מציעים להעביר לוועדת כספים כי זה המקום.

יחיאל חיליק בר:

אנחנו מציעים כלכלה כי היא יותר רלוונטית לנושא.

היו"ר דוד ביטן:

נימוק מצוין. מי בעד ועדת כספים, ירים את ידו.

הצבעה

בעד – 9

נגד – 8

נמנעים – אין

ההצעה להעביר את הנושא לוועדת הכספים נתקבלה.

היו"ר דוד ביטן:

9 בעד, 8 נגד. התקרבתם אלינו. הצעת חוק מיסוי מקרקעין (תיקון מס' 81 והוראת
שעה), התשע"ה-2015 תעבור לדיון בוועדת כספים.

יואל חסון:

אנחנו מבקשים רביזיה על ההחלטה.

היו"ר דוד ביטן:

אני קובע הצבעה על הרביזיה עוד חצי שעה בלי קשר להמשך הדיון.

מכלוף מיקי זוהר:

אני רק מקווה אדוני שאתה מסיק את המסקנות להתייעצות הבאות ולמשאים ומתנים
הבאים עם חברי האופוזיציה.

היו"ר דוד ביטן:

נעבור לנושא הבא.

2. המלצות הוועדה הציבורית לקביעת שכר ותשלומים אחרים לחברי הכנסת

סיוע לחבר כנסת מוגבל בניידות

היו"ר דוד ביטן:

הנושא הבא: המלצות הוועדה הציבורית לקביעת שכר ותשלומים אחרים לחברי הכנסת.
סעיף ראשון עוסק בסיוע לחבר כנסת מוגבל בניידות. היועצת המשפטית בבקשה.

ארבל אסטרחן:

זו פעם ראשונה שהנושא עולה על שולחנה של ועדת הכנסת הזו אז אני אסביר
בקצרה. בחוק הכנסת יש פרק שעניינו שכר חברי הכנסת. הפרק הזה נחקק בשנת 2003
והוא קובע שכל החלטה בענייני שכר ותשלומים לחברי הכנסת, יחד עם כל התנאים
הנלווים שיש להם משמעות כספית, לרבות עוזרים פרלמנטאריים, קשר עם הציבור,
כל העניינים האלה, הסמכות לקבוע אותם היא בידי ועדת הכנסת.

אבל, לפני שהיא מקבלת החלטות בעניין הזה היא חייבת לקבל המלצה של ועדה
ציבורית. ועדה ציבורית נבחרת בידי מליאת הכנסת ל-5 שנים. כיום מכהנת ועדה
שנבחרה ב-2014, שחברים בה שלושה חברים" פרופסור חיים לוי, פרופסור איבון
פרידמן ועורך-דין חגי סיטון.

הוועדה הציבורית דנה בבקשות שמוגשות אליה על-ידי חברי הכנסת, חברי הוועדה,
יושב-ראש הכנסת, מנכ"ל הכנסת. היא יכולה גם ליזום נושאים ביוזמתה שלה
ומגישה המלצה שמונחת על שולחן הכנסת ומובאת לדיון.

ועדת הכנסת דנה בהמלצה ויכולה בשלב הראשון לעשות אחד משניים: לקבל אותה או
לדחות אותה. היא לא יכולה לשנות אותה. אם ההמלצה מתקבלת, היא מתפרסמת
ברשומות ונכנסת לתוקף. אם ההמלצה נדחית, היא חוזרת לוועדה הציבורית עם
ההערות של חברי הכנסת והצעות לשינויים או הוספות. הוועדה הציבורית דנה
ומחזירה את זה שוב לוועדת הכנסת, שבשלב הזה יכולה להחליט מה שהיא רוצה:
לקבל, לדחות, או לקבל בשינוי.

שלי יחימוביץ':

"היא" זה אנחנו או הם?

ארבל אסטרחן:

ועדת הכנסת בפעם השנייה יכולה לקבל, לדחות, או לקבל בשינוי. נקבע מנגנון של
פינג-פונג, שבסופו של דבר ההכרעה הסופית היא בידי חברי ועדת הכנסת. הם לא
יכולים לדון בלי המלצה של הוועדה הציבורית והם גם לא יכולים בפעם הראשונה
לשנות את ההמלצות.

כעת מונחות בפני הוועדה שלוש המלצות. בוודאי ראיתם שעל שולחן הכנסת הונחו
ארבע המלצות, ההמלצה הרביעית תובא לדיון ביולי, את אלה בקשו לזרז לכן
הקדימו את הישיבה הזו לגבי שלוש מתוך ההמלצות וזאת גם הסיבה שחברי הוועדה
הציבורית לא נמצאים כאן, כי תאמו איתם את המועד של הישיבה הבאה והיום הם לא
יכלו לבוא. היות והבקשות האלה הן בקשות שהוגשו לוועדה, אני מתארת לעצמי שמי
שהגיש אותן ינמק אותן, אני אוכל להסביר את מה שכתבה הוועדה.

היו"ר דוד ביטן:

לפני שנמשיך אני רוצה לתקן את ההצבעה הקודמת. מהמחנה הציוני הצביעו ארבעה
במקום שלושה. אני מוריד את זה ל-9 בעד ו-7 נגד.

שלי יחימוביץ':

טעות שלי אני מתנצלת.

סיוע לחבר כנסת מוגבל בניידות

היו"ר דוד ביטן:

מה שהפריע לי בנוהל הזה הוא שאין הגדרה מה המוגבלות בניידות. זה דבר מאוד
כללי. יש הבדל בין ההגבלות וגם מה תקופת ההגבלה. אני מציע לאשר את זה כפי
שזה אבל לפנות לוועדה הציבורית שתעשה לנו הגדרה לסעיף הלקות הפיזית. מה היא
לקות הפיזית ולאיזה תקופה הלקות הפיזית היא כזו שמאפשרת לקבל את הסיוע הזה.

רוברט אילטוב:

כבוד היושב-ראש, אני רוצה להסיר את הרביזיה על הסעיף הקודם.

יואל חסון:

אני לא מסיר.

היו"ר דוד ביטן:

אתה לא הגשת.

יואל חסון:

הגשתי.

היו"ר דוד ביטן:

הרביזיה מתבטלת.

מרב מיכאלי:

אני מגישה רביזיה.

היו"ר דוד ביטן:

אנחנו נאשר ונפנה אליהם חזרה כדי שיתנו לנו הגדרה. אי-אפשר להשאיר את זה
כללי. אדם שנפגע בגב לשבוע לא צריך לקבל תעודת נכה.

רועי פולקמן:

ממילא שיקול הדעת על מהי מגבלה הוא תמיד דיון. פונים לוועדה והיא תקבע.

היו"ר דוד ביטן:

הפניה היא למנכ"ל. לא נתקן את זה עכשיו, כי אם נתקן נדחה את היישום של זה.
נאשר את זה, אבל נפנה אליהם לגבי ההגדרה מהי לקות פיזית וממתי היא מתחילה.

רועי פולקמן:

שהוועדה הציבורית תקבע את זה.

היו"ר דוד ביטן:

נפנה אליהם. אני מאשר ומחזיר להם בשאלה.

מנכ"ל הכנסת רונן פלוט:

ההסבר פשוט, הרופא הוא זה שקובע. חבר כנסת ניגש לרופא ומקבל אישור שהוא לא
יוכל לנהוג ברכב. מרגע זה הדבר כשר. אני לא רופא.

היו"ר דוד ביטן:

אבל יש הבדל בין נכות לנכות.

מנכ"ל הכנסת רונן פלוט:

בקשה הוועדה הציבורית להעביר אליה אישורים מחברי כנסת, שהיו פעם בידיים של
המנכ"ל. גם זה בסדר. חבר כנסת מסוים ביקש לקבל עוד נהג כי הוא גר רחוק ושני
הנהגים שיש לו בחצי משרה לא מספיקים לו. ברגע שאין לו נהג, הוא לא יכול
להגיע. פניתי לוועדה הציבורית כדי לאשר לו את זה. הוא ביקש את זה עוד לפני
פגרת הבחירות. אני מבקש לאשר את זה רטרואקטיבית מרגע שהכנסת ה-20 התחילה
לעבוד, על מנת שיוכל לתת כסף לנהג שנהג.

יואל חסון:

מי שאין לו רישיון זה סוג של נכות?

ארבל אסטרחן:

לא.

יואל חסון:

אדוני המנכ"ל, אמרת שהוועדה מבקשת את האישורים הרפואיים שמועברים אליך,
שהיא תראה אותם? משהו לא הגיוני.

מנכ"ל הכנסת רונן פלוט:

קודם אני הייתי מאשר. בא חבר כנסת בבקשה ואני מאשר לו. דנה הוועדה והחליטה
שלא אני אאשר, שהם יאשרו.

יואל חסון:

למה?

אחמד טיבי:

אני נגד.

מנכ"ל הכנסת רונן פלוט:

ככה הם בקשו. לא הייתי בדיון הזה.

יואל חסון:

יש גם את צנעת הפרט.

אחמד טיבי:

שואלת אותי חברת הכנסת יחימוביץ למה אני נגד. עד עכשיו זה היה בידי המנכ"ל
ותמיד זה היה נשאר באופן דיסקרטי וההחלטות היו מקצועיות. לכן אני לא רואה
שום סיבה לשנות, במיוחד בנושא הזה. ועדה של שמונה אנשים עם העוזרים שלהם
דנים בכל בקשה, זה פורום מאוד גדול.

ישראל אייכלר:

למה שהוועדה לא תחליט שלמנכ"ל אין סמכות להחליט אם יחלקו פה בוועדה קולה או
קפה? אני רוצה ועדה ציבורית שתחליט ולא המנכ"ל, אם לחלק שתייה או לא. לאן
עוד נגיע? חברי הכנסת, הכנסת, היושב ראש והמנכ"ל לא מוסמכים לקבוע? בכל
משרד ממשלתי מנכ"ל המשרד מוסמך לקבוע.

היו"ר דוד ביטן:

זה לא מקובל.

יחיאל חיליק בר:

השאלה למה לא להשאיר את זה?

היו"ר דוד ביטן:

צריך לתקן את זה. אנחנו לא חייבים לקבל את ההמלצה הזו. הם לא גוף מפקח על
אישורים כאלה ואחרים. הם צריכים לקבוע את התקנה עצמה. עוד מעט הם ינהלו את
הכנסת. אנחנו רוצים שזה יתחיל מהיום. אם אני צריך לחזור לוועדה בשביל
התיקונים האלה, מה זה אומר?

ארבל אסטרחן:

שזה יוחלט בישיבה הבאה. נקבעה ישיבה נוספת בעניינים של הוועדה הציבורית,
אפשר יהיה באותה ישיבה להביא את זה ואז הוועדה תוכל להחליט מה שהיא רוצה.
אולי הוועדה הציבורית תסכים.

היו"ר דוד ביטן:

אפשר להמתין עם זה עד ה-15 ביולי?

מנכ"ל הכנסת רונן פלוט:

אני מציע לקבל החלטה שזה יהיה מהיום. יחד עם זה נפנה שוב לוועדה ונבקש
רטרואקטיבית. אני לא רוצה שכל חברי הכנסת ימתינו בינתיים.

היו"ר דוד ביטן:

כרגע זו החלטה חדשה ואנחנו נצטרך לזה תהליך חדש. אני לא רוצה תהליך חדש. יש
ב-15 ביולי דיון.

יואל חסון:

איפה כתוב שהוועדה הציבורית ביקשה?

היו"ר דוד ביטן:

בסעיף 60(ה)(א)(1).

ארבל אסטרחן:

כתוב שהוועדה מציעה, שכאשר מדובר בהעסקת עובדים על-ידי חבר כנסת מוגבל
בניידות, ההחלטה תהיה בידיה.

היו"ר דוד ביטן:

זה לא הגיוני.

ישראל אייכלר:

מנכ"ל משרד ממשלתי כן יכול להחליט על דבר כזה?

היו"ר דוד ביטן:

הבנו. אנחנו אתך.

שי פירון:

אני מציע כן להצביע על הנוסח הזה, למרות שאני מסכים עם ההסתייגות. משום שאם
נצביע עכשיו על הנוסח הזה והוא יאושר לאותו אדם מיד, השינוי לא יהיה לגופו
של איש אלא יהיה עקרונית.

היו"ר דוד ביטן:

הבעיה שאם נצביע על זה עכשיו, בפעם הבאה לא נוכל להחליט אלא זה יחזור אלינו
שוב.

שי פירון:

תביא מיד הצעה בישיבה הבאה לשינוי הסעיף הזה.

ישראל אייכלר:

זה יכול להיות תקדים.

היו"ר דוד ביטן:

נעשה דבר כזה: לא נאשר את זה היום, נבקש מהוועדה הציבורית לעשות שני
תיקונים. הסגה אחת ל-(א)(1), שאנחנו לא מסכימים שזה יחזור לוועדה, אלא זה
סמכות של המנכ"ל. לגבי 50(א), שיתנו הגדרה יותר רצינית ללקות פיזית, מה זה
מוגבל בניידות. גם לגבי התקופה.

ארבל אסטרחן:

יש הכוונה בהגדרה שרוצים לתת לוועדה?

היו"ר דוד ביטן:

נכות קבועה.

יואל חסון:

האם הכוונה גם לנכות זמנית, למשל חבר כנסת ששובר את ידו.

היו"ר דוד ביטן:

שיגדירו גם לאיזה תקופה מדובר. אדם שיש לו בעיה לשבועיים, ניתן לו עובד?

מנכ"ל הכנסת רונן פלוט:

הרופא כותב את משך הזמן.

יואב בן צור:

אז תשאיר את זה אצל הרופא

היו"ר דוד ביטן:

זה לא מספיק. לכל חבר כנסת יש שני עוזרים, יש חריג לאדם שבגין לקות פיזית
צריך נהג. אין בעיה עם זה, אבל צריכה להיות הגדרה מהי לקות פיזית, לא
להשאיר למנכ"ל כל בקשה שרופא חתם. מבקשים שהוועדה הציבורית תסיים את העבודה
בעניין זה עד ה-7 לאוקטובר.

ארבל אסטרחן:

יש לה ישיבה ב-14 ביולי.

היו"ר דוד ביטן:

אז עד ה-14 ביולי. לא למשוך את זה יותר מידי.

מרב מיכאלי:

סליחה, עזוב רגע את המהות, לא הבנתי את הפרוצדורה. אתם רוצים להחזיר את זה
לוועדה הציבורית?

היו"ר דוד ביטן:

היועצת המשפטית אמרה שהפרוצדורה היא, שאם יש לנו תיקון אנחנו חייבים להחזיר
את זה לוועדה ורק בפעם השנייה אנחנו יכולים לאשר מה שאנחנו רוצים.

ארבל אסטרחן:

זה מעין פינג פונג. כעת יש המלצה שמובאת בפעם הראשונה. ועדת הכנסת יכולה
לקבל אותה כמו שהיא או לדחות. אם היא דוחה, או יש לה הערות, זה חוזר לוועדה
הציבורית להמלצה נוספת. כאשר מגיעה המלצה נוספת, ועדת הכנסת פתוחה לקבל,
לדחות, או לקבל את השינויים.

היו"ר דוד ביטן:

או לתקן.

ארבל אסטרחן:

היום אי-אפשר לקבל.

היו"ר דוד ביטן:

יש לנו ישיבה ב-15 ביולי בנושא של שכר חברי הכנסת. באותה ישיבה נסיים גם את
זה.

מרב מיכאלי:

אז המנכ"ל לא בסבב הזה. זה הולך לוועדה הציבורית וחוזר לוועדת הכנסת.

ארבל אסטרחן:

פורמאלית המנכ"ל לא בסבב. השינוי נוגע לסמכויות המנכ"ל אבל הוא לא חלק
בהחלטת הוועדה הציבורית.

היו"ר דוד ביטן:

נחכה עוד חודש, אין מה לעשות. נבקש גם שהתחולה תהיה רטרואקטיבית מתחילת
הכהונה של הכנסת ה-20. מי בעד ההצעה הזו, עם התיקונים?

הצבעה

בעד – 13

נגד –אין

נמנעים –אין

ההצעה נתקבלה

היו"ר דוד ביטן:

ההצעה התקבלה. נעבור לנושא הבא.

מרב מיכאלי:

אדוני היושב-ראש, לא אמרת את שעת ההצבעה על הרביזיה שלי.

היו"ר דוד ביטן:

חצי שעה מזמן ההצעה 10:20.

מרב מיכאלי:

10:25.

מענק עבור השתתפות בקורס "בית ספר להכשרת יועצים פרלמנטאריים".

היו"ר דוד ביטן:

הנושא השני בהמלצות הוועדה הציבורית הוא מענק עבור השתתפות בקורס "בית ספר
להכשרת יועצים פרלמנטאריים". בבקשה, אדוני המנכ"ל.

מנכ"ל הכנסת רונן פלוט:

פתחנו בית ספר לעוזרים פרלמנטאריים. אני שמח להודיע שבכל פעם שיש מפגש
מגיעים בין 120 ל-130 אנשים. אני שומע תגובות מאוד טובות, ההשתתפות מאוד
גבוהה. הקורס עצמו לא עולה כסף, כל ראש אגף שלנו הוא זה שמרצה וכרגע מדובר
בעשרה מפגשים. על מנת לעודד את האנשים להגיע ולסיים את הקורס פניתי לוועדה
הציבורית בבקשה למענק, לא אמרתי להם סכום, ביקשתי שהם יחליטו. ההצעה היא
שמי שמגיע בין 8 ל-10 מפגשים יקבל מענק של כ-5,000 ₪, ומי שמגיע בין 5 ל-7
פגישות יקבל מענק של כ-2,500 ₪, אני חושב שזה עידוד מאוד רציני.

אנחנו עושים את זה כאן. הדבר לא יוצא החוצה באמצעות קבלן פרטי. אני יכול רק
לברך ועם כל מה שאני שומע, גם מחברי הכנסת וגם מעוזרים פרלמנטאריים ותיקים,
אומרים לי שזה דבר יוצא מן הכלל.

יואל חסון:

אני קודם כל מבקש לברך את מנכ"ל הכנסת, את מזכירת הכנסת, את הכנסת על
היוזמה הזו. סוף סוף מתייחסים ברצינות. יש שיפור במעמדו של העוזר/היועץ
הפרלמנטרי. זה דבר חשוב כמו העובדה ששיפרו את תנאי היועצים הפרלמנטאריים מה
שמאפשר קליטה של יועצים טובים יותר, מקצועיים יותר. ככל שלחברי הכנסת יהיו
יותר כלים מקצועיים, היכולת של הפיקוח הפרלמנטארי תגבר ותתחזק. הכיוון הזה
הוא חיוני ואני באמת מברך על הקמת בית הספר הזה ובכלל על המשך חיזוק
המקצועיות של העוזרים והיועצים הפרלמנטאריים של חברי הכנסת.

אחמד טיבי:

מנהלי סיעות יכולים להשתתף בזה?

מנכ"ל הכנסת רונן פלוט:

אפשר לבוא ולשמוע, לא לקבל תעודה ולא מענק.

יואב בן צור:

אני רוצה להצטרף לדברי חברי חבר הכנסת יואל חסון ולהגיד תודה גדולה גם
למנכ"ל, גם למזכירת הכנסת, גם ליושב-ראש הכנסת על היוזמה הברוכה. היועצים
שלי שנמצאים בקורס חוזרים עם תובנות אחרות ויכולת אחרת. אין ספק שבסופו של
דבר נקבל יועצים יותר מקצועיים, שיתנו לנו את הכלים להתמודדות ועשיית דברים
בצורה הרבה יותר טובה. יישר כוח גדול.

ישראל אייכלר:

שמעתי אתמול שאחד היועצים העלה בקורס הזה את העניין שקיימת אפשרות טכנית
לקבל מהפרוטוקול את הנאומים והסרטונים שנאמנו בכנסת, על המקום, לא לחכות עד
שזה יעלה. זה היה דבר לא ידוע, כך שלפעמים היועצים עצמם יכולים לחדש דברים
וזה חשוב מאוד, ההפריה ההדדית הזו.

מרב מיכאלי:

רציתי גם להצטרף לברכות. אני חושבת שזו יוזמה חשובה ומצוינת. ככל שהיועצות
והיועצים הפרלמנטאריים מקצועיים יותר, כך כמובן עבודת הכנסת יוצאת נשכרת.
אני רוצה להגיד שזה פחות אפקטיבי לשים יחד יועצות ויועצים חדשות חדשים עם
ותיקות וותיקים. זה לא שלוותיקות אין מה ללמוד, להפך, אבל להם אפשר לעשות
קורס למתקדמות. דווקא בגלל שהן יודעות, יכול להיות שאפשר לעשות אתם משהו
שהוא גם מועיל, שהכנסת תוכל ללמוד ממנו, כי חבל לשים אותם כאמור יחד,
התכנים לא רלוונטיים באותה מידה לאלה ולאלה.

רועי פולקמן:

אני כמובן גם מצטרף לברכות. מדובר ביוזמה חשובה. נושא המקצועיות של הצוות
כולו היא קריטית ואני בוודאי מרגיש את זה כחבר כנסת חדש, הליווי של היועצים
הוא מהותי. אני רוצה לומר מילה על הנוכחות כי אנחנו רואים את הסיטואציה
המסוימת שלא פעם יועץ צריך ללכת לקורס ובדיוק יש דיון במליאה. אז אני מציע
לשים עוד מדרגה. אמרתם 80% וזה יצא 100% או 50%, אז תשימו עוד מדרגה באמצע.

היו"ר דוד ביטן:

אנחנו לא יכולים לתקן, זו ועדה ציבורית. אם נתקן תהיה שוב דחייה בשבועיים.

יואב קיש:

אדוני היושב-ראש, אנחנו מבקשים את אותה החלטה כמו קודם אם אפשר.

היו"ר דוד ביטן:

אני אתן לך רשות דיבור אחר-כך.

מרב מיכאלי:

לא אדוני. היועצות והיועצים הפרלמנטאריים השקיעו בדבר הזה.

היו"ר דוד ביטן:

אמרתי שלא.

מרב מיכאלי:

זה כפוף לזה שאנחנו יכולות או לקבל או לדחות.

יואב קיש:

אני מצטרף לברכות זה מאוד חשוב. בסופו של דבר תפקידנו להיות גם הפה של
היועצות והיועצים. הם יגידו את דבריהם, אבל אנחנו דורשים מהם את העבודה
ולפעמים גם בשעות שיש את הקורס אני צריך את אותו יועץ אתי והוא נפגע מזה
שהוא לא יכול להיות נוכח בקורס. לכן אני מנסה לחשוב על פתרון שמצד אחד לא
יעכב את כל ההליך כמו שדובר, אולי במידה מסוימת דומה לאותה המלצה שהגשנו.

היו"ר דוד ביטן:

זה מענק שניתן להם, לא צריך - - -

יואב קיש:

אם כבר עושים מדרגות, הייתה הנחיה שאמרה שהם לא מקבלים את הכסף מיד אלא רק
חודש לאחר מכן.

היו"ר דוד ביטן:

מה רע?

יואב קיש:

בעיקרון, כשאדם מסיים קורס, הוא אמרו לקבל את התגמול, אבל אני לא נכנס לזה.
הנושא שחשוב הוא שאני חושב שהם צריכים לקבל את התגמול באופן יחסי למה שהם
עשו.

היו"ר דוד ביטן:

אני אסביר לך למה לא. קורס הוא קורס. אתה לא יכול להיות רק בשיעור אחד
ולהגיד שמגיע לך המענק.

יואב קיש:

נניח קראתי לו שיהיה אתי כי אני צריך ללכת אתו לפעילות מסוימת והוא הפסיד
פגישה. למחרת הוא הפסיד עוד פגישה. אז על שתי הפגישות האלה שהוא הפסיד הוא
לא צריך לקבל, אבל למה להעניש אותו?

מנכ"ל הכנסת רונן פלוט:

מדובר בעשרה מפגשים בסך הכול.

יואב קיש:

אז תן להם באופן יחסי.

מנכ"ל הכנסת רונן פלוט:

כל העניין של המענק היה המצאה שלי. אף אחד לא פנה אלי, רציתי את זה כדי
לעודד אותם להגיע. אז בואו נקבל את זה וניתן להם עידוד. מי שבא לעשרה
מפגשים זה דבר אחד ומי שבא לשני מפגשים זה דבר אחר.

היו"ר דוד ביטן:

אז אל תקרא לו, אתה לא יכול להסתדר דקה בלעדיו.

יחיאל חיליק בר:

אני רוצה קודם כל להחמיא למנכ"ל על הפרויקט המדהים ולא פחות מזה גם על
התגמול. ראוי להגיד שהיה שיפור במעמדם ושכרם של העוזרים הפרלמנטאריים. זה
קצת מידי, רחוק מתגמול השעות המטורפות שהם עובדים פה אם נחלק את זה פר שעה.
קודם כל חשוב להמשיך בהכשרות האלה. חשוב גם שהעוזרים יתוגמלו על הדברים
האלה, הם באמת רחוקים מלקבל תגמול מעבר לתגמול הפסיכי של עבודה על 120
העילויים שעובדים בכנסת, הם גם צריכים לחזור הביתה עם שכר. אני מעודד אותך
לעשות עוד דברים כאלה ולחשוב איך דבריך הדברים האלה נותנים להם עוד תוספות
שכר וגורמים להם להרגיש שהם יכולים לעבוד פה בלי לחזור הביתה רעבים חלילה.
אני מברך אותך, כל הכבוד על היוזמה ויישר כוח ענק.

רוברט אילטוב:

אני רוצה להצטרף לברכות. זו לא פעם ראשונה שאנחנו רוצים לעודד את העוזרים
ונותנים להם הטבות כאלה ואחרות, זה חשוב לעודד עובדים כדי שיתנו יותר תפוקה
ויהיה להם כיף לעבוד. הייתי רוצה להתייחס לאותה סוגיה שהם נותנים לנו שירות
ומצד שני הם מרותקים לקורס ולא יכולים לעשות שום דבר ויש דברים חשובים
ודחופים שאנחנו צריכים אותם להם.

היו"ר דוד ביטן:

יש לכם שניים, תסתדרו. קורס זה קורס.

רוברט אילטוב:

שניהם שם. אני תקוע. הנושא השני שאני רוצה להעלות, באחד הדברים שרצינו
לעודד אתו את העובדים, נתנו הטבות כספיות לעוזרים פרלמנטאריים עוד בקדנציה
הקודמת, הכנסנו את נתניה לגבול 95 הקילומטר.

היו"ר דוד ביטן:

זה לא הנושא. יש לנו בקשה כזו, נפנה לוועדה הציבורית.

רוברט אילטוב:

אני רוצה לדבר.

יואל חסון:

אחד היתרונות היחידים של חבר כנסת שהוא יכול לדבר על מה שהוא רוצה.

אהיו"ר דוד ביטן:

אבל זה לא הנושא לדיון.

רוברט אילטוב:

כולם מדברים על הנושא? זה כן נושא לדיון כי מדובר על עוזרים פרלמנטאריים
וועדה ציבורית. אני רוצה להגיד לכם שאחד מהעוזרים גר בצפון העיר ואחד גר
בדרומה. בגלל 600 מטר אחד מקבל את ההטבה ואחד לא מקבל את ההטבה. הכנסנו את
כל נתניה לגבול הזה ולא יכול להיות שאחד שגר ברחוב אחד יקבל את ההטבה והשני
שגר ברחוב אחר, לא יקבל. כל מי שגר בנתניה צריך לקבל את ההטבה.

היו"ר דוד ביטן:

זה לא הנושא לכן לא נדון על זה, אבל תכתוב מכתב ונתייחס לזה. נפנה לוועדה
הציבורית בעניין.

נורית קורן:

אני רוצה לומר שבאמת הקורס הזה מאוד מוערך, אבל אם היה אפשר לעשות אותו
בשעות אחרות ואולי בימים אחרים, יותר לכיוון המליאה, או בימים ראשון או
חמישי.

היו"ר דוד ביטן:

אלעד זמיר, רצית לדבר בשם העוזרים הפרלמנטאריים.

אלעד זמיר:

שלום לאדוני היושב-ראש, אני העוזר של חבר הכנסת יואב קיש מהליכוד ואני מבקש
להגיד כמה מילים בשם חלק, או רוב העוזרים הפרלמנטאריים. קודם כל אני רוצה
לברך את המנכ"ל, עשית פה משהו אדיר, שהוא ממש לא מובן מאליו. אבל אנחנו כן
מבקשים שינוי קטן. אופי העבודה הוא כזה שאנחנו לא יכולים להגיד לחבר הכנסת,
סליחה אני בקורס, אנא תחכה, מה גם ששני העוזרים צריכים להיות. אם אפשר, כמו
שאמרה חברת הכנסת קורן, להעביר את השעות לשעות מליאה, זה מאוד יעזור לנו.
אבל הנושא הקריטי פה הוא מספר המפגשים שצריך להשתתף בהם. מספיק שיועץ יבוא
רק לשבעה מפגשים הוא מאבד חצי הכסף.

מרב מיכאלי:

זה תמיד ככה.

היו"ר דוד ביטן:

זה קורס.

אלעד זמיר:

אין בעיה, אבל כמו שאומר המנכ"ל, זה כל שנה, אז למה לא לתת לנו את האפשרות
למשל להשלים את אחד מהשיעורים, שהרי זה חוזר על עצמו.

מרב מיכאלי:

סליחה, לא הפצתם לעוזרים הפרלמנטאריים שאתם רוצים להתנגד, לכן זה לא
לגיטימי לבוא לכאן עכשיו ולהעמיד את חלק מהיועצות והיועצים - - -

אלעד זמיר:

אמרתי חלק מהיועצות והיועצים.

מרב מיכאלי:

אבל זה לא לגיטימי.

רוברט אילטוב:

אז תייצג את דעתך האישית.

אלעד זמיר:

אני מייצג את דעתי האישית.

היו"ר דוד ביטן:

זה רק בונוס. וזה צריך להיות לפי משתתף בקורס.

אלעד זמיר:

אני מדבר בשם עצמי לצורך העניין.

היו"ר דוד ביטן:

זה מספיק, הבנו את זה.

ארבל אסטרחן:

אני רוצה להגיד את הפרטים, מעבר למה שאמר המנכ"ל, היות ומצביעים על זה,
שההחלטה תהיה מדויקת. מה שמוצע הוא להוסיף להחלטת שכר חברי הכנסת הוראה,
שלפיה היועצים פרלמנטאריים יהיו זכאים למענק בעד השתתפות בקורס ליועצים
פרלמנטאריים מטעם הכנסת. בעד נוכחות מלאה ב-8 מפגשים בקורס שכולל 10
מפגשים, יינתן מענק של 5,000 ₪ ובעד נוכחות של 5-7 מפגשים, מחצית מהסכום.
אני מבהירה שלאור שאלות שנשאלתי, מדובר בסכום ברוטו ולא סכום שצמוד למשהו,
זה הסכום. המענק הזה ישולם פעם אחת בלבד, גם אם עוזר קיבל מחצית, לא יוכל
להשלים בהזדמנות אחרת ולקבל עוד מחצית. זה ישולם לעוזר פעם אחת בלבד בכל
תקופת עבודתו. הוא לא יכול לעשות שוב את הקורס. זה ישולם עם שכר החודש,
לאחר החודש שבו הסתיים הקורס, ובלבד שבעת התשלום הוא עדיין יועץ פרלמנטארי.

מוצע שהוועדה הציבורית תוכל לקבוע סכומים אחרים אם מתכונת הקורס שונתה
באופן מהותי, למשל אם הקורס מאוד התקצר או מאוד הוארך. התווספה הוראה
נוספת, שאם התעורר ספק בדבר התקיימות התנאים למענק, הוועדה הציבורית תוכל
להחליט שיועץ פרלמנטארי יקבל את המענק אם הייתה בעיה נקודתית ספציפי לגבי
אדם מסוים. מוצע גם שזה יחול גם על קורס שכבר התחיל.

יואל חסון:

אני רוצה להעיר שאני מאוד חושש מהמגמה הזו שהוועדה הציבורית מכניסה את ידיה
יותר ויותר לניהול השוטף של הכנסת. אני לא מבין מה זה אומר, הוועדה תכנס
לעובי הקורה אם לעוזר מגיע או מגיע?

ארבל אסטרחן:

אם מתקיימים התנאים, אין ספק.

יואל חסון:

מה קורה במחלוקת?

היו"ר דוד ביטן:

מקובל מה שאתה אומר, אבל מכיוון שמדובר רק על החלטה על קורס מסוים, נעזוב
את זה כרגע.

יואל חסון:

נקודה נוספת שאבקש לקבל עליה הבהרה, אני מבין שהסכום הוא ברוטו אבל האם
כשמכניסים את זה לתוך השכר של העוזר, האם יש הפרשות מזה לפנסיה? לקרנות
השתלמות?

היו"ר דוד ביטן:

זה מענק בלבד.

חיים אבידור:

זה מענק חד פעמי לכן אין על זה הפרשות.

יואל חסון:

הוא לא משפיע, מרע למעשה את תנאי עבודתם של העוזרים במובן של תשלום מס יתר?

חיים אבידור:

אין ספק שיכול לעלות שיעור המס השולי שלו, אבל אני מאחל לאנשים שישלמו הרבה
מס, זה סימן שהם מרוויחים הרבה.

יחיאל חיליק בר:

אמרת שהוא יקבל את המענק רק בהנחה שחודש שלאחר מכן הוא עדיין עובד. זאת
אומרת אם הוא הגיע לעשרה מפגשים והפסיק לעבוד, הוא לא יקבל?

ארבל אסטרחן:

נכון.

היו"ר דוד ביטן:

תתאפק חודש מלפטר אותו. עדיף שנאשר את זה כפי שזה.

ישראל אייכלר:

הוא יקבל תעודה? זה לא מופיע.

יחיאל חיליק בר:

לצורך העניין חופשת לידה לא נחשבת הפסקת עבודה.

ארבל אסטרחן:

נכון.

יואב קיש:

אני רוצה להתייחס במילה גם לזה שזה קשור לוועדה הציבורית. יש הרגשה, פעם
ראשונה שאני נתקל בוועדה הציבורית עם נושא הזה והיה לנו גם את הדיון הקודם.

ישראל אייכלר:

אתה לא יודע שברגע שנבחרת לכנסת אתה חשוד בכל.

יואב קיש:

על זה אני רוצה לדבר ולהגיד, בלי קשר לעניין - - -

היו"ר דוד ביטן:

אני מסכים אתך אבל אין טעם לדון בסוגיה הזו. זה לא המקרה.

יואב קיש:

זה גם לנושא הזה. אני רוצה להעיר שכביכול מהחשש שכל מה שאנחנו מחליטים עולה
לוועדה הציבורית, אנחנו נמנעים לקחת החלטות שהיינו רוצים לקחת. בעיני זה לא
תקין.

היו"ר דוד ביטן:

אתה טועה מכיוון שבהחלטה הקודמת עשינו את זה במפורש. מכיוון שמדובר בעניין
שולי, בואו נעביר את זה כך.

יואב קיש:

לתפיסתך זה שולי.

יחיאל חיליק בר:

אני רק רוצה להבהיר, האם יועץ או יועצת סיימו את הקורס ומיד יצאו לחופשת
לידה, הם מקבלים את המענק?

היו"ר דוד ביטן:

מקבלים. זו לא הפסקת עבודה. גם עם מילואים אין בעיה. מי בעד ההצעה כפי
שהיא?

הצבעה

בעד ההצעה – 14

נגד – אין

נמנעים – 1

ההצעה נתקבלה

היו"ר דוד ביטן:

ההצעה נתקבלה. נעבור לנושא הבא.

אפשרות להעסיק יועץ פרלמנטארי מחליף ליועץ בשירות מילואים

היו"ר דוד ביטן:

הנושא הבא, אפשרות להעסיק יועץ פרלמנטארי מחליף ליועץ בשירות מילואים.

ארבל אסטרחן:

אני אסביר על מה מדובר, הוועדה הציבורית קבלה פניות משלושה חברי כנסת,
שאמרו שיש להם עוזרים שיוצאים מעת לעת למילואים. יש מקרה אחד קונקרטי של
יציאה לתקופה מאוד ארוכה לשירות מילואים. הוועדה התבקשה לבחון את האפשרות,
שחבר הכנסת יוכל בתקופה הזו להעסיק יועץ פרלמנטארי אחר, מחליף, מכיוון
שהכנסת מקבלת החזר עבור הימים שהיועץ נמצא במילואים ולכן לכנסת אין עלות
נוספת. למדינה יש, אבל לכנסת הדבר לא עולה.

הוועדה בחנה את הבקשה והחליטה להמליץ שכאשר יועץ פרלמנטארי יוצא למילואים
לתקופה העולה על שבוע, יוכל חבר הכנסת להעסיק יועץ אחר במקומו. מאחר ומדובר
בתקופות מוגבלות, היא לא רצתה להיכנס בדיוק לפרטים מה המחליף יהיה זכאי ומה
לא, זה שבמילואים ימשיך לקבל את כל תנאיו כרגיל, שכר וכל התנאים הנלווים.
לגבי המחליף, יכול להיות שיש תנאים מסוימים שצריך לתת עליהם את הדעת. תנאים
תלויי זמן כמו ביגוד, הבראה, שי לחג ותוספת מעונות, הוועדה סברה שאין מקום
לתת אותם למי שבא לתקופה מוגבלת. היא לא נכנסה לזה בהמלצה אלא קבעה שחשב
הכנסת יורה על תנאי ההעסקה של היועץ המחליף, הוא יוכל להורות על תנאים
שחורגים מהתנאים הרגילים של העוזרים, למעט השכר שזה יהיה השכר הרגיל, כמובן
לפי ימי ההעסקה. חבר הכנסת יעביר לחשבות את כל הטפסים מהצבא שנדרשים לקבלת
ההחזר מביטוח לאומי, אם הוא לא יעביר את זה, זה ינוכה לו תקציב הקשר עם
הציבור.

היו"ר דוד ביטן:

הייתה הסתייגות של חברת כנסת על חופשת לידה, אבל הבנו שלהסתייגות אין בסיס
כי נותנים את זה. ‏

חיים אבידור:

ברגע שהיועץ או היועצת הפרלמנטאריים יוצאים לחופשת לידה, הם מפסיקים לקבל
שכר מהכנסת ועוברים לביטוח לאומי לקבלת דמי לידה. לכן במהלך תקופת חופשת
הלידה עד חזרתם של היועץ, יועצת אפשר להעסיק יועץ מחליף.

מרב מיכאלי:

אני רק רוצה למשוך את הרביזיה שלי מהנושא הקודם.

אחמד טיבי:

אם את מושכת, אני מגיש.

היו"ר דוד ביטן:

הסכמתי לא לדון ברביזיה בגלל בקשה שלה, אז בואו לא ננצל את זה.

מרב מיכאלי:

בגלל זה משכתי אותה לפני שהתחלנו את הדיון.

היו"ר דוד ביטן:

לא נכון. יכולתי לעשות את זה ב-10:10. בפעם הבאה אני לא אתייחס.

מרב מיכאלי:

זה היה 10:25.

היו"ר דוד ביטן:

נענינו לבקשה, בואו לא נעשה מזה עניין. אחרת, בפעם הבאה לא אענה לשום בקשה
ונעשה את זה כמו שזה. קצת כבוד לבקשות של החברים שלכם.

שלי יחימוביץ':

פניתי לוועדה הציבורית בכנסת הקודמת, אחרי צוק איתן מצאתי את עצמי בלי
עוזרים פרלמנטאריים בכלל כיוון שהם היו במילואים. הוועדה אמרה לי שהיא תדון
בזה אחרי הבחירות לכנסת ואכן היא דנה והגיעה להחלטה לאפשר העסקת יועץ במקום
יועץ במילואים. נאמר כאן ובצדק שזה לא עולה כסף לכנסת, כיוון שממילא הכנסת
מקבלת החזר על אותם ימי מילואים של העוזרים הפרלמנטאריים. אבל ההחלטה הזו
לא מספקת ואני מבקשת לשנות אותה, מכיוון שההחלטה מדברת על האפשרות להעסיק
יועץ מחליף רק אם היועץ הפרלמנטארי נעדר ל-8 ימים ויותר. אחד משני העוזרים
הפרלמנטאריים שלי הוא קצין במילואים בתפקיד מסווג, שאופי התפקיד הופך את
הזימון שלו למילואים למאוד מגוון. בעצם אין שבוע שבו הוא לא מזומן ליום אחד
לפחות. לכן ה-8 ימים ברציפות מונעים ממני להעסיק יועץ מחליף.

אני רוצה להסביר את המשמעות של זה. אצל רובנו, היועצים הפרלמנטאריים
מתחלקים לתחומים. יש יועץ פרלמנטארי אחד שהוא או כלכלן או עורך-דין והוא
מומחה לחקיקה ומומחה לנושא שהוא בהארד קור של העשייה שלנו. היועץ השני לא
יוכל להחליף אותו בתפקידים האלה ונדרש מישהו שהוא מיומן בתחומו, שיש לו את
ההכשרה המקצועית המתאימה. אם תומר העוזר שלי במילואים בימי שני ושלישי, מה
שקורה לעיתים מאוד קרובות, בשני ושלישי בלבד, שני שליש ממכסת ימי העבודה
הפרלמנטאריים אני נשארת בלי סיוע בכלל. לא רק אני, אני מניחה שחברי כנסת
נוספים.

צריך לציין, ששיטת הזימון לימי מילואים מאוד קצרים ומתוחמים הפכה למקובלת
בצה"ל, כדי שצה"ל יחסוך. לכן הבקשה שלי, שנמצא את הדרך לא להגביל ולהעסיק
מחליף במקום יועץ במילואים ושוב אדגיש, זה לא עולה כסף לכנסת.

היו"ר דוד ביטן:

אנחנו מוכנים ללכת לקראת העניין הזה אבל בתנאי שהמחליף יהיה מישהו קבוע,
שעבר את כל התהליך של הקליטה ואז אותו אדם, שהוא קבוע, יוכל להחליף ליום
אחד, לא תהיה בעיה עם זה.

מרב מיכאלי:

זה לא מה שעולה מהחלטת הוועדה הציבורית.

היו"ר דוד ביטן:

אנחנו צריכים לקבל את ההסתייגות ולתקן אותה במובן הזה.

רוברט אילטוב:

אז תתעורר שאלה שהבן אדם יעבוד פעם בשבוע, אחרת איך ימצא עבודה אחרת.

היו"ר דוד ביטן:

זה כבר בעיה של מי שמחליט, לא בעיה שלנו.

מרב מיכאלי:

למה זה משנה לך שזה יהיה מישהו קבוע?

היו"ר דוד ביטן:

יש תהליך קליטה שהוא צריך לעבור, כולל בדיקה ביטחונית. אם יש מישהו קבוע,
הוא יכול לבוא ליום, יומיים.

שלי יחימוביץ':

יש לי שתי הצעות נוספות: אחת שיתאפשר ל"פול" של מחליפים, כלומר לשניים,
שלושה לקבל היתר. הצעה שנייה היא שההחזר יהיה על ימים במצטבר. שיהיה אפשר
לצבור את הימים ואת לתת את ההחזר.

חיים אבידור:

הוועדה דנה והתייחסה לזה באופן מאוד אוהד. מרבית הדיון של הוועדה התייחס
לקטע הזה של הימים ועד כמה אפשר לרדת במספר הימים על מנת לאשר את זה. זה לא
רק התחקיר הביטחוני, אלא על מנת לקלוט בן אדם לכנסת ישנו תהליך ארוך
ומסורבל של קליטה וגם של פרישה. חתימה על הסכם, קליטה במערכת המחשב, ועוד.

היו"ר דוד ביטן:

לכן אמרנו מישהו קבוע.

שלי יחימוביץ':

אין נוהל פחות מחמיר? משרת סטודנט?

חיים אבידור:

סטודנט בא לעבוד פה לשנתיים, עם 120 שעות בחודש.

היו"ר דוד ביטן:

אפשר למצוא סידור מנהלי לנושא. מכיוון שיש חברי כנסת עם עוזרים שיוצאים
למילואים אני לא רוצה לעכב אותם. אני מציע לאשר את הנוהל כפי שהוא עם המלצה
נוספת שמתייחסים לזה עד ה-14 ליולי.

ארבל אסטרחן:

שם זה נדחה. שם זו המלצה חדשה.

היו"ר דוד ביטן:

שם זה נדחה, פה זה חדש. צריך לתת פתרון לכאלה שהולכים ליומיים בחודש.

שלי יחימוביץ':

שאלה פרוצדוראלית: אנחנו צריכים לבקש את זה מהוועדה? או שאנחנו יכולים
להחליט בשונה מהוועדה?

היו"ר דוד ביטן:

אנחנו מבקשים בהחלטה. אם נחליט בשונה אז לא נאשר את זה היום, זה יבוא עוד
פעם.

יואל חסון:

מה הבהילות?

היו"ר דוד ביטן:

יש חבר כנסת שהגיש את הבקשה, שהעוזר שלו יוצר למילואים לחודש.

יואל חסון:

היו הרבה כאלה גם בעבר ולא קרה עם זה שום דבר. עדיף שזה יבוא מסודר בעוד
שבועיים.

היו"ר דוד ביטן:

מה הבעיה? נאשר את זה כך ונכניס את התיקון.

יואל חסון:

אז זה מתחיל את הכול שוב.

היו"ר דוד ביטן:

במקרה הזה זה לא נורא.

יואל חסון:

בדיון הבא תוכל לאשר את זה סופית עם השינויים שהוספת.

חיים אבידור:

אם הוא בא ליום אחד, זה מצריך שכר של יום אחד, אנחנו לא עובדים בכנסת עם
עובדים יומיים.

היו"ר דוד ביטן:

למה אדם שיוצא ל-24 יום בשנה, אבל בכל חודש ליומיים, לא מגיע לחבר הכנסת
לשכור במקומו עוזר מחליף?

דובר:

נגביל את זה לשני עוזרים כאלה לחבר כנסת, אז לא יהיו עשרה שיתחלקו בזה ולא
אחד, יהיו שניים.

היו"ר דוד ביטן:

זו הסגה נכונה. במיוחד ביחידות מובחרות כמו קומנדו ימי, סיירת מטכ"ל, הם
הולכים ליום יומיים, לא לחודש. למה דווקא לפגוע באלה? מקובל לאשר את זה כפי
שזה ולבקש תיקון?

שלי יחימוביץ':

תוך כמה זמן? האם זה מעכב?

היו"ר דוד ביטן:

אנחנו מבקשים עד ה-14 ליולי את ההתייחסות. זה לא מעכב הרבה כי יש דיון ב-15
ליולי על שכר חברי הכנסת.

ארבל אסטרחן:

זה לא מעכב.

שלי יחימוביץ':

מקובל עלי.

היו"ר דוד ביטן:

מי בעד ההצעה כפי שהיא?

הצבעה

בעד – 10

נגד – אין

נמנעים – אין

ההצעה נתקבלה

היו"ר דוד ביטן:

ההצעה התקבלה, עכשיו נדון ברביזיה.

3. רביזיה על החלטת ועדת הכנסת בדבר קביעת ועדה לדיון בהצעת חוק מיסוי
מקרקעין (תיקון מס' 81 והוראת שעה), התשע"ה-2015.

ישראל אייכלר:

אני רוצה לבקש להעיר הערה בנושא אחר, נושא שקשור לוועדת הכנסת. לפני שבוע
הוחלט על הקמת שלוש ועדות.

היו"ר דוד ביטן:

נדון על זה אחר-כך. קודם נדון על הרביזיה.

מרב מיכאלי:

אני משכתי וחבר הכנסת טיבי הגיש.

היו"ר דוד ביטן:

אז חבר הכנסת טיבי, תתייחס עכשיו לרביזיה. לא נחכה.

אחמד טיבי:

בקשתי ומשכתי.

היו"ר דוד ביטן:

אז אין רביזיה.

מרב מיכאלי:

בטח שיש רביזיה.

היו"ר דוד ביטן:

אבל את ויתרת וחבר הכנסת טיבי מוותר. נדון בזה, חבר הכנסת טיבי תנמק.

אחמד טיבי:

חברת הכנסת מיכאלי, תנמקי את.

היו"ר דוד ביטן:

אולי אתן קודם לחבר הכנסת אייכלר להגיד את דברו.

ישראל אייכלר:

אני חושב שזה לא תקין בעבודת הכנסת, שהוחלט כבר לפני שבוע על הקמת שלוש
ועדות לפניות ציבור, זכויות הילד והמאבק בסמים ובמשך שבוע עדין לא הוקם
הרכב. לפי הייעוץ המשפטי, אם לא הוקם הרכב, הוועדה לא קיימת. זה פוגע
בעבודת הכנסת. מגיעות מאות פניות של אנשים ואי-אפשר לטפל בהם. אני מבקש
מהיושב-ראש לדרוש מהמפלגות לתת שמות או לקבוע לפי סיעות.

היו"ר דוד ביטן:

הבעיה שהקואליציה והאופוזיציה לא הגיעו להסכמה.

ישראל אייכלר:

אז אנחנו צריכים להחליט שיש לסיעות האלה זכות להכניס משבצות, בלי איוש.

היו"ר דוד ביטן:

זה בדיוק העניין. למשל בקואליציה לא החליטו מי יקבל מה. גם באופוזיציה.

ישראל אייכלר:

אז אפשר לעכב יותר משבוע קיומה של ועדת כנסת חודש אחרי שהכנסת התכנסה? צריך
לתת תאריך שהסיעות יחליטו, או באופן אישי או באופן סיעתי.

ארבל אסטרחן:

הסמכות היא של הוועדה הזו לקבוע הרכב סיעתי או הרכב שמי.

ישראל אייכלר:

אז אני מבקש לקבוע הרכב סיעתי.

היו"ר דוד ביטן:

נאפשר עד יום שני הבא, אם לא יהיה, נקבע מה שאנחנו רוצים.

מרב מיכאלי:

לגבי הרביזיה, התקנון מאוד ברור בעניין, מרגע שמישהו מבקש רביזיה צריכה
לעבור חצי שעה לפני שאפשר לכנס את החברים.

היו"ר דוד ביטן:

זה על סדר היום. ברגע שמישהו ביקש רביזיה הוא לא יוכל למשוך ומישהו נותן
עוד חצי שעה. זה לא בוטל, זה בסדר היום של הוועדה. את כל הזמן רוצה להגיד
ליועצת המשפטית מה לומר. היא אמרה את דעתה ובזה הסתיים העניין. אני לא מכיר
משהו אחר.

מרב מיכאלי:

בינתיים אתה מדבר ולא היועצת המשפטית. אני אשמח לשמוע את דעתה.

היו"ר דוד ביטן:

היא אמרה את זה עכשיו.

מרב מיכאלי:

אנא הסבירי.

ארבל אסטרחן:

נשלחה הזמנה לכל חברי הוועדה לרביזיה בשעה 10:20. הדיון התמשך, לא הגיעו
עדין לעניין הרביזיה.

מרב מיכאלי:

בסדר גמור אבל ב-10:20 אני משכתי את הרביזיה וחבר הכנסת טיבי הגיש אותה
מחדש.

ארבל אסטרחן:

זה לא הורד מסדר היום של הוועדה. ישיבת הוועדה עדיין נמשכת, לכן הנושא הזה
נמצא על שולחנה של הוועדה.

מרב מיכאלי:

הבנתי.

היו"ר דוד ביטן:

התרגיל הזה לא עובד.

מרב מיכאלי:

אדוני, אני רוצה למחות קודם כל על משהו שהוא לא באשמתך, אלא מבחינת הסדרים
של הכנסת. לוועדה ברשותך יש את המנדט הבלעדי לקבוע איפה תידון הצעת חוק,
אחרי שבמליאה היו הצעות לוועדות שונות. למרות שעדיין לא התקיים דיון ולא
התקבלה החלטה, נקבעה ישיבה בוועדת הכספים בנושא הזה.

היו"ר דוד ביטן:

אני מצטרף למחאה שלך. מה זה עוזר לי?

מרב מיכאלי:

מן הראוי שהוועדה ואתה יגישו מחאה ליושב-ראש הכנסת, או משהו מסוג זה, כי זה
נראה לי לא ראוי בעליל. מה כל הרעיון? למה יש תקנון?

היו"ר דוד ביטן:

אנחנו לא אחראים על העניין הזה.

מרב מיכאלי:

אבל זו פגיעה בסמכותה של הוועדה.

היו"ר דוד ביטן:

אנחנו יודעים שהוא לא יוכל לדון בזה, אז מה העניין? הוא יכול לכתוב מה שהוא
רוצה בסדר היום, היועצים המשפטיים יבהירו לו שאי-אפשר.

מרב מיכאלי:

ברור לי שאתה לא אחראי על הדיון בוועדת הכספים ואני לא מבקשת ממך להיות
אחראי עליו. אתה מן הסתם עומד בראש ועדת הכנסת ואתה אחראי למעמדה של ועדת
הכנסת. זו פגיעה בסמכות של ועדת הכנסת.

היו"ר דוד ביטן:

זו לא פגיעה בוועדת הכנסת זה מנוגד לנהלים של הכנסת. אני מאמין שהיועצים
המשפטיים יבהירו את זה בוועדה.

מרב מיכאלי:

מאה אחוז. גם וגם. לדעתי אנחנו, חברות וחברי ועדת הכנסת ואתה כיושב-ראש - -
-

היו"ר דוד ביטן:

הוא כתב שזה מותנה אבל עדין זה צריך לעבור במליאה. אולי הוא לא ידע.

מרב מיכאלי:

אבל הוא מנהל עכשיו את הדיון. הוא אמר שלא תהיה הצבעה אבל הוא התחיל את
הדיון.

היו"ר דוד ביטן:

יכול להיות שהוא יוכל לעשות דיון בלי הצבעה.

ארבל אסטרחן:

הצעת החוק אינה נמצאת על שולחנה של ועדת הכספים.

יואל חסון:

אז איזה דיון הוא עושה עכשיו?

ישראל אייכלר:

אי-אפשר לעשות בית דין שדה. תזמינו אותו ותשאלו למה הוא עשה את זה.

מרב מיכאלי:

סליחה אדוני, זה לא כל-כך משנה לי למה הוא עשה את זה. היועצת המשפטית אומרת
בצורה מפורשת שהחוק הזה לא מונח על שולחנה של ועדת כספים.

היו"ר דוד ביטן:

יש לי הצעה בשבילך. תפני ליועץ המשפטי של הכנסת, שייתן הבהרה בעניין, שלהבא
לא יעשו את זה.

יואל חסון:

מה זה להבא? עכשיו זה חמור.

מרב מיכאלי:

הוא לא יכול לעשות שום דבר כרגע. אבל בכל הכבוד, אני חושבת שמי שצריך
להוציא את הפנייה הזו זה אתה, בתור יושב-ראש הוועדה, כשאנחנו מאחוריך. זה
זלזול בוועדה זה לא עניין אישי שלי.

יואל חסון:

מישהו יוכל לבדוק אם זה אכן קורה?

היו"ר דוד ביטן:

את רוצה להתייחס לרביזיה חוץ מזה?

מרב מיכאלי:

איזה משמעות יש לרביזיה ולדיון שאנחנו מנהלות עכשיו כאן, אם בינתיים בוועדת
הכספים מתנהל הדיון כאילו אנחנו לא קיימים בכלל.

יואב קיש:

יש משמעות רחבה, כי אם נחליט לבטל כל הדיון שלו לא רלוונטי.

יואל חסון:

למה הוא עושה דיון?

יואב קיש:

הוא מנהל ועדה, הוא עושה דיון.

יואל חסון:

זה עוד לא עבר למליאה וכבר מנהלים דיון? יש כאן פגיעה חמורה.

היו"ר דוד ביטן:

אני לא יודע אם הוא לא יכול לנהל דיון כללי.

ישראל אייכלר:

יש הרבה סדרי יום בכפוף לאישור חובת הנחה, פטור מחובת הנחה.

היו"ר דוד ביטן:

אנחנו סיימנו.

מרב מיכאלי:

עוד לא התחלתי. אילו חבר הכנסת גפני היה מתחיל עכשיו דיון לא בחוק מיסוי
מקרקעין אלא דיון בהצעת חוק סדר הפלילי, הארכת תוקף של הוראת שעה לעניין
חקירת חשודים, למרות שהיא לא מונחת על שולחנו. עדיין היית אומר לי הוא
יושב-ראש ועדה הוא יכול לנהל דיון על מה שהוא רוצה? לא. אז יש חוסר סבירות.
אם הכנסת לפי הפרוצדורות שלה לא החליטה שהחוק מונח על שולחן הוועדה, לא
משנה איזה חוק ואיזו ועדה, אז לא יכול להיות שיושב-הראש יכנס דיון בעניין
הזה. אנחנו כוועדת כנסת חייבים לתבוע שיעמדו על כך.

אני מחדשת את הרביזיה שלי על זה שהחוק יעבור לוועדת כלכלה ולא לוועדת
כספים. אגב, אחרי ההתנהלות של ועדת כספים בעניין הזה על אחת כמה וכמה.
הזילות והיחס הפוגעני הזה כלפי הכנסת, התקנון שלה וכלפי ועדת הכנסת שאנחנו
חברים שלה ואתה עומד בראשה לא תתכן. אני מבקשת שאדוני יפנה ליושב-ראש
וידרוש ממנו שזה לא יקרה שוב.

היו"ר דוד ביטן:

אני אשקול את הבקשה שלך.

יואל חסון:

בבית הזה או שמנצחים על-פי הכללים או שמפסידים על-פי הכללים. אבל לא כל אחד
עושה שבת לעצמו. אם באמת יש את האירוע הזה שקורה כרגע ומסבירים לי שיש דיון
כללי. ממתי בוועדות הכנסת יש דיונים כליליים? אנחנו לא אקדמיה פה.

היו"ר דוד ביטן:

יש לכם נציג בוועדת כספים אני מאמין שהם היו צריכים לטעון את הטענות שאתה
טוען בוועדת הכספים שם. אז היועץ המשפטי היה אומר להם שזה בלתי אפשרי. למה
אתם טוענים פה במקום שם?

יואל חסון:

הם טוענים את זה אבל אני אומר לך פה כי אני חושש למעמדה של ועדת הכנסת.
ועדת הכנסת היא ציר קריטי וחשוב לכולנו וחברי כנסת מאוד רציניים יושבים כאן
מנוסים בהלכות הפרלמנט והפוליטיקה. אני אומר לך שאם יש פגיעה כזו כפי
שמסתמן בוועדת הכנסת, זה תקדים חמור ומסוכן, שאסור לך לקבל אותו. מחר זה
יהיה משהו שאתה לא תסכים אליו ואני אסכים אליו ולהפך. כדאי לך להיכנס לעובי
הקורה ובוודאי למחלקה המשפטית וליושב-ראש הכנסת.

היו"ר דוד ביטן:

אני אפנה.

מרב מיכאלי:

חבר הכנסת גפני אמר עכשיו בדיון בוועדת הכספים שהחוק הועבר אליהם מוועדת
הכנסת. דבר שהוא לא נכון כי יש רביזיה ומשום שזה לא רלוונטי כל עוד זה לא
אושר במליאה.

ישראל אייכלר:

אני רוצה להסביר את מה שאמרה עכשיו חברת הכנסת מיכאלי בשם חבר הכנסת גפני.
אני יושב פה. לא שמעתי מה הוא אמר. רק כשחבר הכנסת יצחק כהן היה פה הוא שמע
שמבטלים את הרביזיה, הוא יצא, הוא לא שמע שחזרו בהם - - -

יואל חסון:

מה זה הוא שמע?

מרב מיכאלי:

ונניח שכן, זה לא - - -

ישראל אייכלר:

הוא היה פה ושמע שחברת הכנסת מיכאלי אמרה שהיא מסירה את הרביזיה.

מרב מיכאלי:

זה לא משנה שום דבר. אדוני, זה תקדים חמור מאוד.

יחיאל חיליק בר:

נמצאת פה היועצת המשפטית של הוועדה, יש פה גם הפרה של התקנון, גם זלזול
בעבודת הוועדה, שאולי אתה לא רוצה להגן על כבוד הוועדה כיושב-ראש הוועדה,
אבל אני כחבר הוועדה מאוד רוצה להגן עליה.

היו"ר דוד ביטן:

אמרתי שאני אתייחס לזה.

יחיאל חיליק בר:

מליאת הכנסת העבירה לוועדת הכנסת את המנדט להחליט אם זה בוועדת הכלכלה או
בוועדת הכספים. נתבקשה רביזיה, יש דיון ברביזיה. זלזלו ברביזיה הזו, זלזלו
בדיון, העבירו את זה לוועדת כספים שהחלה לדון בזה. התקדים מאוד חמור כי
מעכשיו לא נדע מה משמעות של זה שאנחנו מביאים דברים לוועדת הכנסת ונתעקש
במליאה ונעשה פרנציפים. דבר שני, יש פה עבירה על תקנון הכנסת. יש זלזול
במזכירות הכנסת ובייעוץ המשפטי.

היו"ר דוד ביטן:

אני אפנה ליושב-ראש הכנסת ונתייחס לזה. זה כרגע לא העניין.

יואל חסון:

כי סגן שר האוצר, נציג הרשות המבצעת נורא לחוץ לו להתחיל את הדיון והרשות
המחוקקת מכפיפה את ראשה? מה זה הדבר הזה? זה תקדים מסוכן שאתה לא רוצה לתת
לו יד.

יואב קיש:

יושב-ראש הוועדה אמר שהוא יפנה ליושב-ראש הכנסת.

היו"ר דוד ביטן:

מי בעד הרביזיה ירים את ידו?

הצבעה

בעד הרביזיה – 7

נגד – 8

נמנעים – אין

הרביזיה לא נתקבלה

היו"ר דוד ביטן:

הרביזיה לא התקבלה. נעבור לנושא הבא.

4. הצעת חוק סדר הדין הפלילי (חקירת חשודים) (תיקון מס' 7) (הארכת תוקף של
הוראת שעה לעניין חקירת חשוד בעבירת ביטחון), התשע"ה-2015

היו"ר דוד ביטן:

אני עובר להצעת חוק סדר הדין הפלילי (חקירת חשודים) (תיקון מס' 7) (הארכת
תוקף של הוראת שעה לעניין חקירת חשוד בעבירת ביטחון), התשע"ה-2015. יש הצעה
להעביר לוועדת הפנים או לוועדת החוקה, חוק ומשפט. ההצעה שלנו היא להעביר את
זה לוועדת החוקה, חוק ומשפט. מי בעד?

הצבעה

בעד ההצעה – רוב

נגד – אין

נמנעים –אין

ההצעה להעביר את הנושא לוועדת החוקה, חוק ומשפט נתקבלה

מכלוף מיקי זוהר:

ברשותך התייחסות לנושא הקודם. חזרתי כרגע מוועדת הכספים לברר את הטענה של
חברת הכנסת מיכאלי, שהיא טענה לגיטימית. חבר הכנסת גפני הבהיר בתחילת
הוועדה ועכשיו יבהיר את זה שוב וזה נכתב בפרוטוקול, שמדובר בדיון עקרוני
בלבד.

יואל חסון:

אין דבר כזה.

מכלוף מיקי זוהר:

יש דבר כזה.

יואל חסון:

האם בסדר היום היה כתוב שיש דיון עקרוני.

מכלוף מיקי זוהר:

הוא הבהיר בתחילת הדיון שמדובר בדיון עקרוני בלבד ולכן טענתכם מתייתרת.

מרב מיכאלי:

אדוני טועה טעות מרה.

5. בקשה להגדלת מספר החברים בוועדת הפנים והגנת הסביבה

6. שינוי בהרכב הסיעתי של ועדת העלייה, הקליטה והתפוצות

היו"ר דוד ביטן:

הנושא הבא, בקשה להגדלת מספר החברים בוועדת הפנים והגנת הסביבה.

ארבל אסטרחן:

לפי חוק הכנסת, מספר החברים המקסימאלי בוועדת הפנים הוא 15 חברים. כאשר
נקבע הרכב הוועדות לאחרונה על-ידי הוועדה המסדרת, נקבע שמספר החברים יהיה
13 וכך הצביעה הכנסת. כעת יש הצעה להגדיל את המספר ל-15, שזה המספר האפשרי
לפי החוק. נדרש לזה אישור הוועדה ואחר-כך אישור במליאה.

אני חוזרת, לפי חוק הכנסת מספר החברים בוועדות יהיה עד 15, חוץ מוועדות חוץ
וביטחון, כספים וחוקה שזה עד 17 וועדת הכנסת לא מוגבל. כאשר קבעו כאן את
הרכב הוועדות, כמעט לכל הוועדות קבעו מספר חברים קטן יותר מהמספר המקסימאלי
הקבוע בחוק. בוועדת הפנים קבעו 13, לכן אפשר לפי החוק להגדיל ל-15, רק
נדרשת החלטה פה ואישור במליאה.

אחמד טיבי:

אנחנו מופתעים. אני נציג הסיעה השנייה בגודלה באופוזיציה, אף אחד לא עדכן
אותנו. מקובל שבדברים האלה באים בדין ודברים עם האופוזיציה. האם חברת הכנסת
מיכאלי יודעת על זה.

מרב מיכאלי:

יודעת על זה. אני לא זוכרת שתיאמתי את זה, אבל יודעת את זה ומתנצלת בפניך
שאתה לא יודע על זה.

אחמד טיבי:

אנחנו גם רוצים וזה דבר חמור. אנחנו חשובים שיש לנו תת ייצוג בחלק מהוועדות
ואנחנו רוצים הגדלה של הייצוג בוועדות מסוימות, לרבות ועדת הפנים.

היו"ר דוד ביטן:

אי-אפשר להגדיל יותר בוועדת הפנים.

אחמד טיבי:

אולי מהשניים האלה אני רוצה נציג מהרשימה המשותפת?

היו"ר דוד ביטן:

הבנתי שלישראל ביתנו אין כמעט בכלל נציגים.

אחמד טיבי:

לכן אדוני אני חושב שנדחה את ההצבעה ואת הדין עד להבהרת הנושא בקרב
האופוזיציה והקואליציה. אני רוצה לבוא בדין ודברים עם חבר הכנסת צחי הנגבי.

היו"ר דוד ביטן:

אי-אפשר להגדיל יותר משניים.

אחמד טיבי:

יש כבר שמות? מיהם?

היו"ר דוד ביטן:

חבר הכנסת בגין מטעם הקואליציה ורוברט אילטוב מטעם האופוזיציה.

אחמד טיבי:

אנחנו לא שם. זה בעייתי.

היו"ר דוד ביטן:

זה תואם וסוכם.

אחמד טיבי:

אז יש בעיות בקרב האופוזיציה ויש בעיות בכנסת.

היו"ר דוד ביטן:

חברת הכנסת מיכאלי, זה סוכם אתכם?

מרב מיכאלי:

זה סוכם אתנו.

היו"ר דוד ביטן:

אז אפשר לתת לכם פיצוי בוועדה אחרת.

אחמד טיבי:

מה עוד שוויתרנו על שנים בוועדת חוץ וביטחון וקבלנו פיצוי לא
פרופורציונאלי.

היו"ר דוד ביטן:

אני מציע שנאשר את זה כך. תפנה לחבר הכנסת הנגבי ואולי נגדיל ועדה אחרת.

מרב מיכאלי:

אם זה מקובל עליך, נאשר את זה ונשב אחר-כך.

אחמד טיבי:

אני רוצה התחייבות מיושב-ראש ועדת הכנסת, הוא גורם יותר שלטוני.

היו"ר דוד ביטן:

על איזה ועדה אתה מתייחס שיש לכם - - -

אחמד טיבי:

אני אשב אתך ועם חבר הכנסת צחי הנגבי.

היו"ר דוד ביטן:

אני אומר לפרוטוקול שאם מגיע לכם פיצוי - - -

אחמד טיבי:

לא אם מגיע לנו פיצוי. אנחנו נשאף שיהיה יותר נציגים לרשימה המשותפת.

היו"ר דוד ביטן:

נשאף לפצות. נשב עם חבר הכנסת טיבי, יושב-ראש הקואליציה ואני, כדי לבדוק אם
באמת מגיע להם פיצוי ואז נפצה.

אחמד טיבי:

תודה רבה.

היו"ר דוד ביטן:

בוועדת הפנים, מלבד אישור ההרחבה, אני רוצה לאשר הוספה של שני חברים: חבר
הכנסת בגין ורוברט אילטוב. בוועדת העלייה משתנה הרכב הסיעתי. לסיעת ישראל
ביתנו יהיה חבר אחד בלבד, פורש חבר הכנסת אילטוב. מתווסף חבר נוסף לסיעת
כולנו, טלי פלוסקוב. מי בעד ההצעה כפי שהיא, בתוספת העניין שאנחנו נשב עם
חבר הכנסת טיבי?

הצבעה

בעד ההצעה – רוב

נגד – אין

נמנעים – אין

ההצעה נתקבלה.

היו"ר דוד ביטן:

ההצעה התקבלה.

אחמד טיבי:

אני מבקש רביזיה כדי לדון על זה.

היו"ר דוד ביטן:

מתי? עוד חצי שעה יש מליאה. נודיע על מועד לרביזיה.

אחמד טיבי:

מתוך כוונה טובה, תן זמן עד שנגיע לסיכום. מחר, מחרתיים, שבוע הבא.

היו"ר דוד ביטן:

נודיע על מועד לרביזיה. נעבור לנושא הבא.

7. בקשת יו"ר הכנסת לאישור נאום ראש ממשלת איטליה במליאת הכנסת

היו"ר דוד ביטן:

הנושא הבא, בקשת יו"ר הכנסת לאישור נאום ראש ממשלת איטליה במליאת הכנסת. מי
בעד?

הצבעה

בעד – רוב

נגד – אין

נמנעים –אין

הבקשה נתקבלה.

היו"ר דוד ביטן:

הבקשה אושרה.

8. הצעה לסדר-היום בנושא: "התפטרות הממונה על ההגבלים העסקיים"

היו"ר דוד ביטן:

בקשת יושב-ראש ועדת הכלכלה להעברת הצעה לסדר היום בנושא: "התפטרות הממונה
על ההגבלים העסקיים", מוועדת הכספים לדיון בוועדת הכלכלה. יש הסכמה של ועדת
הכספים להעביר. זה על דעת שניהם.

הצבעה

בעד – רוב

נגד – אין

נמנעים – אין

ההצעה להעביר את הנושא לוועדת הכלכלה נתקבלה.

היו"ר דוד ביטן:

ההצעה התקבלה. תודה רבה לכולם הישיבה נעולה.

הישיבה ננעלה בשעה 10:55
