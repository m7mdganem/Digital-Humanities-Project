הכנסת השבע-עשרה נוסח לא מתוקן

מושב שני

פרוטוקול מס' 136

מישיבת ועדת הכנסת

יום שלישי, כ"ד בתמוז תשס"ז, 10 ביולי 2007, שעה 09:30

סדר היום:

1.  ערעורים על החלטת יושב ראש הכנסת והסגנים שלא לאשר דחיפות הצעות לסדר
    היום

2.  בקשות חברי הכנסת להקדמת הדיון בהצעות חוק, לפני הקריאה הטרומי:

    1.  הצעת חוק מנהל מקרקעי ישראל (תיקון – ניהול קרקעות קק"ל לטובת העם
        היהודי), התשס"ז-2007 (פ/2711/17), הצעת חבר הכנסת אורי אריאל.

    2.  הצעת חוק המדיניות הכלכלית לשנת הכספים 2004 (תיקוני חקיקה)(תיקון
        – החרגת גיל המשתתפים), התשס"ז-2007, (2734/17), הצעת חבר הכנסת
        אברהם מיכאלי.

    3.  הצעת חוק טיפול ארוך טווח בפדופיליה, התשס"ז-2007, (פ/2644/17),
        הצעת חבר הכנסת יובל שטייניץ.

    4.  הצעת חוק להסדר ההימורים בספורט (תיקון – קביעת אחוזים ליתרת
        ההכנסות), התשס"ז-2007, (פ/2737/17), הצעת חברת הכנסת רונית תירוש.

    5.  הצעת חוק מתן גמלה מיוחדת לניצולי שואה, התשס"ז-2007 (פ/2732/17),
        הצעת חברת הכנסת קולט אביטל.

    6.  הצעת חוק איזור סחר חופשי באילת והקמת הרשות לפיתוח אילת,
        התשס"ז-2007 (פ/2779/17), הצעת חבר הכנסת גדעון סער.

    7.  הצעת חוק דחיית שירות לתלמידי ישיבות שתורתם אומנותם (תיקון –
        איגוד הישיבות הגבוהות), התשס"ז-2007 (פ/2794/17), הצעת חבר הכנסת
        צבי הנדל.

3.  בקשת חברת הכנסת אסתרינה טרטמן להעברת הצעת חוק יסוד: הכנסת (תיקון –
    העברת חבר-הכנסת מכהונתו)(פ/1623/17), מוועדת החוקה, חוק ומשפט לדיון
    בוועדת הכנסת.

4.  קביעת ועדה לדיון בהצעת חוק המדיניות הכלכלית לשנת הכספים 2004 (תיקוני
    חקיקה)(תיקון מס' 5)(שילוב מקבלי גמלאות בעבודה – תחולה על מי שמלאו
    להם 45 שנים), התשס"ז-2007.

נכחו:

חברי הוועדה: יעקב מרגי – היו"ר הזמני לוועדת הכנסת

קולט אביטל

יולי אדלשטיין

רוברט אילטוב

אורי אריאל

אליהו גבאי

זהבה גלאון

מגלי והבה

נסים זאב

נאדיה חילו

אחמד טיבי

אסתרינה טרטמן

שלי יחימוביץ'

גדעון סער

מאיר פרוש

ראובן ריבלין

משה שרוני

מוזמנים: חה"כ זאב אלקין

חה"כ חיים אמסלם

חה"כ מנחם בן-ששון

חה"כ אלחנן גלזר

חה"כ סופה לנדבר

חה"כ אברהם מיכאלי

חה"כ סטס מיסז'ניקוב

חה"כ מרינה סולודקין

חה"כ אופיר פינס-פז

חה"כ יובל שטייניץ

חה"כ ליה שמטוב

חה"כ רונית תירוש

מזכיר הכנסת איל ינון

מנהלת הוועדה: אתי בן-יוסף

ייעוץ משפטי: ארבל אסטרחן

רשמת פרלמנטרית: הילה לוי

 

1.  
    ערעורים על החלטת יושב ראש הכנסת והסגנים שלא לאשר דחיפות הצעות לסדר
    היום

היו"ר יעקב מרגי:

בוקר טוב רבותי, אני מתכבד לפתוח את ישיבת ועדת הכנסת היום, יום שלישי, כ"ד
תמוז תשס"ז, 10 ביולי 2007, ישיבה מס' 136. על סדר היום ערעורים על החלטת
יושב ראש הכנסת והסגנים שלא לאשר דחיפות הצעות לסדר היום. המערער הוא אופיר
פינס-פז בנושא: "התחממות כדור הארץ". אני מבקש מחבר הכנסת אופיר פינס לנמק.

אופיר פינס-פז:

תודה. בכל העולם מדברים על התחממות כדור הארץ. זה נושא אסטרטגי וישראל
מפגרת בעניין הזה פיגור גדול. רק בכנסת ישראל הנשיאות החליטה לא לקיים דיון
וזה נראה לי קצת מוזר.

גדעון סער:

צודק.

אופיר פינס-פז:

החלטתי להביא את זה כערעור לוועדת הכנסת ויכול להיות שפה זה יובן יותר
לחברים מאשר בנשיאות.

יולי אדלשטיין:

הנשיאות מכירה ודאי בחשיבות הנושא והיו גם מספר מגישים להצעה. הסיבה היחידה
לכך שהדיון לא מתקיים מחר היא מכיוון שביום שלישי הבא יתקיים יום איכות
הסביבה ובמסגרת יום איכות הסביבה גם הנושא הזה ודאי צריך לבוא לידי ביטוי.
מכיוון שכולנו מכירים בחשיבות הנושא ללא קואליציה ואופוזיציה, הכנסת תקיים
יום מיוחד בנושא זה.

שלי יחימוביץ':

אני חושבת שלדחות דיון דחוף במליאה בגלל שמתקיים בנושא יום מיוחד, לטעמי
אין בזה הגיון. התחממות כדור הארץ היא נושא אקטואלי, גלובלי ויום-יומי ואין
שום סתירה בין הדברים. זה לא שיום אחד בשנה נדון בהתחממות כדור הארץ אלא
מדובר בבעיה אקוטית, שנוגעת גם לגורלנו ואני מצדדת בבקשה של אופיר.

היו"ר יעקב מרגי:

הנימוק של חברת הכנסת שלי אכן היה צודק אם זה היה במרחק זמן רב, אבל בשבוע
הבא מתקיים יום בנושא איכות הסביבה, אפשר לתת לנושא ביטוי יותר רחב והוא לא
יתערבב בבליל ההחלטות.

אחמד טיבי:

אני מציע שחבר הכנסת פינס-פז, לפנים משורת הדין, יהיה אחד הדוברים.

אופיר פינס-פז:

אני בכל מקרה אחד הדוברים. אני מקבל את הדברים ומושך את הערעור.

היו"ר יעקב מרגי:

אני מאד מודה לחבר הכנסת אופיר פינס-פז.

אופיר פינס-פז:

אני מציע לך להורות לי להביא את זה לדיון בוועדת הפנים ואיכות הסביבה.

היו"ר יעקב מרגי:

אתה צריך הוראה? אתה יושב ראש הוועדה, אתה קובע את סדר היום.

2.  
    בקשות חברי הכנסת להקדמת הדיון בהצעות חוק, לפני הקריאה הטרומית:

  1. הצעת חוק מנהל מקרקעי ישראל (תיקון – ניהול קרקעות קק"ל לטובת העם
  היהודי), התשס"ז-2007 (פ/2711/17), הצעת חבר הכנסת אורי אריאל

היו"ר יעקב מרגי:

רבותי, כפי שאתם רואים, סדר היום ארוך ולכן אני מבקש לקיים דיון ענייני,
מהיר וטוב. אני מודיע מראש לכל המצפים שלא כל הפטורים יכובדו היום. לא
נעמיס על ועדת שרים לענייני חקיקה ואני מבקש מכם להיות ענייניים גם
בהתייחסות שלכם. בשבוע האחרון של המושב אין חקיקה פרטית ולכן אני מבקש מכל
אחד לעשות את החשבון שלו לפני שהוא מעלה את הבקשה לפטור ולבדוק אם זאת בקשה
מעשית.

הבקשה הראשונה לפטור על סדר היום היא הצעת חוק מנהל מקרקעי ישראל (תיקון –
ניהול קרקעות קק"ל לטובת העם היהודי), התשס"ז-2007, הצעתו של חבר הכנסת
אריאל. חבר הכנסת אריאל יסביר לנו למה הוא מבקש פטור מחובת הנחה כשיש עוד
מעט פגרה של כתשעים יום.

אורי אריאל:

תודה. אני אדבר על הדחיפות בהצעת החוק. הצעת החוק דחופה היות ומסתבר שיש
ייעוץ משפטי, שאומר שאדמות הקרן הקיימת, שנועדו לטובת העם היהודי, אמורות
להיות מחולקות בין כולם ללא הבדל. זה מצב חדש שנוצר עכשיו ולא נראה לנו שזה
מצב נסבל. מכאן החשיבות שלו ואני אבקש לאשר להצעת החוק פטור מחובת הנחה.

היו"ר יעקב מרגי:

תודה. חבר הכנסת מגלי והבה, ממלא מקום יושבת ראש הכנסת ונשיא המדינה,
בבקשה.

מגלי והבה:

שלחתי מכתב ליושבת ראש הכנסת כי כל תהליך הקבלה וההסכמה של הנשיאות לא היה
תקין, מבחינתנו כחברי נשיאות, כי לא ניתנה לנו האפשרות לקרוא ולעיין בחוות
הדעת שהוגשה על ידי היועצת המשפטית. חוות הדעת הוגשה כמה דקות לפני הדיון
ולא התקיים דיון רציני בנשיאות בנושא הזה. במכתב ששלחתי ליושבת ראש הכנסת
אני מוחה על דרך הגשת הצעת החוק ועל הסכמת הנשיאות לכך שהחוק יובא לדיון.

כל אלה שחתמו על החוק מביאים חוק שאפשר לכנות אותו חוק עוקף בג"צ. היה
תקדים של בג"צ קעדאן ואנשים בכנסת מנסים לעקוף את בג"צ. בבג"צ קעדאן נכתב,
ואני מצטט: "חובתה של המדינה לנהוג בשוויון משתרעת על כל פעולותיה. היא
חלה, איפה, גם על מקרקעי המדינה. אכן, כמובן, מנהל מקרקעי ישראל מחזיק
במקרקעי המדינה על דרך של נאמנות וממילא חלות עליו כל אותן חובות החלות על
נאמן. היות והמנהל הוא גם להלכה וגם למעשה, חלות עליו כל החובות החלות על
רשות הציבור". אם הכנסת תביא את הצעת החוק הזאת, אנחנו נותנים הכשר לחוק
עוקף בג"צ. מהחקיקה הזאת עולה ריח של גזענות מסוימת ואני מזכיר שהיו מקומות
בעולם שבהם לא ניתנה כניסה ליהודים לשטחים מסוימים.

נאדיה חילו:

צריך להגיד שזה חוק גזעני.

מגלי והבה:

האם מדינת היהודים מוכנה לחוקק חוק כזה?

שלי יחימוביץ':

וזה דחוף, צריך לתת לזה פטור מחובת הנחה.

אחמד טיבי:

לפני שהערבים יספיקו להשתלט על כל המדינה.

מגלי והבה:

יש כל כך הרבה תחומים שאנחנו, המיעוטים, מופלים בהם ועכשיו מבקש חבר הכנסת
אריאל להפלות אותנו גם בקרקעות. כל יהודי יכול להתיישב בכל מקום. יש אנשים
שגרים בפקיעין, בנצרת, בעוספיא והחוק מתיר. אסור לנו לאשר את החוק הזה בכלל
וודאי לא לתת לו פטור מחובת הנחה כי אני רואה בחוק זה כתם לכנסת, שקשה אחר
כך יהיה למחוק אותו.

היו"ר יעקב מרגי:

תודה. חבר הכנסת טיבי, בבקשה.

אחמד טיבי:

חבר הכנסת והבה, ממלא מקום הנשיא ויושבת ראש הכנסת היטיב להסביר את הרקע
לבעיה הטכנית, הצגה חפוזה של חוות דעת משפטית לחברי הנשיאות. הנושא לא נדון
בכובד ראש בנשיאות. היו מקרים דומים בעבר בהם החלטות כאלה נפסלו בנשיאות
בקדנציה הקודמת. חוות הדעת המשפטית דיברה על חוסר השוויוניות שבחוק אבל
בסופו של דבר אמרה היועצת המשפטית שסמכות הפסילה של חוקים בנשיאות היא
סמכות דרקונית, שלא צריך להשתמש בה הרבה אלא במקרים סופר קיצוניים של
גזענות. אני לא מכיר גזענות לייט, גזענות אולטרה-לייט, גזענות אמיתית או
פסבדו גזענות. גזענות היא גזענות וכשאתה רואה אותה, אתה מבין שהיא מבדילה
קבוצה על פני קבוצה אחרת.

היו"ר יעקב מרגי:

כואבת לי האוזן מרוב שאמרת גזענות כל כך הרבה.

אחמד טיבי:

אתה לא סובל מהתופעה הזאת. אני שוקל לפנות לחבר הכנסת מגלי והבה להשתמש
בסמכותו הנוכחית כממלא מקום יושבת ראש הכנסת כדי לבדוק אפשרות משפטית לפסול
את החוק. שנית, מה דחוף כל כך בהצעה הזאת? הרי אנחנו דנים בדחיפות. מה
דחוף? אני מבקש לא לאשר את הפטור.

היו"ר יעקב מרגי:

תודה רבה. חבר הכנסת אדלשטיין, בבקשה.

יולי אדלשטיין:

תודה. אדוני היושב ראש, אני רוצה להגיב על דבר שנאמר כאן לפני כמה דקות.
לנשיאות, אדוני היושב ראש, כידוע לכולם, אין שום עמדה לגבי חוק זה או חוק
אחר. אם הלשכה המשפטית מודיעה שמבחינתה יכולה להיות בעיה עם חוקתיות של חוק
מסוים, הנשיאות תדון בזה. היא יכולה לעשות אובר-רולינג, כלומר היא יכולה
להעלות את החוק ולהעביר אותו למליאה או שהיא יכולה להחליט שהחוק הזה לא
יעלה בכנסת. לכן, אדוני היושב ראש, מכיוון שלא היתה חוות דעת משפטית שאומרת
שהחוק בעייתי מבחינה זו, לא התקיים ולא אמור היה להתקיים דיון. אני רוצה
להבהיר שלנשיאות אין עמדה, לא בעד החוק ולא נגד החוק. הנשיאות לא מצאה
לנכון למנוע את העלאת החוק הזה.

אדוני היושב ראש, על מה אנחנו דנים? גזענות? מדובר בדחיפות ההצעה בלבד. לא
צריך להיות טיעון לגופו של חוק. רק המליאה יכולה לדון בזה ולא ועדת הכנסת.
תודה.

היו"ר יעקב מרגי:

תודה. חבר הכנסת סער, בבקשה.

גדעון סער:

אדוני היושב ראש, מרגע שעלו הטענות המופרכות של חבר הכנסת והבה וחבר הכנסת
טיבי, הן מחייבות מענה ואי אפשר שלא להתייחס אליהן. המצב המשפטי היום פוגע
ביכולת לקיים התיישבות קהילתית יהודית. בג"צ אביטן קבע שלבדואים ולדרוזים
הזכות והיכולת לקיים יישובים קהילתיים, לא מדובר על יישובים עירוניים. אותה
זכות ממש אמורה וצריכה להיות גם לעם היהודי. פה מדובר בגוף, הקרן הקיימת
לישראל, שמחזיקה 13% משטח המדינה. אלה קרקעות שנרכשו על ידי הקרן הקיימת,
בכספים שתרמו יהודים כדי שהם ישמשו להתיישבות יהודית.

היו"ר יעקב מרגי:

אני מבקש להתייחס לדחיפות.

גדעון סער:

כפי שחבר הכנסת והבה התייחס לדחיפות, כך גם אני אתייחס לזה. הקרקע הזאת
נרכשה על ידי יהודים כדי לשמש להתיישבות יהודית.

מגלי והבה:

אתה לא מדבר על קרקע שהופקעה.

גדעון סער:

אל תפריע לי ואל תעיר לי. נהיית פרופ' למשפטים, מצטט את בג"צ קעדאן כאילו
אתה מגלה לי את זה. אומר חבר הכנסת והבה שזאת הצעת חוק גזענית, אבל הסמכות
לשלול העלאת הצעת חוק מהטעם שהיא גזענית קיימת לייעוץ המשפטי לפי התקנון.
חבר הכנסת והבה, שהוא בהחלט חבר כנסת מלומד, ואני לא אומר את זה בסרקזם,
הוא לא מעל הייעוץ המשפטי. הייעוץ המשפטי אפשר להניח את הצעת החוק מכיוון
שהיא איננה גזענית. אם היא גזענית, גם מנהיג מפ"ם, יעקב חזן, הוא גזעני.
הוא אמר: אדמות הקרן הקיימת שנרכשו בכספי העם היהודי הן קודש להתיישבות
היהודית כמו שהוואקף המוסלמי הוא קודש לסיפוק צרכיה הסוציאליים של העדה
המוסלמית.

אחמד טיבי:

גנבו את כל הוואקף המוסלמי. תחזירו את הוואקף, נתיר את החוק הזה.

גדעון סער:

את זה אמר מנהיג מפ"ם והוא בוודאי לא נחשד בגזענות. בחוקה שעוסקים בהכנתה
בימים אלה בוועדת החוקה, חוק ומשפט, שאני חבר בה, נושא ההתיישבות היהודית
מעוגן והוא יעוגן בחוקה של מדינת ישראל. כאשר אומרים עוקף בג"צ, יכולה
להיות מחלוקת. הנשיא ברק אמר שזה לגיטימי שהכנסת תבוא ותאמר את דברה
בנושאים שהיא לא אמרה את דברה ובנושא הזה אין חקיקה.

קולט אביטל:

החוק הזה לא נוגד את בג"צ?

גדעון סער:

אין כזה דבר. הבג"צ מפרש את הדין והכנסת כמחוקקת יכולה לשנות את הדין. זה
הכל. נכון, יש קושי מסוים שנובע מנושא של אדמות מנהל, אבל, כפי שאמרתי,
הקרן הקיימת לישראל הוקמה על ידי יהודים למטרה מסוימת והמנהל כגוף חייב
להיות אמון על ערך השוויון. בנושא הזה אין מחלוקת וזה מקור הקושי בעניין
הזה. אם לא המנהל היה מנהל את אדמות הקרן הקיימת לישראל, בכלל לא היתה
נוצרת בעיה ואף אחד לא יכול היה לטעון שום טענה. את כל ההצעות שעולות היום
צריך לראות בראי הזה, של סיום מושב הכנסת ויציאה לפגרה מאד ארוכה ולכן צריך
לתת את הפטור.

זהבה גלאון:

וזה דחוף.

גדעון סער:

זה מאד דחוף. את יודעת שיש בג"צ שמתנהל עכשיו.

מ"מ היו"ר רונית תירוש:

תודה. חבר הכנסת נסים זאב.

נסים זאב:

העם היהודי יתקיים כעם רק אם יתנהג כיהודי וישמור על יהדותו, בלי שום קשר
לקרקעות. האם הקרן הקיימת לישראל היא עמותה, גוף פרטי או גוף ממשלתי, שקובע
לעצמו את המדיניות? כל עמותה מקימה לעצמה מוסדות משלה ואי אפשר לשנות את
התקנון שלה ולהכתיב לה מדיניות חדשה. לדעתי, אם מדובר בחלק מסוים מקרקעות
מדינת ישראל, שנקנו מהכסף של העם היהודי והמטרה היחידה היתה לראות מתיישבים
יהודים במקום, עם כל הכבוד לעמדת בג"צ בעניין הזה, יש צורך לשנות את החוק.
אני מאמין שקרקעות הוואקף לא ניתנות למחלוקת האם יהודים יכולים לבוא
ולהתיישב בהן.

גדעון סער:

קבעו בבג"צ אביטן שביישוב בדואי יהודים לא יכולים לשבת.

נסים זאב:

אנחנו רואים שיהודים כמעט לא נכנסים ליישובים ערביים. אין לנו עניין להיכנס
בכוח ליישובים ערביים בגלל שאנחנו רוצים לשמור על הזהות שלהם ולתת להם לנהל
את אורח חייהם.

מ"מ היו"ר רונית תירוש:

אני מבקשת להתמקד בעניין הדחיפות.

נסים זאב:

החלטת הבג"צ היא לרועץ למדינת ישראל ולכן צריך לעקור אותה מהשורש כמה שיותר
מהר.

מ"מ היו"ר רונית תירוש:

חבר הכנסת גבאי, בבקשה.

אליהו גבאי:

תודה. אי אפשר לתת תווית של חוק גזעני לכל חוק שרוצים להעלות כדי לגרום
לאנשים לא להצביע עבורו. זה חוק יהודי בהתגלמותו ואין קשר לגזענות. גם
הוואקף לא ימכור קרקעות ליהודים ולא יכניס לעמותות שלו יהודים. הקופסה
הכחולה, שעם ישראל הפיץ בכל בית ובכל בית ספר, נועדה לגאול קרקעות עבור
יהודים. הקופסה הכחולה שהניחו ליד נרות השבת, נועדה לרכישת קרקעות ליהודים
בלבד. אין כאן גזענות ואי אפשר לתת לכל חוק שנועד לעגן את הזהות היהודית,
תווית של גזענות. לא ראיתי שיהודי ירה ביהודי בגלל שהוא מכר קרקע לערבי אלא
להיפך. מן הראוי שאחמד טיבי יצביע עבור החוק ואני קורא לו להצטרף ולתמוך
בחוק. כפי שאמר ידידי גדעון סער, גם בג"צ רצה למנוע מצב שבו, יהודים ייכנסו
לתוך כפרים ערביים כדי לשמור על זהותם. לא צריך לעשות איפה ואיפה ולכן ראוי
שתיסתם הפרצה הזאת בחוק. זה דחוף וראוי שלא נצא לפגרה בלי חוק שבא להסדיר
אי הבנה ופרצה בחוק.

מ"מ היו"ר רונית תירוש:

תודה. חברת הכנסת נאדיה חילו, בבקשה.

נאדיה חילו:

מי שחושב על דחיפות העניין יכול לחשוב שהולך להיות תכנון מסיבי של השתלטות
וגזל של מקרקעי ישראל על ידי הציבור הערבי, משהו מתוכנן. לאלה שאומרים
שיהודים לא נכנסים ליישובים ערביים אני אומרת - אדרבה, שייכנסו. כולם
צריכים להיות יחד וכולם מוזמנים. זה מחזק את שיתוף הפעולה. היום יש חשש
וסטיגמה שמונעים מאנשים רבים מלהיכנס ליישובים ערביים ולהיות חלק מהם. אני
באה מעיר מעורבת וגם שם, בשכונות מסוימות, לא רוצים להיכנס, אבל ההיפך צריך
להיות. לכן אני לא מבינה את החשיבות של חוק כזה במדינה, שרוצה להגדיר את
עצמה ונלחמת יום יום בהגדרות של דמוקרטיה. איך חוק כזה משתלב בעקרון
הדמוקרטיה?

אורי אריאל:

יש עקרון של מדינה יהודית ודמוקרטית.

זהבה גלאון:

תכף נשמע מה זה מדינה יהודית.

נאדיה חילו:

איך חוק כזה יכול להשתלב עם עקרונות של שוויון זכויות? אולי גם החוק הזה
ישתלב בשרשרת של חוקים מפלים? אני מצפה שדחיפות של חוקים תבוא מהכיוון
ההפוך, שנשאף לחוקים שוויוניים ואז אוכל להבין את דחיפות העניין. כולנו
יודעים מה המצב, איזה שוויון יש, איזה פערים יש והיכן שאתה מסתכל אתה רואה
פערים, שגם הם נובעים מחקיקה.

זהבה גלאון:

יש חוות דעת של היועצת המשפטית של הוועדה?

היו"ר יעקב מרגי:

התייעצתי עם היועצת המשפטית ולדבריה אין כאן מקום להתערבות או להתייחסות של
היועצת המשפטית של הוועדה. אני מעמיד את הבקשה להצבעה.

הצבעה

בעד הבקשה לפטור את הצעת החוק של חבר הכנסת אורי אריאל מחובת הנחה - 12

נגד - 6

נמנעים - אין

הבקשה לפטור את הצעת החוק של חבר הכנסת אורי אריאל מחובת הנחה נתקבלה.

היו"ר יעקב מרגי:

12 בעד, 6 נגד ואין נמנעים. הבקשה לפטור את הצעת החוק של חבר הכנסת אורי
אריאל מחובת הנחה נתקבלה.

זהבה גלאון:

אוי לעם היהודי שאלה נציגיו.

2. הצעת חוק המדיניות הכלכלית לשנת הכספים 2004 (תיקוני חקיקה)(תיקון -
החרגת גיל המשתתפים), התשס"ז-2007 (2734/17), של חבר הכנסת אברהם מיכאלי

היו"ר יעקב מרגי:

הנושא הבא על סדר היום: הצעת חוק המדיניות הכלכלית לשנת הכספים 2004(תיקוני
חקיקה)(תיקון - החרגת גיל המשתתפים), התשס"ז-2007, של חבר הכנסת אברהם
מיכאלי. מאחר וחבר הכנסת מיכאלי ביקש למשוך את בקשתו, אנחנו מסירים את
הנושא מסדר היום.

3. הצעת חוק טיפול ארוך טווח בפדופיליה, התשס"ז-2007 (פ/2644/17),

הצעת חבר הכנסת יובל שטייניץ

היו"ר יעקב מרגי:

הנושא הבא: הצעת חוק טיפול ארוך טווח בפדופיליה, של חבר הכנסת יובל
שטייניץ. חבר הכנסת שטייניץ, בבקשה.

יובל שטייניץ:

אדוני היושב ראש, תודה רבה. מאחר וחזקה עליי הנחייתך, שבוועדת הכנסת לא
דנים בגופו של חוק אלא רק לגופה של הדחיפות, אני רוצה לומר שני דברים על
הדחיפות - ראשית, בכל יום שעובר נהרסים חייהם של עוד ילדים בישראל,
שמותקפים על ידי פדופילים, שהשתחררו מהכלא ו-80% מהם חוזרים לתקוף ילדים
וילדות קטנים. כך שהדחיפות לא צריכה הסבר כי אין דחוף מזה. שנית, החוק הזה
הונח על שולחן הכנסת לפני שמונה חודשים ובגלל טעות טכנית ואי הבנה במזכירות
הכנסת הוא לא נרשם בזמן. פניתי למזכיר הכנסת, הוא בדק את העניין, חזר אליי
ואמר לי שהוא מתנצל. אכן נעשתה טעות והחוק היה צריך להיות רשום כבר בחודש
נובמבר, אבל נעשתה טעות טכנית שלא ניתן לתקנה. הפרוצדורה היחידה היא שוועדת
הכנסת תפטור מחובת הנחה כדי לתקן טעות שנמשכת כבר שמונה חודשים. לאור המצב
הזה אני מבקש תמיכה פה אחד.

היו"ר יעקב מרגי:

תודה. הדברים מאושרים?

מזכיר הכנסת איל ינון:

כן.

היו"ר יעקב מרגי:

תודה. ראשונת הדוברים חברת הכנסת שלי יחימוביץ'.

שלי יחימוביץ:

לשאלת הדחיפות, אדוני היושב ראש, לו מחר היינו גודעים את ידיהם של כל
הגנבים כמו בסעודיה, מן הסתם היו פחות גניבות ולו היינו מוציאים להורג
רוצחים, שמשתחררים מהכלא, לא היו רציחות. יש כאן סוגיה מאד עקרונית ועמוקה
האם מטילים מום בגופו של אדם כדי לגונן על אוכלוסיה חפה מפשע או כדי למנוע
פשיעה. אני מתנגדת, כמובן, למרות שאין כאן מישהו שיטיל ספק במידת האמפתיה
שיש לי לנפגעי ולנפגעות תקיפה מינית, בוודאי לילדים. מדובר בסוגיה כל כך
מהותית וכל כך עקרונית - הטלת מום בגופו של אדם כדי למנוע פשיעה - עד שאני
לחלוטין חושבת שלתת פטור מחובת הנחה להצעת חוק כזאת, איננה נכונה. דיבר חבר
הכנסת שטייניץ על כך שהחוק דחוף, כיוון שאם החוק יעבור בדחיפות ואכן נטיל
מום בגופם של אנסים, לא יהיו מעשי אונס. כך הוא הציג את סיבת הדחיפות. אני
אומרת שגם אם נחליט לגדוע מחר את ידם של גנבים, לא יהיו גניבות. מדובר
בסוגיה כל כך עקרונית וכל כך עמוקה עד שלתת לה פטור מחובת הנחה זאת הפרזה
מוחלטת.

יובל שטייניץ:

בסקנדינביה ובמדינות אירופה זה קיים מזמן.

היו"ר יעקב מרגי:

תודה. חברת הכנסת קולט אביטל.

קולט אביטל:

אני תומכת בדחיפות העניין. לגבי גופו של עניין, זה יידון בוועדות, כשיובא
להצבעה. אני חושבת שהנושא דחוף וצריך לקדם אותו.

היו"ר יעקב מרגי:

ברשותכם, במקרה של חבר הכנסת שטייניץ נעשה עוול להצעת החוק, אבל אני מבקש
מכם להיות הגונים עם עצמכם ועם המערכת זה לא הוגן. זה סוף המושב, הדברים לא
יגיעו לידי חקיקה ולמרות שאנחנו חייבים לדון, אני מבקש שתהיו הוגנים עם
המערכת. חברת הכנסת זהבה גלאון, בבקשה.

זהבה גלאון:

אדוני היושב ראש, מאז שנבחרתי לכנסת וחברי, יובל שטייניץ נבחר יחד איתי,
הוא מנסה לקדם את החוק הנורא הזה. בכל קדנציה אני מתנגדת לחוק הזה. לכאורה,
באים להגן על הציבור מפני אנסים. מי כמונו שותף למאבק נגד אנסים וצריך
לעשות פעולה נחרצת על מנת לפגוע בהם, אולם אי אפשר לחשוב שבגלל שאנחנו
רוצים לפגוע בפדופילים, באנסים, באנשים הכי גרועים שעושים את הנזקים הכי
איומים לנשים, לגברים ולילדים, נשתמש בשיטות פולשניות-חודרניות, שהן כל כך
בעייתיות. זה כל כך פופוליסטי להגיד כל פעם - הפשיעה מתגברת, אונסים יותר
ילדים. בכל הכבוד, חברת הכנסת קולט אביטל, עצם המחשבה שאפשר לדון בסוג כזה
של הצעות בוועדות, עצם הדבר הזה אינו לגיטימי. זה מעוות, זה לא לגיטימי
לחשוב שאפשר להחדיר לאנשים תרופות מסרסות. אני לא מבינה את המחשבה הזאת
בכלל. הכנסת הזאת השתגעה.

צבי הנדל:

הבל הבלים.

היו"ר יעקב מרגי:

תודה. חבר הכנסת נסים זאב, בבקשה.

נסים זאב:

מדברים על סירוס אנשים.

צבי הנדל:

זה ממש לא סירוס.

יובל שטייניץ:

זה טיפול פסיכולוגי ותרופתי.

נסים זאב:

יכול להיות שנפלה טעות טכנית, אבל אני לא רואה שהולך להשתנות משהו והחוק
הזה יעבור. תנסו להיות הוגנים עם חברי הכנסת כי אי אפשר להביא כל כך הרבה
הצעות חוק בשבוע האחרון. אין דיונים מהותיים בהצעות החוק ואני אומר ליושב
ראש שבשבוע האחרון מגיעים 30-40 חוקים, לאף אחד אין סבלנות לשמוע או לקרוא
אותם וכולם מצביעים בעדם או נגדם, או שלא נמצאים בכלל במליאה. חבל כי
להצעות חוק מהסוג הזה צריך זמן וזאת סוגיה מאד רצינית.

יובל שטייניץ:

מזכיר הכנסת אמר שנעשה עוול.

נסים זאב:

גם מבחינה הלכתית זה בעייתי.

יולי אדלשטיין:

יש היום שבע הצעות לפטור ואולי בשבוע הבא יהיו 17.

גדעון סער:

אבל המושב מסתיים.

היו"ר יעקב מרגי:

בשבוע שעבר אמר רובי ריבלין, ובצדק - תתחילו לתת פטור לכולם, זה נעשה
תעשיה. כל מי שעלה במוחו רעיון, מבקש פטור.

גדעון סער:

זה שבוע אחרון שאפשר להעלות בו הצעות.

היו"ר יעקב מרגי:

תודה. אני מבקש להביא להצבעה את בקשתו של חבר הכנסת יובל שטייניץ לפטור
מחובת הנחה להצעת חוק טיפול ארוך טווח בפדופיליה. נא להצביע.

הצבעה

בעד הבקשה לפטור את הצעת החוק של חבר הכנסת יובל שטייניץ מחובת הנחה - 9

נגד - 3

נמנעים - 4

הבקשה לפטור את הצעת החוק של חבר הכנסת יובל שטייניץ מחובת הנחה נתקבלה.

היו"ר יעקב מרגי:

9 בעד, 3 מתנגדים ו-4 נמנעים. בקשתו של חבר הכנסת שטייניץ אושרה.

4. הצעת חוק להסדר ההימורים בספורט (תיקון - קביעת אחוזים ליתרת ההכנסות),

התשס"ז-2007 (פ/2737/17), הצעת חברת הכנסת רונית תירוש

היו"ר יעקב מרגי:

הנושא הבא על סדר היום: בקשת פטור מחובת הנחה להצעת חוק להסדר ההימורים
בספורט (תיקון - קביעת אחוזים ליתרת ההכנסות), התשס"ז-2007, של חברת הכנסת
רונית תירוש. חברת הכנסת תירוש, בבקשה.

רונית תירוש:

תודה אדוני היושב ראש. חבריי חברי הכנסת, אני מודעת לזילות בהגשת ההצעות
ואני רוצה לשתף אתכם בהתלבטות שלי. גם אם תחליטו שלא, אני אקבל את זה בהבנה
רבה.

גדעון סער:

למה את אומרת זילות אם את לא יושבת בוועדת הכנסת?

רונית תירוש:

כך שמעתי. חבר הכנסת רובי ריבלין אמר שיש יותר מדי הצעות ואני ביטאתי את זה
בצורה בוטה יותר. אני מתנצלת. לעניין עצמו, מקובל עליי שזה לא יועבר אבל
אני רוצה להסביר במה זה כן יכול לעזור. כל כספי ההימורים נועדו לשפר את
מערכת הספורט במדינת ישראל כי למשרד הספורט אין כמעט כסף. במועצת ההימורים
יש 1.7 מיליארד שקל ולעומת זאת במנהל הספורט יש 47 מיליון שקל. לאחרונה
ראינו בחדשות שמנכ"ל מועצת ההימורים מואשם בעבירות כאלה ואחרות ויש אי
סדרים בנושא הכספים. בפועל העובדות מראות שמתוך 1.7 מיליארד, רק 23 מיליון
שקל מועברים לספורט, כלומר כל שאר הכסף לא הולך לספורט. יש חקירות בעניין
ולכן אני לא נכנסת לזה.

בדקתי והגשתי הצעה מושכלת איך לחלק את הכספים כך, שהספורט במדינת ישראל
ייהנה מהם. למה הדחיפות? משום שבימים אלה מסיים המנכ"ל את תפקידו עקב אי
סדרים, כך נאמר, ויבוא מנכ"ל חדש. הייתי מאד רוצה לאותת למנכ"ל החדש
ולחברים בדירקטוריון, שבמשך כל השנים שיתפו פעולה עם השיטה, שיש לחשוב
באופן אחר על אופן חלוקת הכספים, שהם כספי האזרחים, שאמורים לחזור לטובת
המדינה. אין מניעה להמתין, אבל מכיוון שבימים אלה מוחלף מנכ"ל יכול להיות
שזה יסמן שצריך לחשוב אחרת על אופן חלוקת הכספים. אם זה יוצר מצוקה, אני
אמתין לפגרה.

קולט אביטל:

האם הסיעה שלך הצביעה על הדחיפות?

רונית תירוש:

לא.

קולט אביטל:

הבנתי שיש הוראה חדשה, שאומרת שרק אם הסיעה שלך מצביעה על הדחיפות...

רונית תירוש:

לא שמעתי על זה. אולי רוחמה אברהם רוצה להביא משהו חדש, אבל אני לא שמעתי
ולא הביאו את זה בפני הסיעה.

היו"ר יעקב מרגי:

תודה. אני מעלה את הבקשה להצבעה.

הצבעה

בעד הבקשה לפטור את הצעת החוק של חברת הכנסת רונית תירוש מחובת הנחה - 8

נגד - 1

נמנעים - 3

הבקשה לפטור את הצעת החוק של חברת הכנסת רונית תירוש מחובת הנחה נתקבלה.

היו"ר יעקב מרגי:

8 בעד, 1 נגד ו-3 נמנעים. בקשתה של חברת הכנסת רונית תירוש נתקבלה.

5. הצעת חוק מתן גמלה מיוחדת לניצולי שואה, התשס"ז-2007 (פ/2732/17),

הצעת חברת הכנסת קולט אביטל

היו"ר יעקב מרגי:

הנושא הבא על סדר היום הוא בקשתה של חברת הכנסת קולט אביטל לפטור מחובת
הנחה את הצעת חוק מתן גמלה מיוחדת לניצולי שואה, התשס"ז-2007. חברת הכנסת
אביטל, בבקשה.

קולט אביטל:

אדוני היושב ראש, היתה הבטחה של ראש הממשלה קבל עם ועדה שתוך שבועיים-שלושה
תשתנה מדיניות הממשלה בצורה קיצונית בנושא זה. מונתה הוועדה על ידי הממשלה
והוגש דין וחשבון על ידי שר הרווחה, כדי לשנות את מדיניות הממשלה כלפי
ניצולי השואה פעם אחת ולתמיד. הדין וחשבון תקוע באוצר ואיש איננו מטפל
בנושא הזה. אם לא נתחיל לטפל עכשיו בנושא הזה וכמה שיותר דחוף, הוא גם לא
יקבל ביטוי בבניית התקציב, שכידוע נעשה בימים אלה. לכן הצעת החוק הזאת באה
לנסות לזרז את התהליך כדי שהממשלה תקבל החלטות ויהיה להן ביטוי תקציבי.

צבי הנדל:

וכל יום מתים אנשים.

קולט אביטל:

כל יום מתים אנשים.

היו"ר יעקב מרגי:

אני מקווה שבמפלגות שלכם יאשרו לכם במסגרת המכסה. אני מעלה את הבקשה
להצבעה.

הצבעה

בעד הבקשה לפטור את הצעת החוק של חברת הכנסת קולט אביטל מחובת הנחה - 19

נגד - אין

נמנעים - אין

הבקשה לפטור את הצעת החוק של חברת הכנסת קולט אביטל מחובת הנחה נתקבלה.

היו"ר יעקב מרגי:

19 בעד, אין מתנגדים ואין נמנעים. בקשתה של חברת הכנסת אביטל נתקבלה.

6. הצעת חוק איזור סחר חופשי אילת והקמת הרשות לפיתוח אילת, התשס"ז-2007
(פ/2779/17), הצעת חבר הכנסת גדעון סער

היו"ר יעקב מרגי:

הנושא הבא על סדר היום הוא בקשתו של חבר הכנסת גדעון סער לפטור מחובת הנחה
את הצעת חוק איזור סחר חופשי אילת והקמת הרשות לפיתוח אילת, התשס"ז-2007.
חבר הכנסת גדעון סער, בבקשה, נמק את בקשתך.

גדעון סער:

תודה, אדוני היושב ראש. זאת הצעת חוק של חבר הכנסת רוברט אילטוב, חבר הכנסת
אמנון כהן ושלי. היתה הצעת חוק דומה בכנסת הקודמת, של חבר הכנסת יורי שטרן,
זכרו לברכה, וקבוצת חברי כנסת, שגם עברה בקריאה טרומית. בזמן האחרון
התפרסמו כתבות גדולות גם ב'ידיעות אחרונות' על השקעה של 8 מיליארד דולר
בעקבה על ידי הירדנים. מה שקורה הוא שאנחנו מפסידים את שוק התיירות
הבינלאומי לטובת טאבה ולטובת עקבה, אין שום מדיניות שנועדה להיאבק בזה
ומידי כמה חודשים אנחנו שומעים שהממשלה מתכוונת לפגוע בפטור ממע"מ באילת.
היתה לי הזכות למנוע זאת בקדנציה הקודמת כיושב ראש קואליציה, אבל לא את
הפטור ממס הכנסה שנלקח מהתושבים. התכלית היא להעניק מגוון הטבות מס של
איזור סחר חופשי כמו עקבה, על מנת למצות את היכולות האסטרטגיות שלנו כמדינה
מהעיר אילת. למרות שההצעה הזאת מאד דומה להצעת החוק הקודמת, היא התעכבה זמן
מאד ארוך בלשכה המשפטית, יותר מחודש ימים, ועל כן אני מבקש לפטור אותה
מחובת הנחה.

היו"ר יעקב מרגי:

תודה. אני חושב שתהיה כאן גם אמירה של הכנסת כי ביום חמישי יתקיים סיור של
ועדת הפנים ואיכות הסביבה באילת ובעקבה. חבר הכנסת ריבלין, כשלא היית כאן
הזכרתי שבשבוע שעבר היטבת לבטא את השימוש יתר שנעשה בפטורים.

ראובן ריבלין:

אני מציע שנאשר רק את אלה שהם במהלך רגיל. כל השאר יקבלו פטור.

היו"ר יעקב מרגי:

מחאתך הובנה אבל עוד לא הופנמה. רבותי, אני מביא את בקשתו של חבר הכנסת
גדעון סער להצבעה.

הצבעה

בעד הבקשה לפטור את הצעת החוק של חבר הכנסת גדעון סער מחובת הנחה - 18

נגד - אין

נמנעים - אין

הבקשה לפטור את הצעת החוק של חבר הכנסת גדעון סער מחובת הנחה נתקבלה.

היו"ר יעקב מרגי:

18 בעד, אין מתנגדים ואין נמנעים. הבקשה של חבר הכנסת גדעון סער נתקבלה.

7. הצעת חוק דחיית שירות לתלמידי ישיבה שתורתם אומנותם (תיקון - איגוד
הישיבות הגבוהות), התשס"ז-2007 (פ/2794/17), הצעת חבר הכנסת צבי הנדל

היו"ר יעקב מרגי:

אנחנו עוברים לנושא הבא על סדר היום: בקשת חבר הכנסת צבי הנדל לפטור מחובת
הנחה את הצעת חוק דחיית שירות לתלמידי ישיבה שתורתם אומנותם (תיקון - איגוד
הישיבות הגבוהות), התשס"ז-2007. חבר הכנסת צבי הנדל, בבקשה.

צבי הנדל:

אני אדבר רק על הדחיפות. הסוגיה של תורתם אומנותם נדונה בבג"צ. בג"צ הורה
לכנסת לעסוק בזה. מונתה ועדת טל, עשו מה שעשו והיום הסוגיה של ועדת טל
נמצאת בדיונים בוועדת החוץ והביטחון בשאלה האם להאריך בעוד חמש שנים. בתוך
הסוגיה הזאת יש הסדר שנקרא הסדר מרכז, שאותו לא הכניסו לחוק ולא שמו לב
לכך. אני רוצה 'לתפוס טרמפ' ולהכניס את הנושא לוועדת החוץ והביטחון וזה ממש
רק עניין של זמן, אחרת זה לא בוער.

היו"ר יעקב מרגי:

תודה. מאחר והוזכר חוק טל, הונחה בפניכם ההחלטה שנוסחה בוועדת החוץ
והביטחון. אני מעלה את בקשתו של חבר הכנסת צבי הנדל להצבעה.

הצבעה

בעד הבקשה לפטור את הצעת החוק של חבר הכנסת צבי הנדל מחובת הנחה - 15

נגד - אין

נמנעים - אין

הבקשה לפטור את הצעת החוק של חבר הכנסת צבי הנדל מחובת הנחה נתקבלה.

היו"ר יעקב מרגי:

15 בעד, אין מתנגדים ואין נמנעים. הבקשה של חבר הכנסת צבי הנדל נתקבלה.
לתשומת לבכם, הנדיבות שהיום אינה מעידה על ההמשך.

ג. בקשת חברת הכנסת אסתרינה טרטמן להעברת הצעת חוק יסוד: הכנסת (תיקון -
העברת חבר כנסת מכהן מכהונתו) (פ/1623/17), מוועדת החוקה, חוק ומשפט לדיון
בוועדת הכנסת

היו"ר יעקב מרגי:

הנושא הבא על סדר היום הוא בקשת חברת הכנסת אסתרינה טרטמן להעברת הצעת חוק
יסוד: הכנסת (תיקון - העברת חבר כנסת מכהן מכהונתו) מוועדת החוקה, חוק
ומשפט לדיון בוועדת הכנסת. אני רוצה לקרוא בפניכם הערות לדיון - במליאה
הוחלט כי הצעת החוק תועבר לוועדת החוקה, חוק ומשפט. חברת הכנסת טרטמן מסרה
שיושב ראש הישיבה לא שמע את הערתה להעביר את הצעת החוק לדיון בוועדת הכנסת
ומבקשת לתקן את הטעות ולהעביר את הצעת החוק מוועדת החוקה, חוק ומשפט לוועדת
הכנסת. לפי הייעוץ המשפטי החוק שייך לוועדת החוקה, חוק ומשפט. חברת הכנסת
טרטמן, בבקשה.

אסתרינה טרטמן:

אדוני היושב ראש, הבקשה שלי להעביר את הנושא לדיון בוועדת הכנסת היא על מנת
לתקן טעות. כשהנושא עלה במליאה היושב ראש לא שמע אותי, כשביקשתי להעביר את
הדיון לוועדת הכנסת, הסגן, מר נאזם, שמע את קריאתי וכשהוא פנה לתקן כבר
עברו להצעת החוק הבאה. נאמר לי לעשות את התיקון סביב השולחן הזה. זאת בקשה
טכנית לחלוטין ומדובר בחוק שנוגע פרופר לחברי הכנסת. הוא לא נוגע לציבור
בישראל, הוא לא נוגע חקיקתית החוצה. הוא נוגע לבית ולחברים ולכן נכון וראוי
שהוא יידון בוועדת הכנסת. תודה רבה.

היו"ר יעקב מרגי:

תודה. יושב ראש ועדת החוקה, חוק ומשפט, פרופ' מנחם בן-ששון, בבקשה.

מנחם בן-ששון:

לפי זה, כל חוק יסוד צריך להיות נדון בכל מיני ועדות אחרות. ועדת הררי,
כשהחליטה על דרכי עשיית חוקה בישראל, אמרה שחוקי היסוד יידונו בוועדת
החוקה, חוק ומשפט. לכן הייעוץ המשפטי קבע שהחוק הזה יידון בוועדת החוקה,
חוק ומשפט. אין תקדים לכך שחוקי יסוד נדונים בוועדות אחרות. אי אפשר לשנות
סדרי בראשית.

היו"ר יעקב מרגי:

אני מודה ליושב ראש הוועדה. היועצת המשפטית, בבקשה.

ארבל אסטרחן:

מדובר פה בחוק שהוא גם מתקן חוק יסוד, אבל מהותו חוקתית באופן בולט. להגיד
שזה חוק שלא נוגע למה שקורה בחוץ? הוא נוגע לזכות לבחור ולהיבחר, הוא נוגע
לפקיעת כהונה של חבר כנסת ולכן המהות היא חוקתית בעליל. עמדתנו העקבית היא
שחוקי יסוד נדונים בוועדת החוקה, חוק ומשפט.

היו"ר יעקב מרגי:

תודה. חברת הכנסת זהבה גלאון.

זהבה גלאון:

תודה אדוני. אין לי ספק שהחוק הזה יקבל את ההכשר שלו. ברור שהחוק צריך
להיות נדון בוועדת החוקה, חוק ומשפט. זה שינוי חוק יסוד. אנחנו מדברים גם
על הגבלת נבחרי הציבור, יש כאן רצון להחליף את רצון הציבור. אני רוצה לומר
שתי הערות, האחת נוגעת לאופן שבו נשיאות הכנסת מאשרת חוקים. אני רוצה לומר
שבנשיאות הכנסת יושבת היועצת המשפטית של הכנסת ויכול להיות שהדבר הזה מצריך
חשיבה נוספת בשאלה: מה מאשרים בכנסת ומה לא.

יולי אדלשטיין:

אני מבקש לא לתקוף את היועצת המשפטית.

זהבה גלאון:

אני לא תוקפת. אדוני, זאת הערה חשובה. אנחנו רואים שורת הצעות חוק, כמו גם
הצעתו של חבר הכנסת הנדל, שעברה קודם לכן. אומרת חברת הכנסת טרטמן בדף
שהניחה בפניכם: "הצעת החוק שהגשתי.. תוך היצמדות לרוחם ולחזונם של המייסדים
ושל חוק היסוד". אם המייסדים היו רואים את ההצעה הזאת, הם היו מתהפכים
בקברם. אני חושבת שההצעה צריכה להיות נדונה בוועדת החוקה וכשהיא תובא
לוועדת החוקה, אני אביע את דעתי המהותית בנושא הזה. אני פונה למזכיר לקיים
דיון, אולי עם חברי ועדת הכנסת, לגבי אופי ההצבעות שמאושרות על ידי
הנשיאות. אנחנו עדים לחרפה גוברת והולכת.

היו"ר יעקב מרגי:

תודה. חבר הכנסת גדעון סער, בבקשה.

גדעון סער:

תודה. אדוני היושב ראש, אני חבר גם בוועדת הכנסת וגם בוועדת החוקה ולכן,
תהא הוועדה אשר תהא, אני אהיה מוכן להיאבק בהצעת החוק. זאת הצעת חוק אנטי
דמוקרטית בעליל והיא נוגעת לנושא חוקתי מובהק, דהיינו פגיעה בזכות לבחור
ולהיבחר בהליך מהיר של שלושים ימים. הצעת החוק מאד מאד קיצונית ולכן היא
צריכה להיות נדונה בוועדת החוקה. אם היה מדובר בתיקון שאין לו משמעויות
חוקתיות, היה טעם ונימוק מדוע לדון בזה כאן, בוועדת הכנסת. במקרה הזה,
העובדה שמדובר בחוק יסוד מטה את הכף לדיון בוועדת החוקה, חוק ומשפט.

היו"ר יעקב מרגי:

תודה. חבר הכנסת ריבלין, בבקשה אדוני.

ראובן ריבלין:

תודה. ועדת הכנסת תפקידה לנהל את חיי היום-יום בכנסת וכל אותם דברים שהם
חובות וזכויות מנהלתיות של חברי הכנסת. יש דברים שיורדים לשורש השאלות
החוקתיות של מדינת ישראל והנוהג קבע שבחוקי יסוד ועדת החוקה, חוק ומשפט,
היא זו שדנה בנושאים אלה. עם כל הקושי לתמוך שיש לי לתמוך ביושב ראש ועדת
החוקה, אני נאלץ להצביע יחד איתך.

אסתרינה טרטמן:

אני רוצה לתקן את דבריו של חבר הכנסת סער. אין מדובר פה בזכות לבחור
ולהיבחר כי זה כבר קיים בחוק היום. סעיף 7א מדבר על זכותם של אלה שרוצים
להיבחר.

גדעון סער:

את רוצה לסלק מישהו שכבר נבחר. אין לזה תקדים.

אסתרינה טרטמן:

החוק מדבר על חברי כנסת מכהנים.

גדעון סער:

אלה שמכהנים לא נבחרו?

אסתרינה טרטמן:

מדובר בחברי כנסת מכהנים. חבר הכנסת סער מדבר על אנשים שרוצים להיבחר
וזכותם להיבחר, אבל החוק הזה מדבר על דבר אחד בסיסי - מה שמחייב את האדם,
שמקנה לו לגיטימציה להיבחר, יחייב אותו או אותנו גם אחרי היבחרותו. לכן
הנושא הוא פרופר על חבר הכנסת ומשום כך יש מקום לדון בזה בוועדת הכנסת.
מדובר בחברי הכנסת.

היו"ר יעקב מרגי:

תודה רבה. אני מעלה את הבקשה להצבעה.

הצבעה

בעד הבקשה של חברת הכנסת טרטמן - 5

נגד - 10

נמנעים - 4

הבקשה של חברת הכנסת טרטמן לא נתקבלה.

היו"ר יעקב מרגי:

5 בעד, 10 מתנגדים ו-4 נמנעים. אני מודיע שבקשתה של חברת הכנסת טרטמן לא
אושרה.

ד. קביעת ועדה לדיון בהצעת חוק המדיניות הכלכלית לשנת הכספים 2004 (תיקוני
חקיקה)(תיקון מס' 5)(שילוב מקבלי גמלאות בעבודה - תחולה על מי שמלאו להם 45
שנים), התשס"ז-2007

היו"ר יעקב מרגי:

אנחנו עוברים לנושא האחרון על סדר היום: קביעת ועדה לדיון בהצעת חוק
המדיניות הכלכלית לשנת הכספים 2004 (תיקוני חקיקה)(תיקון מס' 5)(שילוב
מקבלי גמלאות בעבודה - תחולה על מי שמלאו להם 45 שנים), התשס"ז-2007.
רבותי, חברי הכנסת, ההצעה נדונה אתמול, 9 ביולי 2007 במליאת הכנסת. נשמעו
הצעות להעביר את ההצעה לדיון בוועדת העבודה, הרווחה והבריאות או לוועדת
הכספים. יושב ראש ועדת הכספים מבקש להעביר אליו את הצעת החוק מן הנימוק
שהתקנות בעניין אושרו על ידי ועדת הכספים. כמו כן הוא מבקש להעביר הצעות
דומות מוועדת העבודה, הרווחה והבריאות לדיון בוועדת הכספים, פירוט במכתב
המצורף. אנחנו דנים היום רק בהצעת החוק דלעיל. יושב ראש ועדת העבודה,
הרווחה והבריאות מן הנימוק שחוק ויסקונסין, בשמו המקובל, נדון בוועדת
העבודה, הרווחה והבריאות ושייך לוועדה זו. היועצת המשפטית של ועדת הכנסת
אכן מאשרת שהחוק הזה מטבעו צריך להיות נדון בוועדת העבודה, הרווחה
והבריאות. יושב ראש ועדת הכספים ינמק בבקשה.

סטס מיסז'ניקוב:

תודה. אדוני היושב ראש, משנת 2004, כשהחוק הזה נולד, הוא נדון בוועדת
הכספים. החוק הזה נולד כחלק מהמדיניות הכלכלית ובמשך שלוש שנים הוא נדון
עשרות פעמים בוועדת הכספים. התקנות, כפי שאמרת בעצמך, הותקנו בוועדת
הכספים. כל הסיורים במרכזי ויסקונסין נעשו על ידי ועדת הכספים ואני מזכיר
שבחוק ההסדרים האחרון, כשהחוק הזה פוצל על ידי ועדת הכנסת, כל החלק שנוגע
לתכנית ויסקונסין הלך לדיון בוועדת הכספים. הממשלה מציעה לשנות את תכנית
ויסקונסין ואין סיבה לכך שאנחנו לא נדון בה במהירות ובאחריות באותה ועדה,
שיושבים בה אנשים שהתמקצעו בלימוד החומר. אמנם, היועצת המשפטית טוענת שאם
נקרא את תקנון הכנסת, הנושא שייך לוועדת העבודה, הרווחה והבריאות, אבל אם
נקרא בתקנון הכנסת כל נושא עמלות הבנקים שייך לוועדת הכספים. יהיה זה מאד
מוזר שכל נושא ששייך לעמלות הבנקים אני אמשוך עכשיו לוועדת הכספים. יהיה זה
משחק פוליטי לא נכון, משחק פרלמנטרי לא נכון. אמת, רשום בתקנון, אבל יש
מציאות שאנחנו חיים איתה, יש כללי משחק.

לכן, אני מבקש לשמור על מה שהיה נהוג במשך שלוש שנים מאז שהחוק הזה נולד
ולקיים את הדיון המהיר בוועדת הכספים. יושב ראש ועדת העבודה מוזמן לדיונים
וכן כל מי שירצה להשתתף יבורך. המקום לקיום הדיון בנושא צריך להיות בוועדת
הכספים ולכן אני מבקש לתמוך בבקשתי.

היו"ר יעקב מרגי:

תודה. יושב ראש ועדת העבודה, הרווחה והבריאות, חבר הכנסת משה שרוני, בבקשה.

משה שרוני:

רבותי, אם רוצים לשחק במשחק פוליטי בואו נבטל את כל התקנון. תקנון הכנסת
קובע במפורש שהנושא שייך במפורש לוועדת העבודה, הרווחה והבריאות. אם עשו
עוול בעבר והעבירו את הנושא לוועדת הכספים כמשחק פוליטי, לא צריך להמשיך עם
זה. מדובר בנושא עבודה וגמלה. מה קורה לנו? דנו בנושא ויסקונסין. נכון, לא
ביקרנו במרכזים של ויסקונסין, זה תירוץ? זה עניין של כבוד. אדוני יושב ראש
ועדת הכספים, לי יש כבוד מהמשפחה שלי וזה מספק אותי. אפשר לבטל את התקנון
ולשחק משחקי יוקרה. זאת הנקודה? אני מבקש שמה ששייך לוועדת העבודה והרווחה
יהיה בוועדה זו ולא בוועדה אחרת.

היו"ר יעקב מרגי:

תודה. רשות הדיבור לחבר הכנסת ראובן ריבלין.

ראובן ריבלין:

תודה. לכאורה צודקת היועצת המשפטית וודאי שצודק יושב ראש ועדת העבודה,
הרווחה והבריאות, שהרי בתקנון קבוע באיזו ועדה צריך לקיים את הדיון, אבל יש
חריג אחד - כאשר ועדה בישלה חוק, החוק הולך איתה. אלה דברים שהפכו להיות
יסוד מוסד בכנסת וגם היועצת המשפטית תאשר זאת. לכן, לא בכדי, כאשר הסתיימה
אתמול ההצבעה ביקש השר הממונה על החוק, אלי ישי, להעביר את ההצעה לוועדת
הכספים ויושב ראש הישיבה הציע להעביר את הצעת החוק לוועדת הכספים. אז קם
יושב ראש ועדת העבודה והרווחה ודרש את הכבוד המגיע לוועדה, לא חלילה לו.
אני חושב שלא יכול להיות מצב שבו אנחנו דנים בחוק זה, שלידתו בחטא, כי חוק
ההסדרים כולו חטא. ברגע שלידתו בחטא, אנחנו לא מפקירים ממזרים אלא מטפלים
בהם כאילו היו הילדים שלנו. לכן, אני מבקש להקפיד ולהמשיך לטפל בעניין כפי
שהוא טופל עד היום עם כל הצדק שבזה, משום שהחריג הזה לא יכול להביא לידי
העברה מחדש ולדיון מחדש של כל נושא ויסקונסין. מדובר בתיקון לחוק.

היו"ר יעקב מרגי:

תודה. חבר הכנסת יולי אדלשטיין.

יולי אדלשטיין:

תודה. אדוני היושב ראש, אכן, זאת היתה המציאות ולכן העניין הפוליטי קצת
מוזר. השר אלי ישי אינו מהמפלגה של יושב ראש ועדת הכספים ולא של יושב ראש
ועדת העבודה והרווחה. אני רוצה לציין שמדובר כרגע בתיקון אחד, והלוואי
ויבואו עוד תיקונים, שהוא פטור לאנשים שהם מעל גיל 45. זה דבר כמעט טכני,
אבל מבחינת המהות זה יכול להקל על אלפי אנשים החל ממחר ולכן זה דחוף.
בנסיבות אחרות אולי היינו מציעים ועדה משותפת, אבל התקנות אושרו עד היום
בוועדת הכספים ואם אני מבין נכון, כבר היום או מחר זה יכול לבוא שם לידי
תיקון, גם על פי בקשת השר והמשרד הרלוונטי. אני מציע שהתיקון לחוק יילך
לוועדת הכספים.

היו"ר יעקב מרגי:

תודה. חבר הכנסת שרוני, בבקשה.

משה שרוני:

רבותי, היה תקדים. חוק הפוליו היה בוועדת הכספים ותקנו בו תקנות. בסוף הוא
עבר לוועדת העבודה והרווחה וגמרנו אותו אחרי 12 שנה, ששיחקו בו פינג-פונג.

גדעון סער:

שם עשית דבר גדול.

ראובן ריבלין:

הוא אושר בוועדה ראשונה בכנסת השש-עשרה ופה ביקשו את חוק הרציפות. חוק
הרציפות כמוהו כקריאה ראשונה ולכן, בצדק, העבירו אותו.

משה שרוני:

יש לי הצעה, שהחוק יהיה נדון בוועדה משותפת של ועדת הכספים וועדת העבודה,
הרווחה והבריאות.

היו"ר יעקב מרגי:

תודה. אנחנו מביאים להצבעה קביעת ועדה - מי שמצביע בעד, הכוונה היא שהחוק
יועבר לוועדת הכספים. מי שמצביע נגד, הכוונה היא שההצעה תלך לוועדה משותפת,
כפי שביקש חבר הכנסת שרוני. נא להצביע.

הצבעה

בעד הבקשה להעביר את הצעת החוק לוועדת הכספים -13

בעד העברת הצעת החוק לוועדה משותפת של ועדת הכספים וועדת העבודה, הרווחה
והבריאות - 3

נמנעים - 1

הבקשה להעביר את הצעת החוק לוועדת הכספים נתקבלה.

היו"ר יעקב מרגי:

13 בעד העברת הצעת החוק לוועדת הכספים, 3 בעד העברת הצעת החוק לוועדת
העבודה, הרווחה והבריאות ו-1 נמנע. אני מודיע שהצעת החוק תידון בוועדת
הכספים.

משה שרוני:

אני מבקש רביזיה.

היו"ר יעקב מרגי:

אנחנו מצביעים על הרביזיה של חבר הכנסת שרוני.

הצבעה

בעד הרביזיה של חבר הכנסת שרוני - 2

נגד - 10

נמנעים - 1

הרביזיה של חבר הכנסת שרוני לא נתקבלה.

היו"ר יעקב מרגי:

2 בעד, 10 נגד ו-1 נמנע. אני מודיע שהרביזיה של חבר הכנסת שרוני לא נתקבלה.

משה שרוני:

אני אדרוש לבטל את תקנון הכנסת.

היו"ר יעקב מרגי:

אני מודיע שהישיבה הסתיימה. תודה רבה לכולם, הישיבה נעולה.

הישיבה ננעלה בשעה 10:55
