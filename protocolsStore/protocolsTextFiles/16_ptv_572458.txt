הכנסת השש-עשרה נוסח לא מתוקן

מושב שני

פרוטוקול מס' 162

מישיבת ועדת הכנסת

יום שני, כ' באלול התשס"ד (6 בספטמבר 2004), שעה 09:30

סדר היום: א. קביעת מסגרת הדיון להודעת הממשלה על שינוי בחלוקת התפקידים
בין השרים

ב. קביעת ממלא מקום ליושב-ראש הכנסת בעת היעדרו מן הארץ

נכחו:

חברי הוועדה: רוני בר-און - היו"ר

צבי הנדל

גדעון סער

מוזמנים: חה"כ אבשלום וילן

חה"כ מלי פולישוק-בלוך

אריה האן - מזכיר הכנסת

ירדנה מלר - סגנית מזכיר הכנסת

יועצת משפטית: ארבל אסטרחן

מזכירת הוועדה: נועה בירן

קצרנית: אסתר מימון

1.  
    קביעת מסגרת הדיון להודעת הממשלה על שינוי בחלוקת התפקידים בין השרים

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת, ישיבה מספר 162. על סדר
יומנו שני עניינים: האחד, קביעת מסגרת דיון להודעת הממשלה על שינוי בחלוקת
התפקידים בין השרים. הממשלה מבקשת להודיע היום הודעות בעניין שרים, כמפורט
להלן: השר הנגבי יחדל לכהן כשר לביטחון פנים, יכהן כשר בלי תיק. השר מאיר
שטרית, שר התחבורה, יהיה השר המקשר בין הממשלה לכנסת במקום השר גדעון עזרא
שר התיירות.

אלה הודעות שעליהן צריכה להתקיים הצבעה, והכנסת צריכה לאשר. בנוסף לכך
תודיע הממשלה דבר שאיננו טעון אישור הכנסת, בהתאם לסעיף 24(ב) לחוק יסוד:
הממשלה, כי שר התיירות גדעון עזרא ימלא את מקומו של השר לביטחון פנים בנוסף
על תפקידו כשר התיירות.

אני מציע, על בסיס ההצעה של מנגנון הכנסת, כי יהיה דיון סיעתי ויישמעו
הודעות סיעות, שלוש דקות לכל סיעה. יש הצעות אחרות? אין. מי בעד? מי נגד?
מי נמנע?

הצבעה

בעד – פה אחד

נגד – אין

נמנעים – אין

רוני בר-און:

קבענו אפוא שאלה יהיו סדרי הדיון.

2.  
    קביעת ממלא מקום ליושב-ראש הכנסת בעת היעדרו מן הארץ

רוני בר-און:

הנושא הבא הוא: קביעת ממלא מקום ליושב-ראש הכנסת בעת היעדרו מן הארץ.
יושב-ראש הכנסת ייעדר מן הארץ החל מהיום, כ' באלול התשס"ד, 6 בספטמבר 2004,
ועד ליום ראשון, כ"ו באלול התשס"ד, 12 בספטמבר 2004. אנחנו מתבקשים לקבוע
ממלא מקום ליושב-ראש הכנסת לתקופת היעדרו זו מן הארץ. יושב-ראש הכנסת המליץ
למנות כממלא מקומו את סגן יושב-ראש הכנסת, חבר הכנסת משה כחלון, ולנו אין
שום ספק שזאת המלצה שראוי להתחשב בה.

צבי הנדל:

כשם שראש הממשלה בעת כזאת לא אישר לשר עוזי לנדאו לצאת לחוץ-לארץ, אי אפשר
שנאשר ליושב-ראש הכנסת, כי הרי גם הוא מתנגד להתנתקות. אנחנו חייבים לכבד
את ראש הממשלה. אם הוא קבע קו, לא יכול להיות שנמרה את פיו.

היו"ר רוני בר-און:

ההערה שלך היא הערה נכונה, אבל המצב הסטטוטורי במדינת ישראל הוא שיושב-ראש
הכנסת לא זקוק לאישור מאף אחד כשהוא רוצה לצאת מן הארץ.

חבר הכנסת משה כחלון סגן היושב-ראש, ממלא מקום לתקופה האמורה. מי בעד? מי
נגד? מי נמנע? תודה.

הצבעה

בעד – פה אחד

נגד – אין

נמנעים – אין

אושר למנות את חבר הכנסת משה כחלון לממלא מקום ליושב-ראש בעת היעדרו מן
הארץ

היו"ר רוני בר-און:

משה כחלון אפוא ממלא מקום. אנחנו מאחלים לו הצלחה גדולה בתפקידו. תודה רבה
לכם. הישיבה נעולה.

הישיבה ננעלה בשעה 09:35
