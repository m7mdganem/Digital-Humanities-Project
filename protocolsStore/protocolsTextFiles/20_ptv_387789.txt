הכנסת העשרים

מושב שלישי

פרוטוקול מס' 269

מישיבת ועדת הכנסת

יום רביעי, ד' בתמוז התשע"ז (28 ביוני 2017), שעה 10:00

סדר היום:

1. קביעת ועדת לדיון בהצעת חוק הכשרות המשפטית והאפוטרופסות (תיקון - שינוי
חזקת הגיל הרך), התשע"ז-2017, (פ/4212/20), הצעת חה"כ יואב קיש – רביזיה.

2. בקשת יו"ר ועדת הכלכלה למיזוג הצעות החוק הבאות, בהתאם לסעיף 84(ד)
לתקנון:

א. הצעת חוק להסדרת הצבה של כוורת וייצור דבש, התשע"ד-2014

ב. הצעת חוק להסדרת רעיית דבורים וייצור דבש, התשע"ה-2015

ג. הצעת חוק להסדרת רעיית דבורים וייצור דבש, התשע"ו-2015

נכחו:

חברי הוועדה:

יואב קיש – היו"ר

עבדאללה אבו מערוף

דוד ביטן

יואב בן צור

שולי מועלם-רפאלי

מרב מיכאלי

אברהם נגוסה

רועי פולקמן

חברי הכנסת:

אורי מקלב

יעל כהן-פארן

מיכאל מלכיאלי

עודד פורר

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

חנה כהן

קביעת ועדת לדיון בהצעת חוק הכשרות המשפטית והאפוטרופסות (תיקון - שינוי
חזקת הגיל הרך), התשע"ז-2017, פ/4212/20, הצעת ח"כ יואב קיש – רביזיה

היו"ר יואב קיש:

חברים, בוקר טוב, אני פותח את הדיון. על סדר היום: רביזיה שהוגשה על-ידי
שני חברים, דוד ביטן ומרב מיכאלי. מי רוצה לנמק את הרביזיה? חבר הכנסת
ביטן?

דוד ביטן (הליכוד):

אני מסיר.

היו"ר יואב קיש:

מסיר. בבקשה, מרב, נא לנמק.

מרב מיכאלי (המחנה הציוני):

בוקר טוב. אמרתי, ואני רוצה לומר שוב, חזקת הגיל הרך היא אחת הסוגיות
הכואבות ביותר בציבוריות הישראלית היום. באמת. זה מקור ליגון. האמת היא
שהיא סמל. אנחנו יודעות שהרבה מהאנשים שנאבקים היום על חזקת הגיל הרך,
הילדים שלהם כבר ממש ממש גדולים וזה לא יהיה רלוונטי לגביהם בשום אופן. אבל
זה נהיה סמל למלא מלא מצוקות שיש בין בני זוג, ובעיקר בפרידה ואחרי
גירושים, שכאילו מתנקזות לשאלה הזאת של חזקת הגיל הרך. החזקה עצמה היא שאלה
של חיים ומוות לילדות ולילדים. אנחנו מגדלות דורות של ילדים שהם נפגעי
פוסט-טראומה מגירושים, ואנחנו רואות ממחקרים שזאת הטראומה השנייה בעוצמתה
לאובדן של מישהו, כלומר למוות של מישהו קרוב.

הוועדה, שמכל בחינה שהיא – מקצועית, עניינית, מבחינת הניסיון שלה, מבחינת
ההרכב שלה – צריכה לדון בדבר הזה, היא ועדת חוקה. זה המקום הכי אחראי לדיון
בסוגיה הכל כך מסובכת הזאת, כל כך כואבת הזאת. בעיני צריך גם להגיד שיש
חשיבות לזה שהכנסת תשמור על המבנה המקצועי שלה. פוליטית - אני האחרונה
שאבוא להגיד שחישובים פוליטיים הם לא חישובים. הם לגיטימיים, הם חשובים, יש
להם הרבה מקום. הסיפור הזה של חזקת הגיל הרך זה בלאו הכי לא על
קואליציה-אופוזיציה. אלוהים יודע שכאופוזיציה אתם בכלל לא שואלים אותנו,
אתם לא מתייעצים איתנו על ההרכב של הוועדה, אתם לא דנים איתנו. אתם אומרים
"הסכמות, הסכמות", וכשאתם אומרים הסכמות, אתם מתכוונים רק להסכמות
בקואליציה.

היו"ר יואב קיש:

לא, את יכולה להחליף. הבנתי שאת מאוד רוצה להיות בוועדה הזאת, אז את יכולה
להחליף – כמו שעשתה שולי מועלם עם הנציג שלה בוועדה ­– ואת תהיי בוועדה, אם
זו הבעיה האמיתית.

מרב מיכאלי (המחנה הציוני):

כיושב-ראש אתה בוודאי לא תעודד הפרעה למישהו באמצע דברים.

היו"ר יואב קיש:

אבל אם זו הבעיה, אז נפתור אותה.

מרב מיכאלי (המחנה הציוני):

הבעיה היא שאתם לא התייעצתם. כל העסקות והקומבינות שבהן הגעתם להחלטה על
הוועדה המשותפת הזאת, לא כללו בכלל את חברות וחברי האופוזיציה. אלוהים
יודעת שיש חברות אופוזיציה שנאבקות על חזקת הגיל הרך, חבר הכנסת קיש, הרבה
שנים לפני שנכנסת לעניין הזה. קודם כל, הדבר הזה צריך להיאמר לפרוטוקול - -
-

היו"ר יואב קיש:

אז אסור לי להיאבק על זה?

מרב מיכאלי (המחנה הציוני):

לא, בהחלט רצוי.

היו"ר יואב קיש:

אה, אוקיי, תודה. תודה שאת מרשה לי.

מרב מיכאלי (המחנה הציוני):

אני לא מרשה או לא מרשה, אני לא בעמדה הזאת.

היו"ר יואב קיש:

כך זה היה נשמע. בסדר.

מרב מיכאלי (המחנה הציוני):

אבל אני אומרת לפרוטוקול שזה לא ראוי בעליל שבכלל לא התייעצתם עם חברות
וחברי האופוזיציה לגבי הוועדה.

היו"ר יואב קיש:

אני אענה לך על זה.

מרב מיכאלי (המחנה הציוני):

וההסכמות שאתם מדברות/מדברים עליהם הן הסכמות בתוך הקואליציה בלבד.
חד-משמעית אני אומרת שבהקשר לחזקת הגיל הרך זאת הסכמה לא ראויה. הוועדה
המתגבשת היא ועדה לא מתאימה לדון בסוגיה הזאת.

לכן אני מבקשת לקבל את הרביזיה שלי ולהעביר את הצעת החוק לוועדת חוקה.

היו"ר יואב קיש:

תודה.

רועי פולקמן (כולנו):

את לא רוצה לשאול מה נסגר עם שולי? אמרנו שהיא תהיה חלק מהוועדה.

היו"ר יואב קיש:

אני אגיד בדיוק מה שהיה. מה זה "אמרנו"? אני אגיד בצורה הכי ברורה: מרב,
אני באמת מסכים איתך. אני שמח שסוף-סוף הכנסת מטפלת בנושא הזה. לגבי כל
הפתיחה שלך, אני מאוד מסכים איתה. לגבי חברי הוועדה – באופן בסיסי, ברגע
שזו ועדה משותפת, החברים מורכבים מחברי הוועדות הקיימים. אני אומר פה בצורה
הכי ברורה, כל סיעה שתבחר להחליף את חבריה, כך יהיה. שאלת לגבי שולי? כך
יהיה. יש לי כבר החלפה בין מוטי יוגב לשולי. אנחנו נחליף את מוטי יוגב
לשולי בוועדה לזכויות הילד, ושולי תיכנס לוועדה הזאת. אנחנו נאשר ששולי
תיכנס לוועדה הזאת במקום מוטי יוגב.

דוד ביטן (הליכוד):

תומא סלימאן ביקשה.

היו"ר יואב קיש:

יש בקשות של סיעות שונות, ומרב – גם את, את רוצה להיכנס? את תיכנסי. תעשו
החלפות וזה יקרה.

דוד ביטן (הליכוד):

גם את יכולה באותה שיטה.

היו"ר יואב קיש:

אני אומר בצורה הכי ברורה, כל סיעה שתבקש להחליף את נציגיה, זה יתבצע.
נקודה.

שולי מועלם-רפאלי (הבית היהודי):

מה לגבי השאלה שלסיעת מרצ אין בכלל ייצוג?

דוד ביטן (הליכוד):

זו בעיה שלה.

היו"ר יואב קיש:

גם בוועדת הכנסת אין להם ייצוג.

מרב מיכאלי (המחנה הציוני):

אבל יש להם בוועדת חוקה.

היו"ר יואב קיש:

בסדר, אבל זה לא יהיה בוועדת חוקה, מרב. זה לא יהיה בוועדת חוקה.

שולי מועלם-רפאלי (הבית היהודי):

לא דיברתי על זה. אתמול העלאת אתה, ביטן, את האפשרות להגדיל את הוועדה
לזכויות הילד, להוסיף להם שם נציג.

דוד ביטן (הליכוד):

אמרתי שאני אחשוב על זה. כרגע אין החלטה בעניין.

אני רוצה לענות לחברת הכנסת – קודם כל, חזקת הגיל הרך זה דבר מאוד חשוב - -
-

שולי מועלם-רפאלי (הבית היהודי):

נכון, ולכן צריך להיות ייצוג לכולם.

דוד ביטן (הליכוד):

אני מבין שהמיליטנטיות של הנשים בכנסת היא דבר מאוד חשוב. כרגע אין לי
עמדה. דווקא יש לי עמדה קצת שונה משתי העמדות. לדעתי הבעיה אינה רק בחזקת
הגיל הרך - - -

שולי מועלם-רפאלי (הבית היהודי):

נכון - - -

היו"ר יואב קיש:

יש גם בעיה עם הפלסטינים, זה מה שהוא רצה להגיד.

מרב מיכאלי (המחנה הציוני):

הבעיה היא של המשמורת עם המזונות ביחד.

דוד ביטן (הליכוד):

עם המשמורת יש בעיה אחרת, שברגע שהילד עובר לאישה אז יש הסכם גירושים, וזה
מקבע את זה גם לאחר העניין הזה. יש בעיות כאלה ואחרות, לדעתי צריך לדון בהן
בוועדה. אם כבר עושים משהו, נעשה אותו עד הסוף. אבל אני לא מדבר על זה
כרגע. אני רק רוצה להדגיש לך שנכון להיום בתי-המשפט, בפסיקות שלהם, בכלל לא
מתחשבים בחזקת הגיל הרך.

מרב מיכאלי (המחנה הציוני):

חד-משמעית, זה נכון.

דוד ביטן (הליכוד):

והיום גיל אפס הוא לא רלוונטי. לכן החזקה לא קיימת בפועל. אז אני לא יודע
על מה את מדברת.

מרב מיכאלי (המחנה הציוני):

מסכימה איתך. אני מדברת על הסוגיה. אני מסכימה איתך שבתי-המשפט לא אוכפים
אותה.

דוד ביטן (הליכוד):

דבר נוסף, לנושא של אנשי המקצוע – מקובל שבוועדה המשותפת אנשי המקצוע
שמלווים את הוועדה הם אנשי מקצוע שאנחנו מבקשים מהמזכירות, מהיועץ המשפטי
וכו', ואז הם מלווים את הוועדה גם אם זו לא הוועדה שלהם. כך זה נעשה למשל
בחוק התאגיד, שישבה היועצת המשפטית של ועדת הכלכלה, שהיא מומחית בזה, והיא
טיפלה בעניין הזה מול הוועדה. כך שכל הטענות האלה שבגלל שיש אנשי מקצוע
בוועדת החוקה, אז אנחנו חייבים. אלה שטויות במיץ עגבניות. זה ניתן לטיפול.
לפי השיטה שלכם כל דבר צריך להיות בוועדת חוקה. היא מגלגלת את כל העניינים
במדינה, כל החוקים קשורים אליה, אז מה, ניתן רק לה?

לכן אני מבקש לדחות את הרביזיה.

היו"ר יואב קיש:

תודה. אני מעלה להצבעה – מי בעד הרביזיה? ירים את ידו. מי נגד?

הצבעה

בעד הרביזיה – 3

נגד – 6

נמנעים – אין

הרביזיה לא נתקבלה.

היו"ר יואב קיש:

הרביזיה נפלה. תודה.

דוד ביטן (הליכוד):

ביקשתי מהיו"ר שכשהוא מקריא את חברי הוועדה, אני רוצה שהשם שלהן יהיה כבר
בהקראה הראשונה.

ארבל אסטרחן:

צריך להחליט על זה פה.

היו"ר יואב קיש:

יש לנו שינוי של שולי, ועדיין לא קיבלתי מכתב רשמי אחר. חוץ משולי, אני
מבקש מכתבים רשמיים, גם מעאידה. שולי, זה סגור. מי שישלח מכתב, זה יהיה
סגור. נקודה.

דוד ביטן (הליכוד):

אני רוצה בהקראה הראשונה שתכניס את שולי ואת תומא.

היו"ר יואב קיש:

חברים, יש כבר הודעה, שהיום אני אודיע במליאה, שחברת הכנסת שולי
מועלם-רפאלי מחליפה את חבר הכנסת מוטי יוגב בוועדה המיוחדת לזכויות הילד.
זו החלפה שמתבצעת אוטומטית.

מרב מיכאלי (המחנה הציוני):

אפשר לבקש - - -

היו"ר יואב קיש:

לא, לא נתת לי מכתב. אני ביקשתי מכתב.

מרב מיכאלי (המחנה הציוני):

לא צריך מכתב, הוא חבר ועדה.

היו"ר יואב קיש:

חברים, תנו לי לנהל את הוועדה. זה לא עובד ככה. אין לי שום בעיה, אני מבקש
ממך מכתב מסודר כמו שהעבירה אלי חברת הכנסת שולי מועלם-רפאלי, שזה ראש סיעה
שמבקש החלפה, ואני עושה את זה. אני לא עושה את זה על סמך הודעות שאומרים
לי: בוא, אני רוצה שתחליף.

מרב מיכאלי (המחנה הציוני):

אבל אני אמרתי את זה מראש.

היו"ר יואב קיש:

אז אמרת. אז ביקשתי מכתב. אצלי, ויודעת את זה גם מנהלת הוועדה, מעבירים
מכתב מסודר.

דוד ביטן (הליכוד):

אבל הם חברים בוועדה.

היו"ר יואב קיש:

בסדר, אבל עדיין. את זה החלטנו ועל זה הצבענו. אז אני מבקש מכתב, ואני אעשה
את זה.

דוד ביטן (הליכוד):

על מה מכתב?

היו"ר יואב קיש:

ככה אני עובד.

דוד ביטן (הליכוד):

הם חברים בוועדה ממילא.

ארבל אסטרחן:

מי מטעם המחנה הציוני?

היו"ר יואב קיש:

איציק שמולי. אבל על זה הצבענו.

דוד ביטן (הליכוד):

אז תצביע עוד פעם, מה הבעיה?

מרב מיכאלי (המחנה הציוני):

אבל לא צריך מכתב בשביל זה, כי הוא חבר ועדת חינוך. הוא חבר ועדת חינוך, לא
צריך מכתב.

שולי מועלם-רפאלי (הבית היהודי):

רק אם אתה משנה בוועדות המקוריות, צריך מכתב.

היו"ר יואב קיש:

אז תכתבי, בבקשה, על הדף הזה מאחור. אני רוצה מכתב שאת מבקשת החלפה בין
טרכטנברג לשמולי. עכשיו תכתבי ותני לי, בכתב יד. אם את רוצה שזה יקרה
עכשיו, אם לא – זה יקרה בפעם הבאה.

שולי מועלם-רפאלי (הבית היהודי):

אין ממלא-מקום בוועדת חינוך, זה לא חוץ וביטחון.

היו"ר יואב קיש:

הוא יכול לבוא לוועדה ולהצביע במקומו, ונגמר העניין. באמת, בסופו של דבר,
אתם יודעים איך זה – כל ועדה יכול לבוא נציג אחר מהסיעה ולהצביע. אם שולי
תהיה בחוץ-לארץ, בשליחות, יוכל לבוא מוטי.

דוד ביטן (הליכוד):

תומא סלימאן כתבה מכתב, תחליף אותה אחר כך.

היו"ר יואב קיש:

אז אני מעלה לוועדה את הבקשה של סיעת הבית היהודי להחליף – גם כי היא
הוחלפה כחברה בוועדה – ובמקום מוטי יוגב מטעם הוועדה המיוחדת לזכויות הילד
תהיה חברת הכנסת שולי מועלם-רפאלי. בוועדת חינוך, במקום חבר הכנסת איציק
שמולי, יהיה חבר הכנסת מנו טרכטנברג, ולהלן מצורפת בקשת יושבת-ראש הסיעה
מרב מיכאלי. אלה שני השינויים שאנחנו עושים כרגע.

שולי מועלם-רפאלי (הבית היהודי):

צריך גם להגיד שמוטי יחליף אותו באותו הזמן בוועדת העבודה והרווחה?

היו"ר יואב קיש:

לא, כי זה אני מקריא במליאה.

אני מעלה את ההחלטה הזאת של החלפת החברים להצבעה. מי בעד? ירים את ידו.

קריאה:

זה לא צריך הצבעה.

היו"ר יואב קיש:

זה צריך הצבעה. במשותפת צריך.

הצבעה

בעד – הרוב

ההצעה נתקבלה.

היו"ר יואב קיש:

פה אחד. ההחלטה התקבלה, שינינו את האיוש. אני אקרא את זה במליאה עם האיוש
המתוקן.

מרב מיכאלי (המחנה הציוני):

אני רוצה להגיד לפרוטוקול, אדוני, שזו החלטה אומללה. שגויה ואומללה.

היו"ר יואב קיש:

בסדר. זו לא פעם ראשונה שאת חושבת כך על הרבה דברים פה. שמענו. דרך אגב,
היו חברי אופוזיציה שהצביעו. אמרת שלא היו, אבל היו חברי אופוזיציה
שהצביעו.

מרב מיכאלי (המחנה הציוני):

לא אמרתי שלא הצביעו, אמרתי שלא התייעצו איתנו. לא התייעצו איתנו.

היו"ר יואב קיש:

אתמול ברדיו, כשאמרת שהאופוזיציה כולה נגד החוק, אז אני אומר לך שהיו חברי
אופוזיציה שהצביעו בעד הצעת החוק. זה תיקון קל לידיעה.

שולי מועלם-רפאלי (הבית היהודי):

אנחנו אמרנו את זה כמה פעמים. הסיפור של חזקת הגיל הרך חוצה הכל. הוא לא
קואליציה-אופוזיציה.

היו"ר יואב קיש:

נסעתי אתמול ברכב ובמקרה שמעתי ריאיון של חברת הכנסת מרב מיכאלי שאמרה
נחרצות שכל האופוזיציה היתה נגד החוק, ואני פשוט מעדכן אותה - - -

מרב מיכאלי (המחנה הציוני):

אמרתי שהיתה נגד ביטול החזקה. את זה אמרתי, ומאחורי זה אני עומדת.

היו"ר יואב קיש:

טוב. אני זוכר שאמרת משהו אחר, אבל לא משנה. אולי אני טועה.

מרב מיכאלי (המחנה הציוני):

על השנתיים חלק הצביעו בעד, אבל על הביטול כולם היו נגד.

היו"ר יואב קיש:

יכול להיות שאת צודקת. אני זוכר משהו אחר.

מרב מיכאלי (המחנה הציוני):

לכן היתה השמחה הגדולה, שזה נפל.

היו"ר יואב קיש:

אני זכרתי שאמרת משהו אחר.

מרב מיכאלי (המחנה הציוני):

לא אמרתי משהו אחר.

היו"ר יואב קיש:

טוב, אפשר להוציא את ההקלטה.

בקשת יו"ר ועדת הכלכלה למיזוג הצעות החוק הבאות, בהתאם לסעיף 84(ד) לתקנון:

1.הצעת חוק להסדרת הצבה של כוורת וייצור דבש, התשע"ד-2014, מ/859, הצעת ח"כ
יצחק וקנין

2. הצעת חוק להסדרת רעיית דבורים וייצור דבש, התשע"ה-2015, פ/1555/20, הצעת
ח"כ יצחק וקנין

3. הצעת חוק להסדרת רעיית דבורים וייצור דבש, התשע"ו-2015, פ/2254/20, הצעת
ח"כ שרן השכל

היו"ר יואב קיש:

אני עובר להצעה של יושב-ראש ועדת הכלכלה למיזוג הצעות החוק. אנחנו מעלים
להצבעה את המיזוג בין הצעת חוק להסדרת הצבה של כוורות וייצור דבש, מ/859,
ו-פ/1555 ו-פ/2254, כולם בנושא הסדרת הדבש, לפי בקשת יושב-ראש ועדת הכלכלה
למיזוג. מי בעד? שירים את ידו. מי נגד? מי נמנע?

הצבעה

בעד ההצעה – הרוב

בקשת יושב-ראש ועדת הכלכלה למיזוג הצעות החוק נתקבלה.

היו"ר יואב קיש:

ההצעה התקבלה.

הסרנו מסדר היום את הצעת חוק של חברת הכנסת ענת ברקו על מניעת בחירת מועמד
שהורשע בעבירת טרור לכנסת. זה נוגע בחוק יסוד: הכנסת.

דוד ביטן (הליכוד):

ראשית, לפי התקנון, מדובר בחצי שנה.

היו"ר יואב קיש:

היא הגישה לי בקשה על כך שבוועדת חוקה לא דנים בזה.

דוד ביטן (הליכוד):

מה זה לא דנים? יש להם פטור.

היו"ר יואב קיש:

פניתי ליושב-ראש ועדת חוקה. הנקודה שאתה אומר, נכונה. צריך שישה חודשים,
עברו לדעתי רק שלושה חודשים. בכל מקרה, אנחנו נשמע את ההתייחסויות, אבל
היום הסרנו את זה מסדר היום.

תודה רבה, הישיבה נעולה.

הישיבה ננעלה בשעה 10:20.
