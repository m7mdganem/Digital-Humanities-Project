הכנסת השבע-עשרה נוסח לא מתוקן

מושב שני

פרוטוקול מס' 122

מישיבת ועדת הכנסת

יום שלישי, ג' בתמוז תשס"ז, 19 ביוני 2007, שעה 09:30

סדר היום:

1.  ערעורים על החלטת יושב ראש הכנסת והסגנים שלא לאשר דחיפות הצעות לסדר
    היום.

2.  קביעת ועדות לדיון בהצעות חוק:

    1.  הצ"ח האזרחות (תיקון – הסמכות לביטול אזרחות בגין מעשה של הפרת
        אמונים), התשס"ז-2006, הצעת חה"כ גלעד ארדן (פ/1708/17).

    2.  הצ"ח האזרחות והכניסה לישראל (תיקון – מעמד להורי חייל),
        התשס"ז-2007 – (פ/2013/17).

    3.  הצ"ח האזרחות (תיקון – אזרחות לקרובי חייל), התשס"ו-2006 – הצעת
        חה"כ חיים אורון (פ/484/17).

    4.  הצ"ח מימון מפלגות (תיקון – עידוד ייצוג לשני המינים),
        התשס"ז-2007, הצעת חה"כ גדעון סער וקבוצת חברי כנסת (פ/17/2398).

    5.  הצ"ח התכנית להבראת כלכלת ישראל (תיקוני חקיקה להשגתיעדי התקציב
        והמדיניות הכלכלית לשנות הכספים 2004 ו-2003)(תיקון – הצמדה לכר
        הממוצע), התשס"ז-2007, הצעת חברת הכנסת שלי יחימוביץ' (פ/2035/17).

    6.  הצ"ח יסוד: ירושלים בירת ישראל (תיקון – איסור מצעדים ותהלוכות),
        הצעת חבר הכנסת אליהו גבאי (פ/1833).

    7.  הצ"ח יסוד: ירושלים בירת ישראל (תיקון – מניעת פגיעה בערכים
        דתיים), הצעת חבר הכנסת אמנון כהן וקבוצת חברי כנסת (פ/1715/17).

    8.  הצ"ח שיפוט בתי דין רבניים(נישואין וגירושין)(תיקון – סמכות שיפוט
        בהסכמה בעניין אזרחי וסמכות נלווית), התשס"ו-2006, של חברי הכנסת
        דוד אזולאי ויעקב מרגי (פ/17/216).

    9.  הצ"ח שיפוט בתי דין רבניים (נישואין וגירושין)(תיקון – סמכות שיפוט
        בהסכמה בעניין אזרחי וסמכות נלווית), התשס"ו-2006, של חבר הכנסת
        זבולון אורלב (פ/17/144).

    10. הצ"ח שיפוט בתי דין רבניים (נישואין וגירושין)(תיקון – סמכות שיפוט
        בהסכמה בעניין אזרחי וסמכות נלווית), התשס"ו-2006, של חבר הכנסת
        משה גפני ויעקב ליצמן (פ/488/17).

    11. הצ"ח שיפוט בתי דין רבניים (נישואין וגירושין)(תיקון – סמכות שיפוט
        בהסכמה בעניין אזרחי וסמכות נלווית), התשס"ו-2006, של חבר הכנסת
        מאיר פרוש (פ/556/17).

3.  בקשות יושבי ראש הוועדות להעברת הצעות חוק והצעות לסדר היום מוועדה
    לוועדה אחרת:

    1.  בקשת יו"ר הוועדה לענייני ביקורת המדינה לפיצול הצ"ח העיריות,
        התשס"ז-2007 – פרק מבקר המדינה, והעברתו מוועדת הפנים והגנת הסביבה
        לדיון בוועדה לענייני ביקורת המדינה.

    2.  בקשות יו”ר ועדת העבודה, הרווחה והבריאות:

        -   להעברת הצעת חוק הגנת השכר (תיקון – תשר), התשס"ז-2007
            (פ/1973), מוועדת הכלכלה לדיון בוועדת העבודה, הרווחה
            והבריאות.

        -   להעברת הצעת חוק הבטחת הכנסה (תיקון – הגדלת הסכום המרבי
            להכנסה בנוסף לקצבה), התשס"ז-2007, פ/2099, מוועדת הכספים
            לדיון בוועדת העבודה, הרווחה והבריאות.

    3.  בקשות יו"ר ועדת הפנים והגנת הסביבה:

        -   להעברת הצעת חוק לתיקון פקודת העיריות (מס' 110)(השעיית כהונה
            בשל חוב בתשלום ארנונה), התשס"ז-2007, מוועדת הכספים לדיון
            בוועדת הפנים והגנת הסביבה.

        -   להעברת הצעה לסדר היום בנושא: "ההחלטה לקלוט מספר מצומצם של
            פליטי דרפור", מהוועדה לבחינת בעיית העובדים הזרים לדיון
            בוועדת הפנים והגנת הסביבה.

        -   להעברת הצעה לסדר היום בנושא: "רצח הנער ברחובות והתגברות
            האלימות בקרב בני נוער", מהוועדה המשותפת של ועדת העלייה,
            הקליטה והתפוצות לוועדת העבודה, הרווחה והבריאות לדיון בוועדת
            הפנים והגנת הסביבה.

    4.  בקשת יו"ר ועדת החוקה, חוק ומשפט להעברת הצעת חוק למניעת העסקה של
        עברייני מין במוסדות מסוימים (תיקון – איסור העסקת עברייני מין
        שהורשעו אך לא נידונו למאסר), התשס"ז-2006, מהוועדה לזכויות הילד
        לדיון בוועדת החוקה, חוק ומשפט.

נכחו:

חברי הוועדה: רוחמה אברהם בלילא – היו"ר

קולט אביטל

יולי-יואל אדלשטיין

דוד אזולאי

רוברט אילטוב

אורי אריאל

אליהו גבאי

זהבה גלאון

יצחק גלנטי

מגלי והבה

נסים זאב

נאדיה חילו

אסתרינה טרטמן

שלי יחימוביץ'

סופה לנדבר

גדעון סער

מאיר פרוש

משה שרוני

מוזמנים: חה"כ זבולון אורלב

חה"כ זאב אלקין

חה"כ מנחם בן-ששון

חה"כ רן כהן

חה"כ סופה לנדבר

חה"כ אלכס מילר

חה"כ מיכאל נודלמן

מזכיר הכנסת אייל ינון

ירדנה מלר-הורביץ – סגנית מזכיר הכנסת

מנהלת הוועדה: אתי בן-יוסף

ייעוץ משפטי: ארבל אסטרחן

רשמת פרלמנטרית: הילה לוי

1.  
    ערעורים על החלטת יושב ראש הכנסת והסגנים

  שלא לאשר דחיפות הצעות לסדר היום

היו"ר רוחמה אברהם בלילא:

בוקר טוב לכולם, הנושא הראשון על סדר היום: ערעורים על החלטת יושבת ראש
הכנסת והסגנים שלא לאשר דחיפות הצעות לסדר היום. יש לנו שלושה ערעורים
והנושא הראשון הוא של חברת הכנסת סופה לנדבר בנושא: "מצב החופים ושעות
עבודת המצילים בחופים". חברת הכנסת סופה לנדבר? פעם ראשונה, פעם שנייה, פעם
שלישית. חברת הכנסת סופה לנדבר לא נמצאת ולפיכך אנחנו עוברים לנושא השני של
חבר הכנסת זבולון אורלב בנושא: "קיום מצעד הגאווה בירושלים". חבר הכנסת
אורלב, בבקשה.

זבולון אורלב:

כל אחד יודע מבין, יודע, קורא ושומע שסוגיית המצעד היא סוגיה דחופה מכיוון
שזה אמור להתקיים בסוף שבוע זה. כל אחד רואה שהנושא עומד במחלוקת ציבורית,
בהפגנות ובמהומות והכנסת, אף שהיא עסקה בסוגיה זו בעבר, ברגע שזה קורה, היא
פתאום מתעלמת כאילו הנושא הזה לא קיים, כאילו הנושא הזה לא עומד על סדר
היום. לכן, לדעתי, הכנסת תחטא לתפקידה אם חברי כנסת מצד זה או מצד אחר –
אני רואה שגם חברת הכנסת זהבה גלאון הגישה הצעה דחופה לסדר היום – לא יאמרו
את דעתם. על כן אני מציע לקיים את הדיון בדחיפות.

היו"ר רוחמה אברהם בלילא:

ארבל, אם שתי ההצעות באותו נושא אני יכולה להצביע על שתיהן יחד?

ארבל אסטרחן:

אם שניהם הגישו ערעור, ברגע שאחת התקבלה אוטומטית השנייה תתקבל.

זהבה גלאון:

גברתי, אני בעד הצבעה יחד. אני אשמח שישמעו את נימוקיי.

היו"ר רוחמה אברהם בלילא:

חברת הכנסת גלאון, תסבירי לוועדה.

זהבה גלאון:

גברתי, אם יש משהו דחוף על סדר היום אני חושבת שזה אחד הנושאים הדחופים.
המצעד אמור להתקיים ביום חמישי הקרוב ואנחנו עדים לאלימות קשה מאד מצד
חוגים חרדיים. אנחנו יודעים שהנשיא הנבחר משלם את הרגע עבור האתנן שהוא
קיבל עם בחירתו ומנסה למנוע את ההפגנה. יש כאן התערבות של כוחות גדולים
מאד.

מגלי והבה:

מה שייך עניין הנשיא? למה את משמיצה? לא צריך להשמיץ את הנשיא. הוא אפילו
עוד לא הושבע.

זהבה גלאון:

נוצר כאן מצב מוזר שבו, האנשים שמבקשים לצעוד ושכנגדם מופעלת האלימות,
מואשמים עכשיו באלימות ומבקשים למנוע את המצעד. אם יש משהו דחוף על סדר
היום זה אחד הנושאים ואני לא מבינה איך הכנסת חושבת שזה לא ראוי לדיון. אני
חולקת על הטעמים שהביא חבר הכנסת אורלב, אבל זה לא רלוונטי. אם זה לא דחוף,
אני כבר לא מבינה מה דחוף.

היו"ר רוחמה אברהם בלילא:

תודה. נשמע את עמדת הנשיאות אבל קודם לכן נשמע את חבר הכנסת מגלי והבה.

מגלי והבה:

יש אנשים בעד ויש נגד, אבל מה פירוש הדבר שהנשיא משלם אתנן? זה אדם שנבחר
ברוב קולות ויכול להיות שגם חברת הכנסת גלאון הצביעה בעדו.

זהבה גלאון:

הדיון הוא על הנשיא או על המצעד?

מגלי והבה:

על המצעד, אבל השמצת את הנשיא בכך שהוא קיבל אתנן על המצעד הזה. צריך לכבד
את כולם.

משה שרוני:

חברת הכנסת גלאון, לא רק החרדים אלא גם החילונים. תצרפי גם אותם.

אורי אריאל:

אני רוצה לבקש מחברת הכנסת גלאון למשוך את דבריה על הנשיא. הוא רק נכנס
לתפקידו. תני לו רגע. הוא הנשיא שלנו.

היו"ר רוחמה אברהם בלילא:

תודה. חבר הכנסת יולי אדלשטיין, בבקשה.

יולי-יואל אדלשטיין:

גברתי היושבת ראש, הנשיאות לא דחתה את הנושא הזה מכיוון שהוא נמצא בעיני
הנשיאות כלא חשוב או כלא דחוף. הנשיאות מאשרת מידי שבוע חמישה נושאים
והשבוע אושרו שישה נושאים.

זהבה גלאון:

אפשר לקבל פירוט?

היו"ר רוחמה אברהם בלילא:

הנושאים שהתקבלו הם אלה: ירי הקטיושות על קרית שמונה, מיגון בתי החולים
רמב"ם, זיו וברזילי, השתלטות החמאס על עזה, מצב מפוני גוש קטיף וכוונת
ההסתדרות להשבית את המשק.

יולי-יואל אדלשטיין:

לאחר שגברתי היושבת ראש קראה את הנושאים אני לא חושב שמישהו, גם המציעים
עצמם, חושב שהנושאים שאושרו פחות דחופים. אין פה נימוק ענייני. שקלנו את
הנושאים ומצאנו שששת הנושאים שאושרו לפחות לא פחות דחופים מהנושא הזה.
השיקול הוא ודאי של ועדת הכנסת. תודה.

משה שרוני:

למה הנשיאות לא חושבת להוסיף עוד יום מליאה כך שתהיה מליאה ביום חמישי אם
יש נושאים דחופים? מה הבעיה?

יולי-יואל אדלשטיין:

חבר הכנסת שרוני, אני מציע שכל חברי הכנסת יעברו לגור בירושלים.

זהבה גלאון:

ההסתדרות צפויה להשבית את המשק בעוד שבועיים.

היו"ר רוחמה אברהם בלילא:

תודה. חברת הכנסת קולט אביטל, בבקשה. סדרנים, נא להוציא את כל הקהל שמסתובב
ומפריע לי מאד. מעכשיו ייכנסו רק חברי כנסת. תודה.

קולט אביטל:

אני רוצה להשלים את דבריו של חבר הכנסת אדלשטיין ולהגיד שהשיקול שעומד בדרך
כלל לנגד עיני הנשיאות הוא האם אפשר למנוע משהו, האם אפשר לשנות את פני
הדברים. זה השיקול העיקרי.

זהבה גלאון:

ההסתדרות תפתח בשביתה בעוד שבועיים והשביתה הזאת אמורה להתקיים ביום חמישי.

היו"ר רוחמה אברהם בלילא:

תודה. אני עוברת להצבעה על שתי ההצעות.

הצבעה

בעד הערעורים של חברי הכנסת זבולון אורלב וזהבה גלאון – 9

נגד – 5

נמנעים – 1

הערעורים של חברי הכנסת זבולון אורלב וזהבה גלאון נתקבלו.

היו"ר רוחמה אברהם בלילא:

חבריי חברי הכנסת, 9 בעד, 5 נגד ו-1 נמנע. לפיכך אני קובעת שהצעותיכם לסדר
היום בנושא: קיום מצעד הגאווה בירושלים יעלו במליאה עוד השבוע.

חברת הכנסת סופה לנדבר, ועדת הכנסת מתחילה את ישיבותיה בדרך כלל בזמן. אם
היתה לך סיבה לאיחור, מן הראוי היה לבקש שהוועדה לא תתחיל בנושא שלך. קראתי
בשמך שלוש פעמים ולא היית. כפי שנהגתי עם חברי כנסת קודמים שלא היו בישיבה,
או שהם שלחו מכתב ואז ועדת הכנסת קיבלה אותו או שעברנו להמשך סדר היום. אני
רוצה לשאול את החברים האם יש מניעה להעלות את הצעתה של חברת הכנסת לנדבר
כעת. אם יש מניעה אני לא אעלה את זה. אם לא, אני אעלה את הנושא.

אורי אריאל:

אין מניעה.

מגלי והבה:

אין מניעה.

היו"ר רוחמה אברהם בלילא:

אני מודה לכם. אני מעלה את הצעתה של חברת הכנסת סופה לנדבר. אנא נמקי
לוועדה את ערעורך בפני חברי הוועדה.

סופה לנדבר:

ראשית, אני מצטערת שאחרתי. זה לא נהוג אצלי ואני מבקשת סליחה. העליתי את
ההצעה על מצב החופים ואתם יודעים שלפני שבוע טבעו שני עולים חדשים בחוף
אשקלון ואשדוד. מצב החופים במדינת ישראל מסוכן, אין הסברה בשום שפה חוץ
מאשר בעברית ואני חושבת שלקהל שבא להתרחץ בים צריכה להיות הסברה גם ברוסית
וגם באמהרית. ברוסית במיוחד מפני שהרבה מאד דוברי רוסית באים לשפת הים. אני
מבקשת להעלות את הנושא לסדר היום של הכנסת.

היו"ר רוחמה אברהם בלילא:

אני מודה לך, גברתי. חבר הכנסת מגלי והבה, בבקשה.

מגלי והבה:

השיקול שלנו בכל ההצעות לסדר הוא סדר העדיפויות והרגע אישרנו עוד שתי הצעות
לסדר היום. לצערי הרב, כדאי שוועדת הכנסת תדע שפעמים רבות יש הרבה הצעות
לסדר וחלק מאלה שהגישו הצעות לא מגיעים למליאה. לפעמים נמצאים יושב ראש
הישיבה ואולי חבר כנסת אחד. אם יש מישהו חושב שנאריך ויהיו יותר הצעות לתוך
הלילה, בבקשה. אנחנו נדון בזה. מי שרוצה להציע הצעות לסדר חשוב שיהיה
באולם. נושא החופים עלה לפני שבועיים על ידי חבר הכנסת זכור וענה לו שר
הפנים בנושא ולכן לא מצאנו לנכון לחזור שוב על אותו נושא. \

היו"ר רוחמה אברהם בלילא:

תודה רבה. אני עוברת להצבעה.

הצבעה

בעד הערעור של חברת הכנסת סופה לנדבר – 11

נגד – 5

נמנעים – אין

הערעור של חברת הכנסת סופה לנדבר נתקבלה.

היו"ר רוחמה אברהם בלילא:

11 בעד, 5 נגד ואין נמנעים. לפיכך אני קובעת שהערעור של חברת הכנסת סופה
לנדבר התקבל.

ב. קביעת ועדות לדיון בהצעות חוק:

1.  הצ"ח האזרחות (תיקון – הסמכות לביטול אזרחות בגין מעשה של הפרת
    אמונים),

  התשס"ז-2006, הצעת חה"כ גלעד ארדן (פ/1708/17

היו"ר רוחמה אברהם בלילא:

חברי הכנסת, אנחנו עוברים לנושא השני שלנו על סדר היום והוא ארוך למדי.
הגעתי להסכמות בין יושבי ראש הוועדות ואני לא רואה שתהיה לנו פה בעיה.
ההצעה הראשונה היא הצ"ח האזרחות (תיקון – הסמכות לביטול אזרחות בגין מעשה
של הפרת אמונים), התשס"ז-2006, הצעת חה"כ גלעד ארדן (פ/1708/17. לפי הייעוץ
המשפטי התקיים דיון והיו חילוקי דיעות בין ועדת החוקה לבין ועדת הפנים.
יושב ראש ועדת החוקה, חוק ומשפט נתן את הסכמתו להעביר את הנושא לוועדת
הפנים כך שאין שום חילוקי דיעות ואנחנו צריכים רק להצביע על ההעברה של הצעת
החוק לדיון בוועדת הפנים. נא להצביע.

הצבעה

בעד העברת הצעת החוק לדיון בוועדת הפנים והגנת הסביבה – 16

נגד – 1

נמנעים – אין

הבקשה להעברת הצעת החוק לדיון בוועדת הפנים והגנת הסביבה נתקבלה.

היו"ר רוחמה אברהם בלילא:

16 בעד, 1 נגד ואין נמנעים. לפיכך אני קובעת שהצעת החוק שמספרה פ/1708/17
עוברת לידון בוועדת הפנים והגנת הסביבה.

הצעת החוק הבאה היא הצעת חוק האזרחות והכניסה לישראל (תיקון – מעמד להורי
חייל), התשס"ז-2007 – הצעת חבר הכנסת יצחק אהרונוביץ' (פ/2013/17). שני
יושבי הראש, חבר הכנסת נודלמן וחבר הכנסת אופיר פינס-פז מבקש להשאיר את
הצעת החוק הזאת אצלו. על פי הייעוץ המשפטי של ועדת הכנסת הצעת החוק צריכה
לידון בוועדת הפנים והגנת הסביבה. חבר הכנסת נודלמן, למרות בקשתך, אני
מצטערת ואנחנו נעביר את הצעת החוק לוועדת הפנים.

מיכאל נודלמן:

לא ביקשתי.

היו"ר רוחמה אברהם בלילא:

אנחנו עוברים להצבעה.

הצבעה

בעד העברת הצעת החוק לדיון בוועדת הפנים והגנת הסביבה – 12

נגד – אין

נמנעים – אין

הבקשה להעברת הצעת החוק לדיון בוועדת הפנים והגנת הסביבה נתקבלה.

היו"ר רוחמה אברהם בלילא:

12 בעד, אין מתנגדים ואין נמנעים. הצעת החוק של חבר הכנסת יצחק אהרונוביץ',
שמספרה פ/2013/17 עוברת לידון בוועדת הפנים והגנת הסביבה.

אנחנו עוברים להצבעה על הבקשה להעביר את הדיון בהצעת חוק האזרחות (תיקון –
אזרחות לקרובי חייל), התשס"ו-2006, של חבר הכנסת חיים אורון, שמספרה
פ/484/17 לוועדת הפנים והגנת הסביבה. נא להצביע.

הצבעה

בעד העברת הצעת החוק לדיון בוועדת הפנים והגנת הסביבה – 15

נגד – 1

נמנעים – אין

הבקשה להעברת הצעת החוק לדיון בוועדת הפנים והגנת הסביבה נתקבלה.

היו"ר רוחמה אברהם בלילא:

15 בעד, 1 מתנגד ואין נמנעים. לפיכך אני קובעת כי הצעת החוק של חבר הכנסת
חיים אורון שמספרה פ/484/17 תועבר לדיון בוועדת הפנים והגנת הסביבה.

חבר הכנסת מנחם בן-ששון, בשם כל החברים היושבים כאן הרשה לי לאחל לך מזל
טוב ליום הולדתך, שנים מאושרות של הרבה חיוכים, הרבה בריאות והרבה נחת
מהילדים והנכדים המקסימים שאני מכירה באופן אישי. שתמשיך להשקיע את מיטב
מרצך וזמנך בעבודה הנפלאה שאתה עושה למען הציבור ומדינת ישראל כיושב ראש
ועדת החוקה. אני יודעת שאתה מאד ניהנה בעבודתך ואני מאחלת לך שתמשיך ליהנות
ממה שאתה עושה. לחיים ומזל טוב. חבר הכנסת שרוני, בבקשה.

משה שרוני:

אני מאחל למשפחת בן-ששון נחת מראש המשפחה.

היו"ר רוחמה אברהם בלילא:

תודה. אני רוצה לעבור לנושא הבא: הבקשה להעברת הצעת חוק מימון מפלגות
(תיקון – עידוד ייצוג לשני המינים), התשס"ז-2007, הצעת חבר הכנסת גדעון סער
וקבוצת חברי כנסת (פ/17/2398). יושב ראש הוועדה לקידום מעמד האישה סבר
שהצעת החוק צריכה לידון אצלו בוועדה. יושב ראש ועדת הכספים ביקש להעביר את
הצעת החוק אליו מהנימוק שהנושא בתחום עיסוקה של ועדת הכספים ותיקונים שונים
לחוק זה נידונים בוועדת הכספים. לפי הייעוץ המשפטי ועדת החוקה, חוק ומשפט
היא זו שצריכה לדון בהצעת החוק. אתמול בלילה היתה לי ישיבה עם שני יושבי
ראש הוועדות והגענו להסכמה שהחוק יידון בוועדת חוקה, חוק ומשפט. אני עוברת
להצבעה.

הצבעה

בעד העברת הצעת החוק לדיון בוועדת החוקה, חוק ומשפט – 15

נגד – אין

נמנעים – אין

הבקשה להעברת הצעת החוק לדיון בוועדת החוקה, חוק ומשפט נתקבלה.

היו"ר רוחמה אברהם בלילא:

15 בעד, אין מתנגדים ואין נמנעים. הצעת החוק של חבר הכנסת גדעון סער וקבוצת
חברי כנסת, שמספרה פ/17/2398 תידון בוועדת החוקה, חוק ומשפט.

הצעת חוק התכנית להבראת כלכלת ישראל (תיקוני חקיקה להשגת יעדי התקציב
והמדיניות הכלכלית לשנות הכספים 2004 ו-2003)(תיקון – הצמדה לשכר הממוצע),
התשס"ז-2007, הצעת חברת הכנסת שלי יחימוביץ' שמספרה פ/2035/17. במליאה
נשמעה הצעה לדון בהצעת החוק בוועדת הכספים והייעוץ המשפטי של וועדת הכנסת
סבור שהחוק אמור להיות נדון בוועדת העבודה, הרווחה והבריאות. גברתי היועצת
המשפטית, אני מבקשת שתנמקי לוועדה מדוע כך את סבורה.

ארבל אסטרחן:

אני מבקשת מהיועצת המשפטית של ועדת העבודה, הרווחה והבריאות לנמק.

ג'ודי וסרמן:

חברי הוועדה, מדובר בתיקון לחוק הביטוח הלאומי, שמשמעותו שינוי הצמדה של
קצבאות הזקנה מהמדד, השינוי שנעשה לפני כמה שנים בחוק ההסדרים, לשכר הממוצע
במשק. על שולחן הוועדה נמצאות מספר הצעות חוק בדיוק באותו נושא להכנה
לקריאה ראשונה. מדובר בגמלאות של הביטוח הלאומי ולפי תקנון הכנסת הן אמורות
לידון בוועדת העבודה, הרווחה והבריאות.

שלי יחימוביץ':

לכאורה, הצעת החוק אמורה לידון בוועדת הכספים מכיוון שתיקון החקיקה שלי הוא
לתכנית להבראת כלכלת ישראל ויתר החוקים הדומים הם תיקון לחוק הביטוח
הלאומי, אבל מכיוון שאני משוכנעת שיושב ראש ועדת העבודה והרווחה יטפל
בעניין היטב, שכן זה עניין שקרוב לליבו, אין לי התנגדות שהצעת החוק תעבור
אליו.

היו"ר רוחמה אברהם בלילא:

תודה. אנחנו עוברים להצבעה על העברת הצעת החוק לדיון בוועדת העבודה, הרווחה
והבריאות.

הצבעה

בעד העברת הצעת החוק לדיון בוועדת העבודה, הרווחה והבריאות – 15

נגד – אין

מתנגדים – אין

הבקשה להעברת הצעת החוק לדיון בוועדת העבודה, הרווחה והבריאות נתקבלה.

היו"ר רוחמה אברהם בלילא:

15 בעד, אין מתנגדים ואין נמנעים. לפיכך אני קובעת כי הצעתה של חברת הכנסת
שלי יחימוביץ', שמספרה פ/2035/17 עוברת לידון בוועדת העבודה, הרווחה
והבריאות

הצעת חוק יסוד ירושלים בירת ישראל (תיקון – איסור מצעדים ותהלוכות), של חבר
הכנסת אליהו גבאי, פ/1833. נשמעו שתי הצעות: להעביר את הצעת החוק לוועדת
החוקה, חוק ומשפט ולוועדת החינוך, התרבות והספורט. יושב ראש ועדת הפנים
והגנת הסביבה מבקש להעביר את הצעת החוק אליו ויושב ראש ועדת החוקה, חוק
ומשפט מבקש להעביר את הצעת החוק אליו. לפי הייעוץ המשפטי של ועדת הכנסת
ועדת החוקה, חוק ומשפט היא זו שאמורה לדון בעניין. חבר הכנסת גבאי, בבקשה.

אליהו גבאי:

בגלל שזה חוק יסוד זה חייב להגיע לוועדת החוקה, חוק ומשפט. לפי מה שאני
יודע אין כאן שיקול לכאן או לכאן.

היו"ר רוחמה אברהם בלילא:

תודה. נא להצביע. מי בעד העברת הצעת החוק לדיון בוועדת החוקה, חוק ומשפט?

הצבעה

בעד העברת הצעת החוק לדיון בוועדת החוקה, חוק ומשפט – 16

נגד – אין

נמנעים – אין

הבקשה להעברת הצעת החוק לדיון בוועדת החוקה, חוק ומשפט נתקבלה.

היו"ר רוחמה אברהם בלילא:

16 בעד, אין מתנגדים ואין נמנעים. לפיכך אני קובעת שהצעת החוק של חבר הכנסת
אליהו גבאי, שמספרה פ/1833 עוברת לידון בוועדת החוקה, חוק ומשפט.

הצעת חוק יסוד: ירושלים בירת ישראל (תיקון – מניעת פגיעה בערכים דתיים), של
חבר הכנסת אמנון כהן וקבוצת חברי כנסת, שמספרה פ/1715/17. נשמעו שתי הצעות:
ועדת החוקה, חוק ומשפט וועדת החינוך, התרבות והספורט. כמובן שגם פה מבקש
יושב ראש ועדת הפנים והגנת הסביבה להעביר את הצעת החוק אליו וגם יושב ראש
ועדת החוקה מבקש להעביר את הצעת החוק אליו. זהו חוק יסוד ולפי הייעוץ
המשפטי אנחנו צריכים להעביר את הצעת החוק לוועדת החוקה, חוק ומשפט. נא
להצביע.

הצבעה

בעד העברת הצעת החוק לדיון בוועדת החוקה, חוק ומשפט – 14

נגד – אין

נמנעים – אין

הבקשה להעברת הצעת החוק לדיון בוועדת החוקה, חוק ומשפט נתקבלה.

היו"ר רוחמה אברהם בלילא:

14 בעד, אין מתנגדים ואין נמנעים. לפיכך אני קובעת שהצעת החוק של חבר הכנסת
אמנון כהן וקבוצת חברי כנסת, שמספרה פ/1715/17, תידון בוועדת החוקה, חוק
ומשפט.

הצעת חוק שיפוט בתי דין רבניים (נישואין וגירושין)(תיקון – סמכות שיפוט
בהסכמה בעניין אזרחי וסמכות נלווית), התשס"ו-2006, של חברי הכנסת דוד
אזולאי ויעקב מרגי, שמספרה פ/17/216. נשמעו מספר הצעות: הוועדה לקידום מעמד
האישה וועדת החוקה, חוק ומשפט. לפי חוות הדעת של הייעוץ המשפטי הצעת החוק
צריכה לידון בוועדת החוקה, חוק ומשפט. נא להצביע.

הצבעה

בעד העברת הצעת החוק לדיון בוועדת החוקה, חוק ומשפט – 14

נגד – אין

נמנעים – אין

הבקשה להעברת הצעת החוק לדיון בוועדת החוקה, חוק ומשפט נתקבלה.

היו"ר רוחמה אברהם בלילא:

14 בעד, אין מתנגדים ואין נמנעים. לפיכך אני קובעת שהצעת החוק של חברי
הכנסת דוד אזולאי ויעקב מרגי, שמספרה פ/17/216 תידון בוועדת החוקה, חוק
ומשפט.

אני עוברת להצבעה על שלוש הצעות החוק הבאות שמספרן – פ/144/17, של חבר
הכנסת זבולון אורלב, פ/488/17 של חברי הכנסת גפני וליצמן ו-פ/556/17 של חבר
הכנסת מאיר פרוש. כולן באותו נושא ונצביע להעביר את כולן לוועדת החוקה, חוק
ומשפט. נא להצביע.

הצבעה

בעד העברת הצעות החוק לדיון בוועדת החוקה, חוק ומשפט – 13

נגד – אין

נמנעים – 1

הבקשה להעברת הצעות החוק לדיון בוועדת החוקה, חוק ומשפט נתקבלה.

היו"ר רוחמה אברהם בלילא:

13 בעד, אין מתנגדים ו-1 נמנע. לפיכך אני קובעת שהצעת החוק של חבר הכנסת
זבולון אורלב, שמספרה פ/17/144, הצעת החוק של חברי הכנסת משה גפני ויעקב
ליצמן, שמספרה פ/488/17 וכן הצעת החוק של חבר הכנסת מאיר פרוש, שמספרה
פ/556/17 יידונו בוועדת החוקה, חוק ומשפט. חבר הכנסת בן-ששון, יושב ראש
ועדת החוקה, חוק ומשפט, בבקשה.

מנחם בן-ששון:

קיבלתי הודעה מהנהלת בתי הדין הרבניים, שוודאי מעוניינת בחוקים הללו, ששר
המשפטים יוזם הצעת חוק שעוסקת בסוגיות הללו. מדובר פה על מפעל גדול וכביר
ואני שמח על המהלך.

היו"ר רוחמה אברהם בלילא:

תודה. חבר הכנסת אזולאי, בבקשה.

דוד אזולאי:

שמעתי את דבריו של יושב ראש ועדת החוקה, חבר הכנסת בן-ששון, ואני מבין
מדבריו שכנראה נצטרך להתעכב עם החוק הזה. זה יותר מרמז. אני רוצה לגלות את
אוזנך, אדוני היושב ראש, שהיו כבר הרבה דיונים בהצעת החוק הזאת ובכל פעם
שהנושא ירד מסדר היום נאמר לנו בדיוק מה שאתה אומר, שאוטוטו הממשלה הולכת
להביא הצעת חוק ממשלתית. בינתיים אלפי זוגות צעירים ואלפי אנשים סובלים
כתוצאה מזה שאין חוק. לכן אני מציע שהנושא יגיע לוועדה שלך, תתחיל בהכנת
החוק ובד בבד נחכה להצעת החוק הממשלתית.

היו"ר רוחמה אברהם בלילא:

חבריי חברי הכנסת, היינו עדים אתמול למקרה דומה בנושא הצעת חוק עמלות
הבנקים. יושב ראש ועדת הכלכלה הניח הצעת חוק זהה לחלוטין להצעת החוק
שהממשלה התכוונה להביא. זה היה אותו מקרה – נתנו את אישורנו לוועדה לדון
בהצעת החוק וברגע שתוגש הצעת חוק ממשלתית נצמיד את שתי ההצעות ונעלה אותן
יחד. לכן אני נוטה להסכים ולקבל את הצעתו של חבר הכנסת בן-ששון, אבל עם
זאת, לא הייתי רוצה שנגיע למצב שבו אנחנו נותנים את אישורנו לכך שאנחנו
קוברים את הצעות החוק החשובות הללו. לפיכך אני סבורה שעליך, חבר הכנסת
בן-ששון, יושב ראש ועדת החוקה, חוק ומשפט, לדבר עם הממשלה ולשאול מתי
בכוונתה להביא את הצעות החוק הללו. אשמח אם תעדכן את הוועדה.

מנחם בן-ששון:

אני אדבר עם חברי הכנסת המציעים וזה יקרה בשבועות הקרובים.

מאיר פרוש:

הצעות החוק האלה באו מכיוון שבעבר היתה סמכות לבתי הדין ובג"צ קבע שאין
סמכות לבתי הדין. לכן, אנחנו לא באים לבקש דבר חדש אלא מה שהיה עד לפני שנה
וחצי. חבר הכנסת אזולאי, הנושא הזה עלה כמה פעמים ותמיד הממשלה באה וביקשה.
התחשבו במה שהממשלה ביקשה אבל יש גבול עד כמה הכנסת צריכה לחכות. אין טעם
לומר שנחכה עד שהממשלה תביא הצעת חוק. אני פונה אליך, חבר הכנסת בן-ששון.
אני מבין שיש לך מחויבויות קואליציוניות אבל יש גבול עד כמה אפשר לעשות
צחוק מהכנסת.

זהבה גלאון:

זה היה חלק מה'דיל' עם פרס?

היו"ר רוחמה אברהם בלילא:

חברים, חבר הכנסת בן-ששון יחזור אלינו לוועדה ויאמר לנו מתי בדיוק בכוונת
הממשלה להביא הצעת חוק. והיה ובתאריך שיירשם בפרוטוקול הממשלה לא תביא את
זה, חבר הכנסת בן-ששון יקדם את הצעות החוק של חברי הכנסת. חבר הכנסת זאב,
בבקשה.

נסים זאב:

אתמול בערב פגשתי מספר דיינים וגם שני אבות בתי-דין. הם דיברו איתי על החוק
הזה. גיטין מתעכבים בבתי הדין. אחד הדיינים סיפר לי שהבעל אמר שכל עוד נושא
הממון לא יוסדר ויוחלט בבית הדין, אין גט. אנחנו מתעללים באותם זוגות
שהגיעו לדיונים בבתי הדין, קיבלו על עצמם את בתי הדין ורוצים את הכרעת בתי
הדין בסוגיות הממון. שר המשפטים, בלי בושה, פונה לבתי הדין ואומר להם:
תדונו בעניינים האלה אחרי הצהריים, לא בשעות הבוקר. זאת הסמכות של שר
המשפטים? צריך לזכור שאנחנו בקואליציה ואם רוצים לשנות את כללי המשחק, אין
שום בעיה. שלא תחשבו שאנחנו עדר עיזים, לא של שר המשפטים וגם לא של יושב
ראש ועדת החוקה. אנחנו לא ניתן באופן זדוני ומכוון לעכב את הנושא הזה.
רבותי, אני מכיר את חברת הכנסת זהבה גלאון, שכל כך אכפת לה מנושא העגונות.

גדעון סער:

העגונות כל כך מתלהבות מהחוק הזה, מה זה מתלהבות…

נסים זאב:

גדעון, אל תהיה תמים.

גדעון סער:

הן היו אצלי בוועדה.

נסים זאב:

אני מבקש דווקא מגדעון, שכל כך רגיש לנושא הזה, הרי הוא יושב ראש ועדת
הנשים, אם אתה כל כך רוצה בטובתן, אנא ממך, רחם עליהן. יש לך הזדמנות ליישם
את זה הלכה למעשה.

גדעון סער:

אני מבקש רביזיה.

היו"ר רוחמה אברהם בלילא:

חבר הכנסת אורי אריאל, בבקשה.

אורי אריאל:

כפי שנאמר על ידי חבר הכנסת פרוש וחבר הכנסת נסים מדובר בהחזרת עטרה
ליושנה. חבר הכנסת בן-ששון, מהדברים שלך הבנתי שבתום הדיון אתה הולך לקבור
את החוק.

היו"ר רוחמה אברהם בלילא:

הוא לא אמר את זה.

אורי אריאל:

אני אומר רק את מה שאני מבין.

גדעון סער:

לא נגנה אותו אם הוא יעשה את זה.

אורי אריאל:

האמירה של חבר הכנסת בן-ששון הזאת לא סבירה בעיניי. חבר הכנסת זאב, אם
תתנהגו כמו עדר עיזים עיוורות, זה יימשך כך.

מנחם בן-ששון:

הייתי מבקש להקדים ולדון עכשיו בסוגיות שנוגעות לוועדת החוקה, חוק ומשפט.

היו"ר רוחמה אברהם בלילא:

בסדר.

גדעון סער:

אני רוצה לומר לפרוטוקול שלאור דבריו של חבר הכנסת בן-ששון, לגבי המתנה
להצעת החוק הממשלתית, אני מוותר על בקשתי לרביזיה.

היו"ר רוחמה אברהם בלילא:

אני מודה לך אדוני. חבר הכנסת שרוני, בבקשה.

משה שרוני:

לדעתי, אם היו מקימים בתי דין מיוחדים, כל הדברים האלה היו מסתיימים יותר
מהר. \

היו"ר רוחמה אברהם בלילא:

תודה.

ג. בקשות יושבי ראש הוועדות להעברת הצעות חוק והצעות לסדר היום מוועדה
לוועדה אחרת:

4. בקשת יושב ראש ועדת החוקה, חוק ומשפט להעברת הצעת חוק למניעת העסקה של
עברייני מין במוסדות מסוימים (תיקון – איסור העסקת עברייני מין שהורשעו אך
לא נידונו למאסר), התשס"ז-2006, מהוועדה לזכויות הילד לדיון בוועדת החוקה,
חוק ומשפט. חברת הכנסת שלי יחימוביץ', יושבת ראש הוועדה, ביקשה ממני לקיים
היום ישיבה עם שני יושבי ראש הוועדות ונראה איך אנחנו מתקדמים עם זה. לכן
לא נצביע על הנושא הזה.

1.  בקשת יושב ראש הוועדה לענייני ביקורת המדינה לפיצול הצעת חוק העיריות,
    התשס"ז-2007 – פרק מבקר העיריה, והעברתו מוועדת הפנים והגנת הסביבה
    לדיון בוועדה לענייני ביקורת המדינה.

חברי הכנסת, יושב ראש ועדת הפנים מתנגד לפיצול הצעת החוק והייעוץ המשפטי
אומר שלא ניתן לפצל את הצעת החוק מכיוון שהצעת החוק נדונה בכללותה בוועדת
הפנים והגנת הסביבה. אנחנו עוברים להצבעה על בקשתו של יושב ראש הוועדה
לביקורת המדינה לפצל את החוק.

הצבעה

בעד בקשת יושב ראש הוועדה לענייני ביקורת המדינה לפצל את החוק – 3

נגד – 11

נמנעים – אין

בקשת יושב ראש הוועדה לענייני ביקורת המדינה לפצל את החוק לא נתקבלה.

היו"ר רוחמה אברהם בלילא:

  3 בעד, 11 מתנגדים ואין נמנעים. לפיכך אני קובעת שהצעת החוק לא תפוצל
  ותמשיך להיות נידונה בוועדת הפנים והגנת הסביבה.

2.  בקשת יושב ראש ועדת העבודה, הרווחה והבריאות:

    -   להעברת הצעת חוק הגנת השכר (תיקון – תשר), התשס"ז-2007 (פ/1973),
        מוועדת הכלכלה לדיון בוועדת העבודה, הרווחה והבריאות.

להזכירכם, חבר הכנסת גלעד ארדן וחברת הכנסת שלי יחימוביץ' ביקשו לדחות את
הדיון למועד אחר. לפי הייעוץ המשפטי אנחנו צריכים להעביר את הצעת החוק
לוועדת העבודה, הרווחה והבריאות. אנא נמקי.

ג'ודי וסרמן:

מדובר בנושא התשר וקביעה האם זה שכר עבודה או האם זה תשלום אחר וכן, האם על
אף התשר המעביד חייב לשלם לעובד את שכר המינימום. מדובר בגרעין הקשה של
זכויות העבודה ולכן הנושא אמור לידון בוועדת העבודה, הרווחה והבריאות.

גדעון סער:

האם היתה הידברות עם יושב ראש ועדת הכלכלה בנושא?

משה שרוני:

זה לא שייך. ממתי זה שייך לוועדת הכלכלה?

גדעון סער:

אני מכיר את הסגנון הפראי הזה.

היו"ר רוחמה אברהם בלילא:

אתה צודק, אדוני ולכן אני לא מביאה את הנושא להצבעה.

משה שרוני:

אתם פועלים בניגוד לתקנון הכנסת. יש גבול לכל דבר.

היו"ר רוחמה אברהם בלילא:

חשבתי שאין לי תגובה של יושב ראש ועדת הכלכלה, אבל יש פה מכתב של יושב ראש
ועדת הכלכלה ואני אקרא אותו: "הצעת החוק הזו עוסקת בהגדרת זכויות העובדים
והשלכותיהן על תחום התיירות, המלונאות והעסקים הקטנים, נושאים שהם מתחום
סמכותה של ועדת הכלכלה ולכן אבקש כי הדיונים בהצעת החוק יתקיימו בוועדת
הכלכלה".

גדעון סער:

יש פה פעולה אשר על פיה נהגנו כאן בשורה של דברים שנוגעים לוועדות השונות,
ובאמת בזכות פעילותך הגענו להסכמות עם יושב ראש ועדת החוקה וגם במקרים
אחרים. יושב ראש ועדת הכלכלה לא נמצא פה.

היו"ר רוחמה אברהם בלילא:

אפשר לקרוא לו? אני אצביע על הנושא יותר מאוחר במהלך הדיון.

משה שרוני:

לא, לא בא בחשבון.

גדעון סער:

אני מכיר את הסגנון הזה.

משה שרוני:

הסגנון שלך יוצא מן הכלל.

גדעון סער:

אני מבקש למצות את ההידברות עם יושב ראש ועדת הכלכלה. יש הבדל בין לקיחת
חוק מוועדה לבין מצב שבו מחליטים אחרי שהנושא הגיע מהמליאה. לפני שלוקחים
חוק מוועדה צריך למצות את העניין. כך קורה כאן בדרך כלל.

היו"ר רוחמה אברהם בלילא:

חבר הכנסת שרוני, אנחנו נדחה את זה בכמה דקות.

משה שרוני:

לא, זה לא בא בחשבון. יש גבול לכל דבר. זה זלזול בחברי הוועדה. זה זלזול.

היו"ר רוחמה אברהם בלילא:

אני מבקשת ממך לחכות כמה דקות. אתה צודק בטענה שלך, אבל בכל זאת אני מבקשת
ממך להיענות לבקשתי.

משה שרוני:

אני מוכן לחכות כמה דקות.

היו"ר רוחמה אברהם בלילא:

אני עוברת להצעה הבאה – בקשת יושב ראש ועדת העבודה, הרווחה והבריאות להעברת
הצעת חוק הבטחת הכנסה (תיקון – הגדלת הסכום המרבי להכנסה בנוסף לקצבה),
התשס"ז-2007, פ/2099, מוועדת הכספים לדיון בוועדת העבודה, הרווחה והבריאות.
יושב ראש ועדת הכספים מבקש להעביר גם את הצעת החוק של מרינה סולודקין באותו
נושא מוועדת העבודה לוועדת הכספים. הייעוץ המשפטי סבור שהנושא צריך לידון
בוועדת העבודה, הרווחה והבריאות. נא להצביע. חבר הכנסת אילטוב, בבקשה.

רוברט אילטוב:

דיברתי עם יושב ראש ועדת הכספים והוא מעוניין שהנושא יישאר אצלו או שהם
יגיעו להידברות ותהיה ועדה משותפת לשתי הוועדות.

ג'ודי וסרמן:

שתי הצעות החוק, גם של חברת הכנסת סולודקין וגם של חבר הכנסת אלקין, הן
הצעות חוק שמתקנות את חוק הבטחת הכנסה. מדובר בתיקון לגמלת הבטחת הכנסה
לגבי אוכלוסיית הקשישים, רוצים להגדיל את הסכום שמותר להשתכר, שלא יובא
בחשבון לצורך חישוב הגמלה. מדובר בנושא גמלאות, בנושא הבטחת הכנסה, נושא
שהוא בתחום המומחיות של ועדת העבודה, הרווחה והבריאות, ואמנם, יש לזה
השלכות תקציביות כפי שיש כמעט לכל חקיקה, אבל מדובר במומחיות ובסמכות של
ועדת העבודה, הרווחה והבריאות.

רוברט אילטוב:

לכן אנחנו מבקשים שתהיה ועדה משותפת.

זאב אלקין:

כאחד משני מציעי החוק אני חושב שהדרך הנכונה היא להעביר את הצעת החוק
לוועדה משותפת או להשאיר אותה בכספים. ההתנגדות העיקרית לחוק באה מכיוון
משרד האוצר בטענה תקציבית והגורם שמוסמך להעריך את זה הוא ועדת הכספים.
מבחינה היסטורית, כשהצעת החוק עלתה לדיון במליאה לא היה ויכוח במליאה.
המליאה החליטה פה אחד להעביר את הצעת החוק לוועדת הכספים וכששבוע לאחר מכן,
כשעלתה הצעת החוק של חברת הכנסת מרינה סולודקין החליטה המליאה, בלי לשים
לב, להעביר את הצעת החוק שלה לוועדת העבודה, הרווחה והבריאות. ההחלטה
הראשונית היתה להעביר את הצעת החוק לוועדת הכספים ולכן אני מבקש להשאיר
אותה בכספים או להחליט על ועדה משותפת.

היו"ר רוחמה אברהם בלילא:

אני מודה לך, אדוני. הובלתי, בעזרתכם הרבה, את כל סוגיית חוק ההסדרים כך
שכל חוק ידון בוועדה המיוחדת לו. נכון, יש כאן בקשות של חברי הכנסת ואני
מאד רוצה להיענות להן, אבל מכיוון שיש ייעוץ משפטי, בואו לא נחרוג מעבר למה
שאנחנו צריכים לחרוג. אם הצעת החוק היא חלק מסמכותה של ועדת העבודה
והרווחה, אין לי כוונה ליצור כאן תקדימים כאלה ואחרים, להעביר נושאים
ולעשות בלאגן שלם. לכן אני עוברת להצבעה.

גדעון סער:

סליחה, מה זה? המציע בעצמו אומר שהוא נגד זה.

היו"ר רוחמה אברהם בלילא:

אז מה אם המציע אומר שהוא מתנגד? אני עוברת להצבעה. מי בעד העברת הצעת החוק
לוועדת העבודה, הרווחה והבריאות?

הצבעה

בעד העברת הצעת החוק לדיון בוועדת העבודה, הרווחה והבריאות – 8

נגד – 5

נמנעים – אין

הבקשה להעברת הצעת החוק לדיון בוועדת העבודה, הרווחה והבריאות נתקבלה.

היו"ר רוחמה אברהם בלילא:

8 בעד, 5 מתנגדים ואין נמנעים.

גדעון סער:

אני מבקש רביזיה.

היו"ר רוחמה אברהם בלילא:

אני נותנת דקה לרביזיה.

חבר הכנסת כחלון, יש לך מה לומר בקשר להצעת החוק הקודמת?

משה כחלון:

אני מאמין שאני אסתדר עם מר שרוני. אני לא מוותר, אבל אני אשב עם מר שרוני
ואנחנו נסיים את העניין.

היו"ר רוחמה אברהם בלילא:

אני אביא את זה בכל מקרה. אני מודה לך, אדוני.

3.  בקשות יושב ראש ועדת הפנים והגנת הסביבה:

    -   להעברת הצעת חוק לתיקון פקודת העיריות (מס' 110)(השעיית כהונה בשל
        חוב בתשלום ארנונה), התשס"ז-2007, מוועדת הכספים לדיון בוועדת
        הפנים והגנת הסביבה.

  אנחנו עוברים להצבעה על העברת הצעת החוק מוועדת הכספים לדיון בוועדת
  הפנים והגנת הסביבה.

  הצבעה

  בעד העברת הצעת החוק לדיון בוועדת הפנים והגנת הסביבה – 12

  נגד – אין

  נמנעים – אין

  הבקשה להעברת הצעת החוק לדיון בוועדת הפנים והגנת הסביבה נתקבלה.

היו"ר רוחמה אברהם בלילא:

12 בעד, אין מתנגדים ואין נמנעים. לפיכך אני קובעת שהצעת החוק שמספרה 110
תידון בוועדת הפנים והגנת הסביבה.

חברי הכנסת, מונחת לפנינו הצעה לסדר היום בנושא: ההחלטה לקלוט מספר מצומצם
של פליטי דרפור מהוועדה המיוחדת לבחינת בעיית העובדים הזרים לדיון בוועדת
הפנים והגנת הסביבה". חבר הכנסת אופיר פינס-פז, בבקשה.

אופיר פינס-פז:

הפליטים מדרפור הם לא עובדים זרים, הם לא אמורים להיות זרים ואני מציע שהם
לא יהיו עובדים זרים.

גדעון סער:

אם כי יש מקומות שבהם הם כבר עובדים זרים.

רן כהן:

הוועדה, שאני עומד בראשה, לבחינת בעיית העובדים הזרים, מטפלת גם בעובדים
זרים שאינם עובדים, שנמצאים כאן. ההגדרה עובדים זרים מאד מאד רחבה. חלק
מפליטי דרפור כבר נמצאים בתהליך עבודה ובוועדה שלי כבר התחלנו לטפל בהם.
בנוסף לכך, ההצעה לסדר היא הצעה שלי. הצעתי ליושב ראש ועדת הפנים, חבר
הכנסת אופיר פינס, שנקיים ישיבה משותפת של שתי הוועדות ואין שום סיבה שזה
לא יהיה כך. יש פנים לכאן ולכאן והישיבה אמורה להתקיים כבר מחר.

היו"ר רוחמה אברהם בלילא:

מתפקידה של ועדת הכנסת לתת מענה יעיל לתפקודה ולניהולה של הכנסת כולה. אני
מקימה ועדות משותפות רק כאשר יש בעיה בהצעת חוק.

רן כהן:

אני לא מציע ועדה משותפת. הצעתי לקיים ישיבה משותפת של שתי הוועדות.

היו"ר רוחמה אברהם בלילא:

יושב ראש ועדת הפנים, האם מקובלת עליך ההצעה שהנושא יידון אצלך יחד עם
הוועדה לבעיית העובדים הזרים?

אופיר פינס-פז:

אין בעיה.

היו"ר רוחמה אברהם בלילא:

אם כך, הנושא יידון בוועדת הפנים והגנת הסביבה וחברי הוועדה לבחינת בעיית
העובדים הזרים יוזמנו לוועדת הפנים. אנחנו נמליץ למליאה להעביר את הנושא
לדיון בוועדת הפנים והגנת הסביבה, כאשר הוועדה לבחינת בעיית העובדים הזרים
תוזמן לשם. אני עוברת להצבעה.

הצבעה

בעד העברת ההצעה לסדר היום לדיון בוועדת הפנים והגנת הסביבה – 13

נגד – אין

נמנעים – אין

הבקשה להעברת ההצעה לסדר לדיון בוועדת הפנים והגנת הסביבה נתקבלה.

היו"ר רוחמה אברהם בלילא:

13 בעד, אין מתנגדים ואין נמנעים. לפיכך אני קובעת שההצעה לסדר היום תועבר
מהוועדה לבחינת בעיית העובדים הזרים לוועדת הפנים והגנת הסביבה.

אופיר פינס-פז:

אני מוותר על הנושא האחרון.

היו"ר רוחמה אברהם בלילא:

תודה. אני רוצה להצביע על הבקשה לרביזיה של חבר הכנסת סער.

גדעון סער:

הרביזיה אינה בנושא פרסונלי. היא לא נוגעת אליי אלא לחוק של המציע, חבר
הכנסת אלקין, ושל לקיחת חוק מיושב ראש ועדת הכספים, שלא נמצא כאן. על כן
אני עומד על הבקשה לרביזיה.

היו"ר רוחמה אברהם בלילא:

אנחנו עוברים להצבעה על הרביזיה של חבר הכנסת סער.

הצבעה

בעד הרביזיה של חבר הכנסת גדעון סער – 5

נגד – 7

נמנעים – 1

הרביזיה של חבר הכנסת גדעון סער לא נתקבלה.

היו"ר רוחמה אברהם בלילא:

5 בעד, 7 מתנגדים ו-1 נמנע. לפיכך אני קובעת שהרביזיה של חבר הכנסת גדעון
סער לא נתקבלה.

אני עוברת לנושא הבא – בקשת יושב ראש ועדת הפנים והגנת הסביבה להעברת ההצעה
לסדר בנושא: "רצח הנער ברחובות והתגברות האלימות בקרב בני נוער" מהוועדה
המשותפת של ועדת העלייה, הקליטה והתפוצות לוועדת העבודה, הרווחה והבריאות
לדיון בוועדת הפנים והגנת הסביבה.

מיכאל נודלמן:

בשבוע שעבר דנו בנושא רצח נשים. היום כתוב בעיתון על עוד רצח. אני מבקש שלא
ידונו רק באלימות בני נוער אלא גם ברצח נשים.

היו"ר רוחמה אברהם בלילא:

אנחנו לא יכולים לשנות את הנושא של ההצעה לסדר כי זו ההצעה שהוגשה למליאה.
אני רוצה להציע משהו – במליאה התקבלה החלטה להעביר את הדיון בנושא לוועדה
משותפת שמורכבת משתי ועדות ויש בקשה לצרף ועדה נוספת. חברים, אנחנו מדברים
פה על הצעה לסדר ולא על הצעת חוק מורכבת. לכן אני מציעה להמליץ בפני המליאה
לשנות את ההחלטה הזאת ולהעביר את ההצעה לסדר לדיון בוועדת העלייה, הקליטה
והתפוצות. ועדה אחת, דיון אחד מהיר ויעיל. נא להצביע על ההצעה להעביר את
ההצעה לסדר היום לדיון בוועדת העלייה, הקליטה והתפוצות.

הצבעה

בעד העברת ההצעה לסדר היום לדיון בוועדת העלייה, הקליטה והתפוצות – 10

נגד – אין

נמנעים – אין

הבקשה להעברת ההצעה לסדר היום לדיון בוועדת העלייה, הקליטה והתפוצות
נתקבלה.

היו"ר רוחמה אברהם בלילא:

10 בעד, אין מתנגדים ואין נמנעים. לפיכך אני קובעת שההצעה לסדר היום תועבר
לדיון בוועדת העלייה, הקליטה והתפוצות.

חברים, אני מודה לכם על העבודה היעילה, הישיבה נעולה.

הישיבה ננעלה בשעה 10:35
