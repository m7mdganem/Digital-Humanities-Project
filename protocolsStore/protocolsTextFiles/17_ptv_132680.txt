הכנסת השבע-עשרה נוסח לא מתוקן

מושב שני

פרוטוקול מס' 54

מישיבת ועדת הכנסת

יום שני, ו' בכסלו התשס"ז ( 27 בנובמבר 2006), שעה: 10:00

סדר היום: א. קביעת מסגרת הדיון להצעות להביע אי אמון בממשלה

2.  קביעת ועדות לדיון בהצעות החוק הבאות:

    1.  הצעת חוק לתיקון פקודת הסמים המסוכנים (הכרזה על סם מסוכן),

  התשס"ו-2006, הצעת חבר הכנסת שלמה ברזניץ (פ/783/17)

2.  הצעת חוק הגבלת העישון במקומות ציבוריים (תיקון-מניעת העישון

  במקומות ציבוריים והעישון הכפוי), התשס"ו-2006, של חבר הכנסת

  גלעד ארדן וקבוצת חברי כנסת (פ/1216/17)

3.  הצעת חוק הגבלת העישון במקומות ציבוריים (תיקון-ביטול היתר עישון בבית
    קולנוע והגדלת הקנסות), התשס"ו-2006, של חבר הכנסת יואל חסון
    (פ/1167/17)

ג. קביעת מועדי הכנסים במושב השני של הכנסת ה-17

נכחו:

חברי הוועדה:

רוחמה אברהם - היו"ר

קולט אביטל

גלעד ארדן

אורי אריאל

זהבה גלאון

יצחק גלנטי

נסים זאב

יואל חסון

אסתרינה טרטמן

אביגדור יצחקי

מאיר פרוש

ליה שמטוב

מוזמנים:

חה"כ שלמה ברזניץ

חה"כ משה כחלון

חה"כ שרה מרום-שלו

מזכיר הכנסת אריה האן

ירדנה מלר הורוביץ – סגנית מזכיר הכנסת

ייעוץ משפטי: ארבל אסטרחן

מנהלת הוועדה: אתי בן- יוסף

קצרנית: אושרה עצידה

 

א. קביעת מסגרת הדיון להצעות להביע אי אמון בממשלה

היו"ר רוחמה אברהם:

אני שמחה לפתוח ישיבה נוספת של ועדת הכנסת לשבוע זה. על סדר היום מספר
נושאים. הנושא הראשון הוא קביעת מסגרת הדיון להצעות להביע אי אמון בממשלה.
לאחר מכן, קביעת ועדות לשלושה חוקים, וקביעת מועדי הכנסים במושב השני של
הכנסת השבע-עשרה. אני מזכירה לחברי הכנסת שבשבוע שעבר העלתה יושבת-ראש
הכנסת הצעה על-פי התקנון. חברי הוועדה מוסמכים לאשר או לא לאשר. אין לנו
שום סמכות להציע הצעה כתובה אחרת. חבר הכנסת אריאל, אני ראיתי את ההצעה
שחילקת ואני שמחה שעשית את זה. אבל, הוועדה לא יכולה לדון בהצעה שלך אלא רק
בהצעתה של היושבת ראש. לאחר מכן אנחנו נתייחס לזה.

לגבי קביעת סדר היום היום - אנחנו מתחילים בשלוש הצעות אי אמון כאשר ההצעה
הראשונה היא בשם יהדות התורה, איחוד לאומי-מפד"ל, בנושא הכוונה לייקר את
מחירי המים, מחירי הלחם, והתייקרות עמלות הבנקים, כאשר המועמד להרכיב את
הממשלה הוא חבר הכנסת יעקב ליצמן. הנושא השני הוא ליקוי במערכת ההסברה של
הממשלה, של הליכוד כאשר המועמד להרכיב את הממשלה הוא חבר הכנסת בנימין
נתניהו. הנושא השלישי הוא מדיניותה כלפי האזרחים הערביים בתחומי החינוך,
הכלכלה, החברה, של רע"מ-תע"ל-חד"ש ובל"ד, כאשר המועמד להרכיב את הממשלה הוא
חבר הכנסת אחמד טיבי.

המסגרת לדיון שאני מציעה היא 10 דקות למציעים, ו-3 דקות לכל סיעה. מי בעד?
מי נגד?

ה צ ב ע ה

בעד -11

נגד – אין

נמנעים – אין

מסגרת הדיון להצעות אי אמון בממשלה של 10 דקות למציעים ו-3 דקות לכל סיעה
אושרה.

היו"ר רוחמה אברהם:

11 הצביעו בעד, אין נמנעים ואין מתנגדים. לפיכך, אני קובעת שמסגרת הדיון
היום תהיה 10 דקות למציעים, ו-3 דקות לכל סיעה.

נסים זאב:

אני מבקש שהשר שעונה לא יאריך יותר מידיי.

היו"ר רוחמה אברהם:

על-פי התקנון, גם אם רצינו להגביל את השר לצערי הרב אין לנו את היכולת.

ב. קביעת ועדות לדיון בהצעות חוק הבאות:

2. הצעת חוק הגבלת העישון במקומות ציבוריים (תיקון-מניעת העישון במקומות
ציבוריים והעישון הכפוי), התשס"ו-2006, של חבר הכנסת גלעד ארדן וקבוצת חברי
כנסת (פ/1216/17)

3. הצעת חוק הגבלת העישון במקומות ציבוריים (תיקון-ביטול היתר עישון בבית
קולנוע והגדלת הקנסות), התשס"ו-2006, של חבר הכנסת יואל חסון (פ/1167/17)

היו"ר רוחמה אברהם:

חבר הכנסת משה כחלון יושב-ראש ועדת הכלכלה ביקש שאנחנו נעביר את הצעת חוק
הגבלת עישון כנושא ראשון. האם חבר הכנסת שלמה ברזניץ מתנגד לזה? יש לו
שלושים איש שבדיון שמחכים, וזה קצר.

הצעת חוק היא הצעת חוק הצעת חוק הגבלת העישון במקומות ציבוריים
(תיקון-מניעת העישון במקומות ציבוריים והעישון הכפוי), התשס"ו-2006, של חבר
הכנסת גלעד ארדן וקבוצת חברי כנסת (פ/1216/17). יש הצעה נוספת באותו עניין
הצעת חוק הגבלת העישון במקומות ציבוריים (תיקון-ביטול היתר עישון בבית
קולנוע והגדלת הקנסות), התשס"ו-2006, של חבר הכנסת יואל חסון (פ/1167/17).
חבר הכנסת יואל חסון לא נמצא פה. יושב-ראש ועדת העבודה והרווחה מסר כי
תיקוני החקיקה אושרו בוועדת העבודה, אולם בעקרון החוק נדון בוועדת הכלכלה.
יושב-ראש ועדת הכלכלה סבור כי הצעת החוק חוקקה בוועדת הכלכלה ומטרת הצעת
החוק הללו היא מניעת עישון במקומות ציבוריים ולכן מקומן בוועדת הכלכלה.

חוות דעתה של היועצת המשפטית של הוועדה היא: ועדת העבודה והרווחה כי מדובר
בשמירה על בריאות הציבור. השר הממונה על החוק הוא שר הבריאות, אישור תקנות
הן בוועדת העבודה והרווחה.

האם הם הגיעו להסכמה? יושב-ראש ועדת הכלכלה, האם יש לך משהו מה לומר
בעניין?

משה כחלון:

לא הגענו לשום הסכמה. החוק המקורי חוקק בוועדת הכלכלה. זה שהיו בדרך כל
מיני סטיות לא אומר שאנחנו צריכים להמשיך עם הסטייה הזאת.

גלעד ארדן:

התיקון היחיד שאושר בוועדת העבודה, הרווחה והבריאות נוגע לעישון בבתי
חולים. זה נכון שהתיקון נדון בוועדת הבריאות כי מדובר על עישון בבתי חולים.
אבל במקור, וגם החוק שכרגע הוגש, לא משנה שום דבר בנושא בריאות. בסך הכל
מדובר על איך יאכפו בעסקים, ובפרט בעסקים קטנים, את העניין של עישון
במקומות ציבוריים. לכן, חשבנו שהמקום הוא ועדת הכלכלה.

נסים זאב:

אין הצעת חוק שלא קשורה בצורה כזאת או אחרת בבריאות. אולי נעביר הכל לוועדת
הבריאות.

משה כחלון:

כל נושאי טבק, הגבלת עישון, פרסומת על עישון, הם אצלנו בוועדת הכלכלה.

היו"ר רוחמה אברהם:

מי בעד להעביר את שתי ההצעות לוועדת הכלכלה? מי מתנגד? מי נמנע?

ה צ ב ע ה

בעד – 10

  הצעה להעביר את הצעת חוק הגבלת העישון במקומות ציבוריים (תיקון-מניעת
  העישון במקומות ציבוריים והעישון הכפוי), התשס"ו-2006, של חבר הכנסת גלעד
  ארדן וקבוצת חברי כנסת (פ/1216/17), והצעת חוק הגבלת העישון במקומות
  ציבוריים (תיקון-ביטול היתר עישון בבית קולנוע והגדלת הקנסות),
  התשס"ו-2006, של חבר הכנסת יואל חסון (פ/1167/17), לוועדת הכלכלה אושרה.

היו"ר רוחמה אברהם:

10 הצביעו בעד, לכן אני קובעת ששתי הצעות החוק שהזכרתי פ/1216 ו- פ/1617
יועברו לוועדת הכלכלה.

1. קביעת ועדה לדיון בהצעת חוק לתיקון פקודת הסמים המסוכנים (הכרזה על סם
מסוכן) –

  הצעתו של חבר הכנסת שלמה ברזניץ (פ/783/17)

היו"ר רוחמה אברהם:

נשמעו הצעות במליאה להעביר את ההצעה להעביר את ההצעה לוועדת העבודה או
לוועדה המיוחדת למאבק בנגע הסמים. יושב-ראש ועדת העבודה, הרווחה והבריאות
מבקש להעביר אליו כי ועדת העבודה עסקה בחקיקת החוק, בתיקונים לו ובתוספות
של משרד הבריאות לפקודת הסמים המסוכנים. יושב-ראש הוועדה למאבק בנגע הסמים
מבקש להעביר אליו כי הוועדה מטפלת בנושא. חוות דעתה היועצת המשפטית היא
להעביר לוועדת העבודה, הרווחה והבריאות כי הקשר של הצעת החוק הוא בריאותי.

נסים זאב:

אמרתי, כל דבר זה בריאות. האם כל דבר נעביר לוועדת העבודה והרווחה?

היו"ר רוחמה אברהם:

סליחה, לא קיבלת רשות הדיבור. תבקש את רשות הדיבור אני אתן לך. אני רוצה
לשמוע את חוות דעתה של היועצת המשפטית.

אביגדור יצחקי:

האם ועדת משנה רשאית לעסוק בהכנת חוק?

ארבל אסטרחן:

ועדת משנה מיוחדת.

אביגדור יצחקי:

האם ועדה מיוחדת רשאית על-פי תקנון הכנסת להכין חוק לקריאה ראשונה? אם כן,
לא צריכה לפי דעתי להיות בעיה.

ארבל אסטרחן:

הוועדה מוסמכת ברגע שנקבעו סמכויותיה כוועדה קבועה. אבל, במקרה הזה מדובר
על הצעת חוק בעלת השלכות נרחבות בנושא פקודת הסמים. מדובר פה על אפשרות
להכריז על חומרים כחומרים מסוכנים תוך עקיפת הכנסת, כי זה מאפשר לעשות
איזשהי הודעה עד שסם מסוים ייכנס לחוק, הוא מאפשר את שינוי התוספת בצורה
מקוצרת, הוא מאפשר הכנסת חומרים נוספים. מדובר פה על הצעת חוק בעלת השלכות
רבות. לכן, מקומה הוא בוועדת העבודה, הרווחה והבריאות.

נסים זאב:

האם אין לזה תוקף אם זה יבוא לוועדת הסמים? אם ועדת הסמים תקבל החלטה
ותכריז מה שתכריז עם אנשי המקצוע כמובן, באים לשם כל הגוורדיה, האם לא יהיה
תוקף? זאת אומרת, גם אם הכנסת תאשר זה לא חוקי.

אורי אריאל:

תלוי מי עומד בראשה.

ארבל אסטרחן:

אמרתי לפי הבנתנו המשפטית מה הוועדה שראוי שתדון בהצעת החוק.

נסים זאב:

מה זה ראוי? כל אחד חושב שהוא יותר ראוי מהשני.

היו"ר רוחמה אברהם:

אני רוצה לשמוע את חבר הכנסת ברזניץ. אחריו חבר הכנסת יצחקי.

שלמה ברזניץ:

עקרונית אין לי העדפה מיוחדת, אני חושב שחשוב שמי שיעסוק בזה, בין אם זה
בריאות או סמים, יזדקקו פה לקריאת מומחים לא מעטים בתחום. לכן השאלה היא
למי יש יותר נגישות לאנשים האלה, וזה צריך להיות הקריטריון.

אביגדור יצחקי:

כמי שהיה מנכ"ל משרד ממשלה וטיפל ברשות למלחמה בסמים, הנושא הזה מאוד
מקצועי. צריך להבין את הדקויות הקטנות מה הוא שם ומה לא, וכל מה שקשור
בחוקים בעולם. אני חושב שדווקא ועדת העבודה והרווחה שעוסקת באמת במגוון
גדול של דברים, אין לה את המומחיות של העניין הזה. היא לא שומעת את הסקירות
השוטפות בנושא הסמים, והדקויות של ההבדל בין הבול זה לנושא השני. אני חושב
שדווקא פה אנשים שעוסקים כל ימות השנה בסמים, מאחר ויש פה את ההבדל מה
להוריד מה להוסיף בתוך החקיקה, מחוץ לחקיקה, ועדת הסמים חייבת להיות שותפה
לעניין הזה. אני מציע להעביר הכל לוועדת הסמים. אם לא, לפחות ועדה משותפת
בראשות ועדת הסמים.

יצחק גלנטי:

מדוע לא ועדה משותפת?

היו"ר רוחמה אברהם:

כי זה לא נהוג ליצור ועדות משותפות, זה מסורבל.

זהבה גלאון:

יצירת ועדה משותפת על חוק היא דבר מסרבל. אני מסכימה עם חבר הכנסת יצחקי,
כמו שאמר חבר הכנסת ברזניץ, יביאו את כל המומחים לוועדת הסמים. ישב שם גם
חבר הכנסת ברזניץ שהוא בעל עניין. אפשר לעשות שם עבודה נכונה, חבל לסרבל.
עבודת הרווחה היא עמוסה.

היו"ר רוחמה אברהם:

אם הוועדה תחליט שנעביר את זה לוועדת הסמים, אני רוצה לשאול את חבריי אם הם
מסכימים לזמן גם את יו"ר ועדת העבודה והרווחה, או מי מטעמו, כדי שהוא ילווה
את הוועדה הזאת.

נסים זאב:

מי שמשתתף בוועדת סמים באופן קבוע רואה שמיטב המומחים מגיעים לוועדה הזאת.
כשאני וחברת הכנסת גלאון העלינו את נושא הגבולות שלכאורה זה נראה היה שייך
יותר לביטחון יותר מלוועדת סמים, הבאנו את מיטב המומחים ושמענו עמדות
ודעות. נושא סמים מקומו בוועדת הסמים. ועדת העבודה נראית בעלת אפשרויות
רחבות יותר, אבל צריך לדעת שכאשר מדובר באנשי מקצוע הרלוונטיים לנושא אז זה
ועדת הסמים.

היו"ר רוחמה אברהם:

אני עוברת להצבעה? מי בעד להעביר את זה לוועדת הסמים?

ה צ ב ע ה

בעד – 9

מתנגדים – אין

נמנעים – 1

ההצעה להעביר את הצעת החוק לתיקון פקודת הסמים המסוכנים (הכרזה על סם
מסוכן) , התשס"ו-2006, הצעתו של חבר הכנסת שלמה ברזניץ (פ/783/17), לוועדת
הסמים אושרה.

ארבל אסטרחן:

גם הסעיף עצמו נותן פה סמכויות לוועדת העבודה והרווחה.

זהבה גלאון:

ועדת הרווחה היא כל כך עמוסה.

היו"ר רוחמה אברהם:

בעד 9, אין מתנגדים, נמנע אחד, הצעת החוק המדוברת תעבור לדיון בוועדת
הסמים.

ג. קביעת מועדי הכנסים במושב השני של הכנסת ה-17

היו"ר רוחמה אברהם:

יש לנו את הצעת היו"ר לגבי מועדי כנסים במושב השני של הכנסת ה-17 - אוקטובר
2006 עד 2007. שבוע שעבר עלה לדיון, דיברנו עם יו"ר האופוזיציה גדעון סער
ועם חבר הכנסת אורי אריאל. חבר הכנסת גדעון סער דיבר איתי. הוא אמר שהוא
רצה את יום רביעי של חנוכה כי ביום זה בדרך כלל נידונות הצעות החוק
הפרטיות. אני הצעתי כדי שחברי הכנסת לא ייפגעו עם הצעות החוק הפרטיות שלהן,
ניתן יהיה להגיש אותן ביום שלישי.

אני הייתי רוצה שמזכיר הכנסת אריה האן יעבור על ההצעה המפורטת עם הסברים,
אחר כך נעבור להצבעה. חבר הכנסת פרוש, בתחילת הישיבה אמרתי שחבר הכנסת
אריאל שאני מכבדת אותו מאוד, לא יכול על-פי התקנון להעביר הצעה. אנחנו
כחברי ועדה מוסמכים לאשר או לא לאשר את הצעת יושבת הראש. כיוון שזה עלה
שבוע שעבר והיה שינוי מסוים, אני אמרתי שנביא את זה השבוע. אחרי שמזכיר
הכנסת אריה האן יאמר דברו ויפרט את ההצעה המונחת לפניכם, אתן לך רשות
הדיבור, חבר הכנסת אורי אריאל.

מאיר פרוש:

האם אפשר לערער עליה? אפשר להתנגד?

היו"ר רוחמה אברהם:

אנחנו יכולים לאשר או לא לאשר.

מזכיר הכנסת אריה האן:

החוק והתקנון מחייבים את הכנסת לשבת שמונה חודשים בשנה לפחות, ובדרך כלל
אנחנו יושבים 8 חודשים, 8 חודשים ושבוע, 8 חודשים ושבועיים. כשאנחנו מדברים
על פגרה, אנחנו מדברים על פגרה מישיבות רשמיות של המליאה כי הוועדות יכולות
לעבוד, ועדת הכנסת בדרך כלל נותנת לוועדות לעבוד. הכנסת יכולה להיות מכונסת
על-ידי 25 חתימות או עלי ידי הממשלה, כך שכל דבר שהוא דחוף אין בעיה להביא
אותו גם למליאה, גם אם נקבעה פגרה.

התקנון גם קובע שמושב החורף של הכנסת יתחיל בתוך 4 שבועות משמחת תורה, וכנס
הקיץ יתחיל בתוך 4 שבועות מיום העצמאות. מה שאנחנו הצענו הוא להתחיל מיד
לאחר שמחת תורה והתחלנו הפעם אחר שמחת תורה, כשאנחנו מציעים את כנס החורף
לסיים באופן רשמי בו' בניסן, אבל פרקטית זה יום רביעי ב' בניסן. זאת אומרת,
12 יום לפני פסח. נדמה לי שכנס הקיץ התחיל בשנה שעברה באמצע מאי, השנה
מתחילים בל"ג בעומר, י"ח אייר, 6 במאי. נסיים אותו בסוף יולי. זה נותן לנו
נדמה לי 8 וחצי חודשים.

בשבוע שעבר פחות או יותר היה קונצנזוס, אולי חוץ מאורי אריאל, חוץ מדבר אחד
– שהפעם הוצע שבחנוכה נעבוד רק יומיים, יום ב' ויום ג'. אני מדבר על מליאה,
ועדות כרגיל, כשביום ב' מ-13:00 עד 17:00 מליאה, ב-17:00 יהיה כאן טקס
הדלקת נרות, כנראה תבוא התזמורת הפילהרמונית. ביום שלישי להתחיל מ-13:00 עד
16:00, כאשר אנחנו מאמצים כמובן את ההצעה של יושבת-ראש ועדת הכנסת שביום
שלישי תהיה החקיקה הפרטית. זה מה שיושבת ראש הוועדה סיכמה גם עם גדעון סער.
לא היתה הסתייגות לגבי יום רביעי.

פורים כרגיל, אותו הדבר חג השבועות. השנה יוצא לנו לעבוד גם בשבוע של תשעה
באב, שזה יום שאין עובדים בו.

אורי אריאל:

מה זה פורים רגיל? האם פורים זה רגיל?

מזכיר הכנסת אריה האן:

לא, כמו בכל שנה. הוא יחול ביום ראשון ושני, אז יש לנו בעיה רק עם יום שני.
יום שני זה בירושלים.

אורי אריאל:

למה בזה אתם לא מציעים את יום חמישי לדוגמא?

מזכיר הכנסת אריה האן:

השבוע האחרון הוא שבוע שבו חל תשעה באב. ביום שלישי יום צום תשעה באב
מציעים שלא תתקיימנה ישיבות כנסת. ביום שני היו הרבה תקדימים כאלה. יום שני
נעבוד עד 16:00, כי זה שעון קיץ, הצום מתחיל מאוחר. יום רביעי כרגיל.

נסים זאב:

עד 14:00, לא מקובל עליי עד 16:00.

מזכיר הכנסת אריה האן:

המושב השלישי שזה כבר השנה הבאה, יתחיל בכ"ה בתשרי, 7.10.2007.

אורי אריאל:

ראשית, אני רוצה להעיר הערה כללית. הבוקר נסעו רבים וטובים לנגב. אני מתאר
לעצמי שגם את היית רוצה לנסוע.

היו"ר רוחמה אברהם:

אבל, השולחן פה לא חסר בחברי כנסת. אני מקבלת את ההערה, אבל יש נציגות.

אורי אריאל:

מותר לוועדה, וזאת הצעתי, להמליץ ליושבת ראש על שינוי, כמו שבהחלט את פנית
על חנוכה, וכן הלאה. אני מציע לא לעשות את זה עכשיו חד וחלק, שלושה מדברים,
גומרים, הולכים. אני מציע שזה יהיה דיון מלא עם המלצות ליושבת ראש שייבחר
צוות מצומצם כפי שתבחרי כדי שיציג לפניה את השיקולים לכאן או לכאן. היא
יכולה להגיד כן רוצה, לא רוצה. אף אחד לא ייקח מיושבת הראש סמכויותיה בבית
הזה.

שניים, איך אמר לי מישהו על ההצעה הזאת שמונחת בפניכם? חבל, כל מי שנמצאים
פה מזיקים פה. היושבים פה הם עצמם המזיקים. אפשר להתייחס לזה כך, אני לא
אוהב את זה, אני לא חושב כך. אני רוצה להציע שבתוספות שמוצעות על ידי, אם
מישהו ירצה להציע יותר - אני אתמוך - תהיה רק חקיקה. יש באמת הבדל בבית
הזה, יש רמות שונות של עשייה, בין חקיקה לבין הצעות לסדר, שאילתות וכד'.
חקיקה זה לוז העניין, כי אין אף אחד במדינה שיעשה את זה. לדבר כולם יכולים,
כולל אנחנו וכלי התקשורת. לכן, אני רוצה להציע שבימים הנוספים תהיה רק
חקיקה שיש בה פיגור מסוים, אני לא רוצה להגיד פיגור גדול. יש הרבה הצעות
חוק שמחכות. להגיד כפי שלעיתים אני שומע מאנשים שאין בעיה, הוועדות עובדות,
ותיקי הבית הזה יודעים היטב - יותר טוב ממני - שברגע שאין מליאה, קצב עבודת
הוועדות, להוציא חריגות, בזמנו היה מיקי איתן - - -

היו"ר רוחמה אברהם:

לא נכון, אני מוכרחה לציין שבפגרה האחרונה ועדות הכנסת עבדו כמעט בצורה
מלאה.

אביגדור יצחקי:

גם היתה מלחמה.

מאיר פרוש:

האווירה היתה אחרת.

היו"ר רוחמה אברהם:

לא הגבלתי, לא היתה שום הגבלה מבחינתנו.

אורי אריאל:

אני מסכים איתך, נדמה לי שזה נבע מאופי התקופה המיוחדת. כולנו הרגשנו יתר
מחויבות, ובדין ובצדק, וטוב שכך. מניסיוני הדל, כשאין מליאה בתקופות פגרה
קצב עבודות הוועדה יורד רובן ככולן באופן משמעותי. יתרה מכך, יש ועדות שיש
להן קצבה כמה ישיבות מותר להן לעשות, ואם הן גומרות את ההקצבה הן צריכות
אישור מיוחד. זה לא נכון לגבי ועדת כספים, זה לא נכון לגבי חוץ וביטחון. כל
שאר הוועדות צריכות אישור מיוחד, נדמה לי שממך, שאומר שיש איזה סדר ובצדק.
כי אם יש פגרה אז אנשים רוצים לצאת בפגרה. הם לא נמצאים בשביל לעבוד פה,
אלא אם יש דברים דחופים. יש נוהל שמאפשר כינוס מיוחד. אם יש מלחמה, אסון,
אפשר לזמן את הכנסת. זה באמת לא התשובה לדברים שאני אומר.

הרצון של חברי הכנסת להיות בשטח הוא רצון משותף, הוא לא יותר שלי משל אף
אחד אחר. אני יודע שרבים וטובים מסתובבים בשטח גם בשעות מאוחרות ומוקדמות.
יש בשביל זה את ימי ראשון וחמישי, מי שרוצה גם שישי. יש כאלה שמקפידים
אפילו במוצ"ש בבוקר לבקר את הבוחרים. זה לא מצב שאין לנו זמן להיות בשטח.
נמצאים בשטח. אם לא די בכך, יש פגרה. נניח שהפגרה במקום 4 חודשים, היא תהיה
3 וחצי חודשים, וזאת הצעתי. זה לא מספיק זמן להיות בשטח? אתה מציע שלושה
וחצי חודשים פגרה בהצעתך?

אביגדור יצחקי:

מתוך השלושה וחצי חודשים, חצי זה חגי ישראל.

אורי אריאל:

יש חגי ישראל ואחרים שכל עם ישראל נהנה מהם, כולל חופשה שנתית במשך כחודש.
אנחנו ב- over של חודשיים וחצי.

מזכיר הכנסת אריה האן:

יש את הפגרה הגדולה שמתחילה בתחילת אוגוסט ומסתיימת ב-7.10 – זה חודשיים
ושבוע. הפגרה הקטנה - כרגיל כפי שהיתה תמיד.

אורי אריאל:

זה יוצא שלושה ומשהו חודשים. אריה, אתה מסתכל עליי כאילו אני טועה. תגיד לי
אם אני טועה.

היו"ר רוחמה אברהם:

אתה לא מנהל ויכוח עם אריה בתוך הוועדה. הוא אמר דברו, אתה תגיד דברך. אחר
כך החברים יחליטו.

אורי אריאל:

לא חסר זמן להיות בשטח, למי שרוצה, ואני מאלה שנמצא לא מעט בשטח.

דבר אחרון, אפשר לדבר כמה שרוצים על שיפור מעמדה של הכנסת ויעילותה. להגיד
לציבור שחברי הכנסת- מעבר לעם ישראל שנמצא סדר גודל של חודש חופש בשנה,
כולל חגים, שאנחנו צריכים שלושה וחצי חודשים מעבר לראשון וחמישי - - -

אני יודע שיש לעיתים ועדות, ועדת חוקה עובדת בדרך כלל, ועוד ועדות. אבל, זה
לא רוב הוועדות. זה לא להאדיר את שמה של הכנסת, אלא זה הפוך.

יש הערות על ימים רגילים. עם כל הכבוד, לא הבנתי למה בשבוע בו חל פורים,
השמחה היא כל כך גדולה שעובדים רק יומיים. אני שואל ברצינות, זו לא
היתממות. אני שואל ברצינות את מזכיר הכנסת אריה האן, נניח ששיש שבוע ובו חל
חג, אני מסכים שלא עובדים בחג. אבל למה לא עובדים במקביל ביום אחר?

הערה אחרונה היא לגבי מה שאמר חבר הכנסת נסים זאב. לגבי תשעה באב, אני מבקש
מאוד מכולכם לצאת מפה ב-16:00. כלומר, ממי שעובד ויהיה פה. הרי כל אחד יכול
לחתוך מתי שהוא רוצה, להתארגן לצום הזה ולאכול. אבל, יש כאלה שגרים על גבול
הצפון והדרום שלא יכולים להגיע, אני גר 20 דקות מפה. זה לא צודק, זה לא
ראוי. תגמור ב-14:00, אנשים יגיעו בנחת. אם רוצים אז אדרבה, ביום אחר
יאריכו בשש שעות, למה בשעתיים? יש מספיק ימים אחרים להאריך, לא צריך דווקא
ביום הזה לגמור ב-16:00 למרות שעון הקיץ. תודה.

היו"ר רוחמה אברהם:

אני מודה לך חבר הכנסת אריאל. אני רק חייבת להעיר הערה. אני נמצאת פה בדרך
כלל בימים ראשון וחמישי, למרות שאין ועדות. אני מוכרחה לומר שיש פה רבים
מחברי הכנסת שעובדים.

זהבה גלאון:

מי שגר בירושלים יכול לבוא.

היו"ר רוחמה אברהם:

אני לא אומרת שאת לא עובדת בחוץ. כל אחד מחברי הכנסת אחראי בתחום שלו, והוא
עובד ועושה כמיטב יכולתו. לכרוך באופן הבא שרק כשיש מסגרת של ועדות ומליאה
חבר הכנסת מגיע לעבוד כי אז מכריחים אותו לעבוד, זו טעות מיסודה.

אורי אריאל:

לא אמרתי את זה.

היו"ר רוחמה אברהם:

היה ניסיון ליצור קשר.

אורי אריאל:

לא, אני ממש רוצה להסכים איתך.

היו"ר רוחמה אברהם:

מצד אחד, אני מבינה מאוד את הקושי של תשעה באב. מצד שני, חבר כנסת שרוצה
לצאת בשעה 15:00 לא יבקש אישור מאף אחד אם לצאת ב-14:00, ב- 15:00 או
ב-16:00.

דבר אחרון, גם לגבי ימי החופשה הללו ועבודת הוועדות, כיוון שוועדת הכנסת
אחראית על העבודה השוטפת של הוועדות, ומכיוון שבכנס האחרון היתה פגרה
ומלחמה, ולא הגבלנו לא את המליאה שכינסנו אותה אחת לשבוע, וגם לא סדר יום
הוועדות, ויתרה מזו יש לנו בחופש חנוכה ועדות לא מעטות שיצטרכו לדון
בסוגיית חוק התקציב, והרי שהם יעבדו ממילא בחנוכה לפי הצורך. יותר מזה, אני
גם מתכוונת כניסוי, ואני אבקש את אישורכם לכך, להנהיג מצב שבו בחופשת חנוכה
הוועדות של הכנסת יפעלו באופן רגיל, ללא הגבלה של ועדת הכנסת. בסופה של
הפגרה בחנוכה, אני אקח את סדר יום הוועדות, אני אבדוק אותן אחורנית. להבא
אני אביא לכם את ההצעה שהיתה באופן ממוצע. זאת ההערה שלי. חבר הכנסת פרוש,
בבקשה.

מאיר פרוש:

מזכיר הכנסת אמר שלפי החוק והתקנון צריכים לעבוד 8 חודשים, וההצעה המונחת
פה היא על יותר מ-8 חודשים, כך שאני נרגעתי שאני לא מנסה לבקש משהו כאילו
נגד החוק. אני ממש לא מבין מדוע את כל כך סגורה בהצעה הזאת. אני לא אדבר על
שום דבר, אלא על רק דבר אחד, אנחנו יהודים, אנחנו בכנסת ישראל, ההלכה גם
אוסרת לעבוד בערב תשעה באב מחצות. גם חבר הכנסת נסים זאב כחובש כיפה אומר
לך את זה, גם אורי אריאל כחובש כיפה, וגם אני כחובש כיפה אומר לך. זה לא
עניין שאם רוצים אז בין כה וכה הולכים. מותר לנו לבקש ממך שבערב תשעה באב
לא יסיימו בשעה 16:00. אני כבר בסדר עם החוק אז מה הבעיה? אתם כל כך סגורים
בהצעה הזאת ואולי יש לכם משהו שאנחנו לא יכולים לדעת עליו. יש עוד הערות,
אבל אי אפשר כבר לדבר.

למה אתם סגורים בהצעה שלכם? אני לא חושב שצריך לסיים בו' ניסן, אריה האן
אמר עכשיו שזה כבר ב' ניסן, אם אני עברתי כבר את ה- 8 חודשים. אני עובד גם
כשאני לא בכנסת.

למה אתם מתחילים אחרי ל"ג בעומר, למה אי אפשר להתחיל מייד אחרי יום
העצמאות? יש לכם סיבות אחרות שאנחנו לא יודעים עליהם.

היו"ר רוחמה אברהם:

אין לנו סיבות אחרות. חבר הכנסת פרוש הוא לא חבר כנסת חדש.

מאיר פרוש:

תשעה באב זה דבר עקרוני. אתם סגורים בהצעה הזאת, אבל כל חובש כיפה, כל מי
ששומר מסורת, יגיד לך. את לא יכולה לשמוע שמציעים לך הצעה אחרת.

היו"ר רוחמה אברהם:

חבר הכנסת פרוש, אתה לא חבר כנסת חדש. אתה יודע שבדרך כלל מזכירות הכנסת
מנסה להתנהל באופן הכי הוגן שיכול להיות. בדרך כלל יש מה שנהוג על פי
תקנות, ויש מה שנהוג על-פי מסורת. כאשר המזכירות בהנחיית היושבת ראש מביאה
הצעה כזאת היא מתבססת על שנים עברו.

מאיר פרוש:

זה לא מדויק.

אורי אריאל:

אין בהצעתכם שום התייחסות - אולי אין צורך - לחגי הנוצרים והמוסלמים.

מזכיר הכנסת אריה האן:

אין צורך, אף פעם לא היה. תמיד היה נהוג שברמדאן לא היו הצבעות - יש כללים
לזה.

אורי אריאל:

אם כך, בסדר.

מזכיר הכנסת אריה האן:

אם מותר לי לענות לרב פרוש - - -

מאיר פרוש:

אם אתה עונה, תענה לי גם על ו' ניסן.

זהבה גלאון:

קשה לחשוד בי שאני צמה בתשעה באב. הרבה מאוד פעמים במהלך 50 השנה האחרונות
תשעה באב נפל בימים שלא היתה מליאה. זה דבר שלא התחשבו בו, ממילא אלו ימים
שאנשים בבית. אני בעד לקבל הצעתך כמסגרת כללית ולאשר אותה, אבל צריך לראות
מה עושים כשיוצא משהו טיפה גבולי. זאת הצעה של היושבת ראש עם כל ההערכה שיש
לי, אבל עדיין זה לא תורה למשה מסיני. אפשר לעשות בה שינויים קטנים בעניין
הנקודתי הזה בלבד של תשעה באב. על מה אנחנו רבים? על שעתיים? נתפשר בזה.

אביגדור יצחקי:

אני מסכים איתך.

נסים זאב:

ההצעה שמונחת בפנינו היא fair enough . אני חושב שצריך לסיים ב-13:00 בגלל
הבעיה של חצות, אפשר שזה יהיה שעה אחת קודם. מי שרוצה להחמיר על עצמו ולבוא
לכנסת, הכנסת פתוחה והוא יכול לבוא מתי שרוצה.

מאיר פרוש:

אריה האן, תענה לי על ו' ניסן. למה אתם מתחילים בל"ג בעומר ולא קודם?

מזכיר הכנסת אריה האן:

ו' ניסן זה ב' ניסן כפי שאתה יודע.

מאיר פרוש:

למה אתה מתחיל בל"ג בעומר? אני רוצה להתחיל לעבוד בו' אייר לא בי"ח אייר.

מזכיר הכנסת אריה האן:

אני רואה לעצמי חובה לענות לעניין שעת הסיום בערב תשעה באב. מי שמכיר את
הכללים, כשאנחנו קובעים מסגרת של פגרות, המסגרת הקשוחה זה הימים. השעות הן
לא קשוחות כי הן בידי היושבת ראש. במילים אחרות, יושבת הראש יכולה לקבוע
סדר יום כזה שהוא לא יסתיים בשעה 16:00, אלא בשעה 13:00 ברגע שהיא לא תשים
יותר מדי חוקים. אתם יכולים לסמוך על הנשיאות.

היו"ר רוחמה אברהם:

אנחנו נמליץ ליושבת הראש להתחיל ביום שני ערב תשעה באב בשעה 10:00 ולסיים
אותו בשעה 13:00 בצהריים.

מזכיר הכנסת אריה האן:

הרב פרוש, זה גמיש.

אורי אריאל:

מה אתה אומר לגבי פורים?

מזכיר הכנסת אריה האן:

לגבי פורים, ברוב הפעמים בשבוע של פורים היינו שובתים יומיים, גם בי"ד וגם
בט"ו. השנה י"ד באדר יוצא ביום ראשון שהוא לא יום מליאה, ואז אנחנו הצענו
את ההצעה כפי שהיא.

אורי אריאל:

זה משכנע. אבל, נהוג לנוח יומיים. עכשיו יוצא יום אחד, בסדר.

מזכיר הכנסת אריה האן:

לא לנוח.

היו"ר רוחמה אברהם:

חבר הכנסת אריאל, חבל שאתה מציג את זה בצורה כזאת.

אביגדור יצחקי:

הוויכוח פה בעיניי הוא לא מהותי. אני רוצה שבאמת נדון בנושאים מהותיים יותר
מאשר דיון בנושא של עוד שעתיים או עוד שלושה שבועות של עבודה. אני רוצה
להעיר לחברי הכנסת שגם חברי כנסת מסיעותיהם מגישים שאילתות בלי סוף, והצעות
לסדר בלי סוף, חברי כנסת נרשמים לדיון בקריאה ראשונה בלי סוף. ומי נמצא שם?
אף אחד.

זהבה גלאון:

חוץ מנסים זאב, אני מוחה.

אביגדור יצחקי:

ראינו מה קרה עם השאילתות ביום שני האחרון. עמד שר, אנחנו נוזפים בשרים שלא
באים. קראו אחד אחרי השני, ואף אחד לא היה שם. השבוע הזה או השעתיים האלה
לא ישנו.

מאיר פרוש:

תשעה באב.

אביגדור יצחקי:

בתשעה באב תעשה מה שאתה אומר, אני מקבל מאוד. אין לי בעיה איתך. מה שאתה
רוצה תעשה בתשעה באב. השבוע הזה והיומיים האלה זה באמת לא רציני, ואני
אפילו לא יודע מאילו מניעים זה בא.

היו"ר רוחמה אברהם:

אני מודה לך, אני עוברת להצבעה. מי בעד ההצעה עם ההמלצה לתיקון של תשעה באב
משעה 10:00 עד השעה 13:00.

ה צ ב ע ה

בעד – 8

נגד - 1

נמנעים – אין

קביעת מועדי הכנסים במושב השני של הכנסת השבע-עשרה, אושרה בכפוף להמלצה
לתיקון של

תשעה באב.

היו"ר רוחמה אברהם:

בעד 8, נגד 1, אין נמנעים. לפיכך, אני קובעת שההצעה התקבלה.

הישיבה ננעלה בשעה 10:40.
