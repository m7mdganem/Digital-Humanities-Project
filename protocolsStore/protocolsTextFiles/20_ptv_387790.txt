הכנסת העשרים

מושב שלישי

פרוטוקול מס' 270

מישיבת ועדת הכנסת

יום שני, ט' בתמוז התשע"ז (03 ביולי 2017), שעה 12:30

סדר היום:

1. מתן פטור מחובת הנחה על שולחן הכנסת להצעות חוק פרטיות

2. הצעת חוק-יסוד: הכנסת (תיקון - מניעת בחירת מועמד שהורשע בעבירת טרור)

נכחו:

חברי הוועדה:

יואב קיש – היו"ר

עבדאללה אבו מערוף

אמיר אוחנה

רוברט אילטוב

דוד ביטן

יואב בן צור

מכלוף מיקי זוהר

אחמד טיבי

שולי מועלם-רפאלי

מרב מיכאלי

אברהם נגוסה

רועי פולקמן

חברי הכנסת:

ענת ברקו

משה גפני

מרדכי יוגב

עליזה לביא

אוסמה סעדי

נורית קורן

מוזמנים:

גיל ברינגר – יועץ שרת המשפטים

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רמי בן שמעון

1. מתן פטור מחובת הנחה על שולחן הכנסת להצעות חוק פרטיות

היו"ר יואב קיש:

שלום לכולם. אני אגיד לכם למה כינסתי את הישיבה הזו שהיא שונה מישיבות
רגילות כי היא דנה בפטור לחובת הנחה. חברים, יש פה את נציג שרת המשפטים,
גיל ברינגר, ואני רוצה שהדברים גם יגיעו לאוזני השרה.

כל שבוע יש לי הרבה מאוד פניות של חברי כנסת, שחלקם נמצאים פה, לקבלת פטור
מחובת הנחה. היה נוהל קבוע בכנסת: לקחתי הצעה אחת של האופוזיציה והצעה אחת
של הקואליציה. זה היה מוכר ומקובל בסיכום עם שרת המשפטים.

משיקולים פוליטיים, אני אומר את זה בצורה הכי ברורה, לעקוף את כל התור של
החברים שנמצאים פה, החליטה שרת המשפטים להכניס את החוק שולי מועלם ראשון
בתור. למה? כי זה החוק של בנט וזה מאוד דחוף חוק ירושלים עכשיו. יש חשש
לחלוקת ירושלים, ובנט מאוד דחוף לו.

אני לא מוכן לזה. או שיש סיכום או שאין סיכום. השבוע, כל מי שביקש פטור
מחובת הנחה יקבל את זה עכשיו. שולי מועלם עוקפת את החבר שלה מוטי יוגב,
ומוטי כבר שבועיים מחכה עם הצעת חוק שבאמת יש לה דחיפות.

שלום, שולי, בואי תשבי.

שולי מועלם-רפאלי (הבית היהודי):

שלום. מה הסיפור הזה?

אוסאמה סעדי (הרשימה המשותפת):

מסכנה. מתמסכנת.

היו"ר יואב קיש:

שבי בצד הזה שלא ייראה כאילו את נגדם.

שולי מועלם-רפאלי (הבית היהודי):

- - - אדוני יושב-ראש הוועדה.

היו"ר יואב קיש:

בדיוק אמרתי: שולי – ואת פתחת את הדלת.

שולי מועלם-רפאלי (הבית היהודי):

סליחה.

היו"ר יואב קיש:

אמרתי ואני אגיד את זה גם בשבילך.

משה גפני (יהדות התורה):

אם את יכולה, שבי בצד של ירושלים.

היו"ר יואב קיש:

אני לא בא אליך בטענות כי ברור לי שזו החלטה אישית של שרת המשפטים שניצלה
יכולת פוליטית – זה ברשותה, אני לא אומר שלא – ועקפה את כל החברים האלה
בגלל חוק שהיא חשבה שהוא מאוד דחוף כי יש חשש עצום כי בנט רוצה לחלק את
ירושלים. אני לא יודע מה התכניות של בנט.

לעניין זה אני לא מוכן. אנחנו עובדים פה בוועדה הזו בצורה מסודרת. כך זה
ימשיך. ברגע שנראה שזה לא עובד ככה, אז אני פונה עכשיו לכל חברי הכנסת
שהוועדה תתמוך בהצעה שלהם לפטור מחובת הנחה, לפנות ישירות לשרה שקד כדי
שההצעה שלכם ביום ראשון תעלה לסדר-היום ותוכלו לקבל עליה הצבעה.

אני דואג לתת לכם את הפטור מחובת הנחה היום. אתם תפקידכם לפנות בדיוק כמו
שפנתה – אני לא יודע, שולי, אם את פנית או שזה היה בנט שפנה בשבילך.

אני אומר עוד פעם. כל חברי הכנסת שיושבים פה, כדי שההצבעות שלכם יעלו ביום
ראשון לוועדת שרים לחקיקה, נא לפנות לשרה שקד ולהגיד שכמו שחברת הכנסת שולי
מועלם קיבלה הקצאה בנוסף למכסות, בבקשה גם אתם רוצים את זה. נא לטפל בזה
מול הסיעות שלכם.

אוסאמה סעדי (הרשימה המשותפת):

נקבל תשובה?

היו"ר יואב קיש:

תכף תשמעו. אנחנו נעלה להצבעה, קודם כל, את הבקשות לפטור מחובת הנחה.
הוועדה זו תעשה את זה חד-פעמית השבוע ואני מאוד מקווה, גיל, ואני מבקש
שתעביר את המסר הזה לשרת המשפטים, שזו הפעם האחרונה שהיא מנסה לעבור את
הוועדה הזו, אחרת – לא מעניין אותי – שתשבור את הראש היא מול כל הח"כים.
אני לא צריך לריב עם חברים שלי מהקואליציה ומהסיעה שלי כזה המצב בוועדת
השרים לחקיקה.

גיל ברינגר:

אני אוכל להתייחס?

היו"ר יואב קיש:

כולם יתייחסו.

גיל ברינגר:

לפני ההצבעה?

היו"ר יואב קיש:

יש פה ח"כים שממהרים מאוד והיה להם חשוב מאוד להגיע לפה. אני רואה לפי
הנהוני הראש שזה המסר. הבטחתי לנורית קורן שהיא תהיה ראשונה. היא נוסעת
לבאר שבע.

מרדכי יוגב (הבית היהודי):

- - -

היו"ר יואב קיש:

אתם נוסעים יחד?

נורית קורן (הליכוד):

לא ביחד, אבל גם.

היו"ר יואב קיש:

אז אתם תהיו ראשונים. גיל, אני אתן לך להשיב אבל בקצרה, בבקשה, כי הח"כים
רוצים להיכנס לדיון. בבקשה.

גיל ברינגר:

הסיפור הוא, כמובן, אחר. הסיפור הוא הסיפור שביקשת, יושב-ראש הוועדה ביקש
להעביר את הדיון בחוק יסוד: הלאום אליו לוועדה.

היו"ר יואב קיש:

אני אתייחס גם לזה.

גיל ברינגר:

הבקשה הזו לא התקבלה מסיבה פשוטה מאוד: כל חוקי היסוד נדונים אך ורק בוועדת
חוקה.

אוסאמה סעדי (הרשימה המשותפת):

גם על זה יש מלחמה?

היו"ר יואב קיש:

אני אתייחס לחוק הלאום ואחרי תמשיך, גיל. אתה צודק, לא התייחסתי לחוק הלאום
ואני רוצה להתייחס אליו עכשיו. אתה צודק במאה אחוז. חוק הלאום הוא חוק
בהצעה פרטית של חבר הכנסת אבי דיכטר.

שולי מועלם-רפאלי (הבית היהודי):

גם שלי - - -

היו"ר יואב קיש:

החוק הזה הוא חוק שהליכוד מוביל אותו מתחילתו ועד סופו. יש פה עניין של
ריבים על קרדיט. ריבים מטופשים במידה מסוימת. חבל מאוד שהבית היהודי מנסה
לקחת את הקרדיט לעניין הזה.

הוועדה הזו, אני מסביר לכולם, ועדת הכנסת, גם היא דנה בחוקי יסוד. אין שום
בעיה בוועדה הזו לדון בחוקי יסוד. ולכן, את הריב על הקרדיט – דרך אגב, זה
לא הריב הראשון. אני שמח שהשר בנט - -

אוסאמה סעדי (הרשימה המשותפת):

תמשיכו לריב וזה לא יקודם - - -

שולי מועלם-רפאלי (הבית היהודי):

בנו אתה תולה יהבך, אוסאמה?

היו"ר יואב קיש:

- - אני שמח שהשר בנט הגיע להבנה שהוא צריך לתאם את חוק ירושלים עם השר
לענייני ירושלים, זאב אלקין. זה היה לו קשה מאוד להגיע להבנה הזו אתמול
בישיבה של ועדת השרים לחקיקה. זה לקח לו זמן להגיע להבנה הזו, אבל הוא הגיע
אליה ואנחנו נקדם את חוק ירושלים עם השר אלקין, כמו שעושים בכל הצעת חוק
פרטית שפה שר הצעת החוק הפרטית היא במסגרת המשרד שלו. אנחנו, כחברי כנסת,
מתאמים עם אותו שר ומקדמים ביחד אתו את ההצעה, ולכן, חבל שבנט היה צריך את
הסיבוב הזה.

מוטי, בבקשה.

שולי מועלם-רפאלי (הבית היהודי):

- - - יואב, גיל היה באמצע.

גיל ברינגר:

אדוני היושב-ראש, אמרת לי שאני אוכל להמשיך - - -

שולי מועלם-רפאלי (הבית היהודי):

נגמרו הצילומים, אפשר לעבור לעבוד בכנסת או שאנחנו עדיין - - -

היו"ר יואב קיש:

טוב. נורית, בבקשה. נורית, את יכולה לחכות רגע עד שגיל יסיים את דבריו?

שולי מועלם-רפאלי (הבית היהודי):

גיל היה באמצע.

היו"ר יואב קיש:

אני יודע. נורית ביקשה ממני לצאת.

מרדכי יוגב (הבית היהודי):

גיל, ברשותך.

נורית קורן (הליכוד):

שנינו צריכים לנסוע לבאר שבע.

היו"ר יואב קיש:

גיל, אחרי שניהם תדבר. בסדר?

היו"ר יואב קיש:

בבקשה, נורית. אני מעלה עכשיו לדיון את הבקשה לפטור של חברת הכנסת נורית
קורן, הצעת חוק פתיחת קבר של קטין יוצא תימן, המזרח או הבלקן לצורך ביצוע
בדיקה גנטית - - -

גיל ברינגר:

אדוני היושב-ראש, אני מבקש לדבר לפני ההצבעה.

שולי מועלם-רפאלי (הבית היהודי):

לא קיבלנו רשימה של החוקים - - -

היו"ר יואב קיש:

שאלתי אותך, גיל, אמרת לי שאין בעיה.

גיל ברינגר:

אמרתי שאני מוכן שהיא תדבר אבל לא שתהיה הצבעה לפני שאני - - -

היו"ר יואב קיש:

הבנתי. נורית, בכל מקרה אני אצטרך להמתין.

שולי מועלם-רפאלי (הבית היהודי):

יושב-הראש של הוועדה, לא קיבלנו את רשימת החוקים שלהם אתה רוצה לתת פטור.

היו"ר יואב קיש:

נעבור חוק חוק.

שולי מועלם-רפאלי (הבית היהודי):

לא. אנחנו רוצים לראות את הרשימה.

היו"ר יואב קיש:

העברנו. אתי, לא העברת את רשימת החוקים?

שולי מועלם-רפאלי (הבית היהודי):

לא. זה מה שיש לנו מול העיניים.

אתי בן יוסף:

לחברים לא - - -

היו"ר יואב קיש:

אז חבל. תעבירי, תעבירו בבקשה. אני מצטער, חשבתי שזה עבר.

גיל ברינגר:

אמורים לפרסם את הרשימה הזאת לפני, לא - - -

היו"ר יואב קיש:

אמורים, אמורים.

גיל ברינגר:

יש פה בעיה גם בפרוצדורה, לא רק במהות.

היו"ר יואב קיש:

אין פה שום בעיה בפרוצדורה.

אתי בן יוסף:

לגיל העברתי.

היו"ר יואב קיש:

גיל, אתה קיבלת את הרשימה אתמול.

גיל ברינגר:

אני קיבלתי את הרשימה. חברי הכנסת לא קיבלו.

היו"ר יואב קיש:

בסדר. הנה מחלקים להם.

שולי מועלם-רפאלי (הבית היהודי):

- - - מצביע בוועדה - - -

היו"ר יואב קיש:

אנחנו נדון על כל חוק ונדבר ועליו ונצביע עליו. לא הייתה שום כוונה,
חשבתי - - -

שולי מועלם-רפאלי (הבית היהודי):

זה רק מראה את סדר העדיפויות, לא?

היו"ר יואב קיש:

חברת הכנסת שולי מועלם, זה שלך יש סדר עדיפויות אצל שרת המשפטים שהוא חריג
מכולנו, אני לא הייתי - - -

שולי מועלם-רפאלי (הבית היהודי):

- - - הוועדה העבירה לגיל ולא העבירה לחברי הכנסת. זה סדר עדיפויות - - -

היו"ר יואב קיש:

אני אמרתי לה אתמול להעביר. הייתה טעות, מה אתה רוצה? אמרתי לה להעביר.

מרדכי יוגב (הבית היהודי):

נורית ואני - - -

היו"ר יואב קיש:

אבל גיל רוצה לדבר לפני שנצביע על ההצעות שלכם.

מרדכי יוגב (הבית היהודי):

לפני ההצבעה. אם אנחנו יכולים להעלות משום שאנחנו צריכים להיות בדיון על
נוער בסיכון.

גיל ברינגר:

אבל לא את ההצבעות.

היו"ר יואב קיש:

תן לו רגע לדבר. דבר, גיל.

גיל ברינגר:

התחלתי לומר קודם ואני אשלים, הצעת חוק יסוד: הלאום, כמו כל שאר חוקי היסוד
אמורה להידון בוועדת חוקה. היה פה ניסיון למשוך את חוק יסוד: הלאום לוועדת
הכנסת בניגוד לכללים הרגילים, זה לא אמור להידון כאן.

היו"ר יואב קיש:

הוועדה הזו תחליט אם זה בניגוד או לא.

גיל ברינגר:

בוודאי בניגוד לנוהג. יכול להיות שזו תהיה החלטה של הוועדה - - -

היו"ר יואב קיש:

תמיד הוועדה הזו מחליטה. רק לפני כמה ימים עשינו ועדה משותפת לחוק אחר. עם
כל הכבוד - - -

שולי מועלם-רפאלי (הבית היהודי):

גם היא הייתה - -

היו"ר יואב קיש:

גם בה לשולי ולי היו הסכמות מלאות.

שולי מועלם-רפאלי (הבית היהודי):

- - יואב, גם היא הייתה משהו חדש.

היו"ר יואב קיש:

בגלל זה אני אומר שאנחנו בסוף בכנסת, ועם כל הכבוד, גיל, יש פה החלטות של
ועדת הכנסת והיא זו שתקבע. אז נא לדבר לעניין. חברים רוצים ללכת.

שולי מועלם-רפאלי (הבית היהודי):

- - -

גיל ברינגר:

אבל אתה לא נותן לי לדבר.

היו"ר יואב קיש:

שולי, תני לגיל לדבר. בבקשה, גיל, אבל לעניין. אנחנו רוצים לסיים.

גיל ברינגר:

אני אדבר רק לעניין וזה ייקח רבע מהזמן שלקחת. ההמשך של זה היה שאתה לא
אפשרת, בגלל העניין הפרסונלי, לחוק יסוד: הלאום של ירושלים - - -

היו"ר יואב קיש:

חוק יסוד: הלאום של ירושלים.

גיל ברינגר:

סליחה. חוק יסוד: ירושלים. לא אפשרת לחוק יסוד: ירושלים - - -

היו"ר יואב קיש:

אני לא נתתי פטור מחובת הנחה לחוק ירושלים. אל תגיד לי מה אני עשיתי. אני
אומר לך שאני לא עשיתי את זה משתי סיבות: יש תור. אם לא היה תור, הייתי
מכניס אותו; סיבה שנייה, רצו שנעקוף את התור מסיבות פוליטיות. בעניין הזה
נכנסים השיקולים הפוליטיים.

גיל ברינגר:

הדברים שנאמרו לנו היה דברים אחרים - - -

היו"ר יואב קיש:

בסדר. אתי דברתי על זה?

גיל ברינגר:

יכול להיות שיש מחלוקת - - -

היו"ר יואב קיש:

אתה דיברת אתי על זה?

גיל ברינגר:

לא.

היו"ר יואב קיש:

לא. אז למה אתה מדבר על דברים שנאמרו? מה ששמעת מיועץ השר, זו האמת הקדושה.
טוב.

גיל ברינגר:

יש פה ניסיון לקשור את חוק יסוד: הלאום עם חוק יסוד: ירושלים ברמה
הפרסונלית כדי להעביר את הדיון לכאן וכאן התחיל הדיון. זה המצע. דילגת על
המצע הזה, אבל זה המצע. עכשיו יש פה ניסיון לעקוף את כל הכללים האלה - - -

היו"ר יואב קיש:

רגע. לא עקפו את כל הכללים עם חוק ירושלים?

גיל ברינגר:

לא. תקנון הממשלה קובע שוועדת שרים לחקיקה יכולה לתת פטור מחובת הנחה. זה
לא חייב לעבור דרך ועדת הכנסת.

היו"ר יואב קיש:

אבל זה נוהג. עקפתם את הנוהג.

גיל ברינגר:

- - - כאשר היא עושה שינוי פרסונלי - - -

היו"ר יואב קיש:

זה תקנון הממשלה.

גיל ברינגר:

- - - יש בהחלט סמכות לשרת המשפטים לעשות שימוש בסמכות שלה. יש לה אפשרות.
יש פה ניסיון לעשות ונדטה ולהציף את ועדת שרים ב-9 הצעות חוק.

היו"ר יואב קיש:

נכון, נכון. חד משמעית. בעקבות ההתנהלות של שרת המשפטים, זו ההתנהלות של
ועדת הכנסת.

עליזה לביא (יש עתיד):

אדוני היושב-ראש, כל ההצעות הן של הקואליציה. כל ההצעות ברשימה הן של
הקואליציה.

היו"ר יואב קיש:

נכון. חברת הכנסת עליזה לביא, ביקשתי מהאופוזיציה גם אבל האופוזיציה לא
הביאה לי. כשהכינו את המסמך הזה אתמול, לא הייתה עוד אף הצעת חוק
מהאופוזיציה.

עליזה לביא (יש עתיד):

ממי באופוזיציה ביקשת?

גיל ברינגר:

זה גם בניגוד לפרוצדורה המקובלת. פה בוועדת הכנסת מפרסמים את - - -

היו"ר יואב קיש:

בואו ננהל את הדיון.

עליזה לביא (יש עתיד):

- - - העברנו גם בשבוע שעבר. למה אתה - - -

היו"ר יואב קיש:

עליזה, בבקשה. אנחנו נדבר גם על הצעות נוספות של האופוזיציה. אני יודע שיש
שתי הצעות - - -

עליזה לביא (יש עתיד):

זה נראה לך הגיוני שרק הצעות של הקואליציה - - -

היו"ר יואב קיש:

אל תעצרי אותי, תני לי להגיד לך. יש לי הצעה של אחמד טיבי שהועברה, לדעתי,
אתמול ויש לי את ההצעה שלך.

עליזה לביא (יש עתיד):

איפה היא?

היו"ר יואב קיש:

לא הכניסו כי לא הספיקו. יש לי את ההצעה שלך שהועברה היום.

עליזה לביא (יש עתיד):

רק את הקואליציה. זה נראה לך הגיוני? זה נראה הגיוני - - - רק הצעות של
הקואליציה.

היו"ר יואב קיש:

אתה רוצה שאני אסביר לך? תסתכלי על התאריכים. תאריך הבקשה, זה התאריך בו
ההצעה הזו התקבלה בוועדת הכנסת.

עליזה לביא (יש עתיד):

בשבוע שעבר הגשנו בקשה.

היו"ר יואב קיש:

בסדר. לא אישרנו אותה. של יאיר לפיד.

עליזה לביא (יש עתיד):

חוק הלאום. נכון. אבל אתה עושה סדר בבלגן, לא? אז יש בלגן ואין בלגן?

היו"ר יואב קיש:

עליזה, יש הבדל בין הצעת שאתמול הוגשו לי, כמו שלך וכמו של טיבי, והצעות
שיושבות פה כבר חודש.

אני עובר לנורית קורן ואחריה – מוטי יוגב. בבקשה, נורית.

נורית קורן (הליכוד):

אני מבקשת פטור מחובת הנחה לחוק לפתיחת קברים שעוסקים ברשת ילדי תימן, מזרח
ובלקן. אני מבקשת את הפטור מכיוון שהזמן חשוב ביותר כאן, ועד שאנחנו נגיע
לחקיקה זה ייקח לפחות כמה חודשים. אנחנו גם יוצאים לפגרה.

היו"ר יואב קיש:

אני מעלה להצבעה את הצעתה של חברת הכנסת - - -

נורית קורן (הליכוד):

רגע. לא נתת לי לסיים - - -

היו"ר יואב קיש:

סיימת. נורית, אנחנו מצביעים.

מי בעד הבקשה של חברת הכנסת נורית קורן - - -

דוד ביטן (הליכוד):

רגע. התייעצות סיעתית.

שולי מועלם-רפאלי (הבית היהודי):

אדוני, אני מבקשת - - -

עליזה לביא (יש עתיד):

דוד, זה לא פייר. הצעה שלך מהיום נכנסה.

קריאות:

- - -

עליזה לביא (יש עתיד):

- - - ההצעה שלך מהיום נכנסה, ולי הוא אומר שההצעה שלי - - -

דוד ביטן (הליכוד):

מי?

מרב מיכאלי (המחנה הציוני):

סליחה, אני ביקשתי - - -

עליזה לביא (יש עתיד):

הצעה שלך מהיום נכנסה.

היו"ר יואב קיש:

לא, לא. את רוצה התייעצות סיעתית?

שולי מועלם-רפאלי (הבית היהודי):

כן - - -

היו"ר יואב קיש:

5 דקות התייעצות סיעתית.

שולי מועלם-רפאלי (הבית היהודי):

מה פתאום 5 דקות?

היו"ר יואב קיש:

בחמישה לאחת חוזרים לוועדה.

(הישיבה נפסקה בשעה 12:50 ונתחדשה בשעה 12:55.)

היו"ר יואב קיש:

חברים, נא לשבת. מי שלא יושב – סדרנים, להוציא החוצה. ביטן, שב. יושב-ראש
הקואליציה הגיע להבנות עם ההצעה שהוא נתן. אני רוצה לסכם את הנושא. אם אראה
עוד פעם אחת – וזה לא איום, זו דרך התנהלות, אנחנו לא נתנהל אחרת – שחוק
עולה לוועדת שרים לחקיקה ללא פטור מסודר מוועדת הכנסת, אין יותר הסדרים,
שום פשרות, ביטן, לא יתקבלו יותר.

הוועדה זו תאשר לכולם, כי כנראה אין שום חשיבות בוועדת שרים לחקיקה אלא זו
התנהלות פוליטית. מכיוון שאנחנו פה בכנסת רוצים לעזור לחברים, קיבלתי את
הפשרה שהציע יו"ר הקואליציה, ואני אסיר את הנושא הזה מסדר-היום.

אני אומר עוד פעם, גיל, וזה לך וגם לחברת הכנסת מועלם כי החוק שלך הוא זה
שעשה את הקיצור דרך המופלא הזה. היא הראשונה והאחרונה בעניין הזה, ואם לא
תהי אחרונה – הוועדה הזו תאשר לכולם את הפטורים ללא שום באפר. חד משמעית.

דוד ביטן (הליכוד):

זה לא במכסה. זה לא יעזור.

היו"ר יואב קיש:

לא מעניין אותי. שיריבו עם השרה שנותנת את המכסה למי שהיא רוצה. תודה. זה
לגבי הנושא הזה.

אנחנו עוברים לנושא הבא. חברת הכנסת ענת ברקו נמצאת פה?

דוד ביטן (הליכוד):

היא בוועדה.

היו"ר יואב קיש:

אז תקראו לה.

אתי בן יוסף:

היא כבר מגיעה.

מרדכי יוגב (הבית היהודי):

כנראה שגם חברתי נורית - - - לדיון על נוער בסיכון. קיבלנו אותו בטרם
ידעתי - - - בזכויות הילד. אנחנו צריכים להגיע. אנחנו בשעה שתיים ורבע - -
-

היו"ר יואב קיש:

אז תלכו. אני אדאג לכם.

דוד ביטן (הליכוד):

- - - אל תדאגו – אם יהיו הצבעות, יאשרו לכם.

היו"ר יואב קיש:

לא מצביעים. הורדתי את הנושא מסדר-היום. לא מצביעים. הגענו להסדר, אתם
יכולים - - -

נורית קורן (הליכוד):

אז אנחנו מקבלים פטור?

היו"ר יואב קיש:

אני אדבר תכם אחר כך ואסביר לכם. לא על רגל אחת עכשיו.

עליזה לביא (יש עתיד):

רגע. הבאנו שתי הצעות.

היו"ר יואב קיש:

אנחנו מורידים את זה מסדר-היום וממשיכים. הגענו להבנות עם השרה.

מרב מיכאלי (המחנה הציוני):

אבל - - -

היו"ר יואב קיש:

הנה, חברת הכנסת ענת ברקו - - -

מרב מיכאלי (המחנה הציוני):

- - - זכות דיבור - - -

היו"ר יואב קיש:

הורדנו את זה מסדר-היום.

מרב מיכאלי (המחנה הציוני):

לא משנה.

היו"ר יואב קיש:

לא מצביעים. את רוצה לדבר? בבקשה, מרב.

מרב מיכאלי (המחנה הציוני):

תודה אדוני, אבל אי אפשר לדבר. יש רעש שאי אפשר לדבר.

היו"ר יואב קיש:

מרב רוצה להתייחס לנושא הקודם.

מרב מיכאלי (המחנה הציוני):

אדוני, אולי תעשה שקט.

היו"ר יואב קיש:

צודקת. חברים, אני מבקש לשבת או לצאת. או לשבת או לצאת.

מרב מיכאלי (המחנה הציוני):

תודה, אדוני, יועץ השרה, גיל ברינגר, דיבר בגנות השיקול הפרסונלי כשיקול
לקביעת ועדה במקום השיקול המקצועי – והחוקתי, צריך להגיד – שחוק שצריך ללכת
לוועדת החוקה - - -

היו"ר יואב קיש:

כן.

דוד ביטן (הליכוד):

- - - עוד פעם תביא חוק הוראת שעה, נבוא בעוד שעה ולא נדע מי נגד מי פה.
לפי הכללים: פעמיים הוראת שעה, זה קבוע.

ענת ברקו (הליכוד):

יש לי חוק כזה שלא עבר. 3 פעמים.

היו"ר יואב קיש:

בבקשה. דוד, אתה מפריע לחברת הכנסת מרב מיכאלי.

דוד ביטן (הליכוד):

תוציא אותי.

היו"ר יואב קיש:

אתה רוצה שאוציא אותך?

דוד ביטן (הליכוד):

למה לא?

היו"ר יואב קיש:

אתה יכול ללכת, אני לא צריך להוציא אותך.

דוד ביטן (הליכוד):

התרגלתי שאתה מוציא אותי.

היו"ר יואב קיש:

רק כשיש סיבה, ביטן.

דוד ביטן (הליכוד):

קארין אלהרר רצתה להוציא אותי מוועדה חשאית. אמרתי: אבל אני לא פה, אז איך
תוציאי אותי?

מרב מיכאלי (המחנה הציוני):

אני שמחה שאתם נהנים אצלכם בקואליציה, בכיף כיופק שלכם בקואליציה, כי בלאו
הכי את האופוזיציה הפסקתם לספור כבר מזמן.

דוד ביטן (הליכוד):

לא. אנחנו מחכים לתוצאות של הבחירות מחר, רק אחרי זה נספור אתכם.

מרב מיכאלי (המחנה הציוני):

האם אדוני יכול לתת לסיים משפט, יו"ר הקואליציה המכובד?

דוד ביטן (הליכוד):

בבקשה. כן, בוודאי.

מרב מיכאלי (המחנה הציוני):

עם כל הכבוד, זה לא מצחיק.

דוד ביטן (הליכוד):

אני לא צוחק. אני מתאפק.

מרב מיכאלי (המחנה הציוני):

גיל ברינגר, אתה הלנת פה על זה שבאו לקבוע ועדה. שבמקום שהחוק ילך לוועדת
החוקה, שתיקבע ועדה לפי הפרסונה שעומדת בראש הוועדה. לא ראיתי אותך פה
בשבוע שעבר כשהוועדה הזאת הצביעה בניגוד מוחלט לדעתנו ולאמירה חד משמעית של
הייעוץ המשפטי, להעביר את בדיון המאוד טעון, המאוד משמעותי, המאוד מורכב
בחזקת הגיל הרך לוועדה משותפת לשתי ועדות שלא עוסקות בנושא הזה, לפי שיקול
פרסונלי נטו שלך איזה אדם יו"ר ועדת הכנסת מוכן שידון כראש ועדה בסוגיה
הזאת.

לא שמעתי את קולכם נשמע. זה פתח בדיוק לדברים האלה. אני מבינה שכשזה חשוב
ללשכת שרת המשפטים, אז אתה נשלח מטעמה בשביל לדבר ברמה כאילו מקצועית, אבל
ברגע שאנחנו מגיעות - - -

היו"ר יואב קיש:

נא לסיים בבקשה.

מרב מיכאלי (המחנה הציוני):

סליחה, רק התחלתי.

היו"ר יואב קיש:

לא. הבנו את המסר. שמענו אותו. מרב, זה לא הזמן. סגרתי את הדיון, נתתי לך
מחוץ לנושא לדבר.

מרב מיכאלי (המחנה הציוני):

לא. זה לא מחוץ לנושא. סליחה.

היו"ר יואב קיש:

אני מבקש ממך לסיים. ישבנו והקשבנו לך כמה דקות.

מרב מיכאלי (המחנה הציוני):

תן לי לסיים.

היו"ר יואב קיש:

יש לך שתי דקות. בבקשה.

אוסאמה סעדי (הרשימה המשותפת):

יואב, הנושא השני ירד מהפרק?

היו"ר יואב קיש:

איזה נושא?

אוסאמה סעדי (הרשימה המשותפת):

- - -

היו"ר יואב קיש:

לא. זה לא ירד.

בבקשה, מרב, נא לסיים. שתי דקות.

מרב מיכאלי (המחנה הציוני):

אני רוצה להגיד שקורה פה דבר מסוכן וחמור שנאמר פה שוב ושוב "אז מה אם
הייעוץ המשפטי אומר", כאילו הייעוץ המשפטי הוא איזה בן אדם וזה שוב עניין
פרסונלי ולא עניין של תקנון ושל חוק שנועד לשמור על כולנו בשביל שלכולנו
יהיו אותן זכויות ואותן חובות ואותן הגנות.

אדוני, אני מצטערת להגיד לך שכנראה אמרת לא אמת, אבל בבירור שלנו, איש
מאנשי האופוזיציה לא קיבל ממך או מבא כוחך פנייה בבקשה להגיש פטורים להיום
כאקט המחאה הזה.

כל הדיון הזה, גם על אקט המחאה שלך מול ועדת שרים, גם על הוועדה המשותפת של
חזקת הגיל הרך, גם על השאלה לאן ילך או לא ילך חוק הלאום – זה הכול דברים
שמתנהלים מאה אחוז נטו בתוך הקואליציה, והאופוזיציה בכלל אין לה צד. בכלל
אתן לא שואלות לדעתנו - - -

עליזה לביא (יש עתיד):

זו ועדת הקואליציה.

מרב מיכאלי (המחנה הציוני):

כן, זו ועדת הקואליציה. אפילו מראית עין של התנהלות חוקתית, של התנהלות
ציבורית נקיה וראויה, שאתן מבינות ומבינים שגם אנחנו נבחרנו על ידי חצי
מהעם בישראל ואנחנו יושבות ויושבים בכנסת הזאת בדין. אתם לא עושים לנו
טובות - - -

היו"ר יואב קיש:

הרס הדמוקרטיה, רק תוסיפי.

עליזה לביא (יש עתיד):

לא לעולם חוסן, אדוני יושב-ראש הוועדה, לא תמיד תהיה יו"ר ועדת הכנסת, לא
תמיד. תזכור את זה.

היו"ר יואב קיש:

אל תפריעי למרב.

עליזה לביא (יש עתיד):

אני לא מפריעה.

מרב מיכאלי (המחנה הציוני):

אני חד משמעית אומרת לך, לפרוטוקול הדברים האלה צריכים להיאמר, משום שכשזה
יהיה חלילה מאוחר מדי, צריך שיראו איך זה התנהל לאורך הדרך.

היו"ר יואב קיש:

תודה רבה, חברת הכנסת מרב מיכאלי. לצערי, ואני אומר לך עכשיו את דעתי
האישית, יש הרבה צביעות במה שאמרת. זו לא הפעם הראשונה שחוקים בכנסת הזו
ובכנסות לפניה ולפניה הולכים לוועדות משיקולים פוליטיים.

מרב מיכאלי (המחנה הציוני):

מעולם לא היו כל כך הרבה ועדות מיוחדות וועדות משותפות וועדות פרסונליות.
מעולם לא.

היו"ר יואב קיש:

חברת הכנסת מרב מיכאלי, הקשבתי לך ואני רוצה לענות לך. העניין הזה שכל דבר
עושים לפי הייעוץ המשפטי בכנסת הזו, זה רחוק מאוד מהאמת. הייעוץ המשפטי הוא
עוד גורם שמתחשבים בו, אבל יש הרבה שיקולים נוספים אחרים וזו לא הפעם
ראשונה ואני לא אקבל הטפת מוסר שמלווה הצביעות בעניין הזה.

לגבי מתי מתייעצים ומתי לא עם האופוזיציה: אנחנו מתייעצים עם האופוזיציה
במקומות שאנחנו צריכים להתייעץ. כשאני הולך להקים ועדת חקירה פרלמנטרית
בנושא אי תשלום חובות לבנקים, אני מתייעץ עם האופוזיציה, ואת יודעת את זה
היטב.

מרב מיכאלי (המחנה הציוני):

- - - בכלל עוד לא התייעצת – בסדר, התייעצת עם - - -

היו"ר יואב קיש:

התייעצתי עם האופוזיציה.

כשאני הולך לעשות מהלך של חקיקה שהקואליציה מובילה וברור לנו שהאופוזיציה
מתנגדת, אז עם כל הכבוד, אתם יכולים לחשוב שאנחנו גם לא נאיביים או טירונים
פוליטיים. יש משמעויות פוליטיות גם בבית הזה, עם כל הכבוד.

מרב מיכאלי (המחנה הציוני):

אדוני היקר, אם לא אכפת לך, יש ילדות וילדים, אבות ואימהות, גם באופוזיציה,
לא רק בקואליציה.

היו"ר יואב קיש:

בסדר. שמענו את זה.

עליזה לביא (יש עתיד):

חזקת הגיל הרך היא לא עניין של - - -

היו"ר יואב קיש:

אנחנו הורסים, שורפים, את הדמוקרטיה. באמת מזמן לא שמענו.

עליזה לביא (יש עתיד):

חזקת הגיל הרך היא לא האופוזיציה ולא הקואליציה - - -

מרב מיכאלי (המחנה הציוני):

להגיד שהקואליציה - - -

היו"ר יואב קיש:

טוב. אני רואה שאתן עוד נסערות בנושא חזקת הגיל הרך.

מרב מיכאלי (המחנה הציוני):

באיזה עולם הרציונל שאם הקואליציה - - -

היו"ר יואב קיש:

תודה רבה.

2. הצעת חוק-יסוד: הכנסת (תיקון - מניעת בחירת מועמד שהורשע בעבירת טרור),
פ/3218/20, הצעת ח"כ ענת ברקו

היו"ר יואב קיש:

אנחנו עוברים לנושא הבא שעל סדר-היום. יש לנו את בקשתה של חברת הכנסת ענת
ברקו להעביר הצעת חוק יסוד: הכנסת (תיקון - מניעת בחירת מועמד שהורשע
בעבירת טרור) מוועדת חוקה, חוק ומשפט לוועדת הכנסת. בבקשה.

ענת ברקו (הליכוד):

אדוני יושב-הראש, קודם כל אני מודה לך על קיום הדיון בנושא החוק שלי שמדבר
על תיקון חוק יסוד: הכנסת באשר לכשירותו של אדם להיות מועמד לכנסת. רק
עכשיו התבשרנו שחבר הכנסת גטאס נכנס לשנתיים לכלא, ובאופן תיאורטי האיש
יוכל לבוא ולהתמודד לכנסת בזמן שהוא רב.

לכן, החקיקה שלי מדברת על 25 שנה שלא יאפשרו את ההתמודדות של מי שעסק בטרור
לחזור לכנסת. הדבר גם מדבר על הפסול שבמעשה הטרור כאדם שרוצה לייצג ציבור
מסוים, המדינה, ובעצם פועל להחריבה מבפנים.

על מנת למנוע התמודדות של חבר כנסת שכבר בפועל פעל נגד קיומה של המדינה
ופגע בביטחון המדינה, אז החוק הזה הוא חוק מתבקש ויפה שעה אחת קודם כדי
שאנחנו נאשר אותו.

הצעת החוק אינה נועלת את הדלת בפני מי שהורשע בגין עבירה על רקע טרור,
ובלבד שסיים לרצות עונשו ובמשך שנים רבות חדל מלעסוק בטרור. זאת אומרת, זה
לא לכל החיים. אנחנו נדון - - -

אוסאמה סעדי (הרשימה המשותפת):

רק ל-25 שנה.

ענת ברקו (הליכוד):

25 שנה ויכול להיות שאנחנו נוריד.

אוסאמה סעדי (הרשימה המשותפת):

לא כל החיים, רק 25 שנה.

ענת ברקו (הליכוד):

אתה רוצה טרוריסטים בכלא? אני לא רוצה טרוריסטים בכלא.

היו"ר יואב קיש:

בכלא אנחנו רוצים.

ענת ברקו (הליכוד):

אני לא רוצה אותם בכנסת. אני מעדיפה אותם בכלא - - -

היו"ר יואב קיש:

אמרנו על גטאס, הוא צריך להיות בכלא – לא בכנסת.

ענת ברקו (הליכוד):

בכנסת הוא לא צריך להיות.

אוסאמה סעדי (הרשימה המשותפת):

רוצחים - - - בכנסת? רוצחים?

ענת ברקו (הליכוד):

לא. לא.

אוסאמה סעדי (הרשימה המשותפת):

- - - למה לא הגשת? - - -

היו"ר יואב קיש:

אוסאמה, אני אתן לך לדבר. תביאו לי את הפטיש.

אוסאמה סעדי (הרשימה המשותפת):

- - - תפסיקי עם זה.

ענת ברקו (הליכוד):

יש לי תשובה בשבילך - - -

היו"ר יואב קיש:

חברים, נא להפסיק את הוויכוח. חברת הכנסת ברקו - - -

ענת ברקו (הליכוד):

- - - זה לא חדש לנו - - -

היו"ר יואב קיש:

חברת הכנסת ברקו, הפסקה. אני פונה אל חברת הכנסת ברקו ואל חבר הכנסת אוסאמה
סעדי – כל אחד יקבל זכות דיבור, עכשיו זכות הדיבור לחברת הכנסת ענת ברקו.
אוסאמה, אני לא רוצה להוציא אותך. היא לא תפריע לך כשאתה תדבר, ואתה אל
תפריע לה כשהיא מדברת.

ענת ברקו (הליכוד):

חבר הכנסת סעדי, כמובן, לא מוטרד מכך שחבר שלו נכנס לכלא בגין פגיעה
במדינה.

היו"ר יואב קיש:

לא יודע. אולי הוא מוטרד. אל תדברי בשמו.

ענת ברקו (הליכוד):

אני לא רואה למה צריך – מצדי, מי שעסק בטרור ונכנס לכלא, אתם יודעים מה?
אני אוסיף – החוק שלי פשוט הפריד בין טרור לפשיעה, מצדי גם מי שעשה פשע
והיה בכלא לא צריך לחזור לזה.

אוסאמה סעדי (הרשימה המשותפת):

למה לא הבאת את זה? למה לא הגשת את זה? את לא מפרידה, אבל את מגישה רק על
טרור.

ענת ברקו (הליכוד):

כי אנחנו עשינו הפרדה בין פשיעה לטרור. אבל אני - - -

היו"ר יואב קיש:

חברים, הדיון פה - - -

ענת ברקו (הליכוד):

אדוני היקר, טרוריסטים שהיו בכלא יתחילו לספור מיום צאתם מהכלא 25 שנה או
מספר אחר של שנים שנגיע אליו במהלך הדיונים בקריאה הראשונה, והם לא יוכלו
להגיע לכנסת ישר מהכלא ולחוקק חוקים שפוגעים באזרחי מדינת ישראל. אנחנו נגן
על ביטחון המדינה.

היו"ר יואב קיש:

תודה.

חבר הכנסת אוסאמה סעדי, בבקשה.

אוסאמה סעדי (הרשימה המשותפת):

אדוני היושב-ראש, חברי חברי הכנסת, כבר נמאס מהצעות החוק האלה. מה, ענת
ברקו עכשיו מגינה על ביטחון המדינה? אין רשויות במדינה?

ענת ברקו (הליכוד):

לא. היא מגינה כל החיים שלה על ביטחון המדינה.

היו"ר יואב קיש:

ענת, תני לו לדבר.

אוסאמה סעדי (הרשימה המשותפת):

אין משרד משפטים? אין פרקליט מדינה? אין יועץ משפטי לממשלה? רק ענת ברקו
אכפת לה מביטחון המדינה? תפסיקי עם זה.

ענת ברקו (הליכוד):

לא, לך אכפת. לך אכפת. אתה מאוד מוטרד.

אוסאמה סעדי (הרשימה המשותפת):

כל הזמן אתם אכפת לכם מהסתה נגד הציבור הערבי. אם היית מגישה הצעת חוק - -
-

ענת ברקו (הליכוד):

למה אתה אומר שזה נגד הציבור הערבי? באופן מעשי זה יכול להיות גם נגד
יהודי - - -

היו"ר יואב קיש:

ענת, תני לאוסאמה לדבר.

ענת ברקו (הליכוד):

אם יש לך יהודי שעסק בטרור, זה אותו דבר - - - זה נגד ערבים?

היו"ר יואב קיש:

חברת הכנסת ברקו, ביקשתי קודם מחבר הכנסת אוסאמה סעדי להתאפק. אני אתן לך,
אם את רוצה, עוד דקה להגיב אחרי זה, אבל בתנאי אחד: שלא תפריעי לו עכשיו.
תני לו לסיים את דבריו.

אוסאמה סעדי (הרשימה המשותפת):

אם הצעת החוק הייתה מדברת על פשיעה חמורה, על רוצחים, על אנסים, על ראשי
ממשלה ושרים שסרחו והורשעו בעבירות חמורות של שחיתות – מי שהוא שר, חבר
כנסת, נשיא מדינה, נשיא מדינה שאנס, אחרי 7 שנים מותר לו? זה בסדר?

ענת ברקו (הליכוד):

הוא לא יחזור.

היו"ר יואב קיש:

ענת, אני לא אתן להגיב אחר כך אם תפריעי.

אוסאמה סעדי (הרשימה המשותפת):

למה לא יחזור? לפי ההצעה שלך מותר לו לחזור. אבל מי שאולי שלח SMS, אני לא
יודע מה עשה והורשע בעבירת טרור – לא. זה 25 שנה. את מבינה איזו צביעות יש
לכם? תפסיקו עם זה. זה לגופו של עניין, כשנגיע לגשר, נחצה אותו.

אבל אני אומר, ריבונו של עולם, וזה בהמשך למה שאמרה מרב מיכאלי, למה חוקים
כאלה, חוקי יסוד, צריך להעביר מוועדת חוקה?

דוד ביטן (הליכוד):

זה בוועדת חוקה. רוצים להעביר, אבל זה היום בוועדת חוקה.

היו"ר יואב קיש:

כי זה חוק יסוד: הכנסת.

דוד ביטן (הליכוד):

היא רשאית להגיש בקשה.

אוסאמה סעדי (הרשימה המשותפת):

כן. אז אני אומר למה מעבירים? למה מעבירים מוועדת חוקה לוועדה אחרת?

דוד ביטן (הליכוד):

היא ביקשה להעביר.

אוסאמה סעדי (הרשימה המשותפת):

לכן אני אומר - - -

היו"ר יואב קיש:

תודה, חבר הכנסת סעדי. חברת הכנסת ברקו, אני רוצה להתייחס. חברים, קיבלתי
את בקשתה של חברת הכנסת ברקו לדיון בוועדה הזו. פניתי לחבר הכנסת ניסן
סלומינסקי, יושב-ראש ועדת חוקה, ושאלתי אותו מדוע הוא עדיין לא דן בחוק, כי
בעצם אחד הדברים שעליהם מלינה חברת הכנסת ברקו זה ששלושה חודשים עברו
ואפילו דיון אחד - -

ענת ברקו (הליכוד):

ארבעה.

היו"ר יואב קיש:

ארבעה.

- - ואפילו דיון לא נעשה בוועדה. אנחנו חושבים, זו דעתי האישית, שוועדת
חוקה מאוד עמוסה וצריך להקל עליה. אני רואה את הלחץ שם בוועדה. התקנון
קובע, לדעתי, 6 חודשים שבהם - - -

ארבל אסטרחן:

- - -

היו"ר יואב קיש:

עד 6 חודשים. אני לא הולך להעביר את זה כרגע לוועדת הכנסת.

יואב בן צור (ש"ס):

אם חוק יש לו רביזיה למעלה מחודשיים-שלושה - - -

דוד ביטן (הליכוד):

אסור רביזיה חודשיים.

יואב בן צור (ש"ס):

אז כמה?

דוד ביטן (הליכוד):

מקסימום שבוע. לא כתוב בתקנון, אבל - - -

היו"ר יואב קיש:

אין הגדרה. זה תקנון ביטן. אתה פועל לפי תקנון ביטן או תקנון הכנסת?

יואב בן צור (ש"ס):

אפשר להחזיק רביזיה בלי סוף?

דוד ביטן (הליכוד):

- - - אבל אני היועץ הקבוע של - - -

היו"ר יואב קיש:

יש לנו פה יועץ סתרים לתקנון.

יואב בן צור (ש"ס):

לא קיבלתי תשובה.

היו"ר יואב קיש:

יואב, אחרי זה תדבר אתה.

יואב בן צור (ש"ס):

זה קשור לוועדת חוקה, לכן - - -

היו"ר יואב קיש:

אין בתקנון. אבל אני רוצה להגיד שלוועדת חוקה יש עומס גדול - - -

ענת ברקו (הליכוד):

למה לא להעביר לפה?

היו"ר יואב קיש:

כי היושב-ראש עדיין מתנגד. אני אחכה. הוא קיבל מה שנקרא "כרטיס צהוב". את
ה"כרטיס האדום" נוציא אם נראה שהוא לא יטפל בזה עד סוף המושב הזה. אני מבקש
להשיב לשניהם, גם לחברת הכנסת ברקו וגם ליושב-ראש ועדת חוקה, שאני מצפה
שיעשה דיון בחוק עד לפני תום המושב הנוכחי. אם זה לא קורה, נעביר את זה
לוועדת הכנסת, בסדר?

רוצה להתייחס לדברים שאמר אוסאמה? בבקשה.

ענת ברקו (הליכוד):

החוק שלי לגבי התיקון לחוק יסוד: הכנסת היה הרבה לפני שקרה מה שקרה עם חבר
הכנסת לשעבר גטאס, ואני חושבת שזה מתבקש. אני יכולה להסכים עם חברי, מצדי,
גם חקיקה נוספת שתעסוק בנושאים של פשיעה חמורה ואי היבחרות לכנסת, אני בעד.

באופן כללי אני עוסקת בתחומים מסוימים ולכן אני מתמקדת בהם והחקיקה מתבקשת
גם בכיוון הזה. אין לי שום התנגדות. אתה מוזמן לחוקק חוק כזה. אני לא
מסכימה שמדובר בחוק נגד ערבים כי זה לא נכון. גם היו מקרים של יהודים שעסקו
בטרור, כמובן מתי מעט אם אנחנו משווים את המספרים, צריך לדייק, אבל גם הם
על פי הקריטריונים הללו לא יוכלו להגיע לכאן ולהשפיע על חקיקה במדינת ישראל
לטובת ביטחונה של מדינת ישראל.

היו"ר יואב קיש:

תודה רבה. לדעתי סיימנו את סדר-היום.

ארבל אסטרחן:

כמובן שמקומה של הצעת החוק בוועדת החוקה. היא עוסקת בחוקי היסוד כולם. נכון
שהיו מקרים שבהם חוק יסוד: הכנסת, בעניינים שנגעו לכנסת עצמה, למשל, מסירת
מידע לכנסת, דברים שנגעו ליו"ר הכנסת ולסמכויות שלו, נדונו בוועדה הזו. אבל
אף פעם לא דברים כאלה שנוגעים לזכות להיבחר. זה נושא מובהק - - -

ענת ברקו (הליכוד):

אבל שיתחילו לנהל את הדיונים בוועדת חוקה והחוק לא ישכב ויעלה עובש במשך
חודשים ארוכים.

היו"ר יואב קיש:

תודה. אנחנו סוגרים את הישיבה. תודה רבה.

הישיבה ננעלה בשעה 13:17.
