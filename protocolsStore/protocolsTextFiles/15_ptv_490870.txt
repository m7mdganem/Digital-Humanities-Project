פרוטוקולים/ועדת הכנסת/2002

ירושלים, י"א בחשון, תשס"א

9 בנובמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 44

מישיבת ועדת הכנסת

יום שני, י"א בטבת התש"ס (20.12.1999), שעה 11:00

נכחו:

חברי הוועדה:

סאלח טריף - היו"ר

יולי אדלשטיין

אלי בן-מנחם

מוחמד ברכה

זהבה גלאון

משה גפני

עבד אלמאלכ דהאמשה

רחבעם זאבי

נעמי חזן

מקסים לוי

אופיר פינס-פז

יאיר פרץ

עמיר פרץ

מאיר שטרית

מוזמנים:

חבר הכנסת דוד טל

אריה האן - מזכיר הכנסת

שושנה כרם - סגנית מזכיר הכנסת

דוד לב - סגן מזכיר הכנסת

אייל זנדברג - משרד המשפטים

ארבל אסטרחן - הלשכה המשפטית

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

1 - הצעה להקמת ועדה מיוחדת לעניין חקיקה לקראת ביטול מצב חירום;

2 - הצעת חוק הכנסת (תיקון - ממלאי מקום בוועדות), התש"ס- 1999 -

הכנה לקריאה ראשונה;

3 - קביעת מסגרת דיון להצעה להביע אי אמון בראש הממשלה;

4 - מזנוני הכנסת.

הצעה להקמת ועדה מיוחדת לעניין חקיקה לקראת ביטול מצב חירום

היו"ר סאלח טריף:

בוקר טוב, אני מתכבד לפתוח את ישיבת ועדת הכנסת. הנושא הראשון על סדר יומנו
הוא הצעה להקמת ועדה מיוחדת לעניין חקיקה לקראת ביטול מצב חירום. כאשר דובר
על העניין הזה ביקשנו לשאול את ראשי הוועדות - - -

רחבעם זאבי:

הוחלט אז גם להזמין אותם.

היו"ר סאלח טריף:

נכון, אבל אף אחד מהם לא הגיע לכאן. מכל מקום העניין הזה לא סוכם וקיבלנו
רק מוועדה אחת שלושה שמות. כאמור, בנושא של ועדה מיוחדת לעניין חקיקה לקראת
ביטול מצב חירום אנחנו צריכים להתייעץ עם ראשי הוועדות - - -

אופיר פינס-פז:

אבל הם לא רצו להתייעץ אתך.

היו"ר סאלח טריף:

אם כך אנחנו נקבע כמה. כמה, לפי דעתכם, הם צריכים להיות? להזכירכם, מדובר
על ארבע ועדות.

רחבעם זאבי:

ארבעה; שניים ושניים.

אופיר פינס-פז:

שניים מכל ועדה.

רחבעם זאבי:

מקובל עליי. צריך לקבוע מי היושב ראש.

היו"ר סאלח טריף:

מדוע, בעצם, שנציג מוועדת הכנסת לא יהיה גם הוא חבר בוועדה המיוחדת?

אופיר פינס-פז:

זה לא נחוץ, יחד עם זאת אם מישהו מכם רוצה - בבקשה.

צבי ענבר:

זה נושא שקשור לארבע ועדות. מדובר בחקיקה שנוגעת לתחומים של ארבע ועדות
ולכן היא נחשבת לוועדה עניינית - - -

היו"ר סאלח טריף:

היות ואנחנו גם קשורים למפלגות בוועדות האלה, אולי צריך לעשות תיאום בין
הוועדות, שיכללו את כל מרכיבי הסיעות?

רחבעם זאבי:

אחרת כל ועדה תשלח את המפא"יניק שלה - - -

צבי ענבר:

זאת הסיבה מדוע ועדת הכנסת צריכה להרכיב את הוועדה המיוחדת.

היו"ר סאלח טריף:

כיוון שכך אני מבקש לעשות תיאום בין הוועדות. מכל מקום אנחנו קובעים שיהיו
שמונה חברים בוועדה, בראשותו של חבר הכנסת יוסי כץ.

עמיר פרץ:

מדוע אתה מדבר על שמונה חברים בוועדה?

רחבעם זאבי:

שניים מכל ועדה.

עמיר פרץ:

אני רוצה להיות חבר בוועדה הזאת.

היו"ר סאלח טריף:

התכוונתי להציע אותך.

היו"ר סאלח טריף:

אני לא אהיה צמוד להחלטה של ארבע הוועדות. מדוע שלא יהיה חבר הוועדה
המיוחדת נציג מוועדת הכנסת? חבר הכנסת עמיר פרץ יהיה הנציג שלנו בוועדה
הזאת.

עמיר פרץ:

ברצוני לנמק מדוע אני רוצה להיות חבר הוועדה.

היו"ר סאלח טריף:

חבר הכנסת יוסי כץ, כאמור, יהיה יושב ראש הוועדה המיוחדת מטעמו של יושב ראש
ועדת החוקה, חוק ומשפט, חבר הכנסת אמנון רובינשטיין.

חבר הכנסת פינס-פז, אני מבין שחבר הכנסת יוסי כץ הוא גם יושב ראש של ועדה
משותפת לוועדת החוץ והביטחון וועדת החוקה, חוק ומשפט - - -

אופיר פינס-פז:

נכון, אבל אתה מדבר על ועדה חד פעמית.

היו"ר סאלח טריף:

הוחלט שיושב ראש הוועדה המיוחדת יהיה חבר הכנסת יוסי כץ.

אופיר פינס-פז:

חבר הכנסת עמיר פרץ ביקש, לא במקרה, להיות חבר הוועדה המיוחדת ואני מציע
שהיושב ראש יאפשר לו להסביר מדוע.

עבד-אלמאלכ דהאמשה:

מי יהיו חברי הוועדה?

היו"ר סאלח טריף:

זה עניין שצריך עדיין לתאם אותו. דיברנו על כך לפני שנכנסת לחדר הישיבה.
ועדת העבודה, הרווחה והבריאות הציעה חברים אבל העניין נתון לשינויים כיוון
שכפי שאמרתי, צריך לעשות תיאום בין הוועדות.

רחבעם זאבי:

לאור זה שארבעת ראשי הוועדות לא הגיעו לכאן ולא הציגו בפנינו את המועמדים
לוועדה המשותפת אנחנו צריכים לקבל החלטה מראש שאם הם לא יבואו - הוועדה
תפעל בכל הרכב שהוא.

משה גפני:

למה אתה חושב שהם לא יבואו?

רחבעם זאבי:

עובדה שהם לא באו לכאן. הזמינו אותם.

היו"ר סאלח טריף:

אני חושב שהם לא באו לכאן בגלל שהישיבה התנגשה עם הישיבות שלהם ואני מקווה
שהצעתו של חבר הכנסת זאבי תהיה מיותרת.

עמיר פרץ:

האם מדובר על ועדה שתכלול תשעה אנשים?

היו"ר סאלח טריף:

לא; עשרה.

ברצוני לבקש את יושב ראש ועדת העבודה, הרווחה והבריאות , חבר הכנסת דוד טל,
שהציע שלושה חברים לוועדה, שיסתפק במקומם רק בשניים, ושיבטל את ההצעה
שמדברת על חבר הכנסת חיים כץ. חברי הכנסת יאיר כץ ותמר גוז'נסקי יהיו חברי
הוועדה המיוחדת מטעם ועדת העבודה, הרווחה והבריאות.

דוד טל:

כיוון שביקשת לקבל שלושה שמות של חברי הוועדה - עשיתי זאת.

היו"ר סאלח טריף:

תודה.

נעבור לנושא הבא בסדר יומנו - הצעת חוק הכנסת (תיקון - ממלאי מקום
בוועדות), התש"ס - 1999 - הכנה לקריאה ראשונה.

הצעת חוק הכנסת (תיקון - ממלאי מקום בוועדות), התש"ס - 1999

הכנה לקריאה ראשונה

משה גפני:

האם מדובר על הצעתו של חבר הכנסת מאיר שטרית?

היו"ר סאלח טריף:

לא; זאת הצעת תיקון שאנחנו ביקשנו לעשות. צריך לתקן את התקנון כך שהוא
יאפשר לראשי ועדות משנה או לראשי ועדות משותפות שהם ממלאי מקום - למלא את
תפקידם. רשות הדיבור ליועץ המשפטי של הוועדה מר צבי ענבר. בבקשה.

צבי ענבר:

אני הבנתי שהחלטתם בפעם הקודמת שממלאי המקום לא חייבים להיות מאותן סיעות
כלומר ש"וועדת הכנסת רשאית לקבוע כי לחברים בוועדות שתקבע, יהיו ממלאי
מקום," ואילו שתי המילים שבהמשך - "מאותן סיעות" - תימחקנה.

היו"ר סאלח טריף:

אני מבקש אותך לקרוא בפנינו את ההצעה.

צבי ענבר:

"תיקון סעיף 3 1. בחוק הכנסת התשנ"ד - 19994 1) בסעיף 3, אחרי סעיף קטן (ג)
יבוא: "(ד)(1) ועדת הכנסת רשאית לקבוע כי לחברים בוועדות שתקבע, יהיו ממלאי
מקום במספר שלא יעלה על מספר החברים באותן ועדות, וחברים אלה ייבחרו על ידי
הכנסת לפי העיקרון של נציגות סיעתית, כפי שבוחרים את חברי הוועדה עצמם;".

רחבעם זאבי:

צריך למחוק גם את שתי המילים: "נציגות סיעתית".

צבי ענבר:

ועדה מורכבת מחברים על פי נציגות סיעתית ובקשר לכך נשאלת השאלה מה לגבי
ממלאי מקום? ההצעה שתבוא בפני מליאת הכנסת מביאה בחשבון את עניין הנציגות
הסיעתית, שזה דבר מדוקדק מאד כידוע לכם. עושים במקרה כזה חישובים עד שתי
ספרות אחרי הפסיק כדי לבדוק איזה חבר הגיע מאיזו סיעה לאיזו ועדה.

אם העניין הזה עובד על פי נציגות סיעתית, פירושו של דבר שגם ממלאי המקום
צריכים לענות על אותה פרופורציה. אם לא, בגלל שתי המילים: "מאותן סיעות",
ואתם אומרים שלא רוצים מאותן סיעות דווקה אלא אפשר לקבוע כל מיני
זיווגים - - -

עבד-אלמאלכ דהאמשה:

מכאן נולד הצורך בהצעת החוק.

צבי ענבר:

כתוב: "... וחברים אלה ייבחרו על ידי הכנסת..." - - -

היו"ר סאלח טריף:

אז נשארים עם חופש תימרון.

סגן מזכיר הכנסת דוד לב:

מה עם המבנה הסיעתי של הוועדה?

רחבעם זאבי:

אני מבקש להסביר מדוע ביקשתי לתקן את התיקון הזה; היום הפרקטיקה הנהוגה
בכנסת, לפחות בכנסות האחרונות, היא שסיעות גדולות, בעיקר הסיעה שבשלטון, יש
לה שיקולים כדי לשמור על קואליציה, לתת ייצוג על חשבונה בוועדות אחרות;
לפעמים מינוי מלא ולפעמים מינוי של ממלא מקום. עובדה שכיום מפלגת ישראל אחת
מתנהגת כך. מאותו הרגע שאלה הם השיקולים של אותה מפלגה, לא צריך לכתוב את
המילים: "מאותן סיעות", וגם לא את המילים שכתובות בסיפא: "... לפי העיקרון
של נציגות סיעתית,".

באשר לשאלה איך אותה מפלגה או קואליציה שומרת על מצבה או על כוחה? - זאת
הבעיה שלה, לא שלנו בתקנון.

זהבה גלאון:

מקובל עליי.

דוד טל:

גם עליי.

היו"ר סאלח טריף:

כולנו מסכימים על כך אלא ש - - -

עמיר פרץ:

אדוני היושב ראש, אם אתה סופר אחר כך חברים בסיעות וממלאי מקום, יכול
להיווצר מצב אבסורדי. נניח שהמפתח בוועדה מסויימת הוא אחד לארבעה או אחד
לשניים ויש בוועדה 15 חברים, - סיעה קטנה לא תגיע לכלל ייצוג וזה דבר שלא
יכול להיות.

היו"ר סאלח טריף:

דבר כזה לא קורה בפועל.

דוד טל:

דבר כזה יכול לקרות.

עבד-אלמאלכ דהאמשה:

יש לי רעיון שיכול לפתור את הבעיה; אני מציע להוסיף את המילים: ובלבד
שבוועדה שיש בה ממלא מקום - כל סיעות הבית תהיינה מיוצגות.

היו"ר סאלח טריף:

דבר כזה יכניס אותנו לסיבוך אדיר.

רחבעם זאבי:

לא נשיג זאת.

היו"ר סאלח טריף:

אני מבקש להזכירכם שלפני חודש ישבנו אצל יושב ראש הכנסת ודיברנו על כך
שבתוספות ממלאי מקום יהיה גם כדי לתת מענה לעניין ייצוג הסיעות הקטנות - -
-

עמיר פרץ:

לא אם אתה קובע מפתח סיעתי כזה.

היו"ר סאלח טריף:

הסיעות הגדולות, גם ישראל אחת וגם הליכוד, רצו לפתור את הבעיות של האיחוד

הלאומי - - -

עמיר פרץ:

נניח שיש בסך הכל 300 חברי ועדות בכנסת, 150 חברים ו- 150 ממלאי מקום ואני
חבר בסיעה קטנה. אתה אומר לי שמגיעים לי שני מקומות בשתי ועדות.

אתם צריכים לזכור שבעיית המפתח הסיעתי איננה פשוטה כלל ועיקר. אם מדובר על
המפתח הסיעתי לפי מה שנקבע לאותה סיעה בוועדה מסויימת - זאת פרשנות אחת
שהורסת את יכולת המיעוט לדבר. אבל אם אתה אומר שמגיעים לי שלושה ארבעה
מקומות בוועדות ושלושה ארבעה מקומות של ממלאי מקום מתוך מכסת ממלאי המקןם,
נניח שאני חבר בוועדה למעמד האישה ששם אין ממלאי מקום - - -

זהבה גלאון:

חבר הכנסת עמיר פרץ, דיברנו בשבוע שעבר על כך שהעניין הזה יעבוד בכל
הוועדות.

היו"ר סאלח טריף:

לא בכולן. היכן שצריך - הוועדה הזאת תחליט. זאת ההצעה.

עמיר פרץ:

אדם צריך להבטיח לעצמו שחרב הפיפיות לא תפעל נגדו לכן אני אומר שאם המפתח
הסיעתי מדבר כפי הפרשנות האומרת שמרכיבים חלוקה לחברי הוועדות - זה בסדר.
נניח שיושב ראש הוועדה המסדרת בא אליי ואומר לי: מגיעים לך שלושה מקומות
בוועדות ושלושה מקומות של ממלאי מקום. על מנת לבוא לידי ביטוי כסיעה אני שם
שלושה חברי ועדה בוועדות ושלושה ממלאי מקום בוועדות אחרות ומשתדל על ידי כך
לבוא לידי ביטוי בתחומים שונים של הכנסת.

מה סיעה גדולה אומרת? - כיוון שכולם רוצים להיות חברי ועדת החוץ והביטחון,
איך פותרים את הבעיה? - חצי מהסיעה הם חברי הוועדה וחצי מהם - ממלאי מקום.

היו"ר סאלח טריף:

חבר הכנסת עמיר פרץ, הדברים ברורים.

עמיר פרץ:

מה פירוש המילים: לפי חלוקה סיעתית? האם מדובר על כל מקום שיש למפלגה
מסויימת בוועדה אחת, יהיה לה גם ממלא מקום צמוד או שהפרשנות אומרת שמספר
המקומות שמגיעים לסיעה בוועדות - מגיע מספר דומה גם של ממלאי מקום? זאת
השאלה.

היו"ר סאלח טריף:

לא. רשות הדיבור לחבר הכנסת רחבעם זאבי.

רחבעם זאבי:

חבר הכנסת עמיר פרץ, הטעות שלך נובעת מכך שכאשר עושים את החישוב של הגודל
היחסי של הסיעה בתוך מכלול - - -

עבד-אלמאלכ דהאמשה:

למה אתה סבור שזאת טעות?

רחבעם זאבי:

כי זה לא עובד כך. ממלאי מקום ניתנים על ידי אותה סיעה בכל ועדה. נניח
שבסיעה שאתה משתייך אליה אתה רוצה ממלא מקום גם בוועדת הכספים - זה על
חשבונך. זה לא בחלוקה על חשבון סיעה. זה לא בא בחלוקה שעושה הוועדה המסדרת.
הוועדה המסדרת לא מחלקת מקומות של ממלאי מקום. ממלאי מקום אינם מוכרים
בחוק.

היו"ר סאלח טריף:

הזכות ניתנת לאותן סיעות שיש להן שם חברים - - -

עמיר פרץ:

בכנסת הבאה זה יהיה חלק מהמשא ומתן של הוועדה המסדרת ואני מוכן לחתום לכם
על כך.

רחבעם זאבי:

אני מציע לתת אפשרות ליועץ המשפטי של הוועדה להסביר את העניין.

היו"ר סאלח טריף:

רשות הדיבור ליועץ המשפטי של הוועדה מר צבי ענבר.

צבי ענבר:

אתם צריכים להחליט מה שאתם רוצים. כיוון שמה שלא יהיה, מדובר כאן על הדבר
לא הכי נורמלי שבעולם, - תעשו אותו איך שאתם רוצים.

עמיר פרץ:

מבחינת תפישה פרלמנטרית בסיסית, כאשר פרלמנט מתכוון להגדיל את נכסיו - זה
רק על מנת לאפשר לתת למיעוט להתבטא. לרוב אין בעיה בשום מקרה, תמיד הוא
הרוב, לכן אני סבור שהגישה צריכה להיות על פי הכיוון לא כדי לאפשר למפלגות
הגדולות לפתור בעיות קואליציוניות פנימיות.

רחבעם זאבי:

אדוני היושב ראש, האינטרסנטים הכי גדולים בעניין ממלאי המקום הן שתי הסיעות
הגדולות, ישראל אחת והליכוד, ולא יכול להיות שנדון באינטרס שלהן בלעדיהן.
אז צריך או לקרוא להן לדיון שמתקיים כעת או לדחות אותו למועד אחר.

היו"ר סאלח טריף:

כיוון שהתכוונתי לדון בנושא הזה על פי בקשתן והן אינן נמצאות - אני דוחה את
העניין ולא נחליט לגביו עכשיו. זאת חוצפה לבקש לדון בנושא מסויים ולאחר מכן
להעלם.

עמיר פרץ:

לא הבנתי; העניין אושר?

היו"ר סאלח טריף:

לא.

רחבעם זאבי:

העניין לא נדון. כיוון שהאינטרסנטים לא נוכחים כאן - - -

משה גפני:

על מי מדובר?

רחבעם זאבי:

על חברי הכנסת פינס-פז וריבלין.

היו"ר סאלח טריף:

נעבור לנושא השלישי בסדר יומנו - קביעת מסגרת דיון להצעה להביע אי אמון
בראש הממשלה.

קביעת מסגרת דיון להצעה להביע אי אמון בראש הממשלה

רחבעם זאבי:

אני מציע מסגרת דיון של עשר דקות, שבע דקות וחמש דקות. עשר דקות לשלוש
הסיעות הגדולות, שבע לבינונית וחמש לקטנות.

היו"ר סאלח טריף:

כאמור, אנחנו מדברים על עשר דקות, שבע דקות וחמש דקות.

אופיר פינס-פז:

חמש הדקות בלי פיצול.

היו"ר סאלח טריף:

אני מעמיד את ההצעה הזאת להצבעה.

הצבעה

ההצעה אושרה.

היו"ר סאלח טריף:

נעבור לנושא הבא על סדר יומנו - מזנוני הכנסת.

מזנוני הכנסת

היו"ר סאלח טריף:

לפני כחודש יושב ראש הכנסת פנה אליי וביקשני לקיים בדיקות באשר למאכלים
שמוגשים במזנון. בדיקה ראשונה הצביעה על נתונים קשים מאד, מפלילים ממש - -
-

אופיר פינס-פז:

האם בסמכותה של ועדת הכנסת להקים ועדת מזנון?

היו"ר סאלח טריף:

כן, אבל לא זאת הבעיה. אני מבקש לציין כי הכישלון בכל מה שקשור למזנון
מתבטא בכך שאנחנו מזלזלים בבריאות שלנו. לדוגמה, כאשר אני רעב מאד ואני
מתעצל לצאת החוצה - אני אוכל בבניין למרות שאני יודע שהמצב נורא גם לגבי
מאכלים מטוגנים, גם לגבי סלטים, גם לגבי דברי מאפה, ואני לא מדבר רק על
האספקט הזה אלא על כך שהמזנון לא עומד ברמה מתאימה. השירות גרוע, אי אפשר
לקבל אוכל בזמן, נכנסים לשם כל מיני אנשים, אין כללים, אין דין ואין דיין.

אני מתכוון לומר ליושב ראש הכנסת שצריך לסגור את המזנון מיד - - -

רחבעם זאבי:

היכן כולם יאכלו בינתיים?

היו"ר סאלח טריף:

אני לא יודע; מה שאני כן יודע הוא שקודם לכל צריך לסגור את המזנון הזה מאחר
והבדיקה גילתה ממצאים שאינם מקובלים עלינו - - -

מקסים לוי:

קודם כל צריך למנות ועדה שתבדוק את העניין - - -

היו"ר סאלח טריף:

המצב זועק לשמים.

יולי-יואל אדלשטיין:

האם זה נכון שכל פעם הבעלים מתחלפים אבל המצב נשאר גרוע - בגלל הסיבסוד?
אולי כדאי לקבל החלטה בקשר לכך?

אני מסכים עם כל מילה שיושב ראש הוועדה אמר אבל השאלה שלי היא האם מה שקורה
קורה בגלל המחירים המסובסדים ואז אף מפעיל רציני לא רוצה לקחת על עצמו את
הפעלת המזנון.

היו"ר סאלח טריף:

צריך לבדוק את הנקודה הזאת. מה שאני יודע הוא שבוועדות משלמים הרבה כסף
עבור שתייה אבל נוח תמיד למישהו לומר שלקבלן המפעיל את המקום אין רווח.

אלי בן-מנחם:

כל המערכת, הכלים, החשמל, המים, המקום, - מבחינת המחירים אתם יכולים לבדוק
מקומות אחרים - - -

רחבעם זאבי:

צריך לזכור בהקשר הזה של הדברים שגם את הלקוחות אנחנו מספקים לו.

מקסים לוי:

רבותיי, קל מאד להשמיץ. צריך לבדוק את הטענות - - -

אלי בן-מנחם:

לא התכוונתי להשמיץ אלא רק לומר - - -

רחבעם זאבי:

אני מציע שנשמע מה בפיו של סגן מזכיר הכנסת, מר דוד לב.

היו"ר סאלח טריף:

ברצוני לציין שאני לא מכיר אף אדם שמוכן לעבוד כדי להפסיד כסף.

סגן מזכיר הכנסת דוד לב:

ברצוני להעיר מספר הערות; 1 - תפעול מזנוני הכנסת, בגדול, הוא תפעול בעייתי
מהסיבה הפשוטה שהכנסת עובדת כמאה ומשהו ימים בשנה, מפוזר על פני שמונה
חודשים כיוון שיש במהלך השנה שתי פגרות, כלומר קיימת כאן מסעדה שעובדת מאה
ומשהו ימים בשנה. אין עוד מסעדה כזאת בארץ - - -

היו"ר סאלח טריף:

למה אתה אומר שאין? מה עם האוניברסיטאות?

סגן מזכיר הכנסת דוד לב:

אין מסעדה שעובדת שלושה ימים בשבוע. האוניברסיטאות עובדות חמישה ימים בשבוע
ולא שלושה.

היו"ר סאלח טריף:

מדוע אי אפשר להביא את הקבלן של האוניברסיטה לכאן?

סגן מזכיר הכנסת דוד לב:

2 - דיברתי עם קבלן המזנון של האוניברסיטה והוא אמר לי שאם אני רוצה אותו
בכנסת כי אז המחירים צריכים לעלות בסדר גודל של בין 25% ל- 30% כדי לכסות
ולהשוות את התנאים המיוחדים שיש כאן לתנאים שיש באוניברסיטה.

3 - היקף הפעילות. מספר הסועדים באוניברסיטה עולה בצורה משמעותית ביותר על
מספר הסועדים שיש בכנסת. אומרים לי שאם האוכל היה יותר טוב - היו אוכלים
כאן יותר אנשים אבל גם הפוטנציאל של הסועדים במסעדות של האוניברסיטה הוא
ברמה אחרת בהיקף המחירים.

בנוסף על כל אלה קיימים כאן מספר תנאים מכבידים אחרים כגון מזנון כשר
למהדרין - - -

היו"ר סאלח טריף:

למה צריכים להיות כאן שני פקחי כשרות?

קריאה:

גם באוניברסיטה האוכל כשר.

סגן מזכיר הכנסת דוד לב:

לא כשר למהדרין. כאן האוכל כשר למהדרין ובאוניברסיטה האוכל כשר בלבד ויש
לכך משמעות כספית לא מבוטלת. בשר כשר למהדרין עולה כמעט כפול מאשר בשר בקר,
ולגבי עוף ההבדל מתבטא בערך ב- 30%.

עבד-אלמאלכ דהאמשה:

אתה רוצה לומר שהבעיה נעוצה בעניין הכשרות?

סגן מזכיר הכנסת דוד לב:

יושב ראש הכנסת, עוד לפני חמישים שנה, קבע שכל אחד יוכל לאכול בכנסת ברמה
של כשר למהדרין, והדבר לא השתנה.

מוטי שמחה הוא הקבלן שנבחר במכרז על ידי הכנסת לפני פחות משלוש שנים, לפניו
עבד כאן קבלן שעבד בכנסת שלוש שנים וגם לפניו היה קבלן אחר שעבד כאן שלוש
שנים. קבלנים באים לכאן, הם סבורים שהם יכולים לנהל את המזנון של הכנסת, הם
לא מודעים לקשיים ולאחר מכן נוצר סינדרום קבוע. בא קבלן, מציג הצעת מחיר,
נתקל בקשיים, מתחיל להפסיד כסף ואז הוא מתחיל לזלזל ומכאן נובעת הירידה
ברמת האוכל, ירידה ברמת השירות, ירידה ברמת התברואה ובמאמר מוסגר אני מבקש
לומר לכם שלא הופתעתי יותר מדיי - - -

היו"ר סאלח טריף:

בכמה הכנסת מסבסדת - - -

סגן מזכיר הכנסת דוד לב:

אני עוד מעט אומר לך. מכל מקום אנחנו עורכים בדיקות דרך קבע בעזרת מוסד
חיצוני שנציגיו מגיעים לכאן פעמיים בחודש, הם מגישים דוח שממנו למדנו שיש
כאן בעיות וקראנו לקבלן - - -

רחבעם זאבי:

האם כוונתך היא לכך שעושים כאן פעמיים בחודש בדיקות בריאות?

סגן מזכיר הכנסת דוד לב:

כן. גם רופא הכנסת מעורב בהליך הזה. לשמחתנו הרבה לא הוכח לא עכשיו ולא
בעבר קשר בין אפידמיה של קלקול קיבה ובין מזנוני הכנסת.

באשר לסיבסוד אני מבקש לציין כי הסיבסוד הוא עקיף. המקום שלנו, הכלים שלנו,
הציוד הוא שלנו, החשמל שלנו, המים שלנו, הטלפון שלנו, מערכת המחשב שלנו, -
כל הדברים האלה משמעותם שאם אתה לוקח תימחור של קבלן מזנון כלשהו בכנסת,
צריך להוסיף עליו סדר גודל של בין 20% ל- 25% כדי להגיע כאילו למחיר
האמיתי. זאת אומרת שאם היום אפשר לאכול בשירות עצמי במחיר של 17 שקלים,
תוסיפו להם את ה- 20% - 25% ואז תגיעו לכאילו המחיר האמיתי.

אנחנו מנסים להתמודד עם עניין המזנון אחת לשלוש שנים ואגב כך אני מבקש
ליידע אתכם שבמכרז האחרון השגנו שלושה מועמדים, זאת כדי שלא תחשבו שמשחרים
לפתחנו עשרות קבלני מזנון. רק שלושה אנשים היו מוכנים לנהל את מזנוני הכנסת
בגלל הקשיים.

ביקר פה פעם יועץ, בעל רשת אפרופו, שביקשתי אותו לנהל את מזנוני הכנסת והוא
ענה לי בתנועה שאני לא רוצה להדגים אותה בפניכם. מכל מקום עוד בתקופתו של
יושב ראש הכנסת הקודם הצעתי מספר הצעות שדן תיכון לא שלל אותן, הצעתי את
אותן הצעות בדיוק ליושב ראש הכנסת הנוכחי - - -

היו"ר סאלח טריף:

כמו סיבסוד?

סגן מזכיר הכנסת דוד לב:

לא. אני אגיע מיד לעניין הסיבסוד. כאמור, גם יושב ראש הכנסת הנוכחי לא שולל
את קבלת ההצעות. כמובן שיש הצעות של סיבסוד אבל אני לא חושב שהציבור יאהב
מצב שבו בתקציב הכנסת יהיה כתוב: 500 - 600 - 700 אלף שקל סיבסוד למזנוני
הכנסת. זה דבר שלא יכול לבוא בחשבון.

יש מה שנקרא: סיבסוד חלקי, ואחת הטענות באשר אליה היא כלפי הרמה של צוות
המזנון. כל קבלן מזנון שואל: מה אתם רוצים ממני? אני מביא כוח אדם שאני
חייב לפטר אותו בשלב מסויים כי יש ארבעה חודשי פגרה בשנה. אני לא יכול
להחזיק אנשים בשכר מלא בתקופת הפגרה, ולכן אחת ההצעות היתה שאת כוח האדם
המינימלי שהמזנון צריך להחזיק בפגרה - הכנסת תיקח על עצמה, וזאת, כאמור, גם
אפשרות.

אפשרות אחרת היא - - -

צבי ענבר:

אפשרות אחרת היא קיומו של בית שני שישב בימים ראשון וחמישי פלוס פגרות ואז
תיפתר גם הבעיה של פרלמנטרים ותיקים.

סגן מזכיר הכנסת דוד לב:

רעיון נוסף שעלה דיבר על העלאת מחירים בהנחה שגם עובדי הכנסת וגם חברי
הכנסת לא יאהבו יותר מדי מהלך כזה.

מכל מקום כאשר קבלן המזנון הנוכחי זכה במכרז והגיש את הצעת המחירים
הפורמלית, החוקית לכל דבר ועניין, נאלצנו לקיים משא ומתן ארוך מאד עם ועד
העובדים לגבי העלאות המחירים שנבעו מהמכרז הזה.

היו"ר סאלח טריף:

אני מבין שיש הצעה נוספת להקים מסעדה אקסקלוסיבית - - -

סגן מזכיר הכנסת דוד לב:

יש אפשרות אחרת שבעבר סיבסדה קבלני מזנון ואלה הם ארועים שיתקיימו בכנסת.
היו פה ארועים ממלכתיים שסיבסדו את קבלני המזנון לדורותיהם אבל ההחלטה על
כך תלויה ביושב ראש הכנסת. אם ידו פתוחה לקיים במשכן ארועים ציבוריים
וממלכתיים כי אז דבר כזה, במידה מסויימת, מסבסד את הפעילות הרגילה.

קבלן מזנון לשעבר, אורי יואלי, שניהל גם הוא את מזנון הכנסת בעבר, כמובן
שגם עליו היתה ביקורת וגם אצלו נמצאו קוליפורמים, סטרפטוקוקים וכדומה, אמר
לי שאם הכנסת תאפשר לו לקיים כך וכך ארועים בכנסת, - המצב ישתנה מן הקצה
לקצה. אבל כאמור העניין הזה שייך למדיניות היושב ראש.

רחבעם זאבי:

מדובר על הפיכת הכנסת לאולמי חתונות.

סגן מזכיר הכנסת דוד לב:

יש עוד הצעה שיכולה להיבחן, שכן יש פרלמנטים שגם מסעדת חברי הכנסת מתנהלת
בשירות עצמי. אפשר לעשות פס אחר לגמרי, לא בצורה של המזנון הכללי, והועלה
רעיון כזה בעבר, שירות עצמי גם לחברי הכנסת, ברמה הרבה יותר גבוהה, אבל
כנגד זה מדובר על בניית מסעדה אקסקלוסיבית, סמוכה למזנון חברי הכנסת, בחדר
הסמוך, כך שמי שירצה לאכול שם ברמה, עם הגשה, עם מפות וכו' - ישלם מחיר
אחר.

עבד-אלמאלכ דהאמשה:

שירות עצמי בשני המזנונים יכול לפתור את הבעיה.

סגן מזכיר הכנסת דוד לב:

אם לקבלן מזנון יש רווח סביר - כי אז אפשר לבוא אליו בטענות לגבי דברים
אחרים. זה לא מצדיק את מה שהיה כאן ואנחנו יודעים מה שהיה כאן, אנחנו
יודעים גם מה היתה התקלה אבל דבר כזה יכול לעזור לנו לבוא אליו בטענות - -
-

היו"ר סאלח טריף:

עד כמה הפיקוח שלכם הדוק לגבי - - -

סגן מזכיר הכנסת דוד לב:

באשר לעניין התברואתי - בחרנו גוף לפני למעלה משנה, שמגיע לכאן פעמיים
בחודש, לפי הממצאים שלו אנחנו יודעים שקבלן המזנון ירד ברמה בחודשיים
האחרונים, לכן קראנו לו לסדר.

הפיקוח שלנו נחשב פיקוח מקצועי של גוף חיצוני כיוון שאיננו מבינים בתברואה.

יש דבר נוסף שהייתי רוצה להעיר לגביו והוא זה שמזנון חברי הכנסת פרוץ לכל
דיכפין, אבל זאת לא הבעיה של קבלן המזנון אלא המדיניות שלכם - - -

היו"ר סאלח טריף:

שלנו? הרי יש החלטה ויש גם סדרנים בכנסת.

סגן מזכיר הכנסת דוד לב:

בהחלט. בכנסת הקודמת, כאשר התקבלה החלטה שחלק מציבור באי הבית הקבועים לא
ייכנס למזנון בשעות מסויימות - היתה מהומה של חברי הכנסת. מי שגרם לכך
שהמזנון מפוצץ מאנשים שאני לא יודע אם הם זכאים או שאינם זכאים להיכנס
אליו, הם חברי הכנסת.

היו"ר סאלח טריף:

תודה. רשות הדיבור לחבר הכנסת אלי בן-מנחם.

אלי בן-מנחם:

לדעתי הסיבסוד של הכלים, המים, החשמל, הציוד וכל היתר נחשב רציני ביותר
בתוך הסל הכללי של הקבלן לכן אני לא מבין איך אתם עושים את החשבון. אם קבלן
המזנון גובה בעד ארוחה 17 שקלים ויש לו מלצרים - - -

סגן מזכיר הכנסת דוד לב:

הם עובדים בשכר מינימום.

אלי בן-מנחם:

בכל אופן המחירים שלו הם לא הכי זולים.

עמיר פרץ:

זה לא קשור. המזנון יכול לגבות 100 שקלים עבור ארוחה ואילו העובדים יגיעו
להסכמה עם מקום העבודה שלהם כמה הוא מסבסד.

היו"ר סאלח טריף:

צריך לסבסד את המחיר לעובדים ולעוזרים הפרלמנטריים, לא לחברי הכנסת, לא
לנבחרים ואז המצב יהיה דומה להרבה מקומות עבודה שבהם מסבסדים את הארוחות
לעובדים.

אלי בן-מנחם:

נכון שאנחנו עובדים פחות ימים בשנה אבל לדעתי אחת הבעיות המרכזיות של כל
קבלן וקבלן מזנון כאן היא שאי אפשר לגבות מחברי הכנסת מה שהם חייבים ומדובר
על מאות אלפי שקלים.

סגן מזכיר הכנסת דוד לב:

החובות הם רק של חברי הכנסת. העובדים משלמים עבור הארוחות שלהם.

אלי בן-מנחם:

אני זוכר שכאשר דיברתי אתך אמרת לי שעומדים להוציא כרטיס מגנטי וזה מזכיר
לי מקומות עבודה אחרים שבהם נהוג להחתים כרטיסים כאלה ואוטומטית גם מורידים
להם את החוב בסוף החודש. לא יכול להיות שמישהו יאכל חודש שלם במזנון ולא
ישלם ואני לא מדבר רק על חברי הכנסת כיוון שלדעתי הרבה מעובדי הכנסת חייבים
גם הם כסף למזנון.

סגן מזכיר הכנסת דוד לב:

עם העובדים אין בעיות כיוון שמפסיקים להם את האשראי. לעומתם עם חברי כנסת
מתנהל ויכוח בלתי אפשרי - - -

עמיר פרץ:

שיורידו להם מהמשכורת.

סגן מזכיר הכנסת דוד לב:

אנחנו עומדים להנפיק כרטיס עובד וכרטיס ח"כ לצורך שימוש המזנון והאשראי
ינוכה מהשכר. הדבר הזה יפעל כמובן בהסכמת חברי הכנסת.

היו"ר סאלח טריף:

מה עם מימון סיבסוד ארוחות לעובדים, דבר שקיים בהרבה מוסדות?

עמיר פרץ:

צריך לפסול מכל וכל את הרעיון או את הניסיון להפוך את אולם שאגאל לאולם
חתונות מכל מיני סיבות שאני אזכיר מקצתן, בעיות ביטחון, ריחות שאי אפשר
יהיה להיפטר מהם - - -

סגנית מזכיר הכנסת שושנה כרם:

יושב ראש הכנסת לא מסכים להפוך את אולם שאגאל לאולם חתונות.

עמיר פרץ:

אם הכנסת הגיעה לשאלה איך להפעיל את המזנונים שלה, ואגב, המזנון של חברי
הכנסת הוא אחד המקומות שהכי לא נעים להיות בו כיוון שאין שם פרטיות ואין
שום דבר. אין הגשה ואם אתה אינך יוזם אותה בעצמך - לא תקבל אוכל. יחד עם
זאת אם מישהו חושב על רעיון של סיבסוד צולב, להפוך את הכנסת לאולם חתונות
ועל ידי כך לסבסד את המזנון - בסדר, אפשר, אבל אז אנחנו כבר משנים את כל
התפישה. אפשר לתפוס פינת גן, להוציא אישור, קבלן ירים שם אוהל ארועים, וכך
הוא יסבסד את המזנון ויתן לנו מה שאנחנו רוצים במחירים שאנחנו רוצים. אבל
לדעתי להתחיל עם דבר כזה זה פשוט רעיון בלתי אפשרי.

מה שאני אומר הוא שהעובדים והעוזרים הפרלמנטריים הם, בהחלט, מסלול לסיבסוד.
הכנסת צריכה לסבסד את העובדים ולא תהיה עם העניין הזה שום בעיה ציבורית.

מקסים לוי:

הצעה לסדר, להקים ועדת מזנון - - -

היו"ר סאלח טריף:

אין, כרגע, ועדת מזנון.

עמיר פרץ:

הדבר הכי חשוב זאת דאגה לאיזושהי הפרדה כיוון שמה שקורה בכנסת זה שוק ולא
מזנון. בכל פרלמנט בעולם הולכים למזנון כדי למצוא מקום שקט כדי לשבת בנחת
ולדבר בלי הפרעות אבל לא זה המצב אצלנו. המקום הכי לא בטוח מהבחינה הזאת
הוא מזנון הכנסת שלגביו אני מדגיש כי ההפרדה היא מחוייבת המציאות. אבל אני
מבקש אתכם לא לקחת את החלק האחורי עם 20 מקומות ולהפוך אותו למזנון שקט - -
-

היו"ר סאלח טריף:

יעשו משהו יפה על המרפסת.

סגן מזכיר הכנסת דוד לב:

היה כבר דבר כזה אבל הוא לא עבד.

עמיר פרץ:

אני ממליץ לא לעבוד בכיוון הזה בצורה של שירות עצמי.

היו"ר סאלח טריף:

רשות הדיבור למזכיר הכנסת.

מזכיר הכנסת אריה האן:

אתמול התקיים אצל יושב ראש הכנסת דיון מצומצם בנושא הזה והוא רוצה לנסות,
בכל זאת, להפוך את חלקו של המזנון של חברי הכנסת למזנון בהגשה עצמית עם
מדיניות של מחירים נמוכים מאד.

חלק אחר של המזנון ייקרא המועדון של חברי הכנסת, בחדר הקטן, הוא יהיה בצורת
מזנון בהגשה, המחירים שייגבו בו יהיו קצת יותר גבוהים אבל הוא יהיה יותר
אקסקלוסיבי.

החלק השלישי יהיה בהילטון החדש, בצד ימין, היכן שכתוב: ספרייה, אבל אין שם
ספרייה, שם עומדים לבנות מסעדה אקסקלוסיבית - - -

רחבעם זאבי:

היכן ימוקם המטבח שלה?

מזכיר הכנסת אריה האן:

יש בעיה לוגיסטית - - -

רחבעם זאבי:

זה לא רציני.

מזכיר הכנסת אריה האן:

על כל פנים שם תהיה מסעדה אקסקלוסיבית. מבחינת ישיבה, חבר הכנסת יוכל לשבת
שם עם עוד מישהו בשקט - - -

רחבעם זאבי:

אבל לא לאכול.

מזכיר הכנסת אריה האן:

יכול להיות שנבנה שם מזנון שיפעל על בסיס ארוחות מיוחדות שיהיה אפשר להביא
אותן דרך המעלית למזנון התחתון כיוון שלמטה יש קפיטריה שאפשר להכין בה
ארוחות קלות.

כאמור, אנחנו בודקים את הנושא וזה, בערך, הכיוון - - -

רחבעם זאבי:

זה לא רציני.

מזכיר הכנסת אריה האן:

דבר אחר; יושב ראש הכנסת הורה לי לבצע פיקוח יותר צמוד על כל הנושאים
שהועלו בעתונות לאחרונה, לא לעשות ביקורת רק פעם בשבועיים אלא לחפש דרך של
בדיקה יומית של כל מיני מערכות כדי שאפשר יהיה לבדוק אותן.

אני מבקש להתייחס לדברים שנאמרו במהלך הישיבה הזאת ולהדגיש שרוב החוב של
המזנון הוא של חברי הכנסת. כיוון שבכרטיס חבר הכנסת שיש לחברי הכנסת, יש פס
מגנטי שאליו יכולים להכניס כל קוד שנרצה ואנחנו מעוניינים להביא הצעה בפני
ועדת הכנסת, להכניס קוד מזנון - - -

היו"ר סאלח טריף:

בבקשה תעשו זאת.

מזכיר הכנסת אריה האן:

לכל חבר כנסת שיאכל במזנון יהיה כרטיס אשראי ואז את החוב יורידו במקור ולא
יווצר חוב כל כך גדול כפי שהוא קיים היום. היום יש במזנון חוב של 300 אלף
שקלים - - -

היו"ר סאלח טריף:

לא יאמן איזה מוסר תשלומים ירוד - - -

צבי ענבר:

לדעתי זה מוסר גבייה ירוד. אם בעל מזנון אומר שלא נעים לו לריב עם חבר
כנסת - זאת התוצאה של אי הנעימות הזאת.

היו"ר סאלח טריף:

רשות הדיבור לסגנית מזכיר הכנסת.

סגנית מזכיר הכנסת שושנה כרם:

אני סבורה שגלשנו לכל מיני תחומים וירדנו מעניין הניקיון. מכל מקום במקרים
שנכנסתי למטבח של המזנונים ראיתי שם זוהמה שלא תתואר. היה מקרה אחד שבו
היושב ראש הקודם, דן תיכון, הקפיץ את חברי ההנהלה במוצאי שבת כדי לראות מה
קורה במזנונים. הוא עצמו לא היה שם אבל אנחנו כן היינו, הביקור הזה זכה
ללגלוג בעתונות - - -

היו"ר סאלח טריף:

מתי הדבר הזה קרה?

סגנית מזכיר הכנסת שושנה כרם:

לפני כשנתיים וחצי. מכל מקום מה שראינו אז במוצאי שבת היה שכל הכיורים היו
מלאים בכלים מלוכלכים אבל לא רק שהכלים היו מלוכלכים אלא שגם היו בהם
שאריות מזון. אני לא מכירה אדם שיש לו מזנון או מסעדה שסוגר את המקום לסוף
שבוע ומשאיר דבר כזה. על השולחנות במזנון חברי הכנסת היו כלים עם שרידי
מזון, ערימות זבל היו בכל מקום ואת זה, כאמור, ראינו במו עינינו.

כיוון ששמעתי שיש שני משגיחי כשרות אני מציעה לחשוב גם על משגיח ניקיון.

היו"ר סאלח טריף:

תודה. רשות הדיבור לחבר הכנסת רחבעם זאבי.

רחבעם זאבי:

אני בא לכאן עם ניסיון של דבר דומה שכן יסדתי מסעדה במוזיאון ארץ ישראל
תל-אביב אחרי 30 שנה שלא היתה באותו מוזיאון מסעדה. העובדים נהגו להביא
מהבית אוכל או לנדוד למסעדות שבסביבה. זה גם זאב וזה גם לא דומה. זה זאב
כיוון שגם שם יש 120 עובדים כמניין חברי הכנסת ואורחים רבים לא פחות מאשר
בכנסת - 1000 - 1200 אורחים ביום, לאו דווקה במסעדה אלא במוזיאון. גם פה לא
כל האורחים נכנסים למזנון לאכול. מכל מקום קבעתי את הכללים שהיו תקפים עד
שעזבתי את המקום ולאחר מכן הם השתנו לדעתי לרעה.

1 - המסעדה של המוזיאון איננה אולם חתונות. כל קבלן רצה שהמקום יהיה אולם
חתונות והסכים לתת תנאים יותר טובים אבל אנחנו לא הסכמנו. אותו דבר אני
אומר בהקבלה לכנסת. לא יכול להיות שבאולם שאגאל יתקיימו ארועים שהם לא
מענייננו. זה נותן להם כבוד, זה חוסך להם תקציב ללכת למקומות אחרים - - -

היו"ר סאלח טריף:

הדבר הזה מוסכם על כולנו.

רחבעם זאבי:

אם תאפשר לקבלן לעשות רק ארוע אחד בשבוע באולם שאגאל הוא יסכים להוריד
תעריפים ומחירים וגם ככה הוא ירוויח הון.

אנחנו לא יכולים לבזות את כבוד הכנסת בארועים פרטיים אפילו אם הם ציבוריים
ולא פרטיים. אם משרד ממשלתי או גוף ציבורי רוצה את המקום צריך להשיב לו
בשלילה שכן כאן לא יהיה אולם חתונות. כשעושים דבר כזה משלמים בעבורו בדרך
עקיפה שכן כל מה ששייך לארוע ציבורי יהיה לרעתנו ואם אומרים לי: נעשה את
הארועים האלה בימים שהכנסת לא עובדת, אני משיב שגם לא. אסור שהאולם הזה
יהפך להיות אולם חתונות.

2 - תשלום במזומן. אין שום סיבה שבעולם שמי שבא לאכול במזנון הכנסת - יקבל
קרדיט. אני מכיר משלוש הכנסות האחרונות איך כל שלושת הקבלנים שהכרתי נאנקו
ושאלו איך עושים דבר כזה אם יודעים מראש שמפסידים כסף? את ההפסד הזה אני
כולל בתעריף של הארוחה שאנחנו אוכלים.

יש קבלנים שגמרו את החוזה שלהם עם חוב שנמחק, חברי כנסת שסיימו להיות חברי
כנסת, אולי לא, אבל החוב נמחק - - -

מאיר שטרית:

זאת שערורייה. זה קרה גם בכנסת האחרונה.

רחבעם זאבי:

לפי דעתי צריך לגבות מהסועדים במזנוני הכנסת תשלום במזומן. לא יכול להיות
שקבלן ייתן למישהו קרדיט שכן אף קבלן לא עושה זאת מתוך רצון טוב אלא בגלל
שהוא כולל זאת בתעריפים האחרים. תבדקו את דבריי אלה ותמצאו אותם נכונים.

3 - חייב להיות בכנסת מזנון מהיר הגון, דבר שקיים היום בכל אורחן או בכל
תחנת

דרכים - - -

היו"ר סאלח טריף:

גם נקי.

רחבעם זאבי:

הוא צריך להיות ממוקם על המרפסת המזרחית על ידי בנייה קלה של אלומיניום
וזכוכית ואם יגידו לכם שהאדריכלות לא מרשה או שאסור לשנות את המבנה - זה
סיפור שסיפרו לי גם ממקומות אחרים אבל גם אם יספרו לכם את כל הסיפורים
שבעולם - אל תקבלו אותם. צריך לבנות על המרפסת ההיא מזנון מהיר אבל ברמה
א"א ואז ירוצו לשם גם חברי כנסת, גם אורחים וגם עובדים.

4 - אם צריך לחשוב על סיבסוד כדי שהמקום יהיה נקי ותהיה רמת אוכל סבירה -
אין מה להתבייש בסיבסוד לעובדים ואני מדגיש: לעובדים, ולעובדים בלבד. לא
לתת סיבסוד לחברי הכנסת אלא רק לעובדים.

5 - התעריפים לח"כים צריכים להיות זהים לתעריפים של האורחים.

6 - במזנון חברי הכנסת צריך לעשות סדר; לא יכול להיות שזה יהיה אולם כמו של
מחנה צבאי או של קיבוץ, אולם אחד גדול. מי אומר שהמזנון צריך להיות בצורה
של אולם אחד גדול? אפשר לבנות מחיצות או חצאי מחיצות על ידי ירק או ריהוט
פתוח ואז יושבים שם לא בשורות שורות כמו בחדר אוכל פלוגתי. במזנון חברי
הכנסת חייבת להיות הפרדה.

7 - צריך להיות מזנון קטן מהודר, בצד המערבי של המזנון של חברי הכנסת. שם
צריך, כאמור, לבנות מזנון עם 7-8 שולחנות, לא יותר, ושם אני אהיה מוכן
לעמוד בתור. אני לא מוכן להיכנס למזנון חברי הכנסת ולעמוד בתור והיום כמעט
תמיד אני נכנס למזנון חברי הכנסת, אין בו מקום, אני עובר למזנון הכללי וגם
שם כבר אין מקום.

תפקיד המינהלה של הכנסת, עם כל הכבוד, הוא לפקח על המזנון ולא לבוא פעם
בשנה ולהגיד לנו שכל שבועיים עושים דוח. אם, לדוגמה, במוצאי שבת גילו כלים
עם שאריות אוכל - סימן שאין כאן שגרה של ביקורת אלמנטרית שנעשית על ידי כל
מנהל יחידה או מפקד יחידה.

כל ההצעות שלי לא פותרות את העניין בגדול אלא רק משפרות את המצב כיוון שכדי
לפתור את הבעיות בגדול היה צריך לבנות את הכנסת מחדש עם חדרי אוכל אחרים
ועם מטבחים אחרים. חדר אוכל שנבנה בקומה מינוס אחת לא יכול לקבל מזון ממטבח
בקומה שלוש כיוון שיתחילו לנוע ברחבי המשכן עם עגלות, יפיצו ריחות וכו'
וכו'.

צריך לשפר את המצב הקיים, ועל פי שבע הנקודות שמניתי אכן אפשר לעשות זאת
בצורה מהותית ומשמעותית.

היו"ר סאלח טריף:

תודה. מר שיבי, האם אחרי הכתבה שפורסמה בעתון "ידיעות" יש פחות מבקרים
במזנוני הכנסת?

חיים שיבי:

לא; כולם רוצים לאכול.

היו"ר סאלח טריף:

הם, כנראה, לא קראו את הכתבה שהתפרסמה בעתונות.

רשות הדיבור לחבר הכנסת מאיר שטרית.

מאיר שטרית:

אני מסכים עם ההצעות שחבר הכנסת זאבי העלה בפנינו, ואני גם מסכים עם הקביעה
שהן יכולות להוות חלק מאפשרויות פיתרון הבעיות בתחום המזנונים.

צריך להדגיש שבחלק מהמקומות כדאי להכניס מפעילים אחרים כדי ליצור מצב כזה
שלא יהיה קבלן מזנון אחד בכנסת - - -

היו"ר סאלח טריף:

לאף קבלן לא יהיה כדאי לקבל על עצמו מזנון אחד קטן.

מאיר שטרית:

אני לא בטוח בכך. מה חבר הכנסת זאבי מציע? לקחת את המרפסת המזרחית ולפתוח
שם פיצרייה או המבורגרים - - -

היו"ר סאלח טריף:

אני שואל את עצמי אם אי אפשר להביא, לדוגמה, את הקבלן של קפה ארומה לכאן?
למה אני צריך לצאת אל מחוץ לכנסת למקום כזה ולהיתקע בפקקים?

מאיר שטרית:

הבעיה של כל המפעילים של מזנוני הכנסת מתבטאת בכך שהכנסת עובדת שלושה ימים
בשבוע, ובכל זאת קיימים שני פיתרונות למצב הזה; 1 - הפעלה של מזנון מהיר,
בנוסף על המזנונים הקיימים, באמצעות מפעיל אחר; 2 - הכנסת בעצמה תפעיל את
המטבח.

רחבעם זאבי:

לא; אסור לנו להיכנס לזה.

היו"ר סאלח טריף:

אם הכנסת לא מצליחה להפעיל את הספרייה איך היא תצליח להפעיל את המזנונים?

רשות הדיבור לסגן מזכיר הכנסת מר דוד לב.

דוד לב:

בעניין הגבייה, היועץ המשפטי שלנו העיר שהוא לא מבין את המדיניות של מי
שצריך לגבות את החובות של המזנון ובעניין הזה אני מבקש להדגיש כי מפעיל
מזנון חיצוני לא מעז להתכסח עם חבר כנסת שלא מוכן לשלם לו את החוב, יש חברי
כנסת שמשאירים אחריהם חובות שאי אפשר לגבות אותם - - -

מאיר שטרית:

למה אי אפשר לנכות להם את החוב מהמשכורת?

דוד לב:

אי אפשר להוריד לחבר כנסת את החוב מהמשכורת אלא אם כן הוא הסכים לכך.

היו"ר סאלח טריף:

זאת לא צריכה להיות בעיה.

דוד לב:

אנחנו עומדים להוציא כרטיס אשראי עם קוד מסויים, נודיע לכל חברי הכנסת שאם
הם מעוניינים לאכול במזנוני הכנסת באמצעות כרטיס אשראי - הם יצטרכו לחתום
עליו, ואז זאת לא תהיה יותר בעיה.

היו"ר סאלח טריף:

תעשו זאת לפני השנה החדשה.

רחבעם זאבי:

זה נקרא: תשלום במזומן.

היו"ר סאלח טריף:

תשלום באמצעות כרטיס ויזה.

דוד לב:

אני רוצה להבהיר את הדברים כדי שמחר לא תופיע כתבה בעתונות שהכנסת רוצה
לארגן במשכן חתונות או מסיבות בר-מצווה. מדובר רק על ארועים ממלכתיים,
בחסות שרים או בחסות יושב ראש הכנסת או חברי כנסת - - -

רחבעם זאבי:

השרים יעשו את זה אצלם במשרדים.

דוד לב:

אני רוצה שתבינו שאם גורם חיצוני רוצה לקיים ארוע כאן - זה דבר שעולה לו
הרבה מאד כסף - - -

רחבעם זאבי:

כך מתחרים עם אולמות אחרים. אילו הייתי בעל אולם פרטי - הייתי מגיש בג"ץ
נגדך.

דוד לב:

באולמות אחרים המחיר יותר זול מאשר בטרקלין שאגאל.

רחבעם זאבי:

אתה שוכח שכאן לקבלן לא עולה חשמל, מים, ניקיון - - -

דוד לב:

אני מבקש להמשיך בהערות שיש לי לדברים שהושמעו במהלך הישיבה; היה ניסיון
לקחת את המועדון שנמצא ליד מזנון חברי הכנסת, היכן שקיימת מחיצה, ולהפוך את
המקום כך שהוא יהיה מיועד רק לחברי הכנסת כדי שאלה יוכלו לשבת לבדם, אולי
עם עוד אדם אחד, לאכול עוגה ולשתות קפה אבל אחרי חודש של ניסיון העניין
התפרק כיוון שהסתבר שחברי הכנסת רוצים לשבת עם עתונאים ועם עוזרים וכו'
וכו' והעניין, כאמור, לא עבד.

עניין הסועדים במחיר מיוחד איננו מיוחד כיוון שנמצאים בבית הזה 800 איש
שזכותם לסעוד במחיר כזה. כמעט כל מי שנכנס לבניין הזה, למעט בודדים שאפשר
לספור אותם על יד אחת, אוכלים במחיר מיוחד.

בעניין הבלגאן שקיים במזנון חברי הכנסת אמרתי כבר שהעניין הזה תלוי רק
בהחלטה של חברי הכנסת ואם הם לא יקבלו אותה - המזנון ימשיך להיות צפוף, לא
נוח, אי אפשר יהיה לתת שירות כיוון שמצד אחד באים לכאן מאות אנשים בבת אחת,
פתאום כולם נעלמים, וכך קשה מאד לעבוד.

היו"ר סאלח טריף:

על פי מה שאני שומע מפיך - אין פיתרונות למצב הקיים.

רחבעם זאבי:

לי יש הצעות שיפור.

דוד לב:

חלק מההצעות שהועלו בפנינו - - -

היו"ר סאלח טריף:

מה קרה בעקבות התחקיר?

דוד לב:

הנושא טופל; ישבנו עם קבלן המזנון, הוא הבין מה התקלה, לאחר מכן הוא גילה
את מקורה והוא מטפל בה. לומר לכם שמכאן והלאה העניין יהיה ברמה של מאה
אחוז - אינני יכול, מכל מקום אנחנו עושים את כל המאמצים כדי שדבר כזה לא
יישנה.

מבחינת תברואה עשינו את הדבר כפי שהוא נראה לנו הנכון ביותר, לקחנו אנשי

מקצוע - - -

היו"ר סאלח טריף:

אני מבקש לדעת האם לא ניקו את המקום?

דוד לב:

צריך לשים את הדברים בפרופורציה כיוון שמה שסגנית מזכיר הכנסת, גב' שושנה
כרם, דיווחה עליו, קרה לפני שנתיים וחצי ואילו אנחנו מדברים על המצב שקיים
היום.

היו"ר סאלח טריף:

ובכל זאת על מה מדובר?

דוד לב:

לדעתי מדובר על אוכל שעמד יותר מדי זמן ואחד הדברים שקבלן המזנון צריך
להקפיד עליו הוא שמזון שעומד יותר מדי זמן - צריך להיזרק לפח.

רחבעם זאבי:

בסופו של כל יום צריך לזרוק את כל מה שנשאר.

דוד לב:

נכון. בעיקרון - מרבית הדברים עוברים למוסדות בימי רביעי אחר הצהריים.

בעניין ההצעה של חבר הכנסת מאיר שטרית, לתת את העבודה במזנונים למספר
קבלנים, אני מבקש לציין כי הדברים האלה עומדים בסתירה לדברים שהוא אמר,
ובצדק, - - -

היו"ר סאלח טריף:

מר לב, מתי אתם עומדים לבצע את השינויים?

דוד לב:

אם תתקבל החלטה, אני מבין שלא כולם אוהבים אותה, מכל מקום אני מצדד בה מאד,
שיהיה מצד אחד מזנון גם לחברי כנסת, נהפוך אותו לפס יפה ומכובד, ואגב, את
המפעיל של חבר הכנסת רחבעם זאבי במוזיאון ארץ ישראל, שהיה בזמנו המפעיל של
קפה הבימה, כמעט הבאתי לכנסת על בסיס של - - -

היו"ר סאלח טריף:

למה לא תפקיד עובד קבוע של הכנסת כמפקח קבוע על עבודת המזנון? מישהו צריך
לשאת באחריות לנושא הזה.

דוד לב:

האמת ניתנת להאמר והיא שהלכנו לכיוון הזה אולם הדבר לא צלח בידינו - - -

היו"ר סאלח טריף:

אני מוכן להשיג לך טבח דרוזי ששירת בגולני - - -

רחבעם זאבי:

הוא לא כשר.

דוד לב:

כולכם מכירים את כוח האדם שעובד במסעדות הכי מפוארות בארץ - - -

היו"ר סאלח טריף:

90% מהיהודים אוכלים רק אצל הערבים - - -

רחבעם זאבי:

הם לא קובעים את הקואליציה.

דוד לב:

אם אתה רוצה להחזיק מזנון כשר למהדרין - אינך יכול לעשות זאת.

אם אתם תסכימו לתת את ברכת הדרך להצעתו של מזכיר הכנסת שהדגיש שזאת גם
הצעתו של יושב ראש הכנסת, לרעיון של שירות עצמי - - -

רחבעם זאבי:

קיימת בעיה יסודית שכן אתם דנים בשני צירים מקבילים; יושב ראש הכנסת קיים
אתמול דיון בנושא הזה, ועדת הכנסת מקיימת עכשיו דיון באותו נושא, תתקבלנה
החלטות סותרות - -

היו"ר סאלח טריף:

אני דיברתי עם - - -

רחבעם זאבי:

צריך לקיים דיון עם המינהלה - - -

דוד לב:

הדברים שאני העליתי בפניכם אלה הן הצעות שהועלו אצל יושב ראש הכנסת אשר
אפשר ללכת עליהן ואילו כאן קיבלתי תגובות - - -

היו"ר סאלח טריף:

אנחנו רוצים להגן על זכויות חברי הכנסת ועל בריאותם.

דוד לב:

השאלה שאני שואל היא האם הולכים בכיוון שיושב ראש הכנסת הציע - - -

היו"ר סאלח טריף:

אנחנו נדבר עם היושב ראש ונסכם אתו את הנושא אבל בין לבין צריך לפקח על מה
שקורה עכשיו במזנוני הכנסת ולכן אני מבקש שתביאו בפנינו הצעה מיידית בקשר
לחוב של חברי הכנסת - - -

דוד לב:

העניין הזה נמצא בטיפול, הוא כמעט הגיע כדי סיום, יש כבר אפשרות להעביר
כספים מיהב וברגע שהעניין הזה ייסגר - הוא ירוץ. עד אז אתם צריכים לתת לנו
סיוע מול חברי הכנסת שלא כולם מסכימים שהאשראי שלהם יהיה מהשכר. כאמור, זאת
החלטה שצריכה להתקבל כאן.

רחבעם זאבי:

שישלמו במזומן.

היו"ר סאלח טריף:

אנחנו נקבל החלטה, ומי שלא רוצה לקבל אותה - לא יאכל במזנוני הכנסת.

רחבעם זאבי:

אם אני יוצא מהכנסת והולך לאכול באיזשהו מקום אחר - אני משלם או בכרטיס
אשראי או במזומן, אז למה כאן המצב צריך להיות אחר?

היו"ר סאלח טריף:

רבותיי, אני אדבר עוד היום עם יושב ראש הכנסת ואנחנו נעמוד על כך שצריך
באמת לעשות משהו כיוון שצריך לקדם את הנושא.

אני מודה לכם על השתתפותכם בדיון.

הישיבה ננעלה בשעה 12:20
