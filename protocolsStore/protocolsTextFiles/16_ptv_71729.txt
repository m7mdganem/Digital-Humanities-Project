הכנסת השש-עשרה נוסח לא מתוקן

מושב רביעי

פרוטוקול מס' 282

מישיבת ועדת הכנסת

יום שלישי, י"ז בטבת התשס"ו (17.01.2006), שעה 11:00

סדר היום:

1.  דיון בפניית יושב ראש הכנסת בעניין מועד סיום פגרת הבחירות.

2.  שינוי שם סיעת "אחריות לאומית" וקביעת ייצוג מפלגת "קדימה" בכנסת.

3.  קביעת מספר חברי סיעת הליכוד וחברי סיעת קדימה בכנסת.

  4. כנס פגרה מיוחד לציון יום הזיכרון הבינלאומי להנצחת קורבנות השואה –
  על פי החלטת
  האו"ם.

נכחו:

חברי הוועדה:

היו"ר רוני בר-און – היו"ר

רוני בריזון

משה גפני

דוד טל

שאול יהלום

גדעון סער

מאיר פרוש

אריה האן – מזכיר הכנסת

דוד לב – סגן מזכיר הכנסת

נאזם באדר – סגן מזכיר הכנסת

ירדנה מלר – סגנית מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

רשמת פרוטוקולים: אתי אפלבוים

1.  
    דיון בפניית יושב ראש הכנסת בעניין מועד סיום פגרת הבחירות.

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת. תודה על שהואלתם לבוא
בהתראה קצרה. יש לנו מספר עניינים טכניים.

העניין הראשון, פניית יו"ר הכנסת בעניין מועד סיום פגרת הבחירות. אני לא
בטוח שזאת ההגדרה אבל התוכן הוא כדלהלן: אנחנו התפזרנו ב-25.12.2005.
הבחירות תערכנה ב-28.3 ובמקרה הטוב, אם לא יהיו דברים מאג'ורים מבחינת
ערעורים ותאושרנה תוצאות הבחירות בתוך המועד המינימאלי הקבוע בחוק, ניתן
יהיה לכנס את הכנסת לראשונה, בהתאם להוראות הקבועות בחוק ב-17.4.2006, שזה
בחול המועד. הוחלט שהכנסת תתכנס לצורך הכרזתה.

אנחנו תקוה שהכנסת ה-17 תושבע ב-17.4. אבל למרבית הצער, מייד לאחר השבעתה,
היא תצא לפגרה עד ה-.8.5.2006. אז נימצא במצב שבו לכאורה במשך כמעט 5
חודשים - - -

גדעון סער:

ואם תוקם ממשלה לפני ה-8.5?

היו"ר רוני בר-און:

פורמלית, הכנסת בפגרה. הממשלה יכולה לבקש את זימון הכנסת בפגרה לצורך עניין
ספציפי.

ארבל אסטרחן:

מקובל שהפגרה היא עד אחרי החגים.

היו"ר רוני בר-און:

כך או כך, גם מבחינת העניין אבל בוודאי מפני מראית העין, זאת נראית תקופה
ממושכת וארוכה מידי. כיוון שכך, מבקש יו"ר הכנסת לזמן את ישיבות הכנסת
לימים האופרטיביים, והם לא רבים, בתקופה שבין תום חג הפסח ועד לאחר יום
העצמאות.

כמובן שהכנסת הבאה שתתכנס ב-17 לאפריל רשאית לעשות את ההחלטה הזאת. למרות
זאת מבקש יו"ר הכנסת שאנחנו נמליץ. אנחנו אומרים בכך:

בהתאם להצעת יו"ר הכנסת ממליצה ועדת הכנסת כי פגרת הבחירות תסתיים עם
כינוסה של הכנסת ה-17 ביום ב', 17.4.2006. בשבוע הזה, שבו חל חול המועד, לא
יתקיימו ישיבות כנסת נוספות. בשבוע שלאחר מכן, ביום ג' שהוא יום הזיכרון
לשואה ולגבורה, יתקיימו שתי ישיבות כנסת: ביום ד' וביום ה' שלאחריו,
26.4.2006 ו-27.4.2006. בשבוע שלאחר מכן, ביום הזיכרון לחללי מערכות ישראל
ויום העצמאות, תתקיים ישיבה אחת ביום ב', ערב היום הזיכרון, ב-1 למאי, בין
השעות 11:00 עד 16:00.

בשבוע שלאחר מכן, החל מיום שני 8.5.2006 תתכנס הכנסת ה-17 לשגרת עבודה
רגילה.

שאול יהלום:

אין לי התנגדות שהכנסת תתכנס לשגרת עבודה ב-8.5. אני מבין שמדובר בשלושה
ימי עבודה.

היו"ר רוני בר-און:

נכון, במהלך של חודש.

שאול יהלום:

כבר העיר חבר הכנסת סער, שאם יהיה צורך ותהיה ממשלה, אז הממשלה תהיה
סוברנית. אנחנו מדברים על תקופה שבה לא תהיה ממשלה. כאן מדובר על מצב של אי
בהירות שבו לא תהיה ממשלה ולא יהיה סדר. ואז למה ישבו? מהניסיון שלי, אין
מה לעשות באותה תקופה אלא יושבים וטוחנים מים. אפילו אין יושב ראש.

היו"ר רוני בר-און:

הנקודה שלך ברורה – מכיוון שאין מעשה חקיקה.

שאול יהלום:

אני מציע לא לקבל את זה.

משה גפני:

אני חושב שמה שהיו"ר מציע הוא יותר פופוליסטי מאשר מעשי. בתקופה האחרונה
הכנסת לא עבדה. אמנם יש עלינו ביקורת שאנחנו נמצאים הרבה בפגרה, אבל מה היה
פה? היו פה הצעות לסדר. אבל מי שצפה בנו ראה איך יושבים כמה חברי כנסת
ושאחרים לא באים מכיוון שלא היה מה לעשות. זה היה יותר ביזיון. עדיף שהכנסת
תעשה את עבודתה כמו שצריך.

מה שיקרה זאת ספקולציה. אף אחד מאיתנו לא יודע לומר האם הממשלה תורכב מהר?
האם יכוננו קואליציה מהר? האם ייבחר יושב-ראש כנסת מהר? הכל יכול להיות.
יכול להיות שקדימה תקבל 52 מנדטים, תעשה קואליציה עם יהדות התורה שתקבל 15
מנדטים ונגמר הסיפור. מאוד יכול להיות.

יקרה ביזיון גדול כי ביום הזיכרון תהיה ישיבה אחת עד שעה 16:00. המשמעות
היא שאף אחד לא יהיה פה.

היו"ר רוני בר-און:

הרב גפני, מכאן ולהבא, אתה רק יכול לקלקל את הטיעון שלך.

גדעון סער:

למה אנחנו לא משאירים את זה לוועדה המסדרת?

היו"ר רוני בר-און:

הוועדה המסדרת לא מתעסקת עם זה. אם הכנסת תתכנס ב-17 באפריל, גם אם לא יהיה
יו"ר, מי שינהל את הישיבה וירצה לעשות, יאמר שישיבת הכנסת הבאה תהיה ביום
איקס. זאת זכותו הבלעדית.

מי בעד הצעת היו"ר?

גדעון סער:

כשיש הצבעה אני חייב לתמוך בכל הצעה של היושב-ראש, אין לי שיקול דעת. האם
קיבלנו נימוק למה עושים את זה? האם כתוב למה רוצים לעשות את זה?

היו"ר רוני בר-און:

אני מקריא לך: "אם ננהג על פי המקובל וכנס הקיץ ייפתח לאחר יום העצמאות,
ביום ב', י' אייר התשס"ו – 8.5.2006, הרי שייווצר מצב שהכנסת ממשיכה את
פגרתה 3 שבועות וציבורית הדבר לא ייראה טוב".

גדעון סער:

אנחנו נצביע בעד הצעת היושב-ראש.

היו"ר רוני בר-און:

מי בעד הצעת היושב-ראש? מי בעד? מי נגד?

2 בעד, 2 נגד, ההצעה לא עברה.

גדעון סער:

אדוני היושב ראש, אני מבקש רביזיה.

היו"ר רוני בר-און:

רביזיה בעוד 5 דקות.

אם אתה שואל האם בסמכותנו כוועדת הכנסת של הכנסת ה-16 לקבל החלטות לגבי
הכנסת ה-17, בדקתי את זה עם היועץ המשפטי, ונחה דעתם שכן.

2.  שינוי שם סיעת "אחריות לאומית" וקביעת ייצוג מפלגת "קדימה" בכנסת.

היו"ר רוני בר-און:

כפי שאתם זוכרים, כאשר פרשו חלק מחברי סיעת הליכוד מהליכוד וביקשו את אישור
הכנסת, הם ביקשו גם את אישור הכנסת לשם "הסיעה לאחריות לאומית". לא עברו
שעות רבות והשם הפך להיות "סיעת קדימה". לא רצינו לבלבל את המוח לוועדת
הכנסת עד שלא יאושר השם אצל רשם המפלגות. עדיין היה סיכוי שרשם המפלגות לא
יאשר את השם ולא רצינו לשנות פעם שניה ופעם שלישית.

היום, משאושר שמה של המפלגה על ידי רשם המפלגות - "קדימה", מבוקש שגם שם
הסיעה יהיה "קדימה" וגם הסיעה "קדימה" בכנסת תייצג את מפלגת "קדימה" כפי
שרשומה אצל רשם המפלגות. זה נוסח ההחלטה שאני מבקש מכם לתמוך בה.

בהתאם לסעיף 18(א) 2 לתקנון הכנסת מחליטה ועדת הכנסת לשנות את שמה של סיעת
"אחריות לאומית". השם החדש של הסיעה יהיה "קדימה". עוד מחליטה ועדת הכנסת,
בהתאם להגדרה "סיעה" בסעיף 1 לחוק מימון המפלגות, כי סיעת קדימה מייצגת את
מפלגת קדימה וזאת החל מיום 4.1.06, היום שבו נרשמה המפלגה אצל רשם המפלגות.

מי בעד הצעת ההחלטה הזאת?

ההצעה אושרה.

3.  קביעת מספר חברי סיעת הליכוד וחברי סיעת קדימה בכנסת.

היו"ר רוני בר-און:

על פי פניית יו"ר סיעת הליכוד וב"כ הסיעה, חבר הכנסת גדעון סער, אני מציע
את הצעת ההחלטה הבאה: "בעקבות התפטרותו מהכנסת ביום 5.1.2006 של חבר הכנסת
עמרי שרון, חבר סיעת "קדימה", ותחילת כהונתו של ח"כ דוד מנע בסיעת הליכוד,
מחליטה ועדת הכנסת לפי סעיף 18(א)(3) לתקנון הכנסת על שינוי במספר חברי
הסיעות מהיום האמור. סיעת קדימה, אשר מנתה 15 חברי כנסת תימנה 14 חברים.
סיעת הליכוד אשר מנתה 26 חברי כנסת תימנה 27 חברים." המספר הנוסף זה האיחוד
עם סיעת "נוי" ברשות דוד טל.

מי בעד אישור הצעת ההחלטה?

התקבל פה אחד.

היו"ר רוני בר-און:

חבר כנסת סער, אתה עדיין רוצה רביזיה?

גדעון סער:

כן, אני לא חש תחושה נוחה שאנחנו דוחים את הצעת היו"ר.

היו"ר רוני בר-און:

מי בעד קיום הרביזיה ירים את ידו? מי נגד?

2 נגד, אין רביזיה.

  4. כנס פגרה מיוחד לציון יום הזיכרון הבינלאומי להנצחת קורבנות השואה –
  על פי החלטת האו"ם.

היו"ר רוני בר-און:

במסגרת הישיבות המיוחדות של הכנסת מבקשת המזכירות וממליץ היו"ר, כי: "יום
הזיכרון לשואה ולגבורה מצויין על פי חוק ביום כ"ז ניסן תשס"ו, וביום 27
בינואר מועד אותו קבע האו"ם, החליטה הממשלה שיינתן ביטוי בישראל לסולידריות
הבינלאומית. לבקשת הממשלה, החליט יושב-ראש הכנסת לכנס את הכנסת לכנס פגרה
מיוחד, ביום חמישי, כ"ו טבת התשס"ו – 26.1.2006 (ולא ביום 27.1.2006 כ"ז
טבת משום שיום זה חל ביום שישי, ערב שבת)."

יושב-ראש הכנסת ממליץ לכנס את הכנסת ביום חמישי הבא בשעה 14:00 לדיון בנושא
של ציון יום הזיכרון הבינלאומי להנצחת קורבנות השואה על פי החלטות האו"ם.
יושב ראש הכנסת ממליץ שמסגרת הדיון תהיה סיעתית, ואנחנו מתבקשים לאשר את
זה.

אני מציע שיתקיים דיון סיעתי. לגבי מכסות זמן, יש לך העדפה, גדעון?

גדעון סער:

נראה לי שדובר לכל סיעה זה בסדר.

היו"ר רוני בר-און:

5 דקות לכל סיעה?

גדעון סער:

יש מצב שבו בכל מקרה נציג הממשלה ויושב-ראש האופוזיציה אינם כבולים בלוחות
הזמנים האלה.

גדעון סער:

אני מבקש להחריג את נציג הממשלה ואת יושב ראש האופוזיציה.

היו"ר רוני בר-און:

אין כזה דבר, אני לא אתן ליושב-ראש האופוזיציה. יושב ראש האופוזיציה ידבר
במסגרת הסיעה שלו. לא ברור שעד אז יו"ר האופוזיציה יהיה עדיין מהסיעה שלכם.

גדעון סער:

אני מבקש שלנציג הממשלה - - -

היו"ר רוני בר-און:

אני לא יכול להגביל את זה. אני יכול להגביל את נציג הממשלה? אני בטוח שיו"ר
הכנסת לא יגביל אותו, בהכירי את מערכת היחסים הנוכחית שלהם.

משה גפני:

אדוני היושב ראש, אנחנו לא מבינים מה אתם מדברים. אולי תסבירו לנו?

היו"ר רוני בר-און:

כמחווה של רצון טוב, ובהתחשב במצבה המיוחד של סיעת הליכוד, הכנסת מתגבשת
ומעניקה לה זמן כפול: 10 דקות לליכוד ו-5 דקות לשאר סיעות הבית.

מי בעד?

התקבל פה אחד.

הישיבה ננעלה בשעה 11:20
