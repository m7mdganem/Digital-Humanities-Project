הכנסת העשרים

מושב רביעי

פרוטוקול מס' 326

מישיבת ועדת הכנסת

יום רביעי, ט"ו בשבט התשע"ח (31 בינואר 2018), שעה 10:00

סדר היום:

בקשת הממשלה להקדמת הדיון בהצעת חוק הביטוח הלאומי (תיקון – הגדלת קצבאות
הנכות ותיקונים שונים), התשע"ח-2018 (מ/1194), לפני הקריאה הראשונה

נכחו:

חברי הוועדה:

מכלוף מיקי זוהר – היו"ר

אמיר אוחנה

רוברט אילטוב

דוד אמסלם

דוד ביטן

יואב בן צור

יואל חסון

אחמד טיבי

רועי פולקמן

חברי הכנסת:

קארין אלהרר

מוזמנים:

מזכירת הכנסת ירדנה מלר-הורוביץ

מיכאל יצחקוב - יועץ שר העבודה, הרווחה והשירותים החברתיים

מנהל/ת הוועדה:

אתי בן יוסף

רישום פרלמנטרי:

הדס צנוירט

בקשת הממשלה להקדמת הדיון בהצעת חוק הביטוח הלאומי (תיקון – הגדלת קצבאות
הנכות ותיקונים שונים), התשע"ח-2018 (מ/1194), לפני הקריאה הראשונה

היו"ר מכלוף מיקי זוהר:

בוקר טוב, אני מתכבד לפתוח את הישיבה. על סדר-היום: בקשת הממשלה להקדמת
הדיון בהצעת חוק הביטוח הלאומי (תיקון – הגדלת קצבאות הנכות ותיקונים
שונים), התשע"ח-2018 (מ/1194), לפני הקריאה הראשונה.

קארין אלהרר (יש עתיד):

הצעה לסדר.

היו"ר מכלוף מיקי זוהר:

לפני ההצעה לסדר אני רוצה לומר דברים. חברים, אני כרגע לא רוצה להתייחס
לחבר כנסת כזה או אחר. אמתי. היה לי אירוע, כולם יודעים עליו, הוא מתוקשר
עכשיו. אני רוצה לדבר על מהות אחת. כנסת ישראל היא מקום העבודה של כולנו.
אנחנו מתפרנסים מהמקום הזה, אנחנו מבקרים פה הרבה שעות בשבוע, ובאנו לפה
באמת באהבה גדולה למען אזרחי ישראל – כל אחד מנקודת המבט שלו, שהיא בסדר,
ולגיטימי שהיא שונה, ואני חושב שטיבה של הכנסת זהו, וטוב שכך. ביקורת ראוי
שתישמע אחד כלפי השני, גם אם היא הקשוחה ביותר.

אבל שמה של הכנסת הולך ומידרדר בגלל שחברי כנסת מסוימים פה בכנסת לא יודעים
לכבד חברי כנסת אחרים. זה מתחיל משם. והדבר החמור ביותר זה שיש פה גוף,
שנקרא ועדת האתיקה, שזה גוף אובייקטיבי לחלוטין, שמורכב מכל סיעות הבית -
אגב, לליכוד אין ייצוג שם – שמקבל החלטות כדי לנסות לשמור על כבודה של
הכנסת, וחברי כנסת פשוט בזים לוועדה הזאת, מזלזלים בה. מתעלמים מהחלטותיה.

ועדת האתיקה קבעה נגדי החלטה, שהתקוממתי עליה מאוד, שאסור לי לנהל דיונים
על שכונה בקריית גת שנקראת כרמי גת, בגלל שלרעייתי יש נכסים בה. התקוממתי
על הטענה מתוך תחושה שזה פוגע ב-40,000 איש, ואמרתי שלעניות דעתי, זו החלטה
שגויה. כיבדתי את החלטת ועדת האתיקה. הפסקתי לקיים ולנהל דיונים לגבי
השכונה הזאת. למרות שאני חושב שהם טעו בהחלטתם, כיבדתי את ההחלטה שלהם.

אבל חברת כנסת היום, שקיבלה החלטה מוועדת האתיקה עבורה, שאומרת שאסור לה
לכנות חבר כנסת אחר מושחת – במקרה הזה, זה אני – הלכה הבוקר לתוכנית
טלוויזיה, ושוב קראה לי מושחת, בניגוד להחלטת ועדת האתיקה.

אני לא מדבר על המהות עכשיו – אם אני מושחת או לא - זה לא עניין שאני רוצה
להעלות פה לסדר-היום – שהציבור שישפוט. אבל המהות של זלזול בהחלטת ועדת
האתיקה אומרת דבר אחד - אני כיושב-ראש ועדת הכנסת, מתפקידי לדבר על זה - זה
אומר שכנסת ישראל מאבדת את כל הרסן, ואין שום דרך למנוע מחברי כנסת להתנהג
בצורה בזויה, אלא אם כן ועדת האתיקה תקבע עונש חמור יותר למי שמזלזל
בכבודה. זה מה שרציתי לומר, ועכשיו אפשר לעבור לנושא היותר חשוב.

יואל חסון (המחנה הציוני):

אפשר להירשם לזכות דיבור, על חוק הנכים?

היו"ר מכלוף מיקי זוהר:

כן. הצעה לסדר של חברת הכנסת קארין אלהרר, בבקשה.

קארין אלהרר (יש עתיד):

אדוני היושב-ראש, תודה רבה. זאת הזדמנות לברך אותך - עוד לא הייתי בוועדה
בראשותך.

היו"ר מכלוף מיקי זוהר:

תודה.

קארין אלהרר (יש עתיד):

אני רוצה, מבלי להביע עמדה או דעה על תוכן ההצעה, לברך שהחיינו וקיימנו
והגיענו לזמן הזה.

היו"ר מכלוף מיקי זוהר:

אמן.

קארין אלהרר (יש עתיד):

באמת, חיכינו הרבה מאוד זמן, וזה מבלי להביע עמדה ומבלי להעלות כרגע את
ההסתייגויות שלי ההצעה, שוודאי אעלה אותן במועד הנכון בוועדה הנכונה, אבל
ברכות על כך שההצעה הגיעה.

היו"ר מכלוף מיקי זוהר:

תודה. חבר הכנסת יואל חסון.

יואל חסון (המחנה הציוני):

אדוני היושב-ראש, תודה רבה ובוקר טוב. גם אני מברך על הבאת הצעת החוק הזאת
להצבעה במליאת הכנסת. באמת הגיע הזמן. מוזר שהצעת החוק הממשלתית היא דווקא
זו האחרונה שעברה בסדר הצעות החוק שעברו בכנסת עד היום, אבל לא נהיה
קטנוניים. אנחנו שמחים שסוף-סוף מתחיל התהליך, נאמר ההסכמה הממשלתית להנעת
התהליך לעדכון קצבאות הנכים.

אני קראתי בעיון את הצעת החוק. יש לי המון הערות לגבי ההצעה הזאת. זה בהחלט
לא המתווה שדובר עליו במקור, אבל אני מאמין בתהליכים בכנסת. אני יודע- - -

דוד ביטן (הליכוד):

רוב המתווה בפנים. אין הרבה תיקונים. רק לטובה.

היו"ר מכלוף מיקי זוהר:

יש ועדות. עוברת קריאה ראשונה, מגיע לקריאה שנייה ושלישית. יש ועדה בכנסת
שתדון בזה. תעשו מה שצריך.

דוד ביטן (הליכוד):

תוספת למתווה. לגבי המתווה אין לך מה לדאוג.

קארין אלהרר (יש עתיד):

אם נתקן לתקן ב-20, 21- - -

היו"ר מכלוף מיקי זוהר:

יש ועדות בשביל זה. קריאה ראשונה.

יואל חסון (המחנה הציוני):

מה שבאמת זועק לי בעניין הזה, זה בסיפור של 20, 21, ושאין ודאות וכל הדברים
האלה. הלוואי שזה יתוקן. אמרתי את זה גם אתמול באמצעי התקשורת וכל מי שדיבר
אתי. אנחנו אתמול עשינו התייעצות, כל סיעות האופוזיציה בעניין. אנחנו נשתף
פעולה באופן ענייני כדי לקדם את המתווה, כפי שכולנו הסכמנו עליו, ונסייע
בתהליכים, ונעשה כל מה שאפשר להקל על הקואליציה כדי להעביר את זה בצורה
טובה ובלוח זמנים מהיר.

דווקא בצורה מוזרה היה מתאים שהחוק הזה היה נכנס לתוך חוק ההסדרים, כדי
לוודא שהדבר הזה היה עובר מהר, בלוח זמנים מהיר וברור. אני לא יודע מה יהיה
לוח הזמנים.

רועי פולקמן (כולנו):

יסתיים מהר.

יואל חסון (המחנה הציוני):

אני מקווה. יכול להיות שהיה עדיף שזה יידחה בשבועיים, ייכנס לחוק ההסדרים,
ואז הייתי יודע שתוך חודש זה נגמר, אבל אני אומר: בסדר. אני סומך על הכוונה
ועל האמונה ועל ההצהרות.

קארין אלהרר (יש עתיד):

מה זאת אומרת? יסיימו מחר בוועדה?

דוד ביטן (הליכוד):

אפשר לסיים את זה תוך שבוע, עשרה ימים.

יואל חסון (המחנה הציוני):

הלוואי.

רועי פולקמן (כולנו):

שבוע-שבועיים.

יואל חסון (המחנה הציוני):

הלוואי.

היו"ר מכלוף מיקי זוהר:

תחולת החוק היא רטרואקטיבית, נכון?

קארין אלהרר (יש עתיד):

כן, מ-1 בינואר. אם לא, זו נסיגה.

יואל חסון (המחנה הציוני):

אני מקווה שלוח הזמנים יהיה לוח זמנים, כמו שחבר הכנסת ביטן אומר – סביב
שבוע, עשרה ימים.

היו"ר מכלוף מיקי זוהר:

הוא יהיה רטרואקטיבית גם.

יואל חסון (המחנה הציוני):

שלושה שבועות. רטרואקטיבית – סבבה, אבל אמרו לנו גם שהחוק יעבור עד 1.1.18.

היו"ר מכלוף מיקי זוהר:

חשוב להעביר את זה עד 28.2, כדי שיגיע מועד ה-28.2 לתשלום לנכים, הם ישלמו
להם גם על ינואר, כי אם יעבור 28.2, יצטרכו לחכות עד 28.3. לכן צריך לסיים
את זה. בשבועיים הקרובים, אין שום בעיה לגמור את זה, יואל. צריך לגמור את
זה בשבועיים הקרובים, וזה עדיין בסדר.

יואל חסון (המחנה הציוני):

בסדר גמור, מעולה. טוב שאתם מדברים על לוחות זמנים כאלה. אני מברך אתכם על
לוחות זמנים כאלה. אנחנו נעשה הכול כדי לסייע כדי שלוחות הזמנים- - -

היו"ר מכלוף מיקי זוהר:

גם תצביע בשבילנו?

יואל חסון (המחנה הציוני):

ונצביע בעד החוק הזה, אם הוא יהיה במתווה כפי שהוא סוכם, וזה הכול. בקריאה
ראשונה בעד, זה ברור.

היו"ר מכלוף מיקי זוהר:

מיכאל יצחקוב, יועצו של שר הרווחה, בבקשה.

מיכאל יצחקוב:

אני רוצה לענות למרכז האופוזיציה. אני רוצה להתייחס למהות החוק. יש פה איזו
טענה, שהחוק לא נוגע ל-20, 21. זה לא נכון. זו פעם ראשונה שיש חוק במדינת
ישראל, שהוא מעגן- - -

קארין אלהרר (יש עתיד):

אין ספק, זו פעם ראשונה. חוק שמקים ועדה.

מיכאל יצחקוב:

החוק מעגן את התחייבות הממשלה. זה דבר שלא קרה. הוא מעגן לממשלה הבאה,
וקובע סדרי עדיפויות, שזה דבר שלא קרה, והחוק הזה, זה תקדים, כי רוצים
להתחייב ולעגן את המתווה.

דוד ביטן (הליכוד):

זה לא יעזור. 20, 21 ייכנס לחוק. בכלל לא משנה מה הממשלה אומרת.

מיכאל יצחקוב:

יואל, המתווה הוסיף אזרחים ותיקים לחוק – דבר שלא קרה.

קארין אלהרר (יש עתיד):

אנחנו מברכים על כך.

מיכאל יצחקוב:

עוגן עניין ההצמדה – לא בוועדה אלא בסעיף בחוק, שזה ההישג הכי גדול. אני
חושב שלא היתה עוד ממשלה שהביאה 4.2 מיליארד לנכים, ויש לברך על זה.

קארין אלהרר (יש עתיד):

היסטורי.

מיכאל יצחקוב:

בגדול, הוא יותר טוב מהמתווה שהוצע.

היו"ר מכלוף מיקי זוהר:

תודה. עוד מישהו רוצה לומר משהו?

אני עובר להצבעה. אני מבקש מהוועדה לאשר את בקשת הממשלה להקדמת הדיון בהצעת
חוק הביטוח הלאומי (תיקון – הגדלת קצבאות הנכות ותיקונים שונים),
התשע"ח-2018 (מ/1194), לפני הקריאה הראשונה. מי בעד הקדמת הדיון? מי נגד?
מי נמנע?

קארין אלהרר (יש עתיד):

בעד. אני במקום אלעזר.

הצבעה

בעד הבקשה – פה אחד

בקשת הממשלה להקדמת הדיון בהצעת חוק הביטוח הלאומי (תיקון – הגדלת קצבאות
הנכות ותיקונים שונים), התשע"ח-2018 (מ/1194), אושרה.

היו"ר מכלוף מיקי זוהר:

תודה רבה, הישיבה נעולה.

הישיבה ננעלה בשעה 10:20.
