הכנסת השבע-עשרה נוסח לא מתוקן

מושב שלישי

פרוטוקול מס' 245

מישיבת ועדת הכנסת

שהתקיימה ביום רביעי, כ"ב בסיון, התשס"ח, (25/06/2008), בשעה 10:00

סדר היום:

1.  בקשת חה"כ דוד אזולאי להעברת הצעת חוק שירותי הדת היהודיים (פ/17/1871)
    מוועדת הפנים והגנת הסביבה לדיון בוועדת הכספים.

2.  הצעת חה"כ יצחק אהרונוביץ' לתיקון סעיף 142 ב', בדבר הצעות חוק של
    חבר-כנסת שמונה לתפקיד שר או סגן שר ולאחר שהתפטר מתפקידו חזר לכהן
    כחבר כנסת מן המניין.

נכחו:

חברי הוועדה:

דוד טל – היו"ר

רוברט אילטוב

גדעון סער

משה שרוני

מוזמנים:

חה"כ יצחק אהרונוביץ

אייל יינון – מזכיר הכנסת

רונית חייקין – מזכירת סיעת מר"צ בכנסת

ייעוץ משפטי:

עו"ד ארבל אסטרחן

מנהלת הוועדה:

אתי בן-יוסף

רשמת פרלמנטרית:

אתי אפלבוים

 

בקשת חה"כ דוד אזולאי להעברת הצעת חוק שירותי הדת היהודיים (פ/17/1871)
מוועדת הפנים והגנת הסביבה לדיון בוועדת הכספים.

היו”ר דוד טל:

בוקר טוב. אני פותח את ישיבת ועדת הכנסת. על סדר היום: בקשת חבר הכנסת דוד
אזולאי להעברת הצעת חוק שירותי הדת היהודיים (פ/17/1871) מוועדת הפנים
והגנת הסביבה לדיון בוועדת הכספים.

אני מבין שאין בעיה בהעברת הצעת החוק שירותי הדת היהודיים מוועדת הפנים
והגנת הסביבה לדיון בוועדת הכספים.

גדעון סער:

אם זה מה שאזולאי רוצה.

היו”ר דוד טל:

זה מה שהוא רוצה.

מי בעד ירים את ידו?

הצבעה

בעד - רוב

נגד – אין

נמנעים אין

הצעת החוק שירותי הדת היהודיים תועבר מוועדת הפנים והגנת הסביבה לדיון
בוועדת הכספים.

היו”ר דוד טל:

בקשתו של חבר הכנסת אזולאי התקבלה.

הצעת חה"כ יצחק אהרונוביץ' לתיקון סעיף 142 ב', בדבר הצעות חוק של חבר-כנסת
שמונה לתפקיד שר או סגן שר ולאחר שהתפטר מתפקידו חזר לכהן כחבר כנסת מן
המניין

היו”ר דוד טל:

יש הצעה של חבר הכנסת יצחק אהרונוביץ לתקן את סעיף 142ב' לתקנון הכנסת,
בדבר הצעות חוק של חבר כנסת שמונה לתפקיד שר או סגן שר.

אני אומר את זה בקיצור. אני חושב שזה נכון וראוי שנתקן. המצב כיום הוא שאדם
שהיה חבר כנסת והגיש הצעת חוק, ברגע שהוא מתנה לשר והוא האדם היחידי בהצעת
החוק שיזם, שמו בעצם נמחק ואי אפשר לקדם את הצעת החוק הזאת.

חבר הכנסת אהרונוביץ מבקש, בעצם, שאם אותו שר או סגן שר חוזר להיות חבר
כנסת, אז אפשר יהיה להמשיך עם הצעת החוק שלו, הגם שהוא היה אדם יחידי.

גדעון סער:

זה כאילו מוקפא בזמן הזה? ומה עם יש מציעים אחרים?

היו”ר דוד טל:

אם יש מציעים אחרים אז אין בעיה. הבעיה היא כשהוא מציע יחיד.

אייל ינון:

כשאדם יודע שהוא עומד להתמנות כשר יש לו את הזכות להעביר, לפני השבעתו,
הצעות בהן הוא יוזם יחיד, לחבר כנסת אחר. אכן שרים וסגני שרים נוקטים במהלך
הזה ועצם מינויו של אדם לשר או לסגן שר לא גוזר מוות על הצעות החוק שבהן
הוא יוזם יחיד.

קל וחומר שזה לא גוזר למוות את גורלן של הצעות שבהן הוא לא יוזם יחיד. הדבר
היחיד הוא שקורה הוא, שהוא לא מקבל קרדיט על הצעות החוק ברגע שהוא הפך
להיות שר בממשלה. זה עניין קונספטואלי של הפרדת רשויות.

אין זה נכון שאדם שהופך להיות שר ברשות המבצעת, יחזיק בקנה הצעות חוק
פרטיות. מה גם שאנחנו לא יודעים מה עמדת הממשלה לגביהן והאם הם יעלו
בפורומים ממשלתיים כאלה ואחרים, שיש להם או אין להם את היכולת לקדם או לא
לקדם אותם.

לכן אני חושב שקונספטואלית הרעיון הבסיסי היה נכון. אני לא מביע עמדה ברורה
בעניין אלא אני רק רוצה להציג עובדות כהווייתן ואת הקונספט שעומד מאחורי
העניין הזה.

דוד אזולאי:

מה אומרת ההצעה?

אייל ינון:

אם אני מבין נכון, ההצעה אומרת ששר יחזיק ב"הולד" - - -

גדעון סער:

אם הוא העביר את זה למישהו אחר - - -

אייל ינון:

אם הוא העביר את זה למישהו אחר זה קיים. חבר הכנסת אהרונוביץ אומר שאם
יתקבל התיקון לא נצטרך את הסעיף של העברה לחבר כנסת אחר אלא הוא ישאיר את
זה ב"הולד".

יצחק אהרונוביץ:

אני יכול לתת דוגמה מניסיוני. החוק של דרומי, שעבר אתמול, הוא דוגמה טובה
לנושא שלנו. נגיד שחבר כנסת הוא בין מציעי החוק והוא מספר אחד או שניים
והוא הלך להיות סגן שר או שר. ברגע שיש עוד מצטרפים להצעת החוק זה ממשיך
ומתקיים בוועדות. אם הוא עדיין שר, אז ההצעה תעבור בקריאה שניה ושלישית
והכל בסדר.

מה קורה, ולי זה קרה, כאשר חזרתי ורציתי להמשיך לקדם את הדברים? למספר
שניים ושלוש ברשימה לא תמיד יש עניין לקדם את החוק. חזרתי לכנסת ואז אומרים
לי ששמי נמחק. אבל לי יש עניין להמשיך ולקדם את החוק. ואז נאמר לי שכרגע אי
אפשר להכניס את השם שלי ושמי לא יופיע בהצעת החוק. זה מה שקרה במקרה דרומי,
כאשר היו מצטרפים נוספים.

מקרה אחר הוא כאשר אתה נמצא לבד ואז הצעת החוק נכנסת להקפאה. אם הוא לא חזר
לכנסת אז בסדר. ברגע שהוא חוזר לכנסת הבאה יש דין רציפות כזה או אחר.

גדעון סער:

ההצעה שלך מתייחסת רק למציע יחיד?

יצחק אהרונוביץ:

אני אומר שצריך לחלק את זה לשניים. כשאני חוזר חזרה להיות חבר כנסת אני
רוצה להצטרף ולחזור בחזרה למקור ולהיות בין המובילים של הצעת החוק ולקדם את
זה כי יש לי עניין.

אם אני נמצא לבד ואין מי שימשיך את זה - - -

דוד אזולאי:

ואם יש מישהו שהוא לבד עם הצעת חוק זהה?

יצחק אהרונוביץ:

אז הוא יתקדם. אני לא עוצר מישהו אחר. הוא יכול להתקדם ואם אני עדיין שר
ההצעה תהיה על שמו ואין בעיה עם זה.

יש פה באמת כמה שלבים. אני חושב שצריך לעשות צדק. כשאתה שר אתה לא מתערב
בהצעת החוק. מעבר לזה, אמרתי שאני מחמיר עם עצמי. אפשר שאם הוא משתתף
בוועדת השרים לענייני חקיקה, הוא לא ישתתף בדיונים על החוק שלו. גם זאת
אפשרות.

ארבל אסטרחן:

את זה אנחנו לא יכולים לקבוע.

אני רק אשלים את מה שנאמר בתחילה. היום, אם חבר כנסת חתום עם ח"כים נוספים,
ברגע שהוא מתמנה לשר או לסגן שר שמו נמחק. אם הוא חוזר להיות חבר כנסת
וההצעה לא אושרה בינתיים כחוק, השם שלו לא יחזור. אחרים, כמובן, יכולים
לקדם את ההצעה.

המקרה האחר הוא, אם הוא חתום לבד. עד הכנסת ה-16, במצב כזה, כשחבר כנסת היה
מתמנה לשר או לסגן שר, הצעתו נמחקה. נטען על ידי חברי כנסת שההצעה כבר
קודמה ועברה כמה שלבים וחבל שהיא תימחק. כתוצאה מכך תיקנו את התקנון באופן
שמאפשר לו להעביר את ההצעה לחבר כנסת אחר והוא יוכל לקדם את ההצעה. זה כאשר
הוא ח"כ יחיד.

לפי מה שאני מבינה מחבר הכנסת אהרונוביץ, מוצע להתייחס לשני המקרים ולאפשר
לח"כ שמונה לשר או לסגן שר ושב לכהן בכנסת, ששמו יחזור להצעה. אם היו חכ"ים
נוספים, שמו יחזור למקום.

דוד אזולאי:

בכל שלב של החקיקה?

ארבל אסטרחן:

אני חושבת שכך מוצע. בין אם ההצעה רק הונחה על שולחן הכנסת - - -

גדעון סער:

את רואה בזה בעיה?

ארבל אסטרחן:

הבעיה היחידה שבגללה לא אפשרו את זה בעבר – רעיונות כאלה כבר עלו. היו
מקרים שח"כ העלה הצעת חוק, מונה לשר, חזר והיה צריך להניח מחדש את כל
ההצעות שלו. היתה תחושה שיש בזה בעייתיות. הבעיה שעלתה זה נושא של הפרדת
רשויות.

גדעון סער:

אבל זה רק אחרי שהוא חזר, אני לא רואה פה בעיה.

ארבל אסטרחן:

כיוון שהוא בממשלה, כאילו שמו מותלה על הצעת חוק.

היו”ר דוד טל:

שמו לא קיים וחוזר להיות ברגע שהוא חוזר לרשות המחוקקת.

גדעון סער:

אני לא רואה פה בעיה.

היו”ר דוד טל:

אני גם לא רואה בעיה.

משה שרוני:

צריך לחשוב כאן עם היגיון. חבר כנסת התמנה לשר ויש לו חוקים לבד וחוקים עם
שותפים. הוא חייב להיכנס באותו מקום שהוא היה באופן אוטומטי.

היו”ר דוד טל:

אני לא רואה בעיה.

גדעון סער:

יש פה שני מצבים. מצב ראשון זה מצב שבו יש עוד מציעים ולמעשה השם נמחק. אם
הוא לא שר הוא יכול לבקש לחזור ואינני רואה בזה בעיה.

מצב שני הוא מצב שבו הוא מציע יחיד. אהרונוביץ אומר שיש לו אופציה לתת את
זה למישהו אחר וכעת הוא מבקש אופציה נוספת, דהיינו, לשים את זה בפריזר. זה
כבר הסדר שונה שצריך להיות בחוק. צריך להיות ברור שזה או זה או זה כי שני
הדברים האלה לא יכולים לחיות ביחד. גם זה נראה לי בסדר. אני לא רואה בזה
בעייתיות.

אייל ינון:

הוא העביר לאחר והוא יצטרף אליו אחר כך.

ארבל אסטרחן:

ואז שניהם יהיו רשומים.

היו”ר דוד טל:

אם הוא העביר לאחר וההצעה בינתיים רצה וזה לפני קריאה שניה, השאלה האם הוא
יכול להצטרף?

גדעון סער:

לא, אני לא מסכים. אני אגיד לך למה. כשהוא מציע יחיד, שהחליט ללכת על מסלול
העברה לאחר, הוא נתן את האפוטרופסות על הצעת החוק למישהו אחר. יש הרבה
החלטות שכרוכות בקידום הצעת חוק והאדם הזה כבר התקדם. אז יחזור אהרונוביץ
לכנסת ויגיד שהוא רוצה לחזור. זה כבר נראה לי יותר מסובך. ביחיד, נראה לי
שצריך להיות או מסלול של הקפאה או מסלול של העברה. האדם מחליט מה הוא
מעדיף.

כאשר יש מספר מציעים אין בעיה כי ברור שהם יכולים להמשיך ולגלגל את הצעת
החוק. בסך הכל הוא מקבל את השם שלו יחד עם האחרים.

היו”ר דוד טל:

אם זה או זה או זה, אז המצב היום נותן תשובה. הוא מוציא את עצמו ואנשים
יכולים לקדם את הצעת החוק.

איפה אתה רואה את הבעייתיות כאשר הוא מציע יחיד? זאת האג'נדה שלו.

גדעון סער:

כשיש כמה מציעים, על פי הפרקטיקה שלנו, הנושא הזה מאוחד אחר כך. בחוק דרומי
היו הרבה מציעים ואז השאלה העיקרית היא שאלה של קרדיט שמגיע לו ואין סיבה
שהוא לא יקבל אותו.

לעומת זאת, כאשר מדובר במציע יחיד, יש לזה משמעויות מעשיות יותר כבדות.

היו”ר דוד טל:

מה למשל?

גדעון סער:

אתה הנהג. אתה מציע יחיד. הוא מעביר את ההגה למישהו אחר וכשהוא חוזר הוא
אומר לשני: "זוז מההגה".

ישנה גם אפשרות שהוא ירצה לחזור בו מהצעת החוק וזה שמריץ יגיד שהוא לא
מוכן.

היו”ר דוד טל:

גדעון, יש לנו הצעות חוק שבהן גם אתה יוזם וגם אני יוזם ולא מן הנמנע שיהיו
שניים או שלושה יוזמים.

גדעון סער:

בין שניים לשלושה אין הבדל. בין שלושה לארבעה אין הבדל. בין מציע בודד
ליותר מזה, יש הבדל.

משה שרוני:

להקפיא זה הכי טוב.

היו”ר דוד טל:

אם זה להקפיא אז המצב הקיים נותן מענה.

גדעון סער:

אני חושב שבמצב הראשון אין בעיה. במצב השני הוא צריך לבחור לפני שהוא מתמנה
האם הוא מעדיף לתת למישהו אחר או שהוא מעדיף להכניס את זה לפריזר ולחזור
לזה כאשר הוא יחזור לכנסת. זה נראה לי הסדר יותר טוב.

היו”ר דוד טל:

אם אנחנו מקבלים את ההצעה של גדעון, אנחנו רק צריכים להוסיף התייחסות לגבי
מקרה שבו הוא מתמנה לשר או לסגן שר והוא רוצה לשמור לעצמו את הזכות, לכשהוא
יחזור להיות חבר כנסת.

גדעון סער:

צריך להכניס לפה מושג שלא קיים היום.

ארבל אסטרחן:

יש כזה דבר בהשעיה. למשל, אצל בניזרי, כתוב שההצעות שלו מושעות למשך זמן
ההשעיה.

גדעון סער:

אז פה מדובר בהשעיית הצעת חוק.

אייל ינון:

הוא צריך להודיע על זה מראש? זה אוטומטית?

היו”ר דוד טל:

אם הוא לא הודיע ליושבת ראש הכנסת להעביר את זה לאחר, אז הוא שומר לעצמו את
הזכות לכשהוא יחזור.

אייל ינון:

אז הוא לא צריך להודיע הודעה פוזיטיבית שהוא בחר במסלול של הקפאה אלא
שאוטומטית זאת ברירת המחדל.

היו”ר דוד טל:

אם הוא העביר את זה לאחר הוא איבד את ההנהגה.

גדעון סער:

לדעתי ב-24 שעות שלפני השבעתו הוא צריך להגיד או זה או זה. לא צריך שתהיה
פה ברירת מחדל. יכול להיות שאדם ייבחר והחוק שהוא הציע כבר בכלל לא מעניין
אותו.

היו”ר דוד טל:

אם זה לא מעניין אותו, הוא יכול להעביר את זה למישהו אחר ונשארת לו האופציה
להצטרף כאשר הוא יחזור.

גדעון סער:

אנחנו עוברים ממשטר קיצוני של מוות של כל ההצעות של אדם שמתמנה לשר, שזה
היה המצב הקודם. התיקון הקודם של ה-24 שעות היה בזמן רוני בראון ששימש
כיו"ר ועדת הכנסת. הוא זה שהכניס אותו, כאשר הוא חשב על מינויו כשר. למעשה,
לפני כן גם לא היה ההסדר הזה. אתם מגיעים ממצב שבו כל ההצעות מתות למצב שכל
ההצעות יחיו. תנו חובה למציע, לפני המינוי שלו, להודיע מה הוא רוצה. אם הוא
לא יודיע, אז ירד קצת העומס ולא יקרה כלום.

היו”ר דוד טל:

אהרונוביץ זה מקובל עליך?

יצחק אהרונוביץ:

כן.

היו”ר דוד טל:

אנחנו מחילים את זה מהכנסת הבאה או שאפשר להחיל את זה מאחרי הפגרה?

יצחק אהרונוביץ:

לי זה לא משנה, חזרתי בי.

היו”ר דוד טל:

היועצת המשפטית אומרת שצריך תקופה מסוימת.

ארבל אסטרחן:

לאהרונוביץ, למשל, יש כבר הצעות חוק ששמו נמחק מהן. צריך הערת מעבר מפורשת
שתאפשר להחיות אותן ולהחזיר את שמו.

גדעון סער:

את רוצה להחיל את זה רטרואקטיבית?

היו”ר דוד טל:

זה מה שאתה רוצה.

אייל ינון:

אנחנו מעלים את העניין כי זה העניין שעומד על סדר היום פה.

ארבל אסטרחן:

מה לגבי הצעות של כמה מציעים שכבר נמחקו?

אייל ינון:

יש פה בעיה עוד יותר מסובכת כי המנגנון שגדעון מציע לא ננקט פה. חבר הכנסת
אהרונוביץ לא הודיע מראש מה הוא רוצה.

גדעון סער:

זה לא חל לגבי כמה מציעים.

היו”ר דוד טל:

אנחנו מדברים לגבי מציע יחיד.

גדעון סער:

לדעתי, לגבי מציע יחיד אי אפשר להחיל את זה רטרואקטיבית.

יצחק אהרונוביץ:

לא, זה היה בהקפאה ועכשיו אתה רוצה להחיות את זה.

גדעון סער:

אבל זה לא היה בהקפאה.

היו”ר דוד טל:

לגבי מציע יחיד אנחנו יוצרים מצב חדש.

יצחק אהרונוביץ:

אבל אם זה לא התקדם ואני רוצה להמשיך עם זה, אין בעיה.

גדעון סער:

אני רוצה להסביר את ההבדל מבחינת הבית הזה: כשיש כמה מציעים ההצעה חיה ולכן
לא קרה כלום כאשר השם של אהרונוביץ הוסר. כשהוא חוזר מחזירים את השם שלו
ואת זה אפשר לעשות מיידית.

כאשר הוא יחיד, ההצעה כבר מתה.

יצחק אהרונוביץ:

הוא מושעית.

היו”ר דוד טל:

לא, היא מתה אבל אתה מבקש טיפול נמרץ.

יצחק אהרונוביץ:

לא טיפול נמרץ, להמשיך את הטיפול כאשר חזרתי להיות חבר כנסת.

היו”ר דוד טל:

אני רוצה להציע שלגבי מספר מציעים אפשר להחיל את זה ואין עם זה בעיה מכיוון
שההצעה לא מתה. לגבי מציע יחיד אפשר להחיל את זה מכאן ולהבא.

אהרונוביץ, במילים אחרות, אם יש לך הצעת חוק שבה אתה מציע יחיד, אתה לא
תוכל לחזור לזה ותצטרך להניח מחדש.

רונית חייקין:

תקבל שחרור מחובת הנחה.

היו”ר דוד טל:

אהרונוביץ, מאחוריך יושבת מזכירת סיעת מר"צ והיא הציעה לך הצעה. את הבעיה
שלך פתרנו.

רונית חייקין:

גדעון אמר שתוך 24 שעות הוא צריך להחליט אם הוא רוצה להשעות או לא. נראה לי
ש-24 שעות זה זמן מאוד מצומצם.

ארבל אסטרחן:

הוא צריך להודיע לפני שהוא מתמנה.

אייל ינון:

הוא יכול להודיע עד לרגע ההשבעה שלו. זה יכול להיות יום או יומיים.

אתי בן יוסף:

העוזרים שלו מכירים את כל רשימת החוקים שלו.

היו”ר דוד טל:

יש עוד נקודה שבה אני רוצה לשכנע את החברים. אני רוצה אפשרות להשאיר את
הפריבילגיה שאם הוא לא הודיע שהוא העביר את זה למישהו אחר, נשאיר לו את
הזכות לחזור לברירת המחדל.

גדעון סער:

לדעתי זה לא נכון.

אתה יכול ללכת לכיוון של רונית ולתת 48 שעות במקום 24 שעות.

ארבל אסטרחן:

לא כתוב 24 שעות, הוא יכול גם שבוע לפני.

גדעון סער:

אנחנו לא יכולים לעבור ממשטר קיצוני שבו הכל מת כאשר אדם מתמנה, למשטר שבו
הוא לא צריך להגיד כלום והכל חי. זה לא נכון. הפיתרון שמצאנו קודם הוא
פיתרון מאוזן. הוא נותן מענה והוא נותן את כל האופציות בידי המציעים. הוא
אפילו נותן, לגבי החלק הראשון - - -

היו”ר דוד טל:

לא שכנעת אותי אבל אני לא מתנגד לזה.

ארבל אסטרחן:

תכף אומר משהו לגבי רציפות.

לא דובר באיזה שלב נמצאת ההצעה. זה נכון גם להצעה שרק הונחה על שולחן הכנסת
ועוד לא קודמה. אם היו כמה מציעים, וביניהם אותו חבר כנסת שמונה לשר או
לסגן שר, השם שלו ימחק למשך הזמן שהוא בתפקיד. כשהוא חוזר השם שלו יחזר
אוטומטית. חבר הכנסת סער אמר שהוא צריך לבקש, אבל אני חושבת שדובר פה על כך
ששמו חוזר אוטומטית והוא לא צריך לבקש.

גדעון סער:

התשובה היא כן, אבל זה לא דבר שהמזכירות יודעת לעשות בלי שחבר הכנסת יודיע.

ארבל אסטרחן:

המחשב יידע איך לעשות את זה. השם שלו יחזור אוטומטית והוא גם יחזור מבחינת
סדר השמות למקום שבו הוא היה. זה יחול מכאן ולהבא גם לגבי הצעות שהשם כבר
נמחק. למשל, אם לחבר הכנסת אהרונוביץ יש הצעות ששמו נמחק מהן, ועכשיו ההצעה
תקודם לקריאה ראשונה, שמו יחזור.

גדעון סער:

את מתכוונת למצב שבו יש כמה מציעים?

אייל ינון:

אם הוא חוזר להיות חבר כנסת הוא לא צריך להודיע לנו שהוא רוצה להחזיר את
עצמו ואוטומטית הוא חוזר?

ארבל אסטרחן:

כן.

אייל ינון:

לא יכול להיות שבינתיים הוא שינה את דעתו?

ארבל אסטרחן:

הוא יחזור.

אייל ינון:

ואז המחשב יחזיר אותו אוטומטית להצעות - - -

גדעון סער:

יש צדק במה שאמר מזכיר הכנסת.

היו”ר דוד טל:

אם זה חשוב לו, הוא יזכור.

גדעון סער:

ואם הוא שינה את דעתו?

יצחק אהרונוביץ:

אז הוא יפנה.

היו”ר דוד טל:

יפנה השר לשעבר ויבקש.

ארבל אסטרחן:

אם יש כמה מציעים, הוא יכול לבקש ולחזור למקום שבו הוא היה. זה יחול גם
לגבי הצעות שהשם כבר נמחק, מכאן ולהבא. אם הוא היה מציע יחיד, לפני שהוא
מתנה לשר, הוא יוכל להודיע שהוא מעביר את ההצעה לאחר. אם הוא לא - - -

גדעון סער:

לא, אם הוא לא. הוא יוכל להודיע או אל"ף, או בי"ת.

ארבל אסטרחן:

או שלא מעביר לאחר ומבקש להשעות.

אייל יינון:

כדי לתת תרופה חלקית למה שאמרה רונית, ברגע שמזכירות הממשלה מודיעה לנו
שמישהו עומד להתמנות לשר, אנחנו יכולים להוציא לו מכתב שמודיע לו על
האופציות הקיימות בפניו.

ארבל אסטרחן:

ואז, כאשר הוא חוזר לכנסת, אם הוא הודיע מראש שהוא רוצה לחדש הצעה מסוימת,
הוא יצטרך לבקש. זה לא יהיה אוטומטית.

אם הוא העביר לאחר שמו לא יחזור. אמרנו שזה יחול רק לגבי מישהו שהמתנה לסגן
או לשר בעתיד.

אני רוצה להציע התייחסות נוספת: היום אם חבר כנסת היה חתום על הצעת חוק
בכנסת הקודמת, עברה קריאה ראשונה והכנסת התפזרה. בכנסת החדשה הוא מתמנה
לסגן או לסגן שר. אם מחילים רציפות בזמן שהוא שר או סגן שר כמובן ששמו
נמחק. אבל אם הוא חוזר להיות חבר כנסת, אז צריך לחול אותו דין. זאת אומרת,
כן יוכל להיות שמו.

היום כשחבר כנסת חדל לכהן שמו נמחק. היה לנו מקרה עם חבר הכנסת אדלשטיין
שהיתה לו הצעת חוק בכנסת הקודמת. הוא היה אחד המציעים. ההצעה עברה בקריאה
ראשונה ואז הכנסת התפזרה. בכנסת הזאת תקופה קצרה הוא לא היה חבר כנסת, הוא
נכנס טיפה באיחור. החילו רציפות כשהוא כבר היה חבר כנסת. אבל, שוב, שמו
נמחק.

היו”ר דוד טל:

אז אדלשטיין יוכל לקבל את הקרדיט לחזור לאותו מצב, אפילו שהוא לא חזר מייד
להיות חבר כנסת.

ארבל אסטרחן:

זאת אומרת, הרציפות תתאפשר גם במקרה כזה.

היו”ר דוד טל:

נכון מאוד.

ארבל אסטרחן:

לגבי החלת רציפות, בין אם הוא היה מציע יחיד ובין אם לא.

היו”ר דוד טל:

תודה רבה. היועצת המשפטית תנסח.

מי בעד?

הצבעה

בעד – רוב

נגד – אין

נמנעים - אין

התיקון עבר.

ארבל אסטרחן:

גם ברציפות, תמיד צריך לבקש.

היו”ר דוד טל:

הישיבה נעולה.

הישיבה ננעלה בשעה 10:30
