פרוטוקולים/ועדת הכנסת/2934

ירושלים, ט' בניסן, תשס"א

2 באפריל, 2001

הכנסת החמש-עשרה נוסח לא מתוקן

מושב שלישי

פרוטוקול מס' 179

מישיבת ועדת הכנסת

יום שני, ב' בניסן התשס"א (26.3.2001), שעה 11:15

נכחו:

חברי הוועדה:

יוסי כץ – היו"ר

מיכאל איתן

  בנימין אלון

  אליהו בן-מנחם

  מוחמד ברכה

יצחק גאגולה

משה גפני

  עבד אלמאלכ דהאמשה

אליעזר זנדברג

נעמי חזן

  שאול יהלום

  אמנון כהן

  ישראל כץ

  סופה לנדבר

  אופיר פינס-פז

  יאיר פרץ

עמיר פרץ

מוזמנים:

חבר הכנסת אפי אושעיה

  חבר הכנסת זאב בוים

  חברת הכנסת יעל דיין

  חבר הכנסת אברהם הירשזון

חבר הכנסת אבשלום וילן

  חבר הכנסת אחמד טיבי

חבר הכנסת אליעזר כהן

חבר הכנסת יצחק כהן

חבר הכנסת רן כהן

  חבר הכנסת נואף מסאלחה

  חבר הכנסת אברהם פורז

  חבר הכנסת יוסף פריצקי

  חבר הכנסת איוב קרא

חברת הכנסת נחמה רונן

חבר הכנסת ויצמן שירי

  חבר הכנסת יוסי שריד

  מזכיר הכנסת אריה האן

  סגן מזכיר הכנסת דוד לב

  היועצת המשפטית לכנסת אנה שניידר

  יואל בריס – האוצר

  יואל נוה - האוצר

  שמעון עיר-שי - האוצר

  גב' טליה דולן – האוצר

  גב' יעל יטב - האוצר

  גב' דניאל רימון - האוצר

  איוור קרשנר – מנהל ועדת הכספים

  סמדר אלחנני – כלכלנית לוועדת הכספים

  אתי בנדלר – יועצת משפטית

  אריה שרבף – מנהל בנא"ם

  יחזקאל לביא – משרד הפנים

  גב' נגה בוטנסקי – ראש לשכת הקשר של ההסתדרות בכנסת

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

1. אישור המלצת יושב ראש הכנסת למינוי יועץ משפטי לכנסת;

2. פניית יושב ראש ועדת הכספים בדבר טענה של חריגה מגדר נושא הצעות חוק
הנדונות

בוועדת הכספים: א' – הצעת חוק ההסדרים במשק המדינה (תיקוני חקיקה להשגת

יעדי התקציב והמדיניות הכלכלית לשנת הכספים 2001), התשס"א-2001; ב' – הצעת
חוק

תקציב המדינה לשנת הכספים 2001, התשס"א-2001; ג' – ההסתייגות של חבר הכנסת
ע' פרץ;

3. המלצה למינוי סגנים ליושב ראש הכנסת;

4. בקשת רוויזיה בנושא חדש;

5. ישיבות הוועדות בפגרה;

6. אישור סופי של חלוקת החדרים;

7. קביעת ועדות לדיון בהצעות חוק ובהצעה לסדר היום.

אישור המלצת יושב ראש הכנסת למינוי יועץ משפטי לכנסת

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת כשעל סדר יומה מגוון רחב של
נושאים. הנושא הראשון בסדר היום הוא אישור מינוי יועץ משפטי לכנסת. רשות
הדיבור ליושב ראש הכנסת אברהם בורג, אך קודם שאני אעביר אליו את רשות
הדיבור אני מבקש מכל הנוכחים לכבד את המעמד ולהקל עליי את ניהול הישיבה.

יו"ר הכנסת אברהם בורג:

אדוני יושב ראש הוועדה, רבותיי חברי הכנסת וחברותיה, באמצע חודש דצמבר שנה
שעברה ועדת החוקה, חוק ומשפט אישרה, ובעקבותיה מליאת הכנסת אישרה את פרק ז'
לחוק הכנסת, היועץ המשפטי לכנסת. על פי החוק הזה יש תהליך מוגדר מאד בקשר
לשאלה כיצד נבחר היועץ המשפטי של הכנסת. הוא נבחר על ידי ועדה ציבורית
שממונה על ידי יושב ראש הכנסת, הוועדה הזאת בודקת את כשירותם ואת התאמתם של
המועמדים למשרת היועץ המשפטי לכנסת והיא צריכה להמליץ על לא פחות משניים
ועל לא יותר מארבעה מן הבאים בפניה, כמועמדים.

הוועדה הציבורית היא בת שבעה חברים, בראשה עומד שופט בית משפט עליון בדימוס
שממנה נשיא בית המשפט העליון, והוא מכהן כיושב ראש שלה. נשיא בית המשפט
העליון, השופט אהרון ברק, מינה את השופט לשעבר גבריאל בך, לעמוד בראש
הוועדה הזאת, הוועדה ישבה במשך שלוש ישיבות על המדוכה, ראיינה את אחד עשר
האנשים שהציגו את מועמדותם, הם הופיעו בפניה, כולם מסרו לעיון מוקדם תשובות
לשאלון, קורות חיים, מסמכים רלוונטיים, המלצות וכו' ולאחר שמיעת המועמדים
הוועדה הציבורית החליטה פה אחד, והדגש על המילים: פה אחד, חשוב, אני מיד
אגיד לכם מדוע, - להמליץ בפניי, כיושב ראש הכנסת, על שלושה מהמועמדים שנראו
לה ראויים ביותר לתפקיד ואלה הם לפי סדר האלף בית: עורך דין מרדכי בס ממשרד
מבקר המדינה, שעובד צמוד אתנו בוועדה לענייני ביקורת המדינה, עורך דין שלמה
שוהם מהלשכה המשפטית של הכנסת, ועורכת דין אנה שניידר.

השופט בך, כאשר הציג בפניי את הדברים גם בצורה הפורמלית וגם בצורה הלא
פורמלית, שם דגש על המילים: הוועדה החליטה פה אחד, ואני אומר מדוע, משום
שבחוק שאנחנו חוקקנו כתוב: הוועדה תמליץ בפני יושב ראש הכנסת, תוך ציון
מספר חברי הוועדה שתמכו במועמדותו של כל אחד מן האנשים שנמצאו ראויים להגיע
לשלב הגמר. ברגע שנאמר: פה אחד, כולם נמצאים באותה ישורת ולמעשה כפי שאמר
השופט בך – ללא דירוג. כלומר אין דירוג של מי יותר ומי פחות, והושארה לי
ההכרעה לבחור מי מהם יהיה היועץ המשפטי של הכנסת.

ישבתי עם שלושת האנשים הרלוונטיים שעה ארוכה, ראיינתי אותם, שמעתי אותם
מדברים על הדברים שהם מעבר ליום יום שאנחנו מכירים, מה החזון שלהם לגבי
הלשכה, מה תפיסת עולמם המשפטית, מה תפיסת עולמם באשר לנושא החשוב ביותר
שבגינו חוקקנו את החוק הזה, לאמור: עצמאות הרשות המחוקקת, עצמאות שיפוטית
משפטית של הרשות המחוקקת בפני הרשות המבצעת ולאחר שגמרתי את הראיונות
ביקשתי כמה ימים לחשוב כדי להתחבט ביני לבין עצמי. דיברתי על העניין הזה
שוב גם עם השופט בך, ובסופו של דבר בחרתי מכל שלושת המועמדים שנמצאו ראויים
לתפקיד פה אחד על ידי הוועדה, בעורכת דין אנה שניידר להיות היועצת המשפטית
החדשה של הכנסת והראשונה שנבחרה במתכונת הזאת ועל פי חוק זה.

את ההחלטה הזאת אני מביא היום בפני הוועדה.

אני בטוח שכל מי שמכיר את כל המועמדים האחרים יודע שמדובר בסופו של דבר
בשלושה מועמדים ראויים ביותר והעובדה שהוועדה החליטה פה אחד עליהם ולא רצתה
לעשות את הדירוג מצד אחד הקשתה עליי את מלאכת ההכרעה אבל מצד שני החמיאה
מאד לשלושתם, ואנו נמצאנו ראויים ומבורכים בשלושה מועמדים טובים.

אני סמוך ובטוח שהכרעתי באשר לעורכת הדין אנה שניידר תהיה גם לתפארת הייעוץ
המשפטי של הכנסת ובסופו של דבר תהיה לתפארת כולנו לטובת מה שאנחנו רוצים
להשיג כאן, והוא לשכה משפטית טובה, חזקה ועצמאית.

היו"ר יוסי כץ:

תודה רבה אדוני יושב ראש הכנסת.

אם חברי הכנסת רוצים להתבטא בנושא הזה, בבקשה, אם לא – נעבור להצבעה. מה
שאני רציתי לומר בעניין הספציפי הזה הוא שאני באופן אישי עבדתי בצמוד לאנה
שניידר כאשר כיהנתי כיושב ראש הוועדה לענייני ביקורת המדינה וככזה אני יכול
לומר לכם כי היא בצעה את תפקידה בצורה מוצלחת ביותר, מקצועית, מהימנה,
אדיבה, וכל מה שאפשר רק להגיד על יועץ משפטי זמין, נגיש ויעיל.

אני מברך אותך, אדוני יושב ראש הכנסת, על ההחלטה שלך. באופן אישי אני חושב
שזה יהיה מינוי מצויין.

אם אין הערות אני מעמיד את אישור המינוי - - -

מוחמד ברכה:

אני רוצה להצטרף לדברים של היושב ראש - - -

אליהו בן-מנחם:

כולנו מצטרפים.

מוחמד ברכה:

אני סבור שכל חברי הוועדה סבורים כמוני.

היו"ר יוסי כץ:

תודה רבה. אני מעמיד את אישור המינוי של גב' אנה שניידר ליועצת המשפטית
לכנסת, להצבעה.

הצבעה

המינוי אושר.

היו"ר יוסי כץ:

המינוי אושר פה אחד.

יו"ר הכנסת אברהם בורג:

תודה רבה.

היו"ר יוסי כץ:

כאמור, אני שמח מאד על המינוי ואני משוכנע שגב' אנה שניידר תשרת את חברי
הכנסת ואת הכנסת על הצד הטוב ביותר.

בינתיים, בהעדרה של גב' שניידר ועד שהיא תגיע לישיבה, ננצל את הזמן שעומד
לרשותנו ונעבור לנושא הבא בסדר היום – פניית יושב ראש ועדת הכספים בדבר
טענה של חריגה מגדר נושא הצעות חוק הנדונות בוועדת הכספים: 1. הצעת חוק
ההסדרים במשק המדינה (תיקוני חקיקה להשגת יעדי התקציב והמדיניות הכלכלית
לשנת הכספים 2001), התשס"א-2001; 2. הצעת חוק תקציב המדינה לשנת הכספים
2001, התשס"א-2001.

פניית יושב ראש ועדת הכספים בדבר טענה של חריגה מגדר נושא הצעות חוק
הנדונות בוועדת הכספים:

1. הצעת חוק ההסדרים במשק המדינה (תיקוני חקיקה להשגת יעדי התקציב
והמדיניות הכלכלית לשנת הכספים 2001), התשס"א-2001;

2. הצעת חוק תקציב המדינה לשנת הכספים 2001, התשס"א-2001

3. ההסתייגות של חבר הכנסת עמיר פרץ

--------------------------------------------------------------------------------------------------------

היו"ר יוסי כץ:

הגיעו אלינו שלושה נושאים בטענה של: נושא חדש, ואני מעביר בקשר אליהם את
רשות הדיבור ליושב ראש ועדת הכספים חבר הכנסת ישראל כץ.

ישראל כץ (יו"ר ועדת הכספים):

אדוני היושב ראש, אדוני יושב ראש הכנסת, העברנו לוועדת הכנסת, להחלטתה,
שלושה סעיפים שלגביהם נטען טיעון שנקרא: נושא חדש. הסעיף הראשון עניינו
המשרד לענייני דתות אשר בקשר אליו ממשלת ישראל הנוכחית החליטה לבטל את
החלטת ממשלת ישראל הקודמת ולהרכיב מחדש את המשרד לענייני דתות, אחרי שהכנסת
בחרה את השר לענייני דתות. הממשלה הוציאה מתוך ספר התקציב את הסעיפים
התקציביים שנגעו למשרד לענייני דתות, גרעה אותם מתוך המשרדים האחרים וכללה
אותם תחת המסגרת: המשרד לענייני דתות.

חבר הכנסת אבשלום וילן טוען שמדובר על נושא חדש, אגב, זאת טענה שהיא קצת
תקדימית כיוון שבצורה כזאת ניתן להתייחס כמעט לכל סעיף בתקציב ולכל שינוי
ולהסתייגות בתקציב, דבר שלא היה מקובל עד כה.

סעיף אחר שלגביו הושמעה טענה של נושא חדש הוא עניין תקנות הארנונה לשנת
2001 של הרשויות המקומיות. הממשלה רצתה להטיל, בחוק ההסדרים, תקנה שקובעת
שרשות מקומית שתחרוג ב- 5% מתקציבה, ותחרוג אין פירושו בתקציב השוטף אלא
כולל חובות עבר, דבר שהיה שם את רוב רובן של הרשויות המקומיות בקטגוריה
הזאת.

אנחנו הצענו, והצעתנו התקבלה, שבמקום ללכת לצעד מרחיק לכת, באותו סעיף של
ארנונה הממשלה תביא את בקשתה הרגילה לקביעת ארנונה בסך 1.25% העלאת ארנונה
ביחס לשנה הקודמת, הממשלה נאותה לכך אבל אז טען חבר הכנסת פריצקי שמדובר על
נושא חדש.

נושא שלישי שלגביו מדובר על נושא חדש זאת ההסתייגות של חבר הכנסת עמיר פרץ
שהוא יסביר אותה עוד מעט - - -

* * * * * * *

אפי אושעיה:

היועצת המשפטית לכנסת, גב' אנה שניידר, נכנסה זה עתה לחדר הישיבה ואני מציע
שנברך אותה קודם שנמשיך בדיון.

היו"ר יוסי כץ:

נעשה אתנחתא בדיון ונברך את עורכת דין אנה שניידר לרגל היבחרה ליועצת
המשפטית לכנסת.

אני מברך את היועצת המשפטית החדשה של הכנסת. אני בטוח שזה יום חג עבורה מה
גם שהיא הגיעה לפסגת המערכת המשפטית ואני, כמשפטן, יודע שלהגיע לפסגת
המערכת המשפטית, בוודאי בבית המחוקקים שלנו, זאת, בהחלט, גם הגשמת שאיפות
אישיות וגם סיפוק גדול מאד.

אנחנו צריכים לברך על כך שיושב ראש הכנסת הביא לנו לאישור מינוי לא רק של
משפטנית מעולה ונעימת הליכות, לא רק של משפטנית חרוצה ביותר אלא גם עצם
העובדה שמדובר במשפטנית אישה הוא דבר שראוי לברך עליו כשלעצמו. אני לא חושב
שצריך לעשות הנחות לנשים בעניין כזה, אני סבור שזה מינוי ראוי ביותר אבל
העובדה הזאת בהחלט מהווה דבר מה נוסף שאפשר לברך עליו.

אני מאחל לך, גב' אנה שניידר, בשם הוועדה ובשם הכנסת, הצלחה במילוי תפקידך.
אני משוכנע שתמלאי אותו ללא משוא פנים, ללא מורא, זה תפקיד קשה מאד במיוחד
במצב שבו הכנסת נמצאת, שיש לנו קואליציה כל כך רחבה ואופוזיציה צרה, וחשוב
שהיועץ המשפטי לכנסת יעמוד על משמר זכויות התקנון והחוק. אני בטוח שאת תעשי
זאת על הצד הטוב ביותר.

אני מאחל לך, בשם כל חברי הוועדה, הצלחה.

רשות הדיבור לחברת הכנסת יעל דיין.

יעל דיין:

אני רוצה לומר, בשם הוועדה לקידום מעמד האישה, וגם חבר הכנסת יוסי כץ כבר
אמר שללא כל ספק לא מדובר כאן על מקרה של העדפה מתקנת. הערך המוסף של
המינוי הזה הוא, בהחלט, ערך ציבורי משום שיש עוד כמה תפקידים בכנסת שמן
הראוי היה שהם יאויישו בנשים, כמו חברה בוועדת החוץ והביטחון, חברה בוועדת
הכספים, בוועדת החוקה, חוק ומשפט - - -

קריאה:

גם בתפקיד של יושב ראש הכנסת.

יעל דיין:

נכון. לא היתה יושבת ראש הכנסת. אנחנו רואים בכל מינוי של אישה ציון דרך גם
לשאיפות של נשים וגם לכך שנשים תדענה שהכל פתוח בפניהן.

אישית כמובן שאני מביעה את כל הערכתי למינוי הזה ואני בטוחה שגב' אנה
שניידר זכתה לתפקיד מיוחד במינו. תודה רבה.

היו"ר יוסי כץ:

תודה לך. רשות הדיבור לחבר הכנסת רן כהן.

רן כהן:

אני אורח בישיבה הזאת ואני מבקש לומר, כמי שעבד בוועדה לענייני ביקורת
המדינה עם גב' אנה שניידר, וגם עבדתי אתה במשך שנים בוועדת הכספים, שהצמיחה
שלה לתפקיד הזה היא באמת צמיחה של אדם שנחשב לעצם מעצמנו, והוא בבחינת דבר
אדיר.

מלבד רצוני זה לברך את אנה שניידר מכל הלב אני רוצה לומר דבר נוסף; לאורך
כל שנות הניסיון שלי בחקיקה ובעבודת הכנסת מתנהל מאבק דואלי בין הרצון של
הכנסת להגיע לחקיקה בדרך כלל מהר ואז יש סכנה עצומה של שטחיות ושל רדידות.
אנחנו 120 חברי כנסת שמחוקקים את חוקי מדינת ישראל שחייבים, מהרגע שהם יצאו
מתחת ידינו, להיות ברמה הגבוהה ביותר כדי שכל העם יידע: אלה הם חוקיך. מה
שעושה החיבור בין הפער הזה של העבודה, של הריצה השוטפת היום יומית ליכולת
להפיק חוקים ברמה העמוקה ביותר, הרצינית ביותר, היסודית ביותר, זאת העזרה
של היועץ המשפטי של הכנסת, של היועצים המשפטיים של הכנסת, של הצוות האדיר
הזה, מהיועץ המשפטי עד העוזרות והעוזרים.

אני רוצה לאחל לך, גב' אנה שניידר, מכל הלב שבמאמץ האדיר הזה שלך בראש
הצוות, להביא אותנו, את הכנסת, לחוקק חוקים טובים ולעשות את הדבר יסודי,
עמוק ורציני עד כדי כך שאלה יהיו ראויים להיקרא: חוקי מדינת ישראל, שבכל מה
שקשור לשילוב הזה – שאת תצליחי ושאנחנו נצליח. תודה רבה.

היו"ר יוסי כץ:

רשות הדיבור לחבר הכנסת מיכאל איתן ולאחריו ליושב ראש הכנסת. בבקשה.

מיכאל איתן:

אני רוצה לברך אותך, אנה, בהצלחה, ואני גם רוצה, בהזדמנות הזאת שכולנו
מברכים אותך, לשגר מכאן גם ברכות הצלחה בדרך החדשה לצבי ענבר שהיה היועץ
המשפטי הלא פורמלי של הכנסת קודם ויש לו זכויות רבות בפיתוחה של המחלקה
המשפטית, גידולה והתעצמותה. יש לו גם חלק לא מבוטל בהכנתה של אנה לתפקיד
ואולי זה לא ידוע לרבים אבל אני יכול לספר לכם שבזמנו, כאשר שוחחתי עם צבי
ענבר בכל מה שקשור לשאלה מי יבוא אחריו, אני חושב, מכל מקום כך הבנתי
מהשיחה שלי אתו, הוא לא אמר לי זאת במפורש, אבל הבנתי שבעיניו אנה שניידר
היתה, בהחלט, ראויה להיות ממשיכת דרכו.

אני מאחל לך, אנה, הרבה הצלחה גם בשבילו, כדי שהבחירה תוכיח את עצמה.

היו"ר יוסי כץ:

תודה. רשות הדיבור ליושב ראש הכנסת.

יו"ר הכנסת אברהם בורג:

אנה, ועדת הכנסת החליטה לקבל את המלצתי ולבחור בך פה אחד להיות היועצת
המשפטית של הכנסת לכן אני רוצה להצטרף לברכות של כולם המצטרפות, בעצם, גם
להחלטת הוועדה המקצועית.

בהקשר לתפילה שלנו, של אלה שמתפללים ואומרים: אנא השם הושיעה נא, באים
ליועץ המשפטי ואומרים: תושיע אותנו, יש בעיות, מיקי תיאר אותן, רן תיאור
אותן, גם אחרים תיארו אותן, וכשאת נותנת את הפסיקה שלך, יש לנו תפילה אחרת:
אנא השם הצליחה נא. כלומר אנחנו מקווים מאד שהפסיקה, תהיה אשר תהיה, תהיה
נכונה והעניין יצליח. הברכה שלנו היא שכל הפניות שלנו שתבואנה אלייך בפנייה
לישועה, בסופו של דבר תענינה בתוצאה של הצלחה.

בהצלחה לנו הפונים, בהצלחה לך המחליטה, ובהצלחה לכולנו ככנסת, כמוסד שזקוק
בימים אלה לכל גרם, לכל שמץ של העלאת הקרן במצב שבו אנחנו נמצאים.

נבחרת לתפקיד הזה כי נמצאת מתאימה לו. אפילו אם היית גבר – היית נבחרת
לתפקיד הזה, מכל מקום מהרגע שנבחרת לתפקיד – יוצא מסר אחר, יוצא מסר נוסף,
יוצא המסר של כנסת שהיא גוף ציבורי שוויוני שרוצה להוביל וצריך להוביל לכל
מקום בחברה הישראלית, שנשים כגברים צריכות לאייש כל תפקיד בחברה הישראלית.

מיכאל איתן:

בקהיליית המשפטנים נדמה לי שהמצב הפוך.

יו"ר הכנסת אברהם בורג:

בדרך כלל נשים צריכות לכבוש תפקידים שהיו נתונים בידיים גבריות ואת, גב'
אנה שניידר, הראשונה שנכנסת לתפקיד ואם מישהו יצטרך לעשות משהו זה אולי
לכבוש אותו מידייך אבל זו זכות גדולה משום שאת צריכה לעצב את התפקיד הזה
בצלם ובדמות שחוקק המחוקק כאשר הוא חוקק את חוק היועץ המשפטי אבל גם עם
תכנים ערכיים נוספים שמשדרים לחברה הישראלית את המסרים האלה של השוויון בין
המינים.

אני רוצה להודות בהזדמנות הזאת לצבי ענבר, שמיקי כל כך נכון, בשם כולנו,
הודה לו, אני רוצה להודות לאתי שהיתה הממלאת מקום בתקופת הביניים, אני לא
אלחש לכם מה אני לחשתי לה, אני יודע שלא היה לה קל להגיד לי: כן, להיות
ממלאת מקום, אבל היא עשתה את עבודתה נאמנה בתקופת המעבר עד שלא הרגשנו שיש,
באמת, חור ולאקונה.

בסוף כל הדברים האלה אני רוצה לומר עוד דבר אחד והוא שאני מקווה, אנה, שאת
גרה מספיק קרוב לכנסת כי לא יישאר לך הרבה מאד זמן; את גרה מעבר לכביש
ויכול להיות שתצטרכי לעבור דירה לגינה של הכנסת.

תודה רבה ובהצלחה לכולנו.

היו"ר יוסי כץ:

תודה רבה.

יצחק גאגולה:

אני מציע לאפשר ליועצת המשפטית לכנסת, גב' אנה שניידר, לומר כמה מילים.

היו"ר יוסי כץ:

בבקשה.

אנה שניידר:

אני רוצה להודות על כל הברכות ולומר שאני נכנסת לתפקיד בדחילו ורחימו. אני
מקווה מאד שאני אוכל לעמוד בכבוד באמון שנתתם בי.

אני רוצה להודות בהזדמנות הזאת לצבי ענבר שהיה מורי, הוא הדריך אותי, אני
מקווה שאני אצליח להיכנס לנעליו הגדולות, שלא אאכזב אותו ושאמשיך בדרכו
ואני מקווה שאתם תעזרו לי.

היו"ר יוסי כץ:

תודה רבה.

* * * * * * * *

היו"ר יוסי כץ:

להזכירכם, אנחנו נמצאים בלחץ זמן. נחזור לנושא שהתחלנו לדון בו עוד לפני
שהיועצת המשפטית לכנסת, גב' אנה שניידר, נכנסה לחדר הישיבה. אני מעביר את
רשות הדיבור ליושב ראש ועדת הכספים חבר הכנסת ישראל כץ.

ישראל כץ (יו"ר ועדת הכספים):

קודם כל אני רוצה להצטרף לברכות לגב' אנה שניידר ולהודיע, בשם ועדת הכספים,
שבכל מקרה איננו מוותרים על אנה כיועצת משפטית של ועדת הכספים.

אני חוזר לעניין הקודם שהתחלתי לדבר עליו קודם שגב' שניידר הגיעה,
ההסתייגות של חבר הכנסת עמיר פרץ לסעיף 26 בפרק ז', ואני מבקש מיושב ראש
הישיבה להעביר את רשות הדיבור לחבר הכנסת עמיר פרץ.

היו"ר יוסי כץ:

רשות הדיבור לחבר הכנסת עמיר פרץ.

עמיר פרץ:

אדוני יושב ראש הישיבה, גם אני רוצה להצטרף לברכות לאנה. אין לי כל ספק בכך
שהיא ראויה לכל הברכות והסופרלטיבים שהיא קיבלה כאן.

ולענייננו, אדוני היושב ראש, אנחנו נקלענו למצב מוזר למדיי שבו ממשלת ישראל
אישרה הסדר הבראה של קופת חולים לפני חמש שנים, וההסתדרות נתבקשה לסייע
לקופת חולים כאשר הסיוע יתחלק לשניים; ההסתדרות נתבקשה, למעשה, להשלים את
חובות העבר שלה שעומדים על סדר גודל של כ-600 מיליון שקל, לתת מכספה עוד
600 מיליון שקל.

אנחנו השלמנו את 600 מיליון השקל שהיינו חייבים בעבר אבל לצערנו הרב השלמת
ההסכם נקלעה למבוי סתום. בית המשפט פנה לנשיא בית המשפט העליון בדימוס,
שמגר, שמונה כמגשר על מנת לפתור את העניין, הנשיא שמגר אכן בדק אותו, הופיע
בפני היועץ המשפטי לממשלה והמליץ בפניו שהסיוע שההסתדרות מעניקה לקופת
חולים יהיה פטור ממס. להסתדרות אין יכולת בשום פנים ואופן לגייס כספים
מתשלומי מס.

בפני הוועדה יש שתי אפשרויות; 1 – לא לקבל החלטה, העניין יארך עוד 10 שנים,
אף אחד לא ישלם שום דבר, או שהפריץ ימות או שמישהו אחר ימות אבל אני, כיושב
ראש ההסתדרות, מעוניין לסיים את הפרשה הזאת ולהעביר לקופת חולים את כל מה
שהתחייבו בפניי. זה לא היה חוב, זאת בבחינת מתנה, ואני בעד רציפות שלטונית.
כפי שאני דורש מראשי הממשלה לקיים כל הסכם שהם חתמו עליו, מי שחתם לפניי על
הסכמים – אני אכבד אותו. יחד עם זאת אין שום סיכוי שבעולם שאחרי שההסתדרות
תעביר מאות מיליוני שקלים של נכסים על מנת לממש את חובותיה, היא תגייס כסף
נוסף מדמי חבר כדי לשלם מסים.

המדינה מעולם לא התכוונה להרוויח מההסכם הזה. המדינה לא התכוונה להכניס
לעצמה הכנסות אלא היא קבעה מה היקף תכנית ההבראה, היא החליטה כמה היא
נותנת, היא קבעה איזה סכום ההסתדרות תיתן, היה הסכם שחתמו עליו שר האוצר
הקודם, בייגה שוחט, חתם עליו גם יושב ראש ההסתדרות דאז חיים רמון, וגם השר
לשעבר חיים אורון שהיה גזבר ההסתדרות, ומה שאני מבקש להדגיש הוא כי הניסוח
הוא ניסוח דקדקני מאד. כתוב שכל הסכם שהממשלה אישרה אותו בקשר לסיוע לקופת
חולים, לא כתוב איזה קופת חולים, רק הסכם שהמדינה אישרה אותו.

אם הוועדה תקבל החלטה, מחר בבוקר צריך להעביר מאות מיליוני שקלים שאנחנו
מבקשים להעביר אותם ולסיים את העניין. אני מבקש, תנו לנו לגמור את הפרשה
הזאת. ההסתדרות לא מקבלת אף לא שקל מהסיפור הזה.

היועץ המשפטי לממשלה הודיע שלצערו אין אף אחד לא באוצר, לא במשרד המשפטים,
לא בלשכת היועץ המשפטי, שלא אמר שהדבר ראוי וחייב להיפתר. אבל לצערי הרב
אומרים לי שאין אכסניה משפטית לעניין הזה למרות שנציבות מס הכנסה המליצה
ואמרה שיש סיכוי למצוא, במסגרת החוקים הקיימים, פיתרון לבעיה הזאת.

חבר'ה, צריך לגמור את הסיפור הזה ורצוי לגמור אותו היום.

היו"ר יוסי כץ:

תודה.

ישראל כץ (יו"ר ועדת הכספים):

אני מבקש לציין שבשני הסעיפים שעליהם דיברתי נמצאים סעיפים שאי אפשר להעביר
את התקציב בלעדיהם. אם הנושא של המשרד לענייני דתות לא יסתיים – המשמעות
היא שלא יצביעו על התקציב ולי יש רושם שלחברי הכנסת אין חשק גדול להיכנס
לתוך המשמעויות החוקיות של ההחלטה הזאת.

אבשלום וילן:

אני מבקש לנמק את ההסתייגות שלי.

היו"ר יוסי כץ:

אני מציע שהיועצת המשפטית תביע את עמדתה המשפטית לגבי שלושת הסעיפים, אחרי
זה אני אעביר את רשות הדיבור לחבר הכנסת וילן - - -

אבשלום וילן:

היא עוד לא שמעה אותי - - -

אפי אושעיה:

אדוני יושב ראש הישיבה, חבר הכנסת עמיר פרץ העלה נושא, אני מציע להצביע
עליו ואז נוכל להתקדם סעיף אחר סעיף.

היו"ר יוסי כץ:

רשות הדיבור ליועצת המשפטית - - -

אבשלום וילן:

אני מבקש קודם כל לנמק את ההסתייגות שלי כדי שאחר כך הייועצת המשפטית תוכל
לענות על כל המכלול. אולי יש לי נימוקים שהיא לא שמעה אותם?

היו"ר יוסי כץ:

רשות הדיבור ליועצת המשפטית, גב' אנה שניידר.

אנה שניידר:

באיזה נושא להתחיל?

היו"ר יוסי כץ:

תתחילי במשרד לענייני דתות, אחר כך תעברי לארנונה, ובסוף להצעתו של חבר
הכנסת עמיר פרץ. אגב כך ברצוני לציין כי כולנו יוצאים מנקודת הנחה שהיועצת
המשפטית נכחה בדיון הרלוונטי שהתקיים בוועדת הכספים.

אנה שניידר:

אכן, הייתי נוכחת בוועדת הכספים בדיון שהתקיים לגבי שלושת הנושאים שעליהם
מדובר וגם הבעתי את דעתי במהלך הישיבה למרות שעל פי התקנון העמדה המשפטית,
בשלב זה, כפי שהתקנון מציין היום,אין לה מקום כי התקנון קובע שהטענה מועלית
או על ידי חבר כנסת או על ידי נציג הממשלה.

בשלושת הנושאים שעליהם מדובר למעשה הועלתה טענה על ידי אחד מחברי הכנסת.

לגבי הנושא של המשרד לענייני דתות, במסגרת חוק התקציב השנתי הבעתי את עמדתי
שלא מדובר על נושא חדש. למעשה לא משתנה תקרת התקציב אך יש חלוקה בהצעת החוק
בתוספת למשרדים שונים. חילקו את הצעת החוק בלי להתחשב במשרד הדתות בשלב
הראשון, והוסיפו סכומים למשרדים השונים לפי הצורך.

לאחר שהתקבלה החלטה בממשלה שבכל זאת יהיה משרד הדתות, אגף התקציבים הוציא
מהמשרדים הרלוונטיים את אותם סכומים שהוא הקציב למשרד הדתות, קיבץ אותם תחת
הכותרת: המשרד לענייני דתות, וזה, בעצם, השינוי היחיד בהצעת החוק.

לפי מיטב הבנתי המשפטית לא מדובר על נושא חדש.

באשר לנושא השני – ארנונה, כאן עמדתי פחות נחרצת. בהצעת חוק ההסדרים יש
סעיף שמקנה סמכות במקרה של רשות שהגיעה לגרעון שוטף שעולה על 5% להטיל
ארנונה נוספת. זה הסעיף הקיים. ההצעה היא הצעת הממשלה, להכניס סעיף שמכשיר
את תקנות הארנונה לשנת 2001 שכיום אינן בתוקף כי הן לא התקבלו על פי החוק
כפי שהיו צריכות להתקבל.

אני יכולה לומר שכאשר החוק דן בארנונה נוספת, אנחנו לא נמצאים לגמרי
במאטריה שאיננה קשורה לנושא הארנונה, בכל זאת אנחנו מדברים על נושא שהוא לא
לגמרי קשור לנושא שקיים, לכן וכיוון שכך, דעתי היא באמצע.

היו"ר יוסי כץ:

יש פנים לכאן ולכאן.

אנה שניידר:

בדיוק.

לגבי ההסתייגות של חבר הכנסת עמיר פרץ, דעתי היא שמדובר על נושא חדש באופן
מובהק כי מדובר בתיקון לחוק מיסוי מקרקעין ועכשיו באים, בלי שהעניין הזה
הוגש בהצעת חוק בכחול, הוא לא פורסם בציבור, אין אפשרות להתייחס אליו, לא
היה דיון בוועדה בנושא הזה ובכל זאת מנסים להוסיף פטור ספציפי, חשוב ככל
שיהיה, הן ממס שבח, הן ממס רכישה, הן ממס מכירה, ושיעור אפס במס ערך מוסף.
הנושא הזה לא עלה בכלל בוועדה.

זה נושא חדש מובהק, ואני מדגישה שוב שהעמדה שלי משפטית בלבד.

היו"ר יוסי כץ:

תודה. רשות הדיבור לנציג האוצר, מר יואל נוה.

יואל נוה:

אני מבקש להתייחס בדבריי בעיקר לנושא השלישי. העניין של משרד הדתות הוא
נושא טכני, כאשר מדובר על שינוי טכני בלבד של חלוקה בין סעיפים ולא מעבר
לזה. זה לא נושא חדש.

אשר לנושא הארנונה, אנחנו טוענים שיש קשר בין הסעיף שעסק בעניין הארנונה
לבין תקנות הארנונה והעלאת הארנונה לשנת 2001.

באשר לנושא השלישי, הסתייגותו של חבר הכנסת עמיר פרץ, אני מבקש לציין כי
אנחנו טוענים שמדובר על נושא חדש לחלוטין. מעבר לדיון בסיטואציה המיסויית
שבה נמצא נישום כזה או אחר אנחנו סבורים שהסדר כזה לא ראוי שיעשה בחקיקה
ראשית. בכל מקרה המשמעות היא הענקת הקלות במס לגוף מסויים כאשר הדבר הוא
כמו הענקת תקציב והדרך לכך היא, בהחלט, לא בחקיקה ראשית.

כמו שגם אמרה היועצת המשפטית של הכנסת, גב' אנה שניידר, יש פה חוקי מס
שבכלל לא קשורים לחוקים שנדונו בוועדה ואנחנו מבקשים - - -

אליעזר כהן:

דבריך אלה רק מחזקים את דבריו של חבר הכנסת פרץ. איך זה יכול להיות נושא
חדש אם הוא פתוח חמש שנים?

יואל נוה:

מדובר על נושא חדש שמתייחס להצעת החוק שנדונה בוועדה, שעוסקת בהקלות מיסוי
מקרקעין בייחוד ובחלוקה מחדש של חלקות.

היו"ר יוסי כץ:

תודה.

יאיר פרץ:

הצעה לסדר.

היו"ר יוסי כץ:

יש רק עוד שני דוברים שנרשמו לקבל את רשות הדיבור.

יאיר פרץ:

בכל זאת אני מבקש להציע הצעה לסדר. מאחר והיועצת המשפטית היתה ברורה
לחלוטין, אני מבקש שיושב ראש הישיבה יעמיד את הנושא להצבעה. חבל על הזמן.

אבשלום וילן:

אינני מוכן לקבל את ההצעה הזאת. באתי לכאן כדי לנמק את ההסתייגות שלי - - -

היו"ר יוסי כץ:

אני מעביר אליך את רשות הדיבור; רשות הדיבור לחבר הכנסת אבשלום וילן.

אבשלום וילן:

בראשית דבריי אני מבקש לברך את גב' אנה שניידר לרגל היבחרה כיועצת המשפטית
לכנסת. זה מינוי מצויין אבל יש לי העונג לחלוק עליה כבר בישיבה הראשונה.

בדברי ההסבר, על פי החוברות שחולקו לנו לקראת הקריאה הראשונה שאושרה על ידי
מליאת הכנסת, שוכנעתי מדוע צריך לבטל את המשרד לענייני דתות והנימוקים
ידועים; המשרד הזה – עבר זמנו, בטל קורבנו, הוא לא יעיל, הוא לא מסוגל
לפתור את הבעיות שהוא צריך להתמודד אתן, יש בו הרבה מאד אי סדרים בלשון
המעטה, שלא לדבר על דברים אחרים - - -

משה גפני:

כמו רשות השידור, למשל.

אמנון כהן:

כמו הקיבוצים.

אבשלום וילן:

בדברי ההסבר היה כתוב מדוע צריך לפרק את המשרד לענייני דתות אלא שהממשלה
השתנתה. כל מה שקרה זה שהממשלה השתנתה , - - -

יצחק גאגולה:

העם אמר את דברו ברוב מוחץ.

היו"ר יוסי כץ:

אני מבקש אתכם לא להפריע למהלכה התקין של הישיבה. רשות הדיבור לחבר הכנסת
אבשלום וילן.

אבשלום וילן:

אני הודעתי עוד בישיבה הראשונה של ועדת הכנסת בעניין הזה, בניהולו של חבר
הכנסת אופיר פינס-פז, שאם הממשלה תרצה לחזור ולהקים את המשרד לענייני דתות,
היא תתכבד להביא את העניין הזה לקריאה ראשונה כמקובל, ולא – אני אטען לנושא
חדש. אבל היא לא עשתה כן. מר יואל נוה, סגן הממונה על אגף התקציבים, אסף
אתמול אחר הצהריים בוועדת הכספים חמישה סכומים ואמר: הנה המשרד לענייני
דתות, דבר שלא הופיע בקריאה הראשונה. על כך היועצת המשפטית של הכנסת אומרת
שאין שינוי בסכומים בתוך התקציב. אני טוען שיש, ויש ועוד איך שינוי
בסכומים. הממשלה קיבלה החלטה, זה לגיטימי, אבל צריך לעשות את הדברים כסדרם,
מהקריאה הראשונה, כמקובל.

לסיום דבריי ברצוני לומר שאתמול אנשי יהדות התורה וגם אנשי ש"ס ראו את
התקציב, הסתכלו על מה שהיה בשנה שעברה, וראה זה פלא, חסרים 70 מיליון
שקלים - - -

משה גפני:

איזה 70 מיליון? 207 מיליון.

אבשלום וילן:

הכיצד? האמנם? איך במחיר אין, תוך 24 שעות, - - -

היו"ר יוסי כץ:

עמדתך ברורה - - -

יצחק גאגולה:

למה הוא לא מדבר על התמלוגים של בייגה - - -

היו"ר יוסי כץ:

אני מבקש אתכם לא להפריע למהלכה התקין של הישיבה. רשות הדיבור לחבר הכנסת
רן כהן.

רן כהן:

אני מבקש לשאול את היועצת המשפטית לכנסת, שאלה; אנשים מדמים שהעניין של
נושא חדש הוא רעיון שעלה לאחרונה במדינת ישראל והם חייבים להבין שעניין של
נושא חדש מוגדר ככזה בתקנון הכנסת לאחר שהוא עבר במליאת הכנסת והוא חדש
ביחס למה שמליאת הכנסת אישרה. זה דבר אחד.

דבר שני; לא כל כך נורא כאשר מדובר בנושא חדש. בסך הכל מביאים אותו לוועדת
הכנסת, וזו יכולה להכיר בו ולעבור הלאה לסדר היום. אין פה איזושהי בעיה
היסטרית.

שאול יהלום:

מה השאלה?

רן כהן:

השאלה שלי מופנית ליועצת המשפטית לכנסת והיא האם באמת, לאחר שהמליאה קיבלה
מבנה תקציב מסויים של משרדי ממשלה ולאחר מכן בא גורם איזשהו ומשנה בעניין
הזה שינויים משמעותיים, לדוגמה, לוקחים מחצית מתקציב משרד החינוך ומעבירים
אותו למשרד הבינוי והשיכון או שמחליטים לבנות משרד חדש או להרוס משרד שלם
ולהגיד שהוא לא קיים. האם אפשר לטעון שזה לא נושא חדש?

היו"ר יוסי כץ:

תודה.

משה גפני:

אדוני יושב ראש הישיבה, על פי תקנון הכנסת ההחלטה אם נושא הוא נושא חדש או
לא נושא חדש, תלויה ברוב החברים בוועדת הכנסת.

היו"ר יוסי כץ:

נכון. הבנו את הצד המשפטי, זכינו לניתוח מעמיק של הבעיה ולכן אני אעמיד
עכשיו את הסעיפים אחד אחרי השני להצבעה. סעיף ראשון מתייחס לשאלה האם עניין
המשרד לענייני דתות הוא בגדר נושא חדש, כן או לא?

הצבעה

המשרד לענייני דתות – לא נושא חדש.

היו"ר יוסי כץ:

המשרד לענייני דתות לא הוכר כנושא חדש.

נעבור לנושא הארנונה. האם זה נושא חדש, כן או לא?

הצבעה

עניין הארנונה – לא נושא חדש.

היו"ר יוסי כץ:

הנושא לא הוכר כנושא חדש.

נעבור להצבעה על ההסתייגות של חבר הכנסת עמיר פרץ בכל מה שקשור לשאלה האם
זה נושא חדש, כן או לא?

הצבעה

ההסתייגות של חבר הכנסת עמיר פרץ לא הוכרה כנושא חדש.

היו"ר יוסי כץ:

על פי תוצאות ההצבעה הנושא איננו נושא חדש.

רשות הדיבור לחבר הכנסת מיכאל איתן, בבקשה.

מיכאל איתן:

נדמה לי שהיתה כאן אי הבנה מסויימת; חבר הכנסת עמיר פרץ הביא בפנינו נושא
וטען שהוא מבקש להכליל אותו כי הוא איננו נושא חדש - - -

היו"ר יוסי כץ:

ורוב חברי הוועדה סברו כמוהו.

מיכאל איתן:

האוצר, מטעם הממשלה, אמר שלדעתו הנושא כן חדש. מה שאני מבקש להבין הוא מה
היא עמדת הקואליציה? אולי יש צורך ברוויזיה?

היו"ר יוסי כץ:

חבר הכנסת מיכאל איתן, עם כל הכבוד לך, אינני מוכן לקיים על העניין הזה
דיון - - -

מיכאל איתן:

אני לא מבקש לקיים על הנושא הזה דיון - - -

היו"ר יוסי כץ:

אתם תחליטו מה שתחליטו ואחר כך תבואו אליי.

נעבור לנושא הבא בסדר יומנו - המלצה למינוי סגנים ליושב ראש הכנסת.

המלצה למינוי סגנים ליושב ראש הכנסת

היו"ר יוסי כץ:

אני מבקש להביא בפניכם, לאישור ולהמלצה בפני המליאה, שני סגני יושב ראש
הכנסת חדשים, חבר הכנסת נואף מסאלחה וחברת הכנסת סופה לנדבר, שניהם מועמדים
להיות סגני יושב ראש הכנסת מטעמה של ישראל אחת - - -

שאול יהלום:

במקום מי?

היו"ר יוסי כץ:

במקום חבר הכנסת מקסים לוי שהיה חבר ישראל אחת ועכשיו הוא סיעת גשר, וחבר
הכנסת הלפרט.

ארבל אסטרחן:

האם חבר הכנסת דוד לוי התפטר?

היו"ר יוסי כץ:

הוא היה צריך להתפטר?

ארבל אסטרחן:

הוא נבחר לכל תקופת הכהונה ולא ניתן להעביר אותו מכהונתו.

מיכאל איתן:

זה לא בטוח, אבל כך הנוהג.

היו"ר יוסי כץ:

רשות הדיבור לחבר הכנסת אפי אושעיה.

אפי אושעיה:

על פי התקנון סגני היושב ראש נבחרים למשך כל זמן הכהונה. כיוון שאיננו
בטוחים שהיתה בינתיים התפטרות, אני שואל האם אפשר לקבוע שההחלטה שלנו תהיה
כפופה להתפטרות?

היו"ר יוסי כץ:

מקובל עליי. רשות הדיבור לחבר הכנסת שאול יהלום.

שאול יהלום:

אני מציע לדחות את העניין הזה לישיבה הבאה שתתקיים עוד היום או מחר שכן לא
מכובד, עם כל הכבוד, לעשות דבר כזה. אחרי שחבר הכנסת לוי יתפטר – נצביע.

אפי אושעיה:

אפשר להצביע, בכפוף להתפטרותו של חבר הכנסת דוד לוי.

שאול יהלום:

אני חוזר ואומר שזה לא מכובד. אפשר לדחות את ההצבעה למחר.

היו"ר יוסי כץ:

יכול להיות שעוד היום תתקיים ישיבה. ממילא אין אפשרות להציג את הנושא הזה
במליאה בלי ההתפטרות. אני יודע שחברי הכנסת שעליהם מדובר מחכים למינוי
ואני, כחבר כנסת, גם יודע כמה חשוב לעשות את הדברים בצורה יעילה, אבל מהצד
האחר – גם הוגנת, לכן אני אקיים עוד ישיבה של ועדת הכנסת היום לאישור
העניין הזה, אחרי שאני אבוא בדברים עם שני חברי הכנסת.

בקשת רוויזיה בנושא חדש

היו"ר יוסי כץ:

רשות הדיבור לחבר הכנסת זאב בוים.

זאב בוים:

אדוני יושב ראש הישיבה, אני מבקש רוויזיה על ההצבעה האחרונה שהיתה, בעניין
ההסתייגות של חבר הכנסת עמיר פרץ שכן היתה אי הבנה מוחלטת גם לגבי סדר
השאלה, והקואליציה הצביעה כתוצאה מאי ההבנה הזאת.

היו"ר יוסי כץ:

אני אודיע על הבקשה לרוויזיה.

(המשך הבקשה לרוויזיה בעמוד 28)

נעבור לנושא הבא בסדר יומנו - ישיבות הוועדות בפגרה.

ישיבות הוועדות בפגרה

היו"ר יוסי כץ:

הוגשה לנו בקשה של יושב ראש ועדת החוקה, חוק ומשפט, לאשר ישיבות בפגרה. אני
מציע שנחזור להחלטה הקודמת שהתקבלה לגבי פגרת פסח הקודמת, לאשר שלוש
ישיבות. אמנם יושב ראש ועדת החוקה, חוק ומשפט, מבקש לקיים ארבע ישיבות אבל
ההחלטה של ועדת הכנסת הקודמת היתה שוועדה תוכל לקיים שלוש ישיבות במהלך
פגרת פסח אלא אם יושב ראש הכנסת יתיר ישיבות נוספות.

ארבל אסטרחן:

צריך לציין בהקשר הזה של הדברים שדרך המלך לקבוע ישיבות בפגרה היא לא כאשר
ועדת הכנסת קובעת אלא כאשר שליש מחברי הוועדה מבקשים לכנס את הוועדה.

היו"ר יוסי כץ:

בתוך עמנו אנו יושבים - - -

שאול יהלום:

אני בכלל לא מבין מדוע צריך להגביל את ישיבות הוועדות בפגרה? אם יושב ראש
ועדה רוצה לעבוד – מה רע בכך? למה שלא יקיים גם חמש ישיבות בפגרת פסח?

ארבל אסטרחן:

זה נכון כאשר שליש מחברי אותה ועדה - - -

מיכאל איתן:

מה שחבר הכנסת שאול יהלום מדבר עליו פשוט לא הוגן כיוון שאני, במקרה, לא
מתכוון לנסוע אבל יש חברי כנסת שנוסעים, ומלבד זה יכול להיות יושב ראש ועדה
שיתחיל לקבוע ישיבות כשהדבר מתאים לו, ינצל את זה שהחברים האחרים לא
נמצאים - - -

היו"ר יוסי כץ:

ועדת הכנסת רשאית להטיל על ועדה מוועדות הכנסת להמשיך בעבודתה בימי הפגרה,
או לפי דרישת שליש מחברי אותה ועדה.

אנחנו מאשרים קיומן של שלוש ישיבות בפגרת פסח, ומי שירצה לקיים יותר – יפנה
ליושב ראש הכנסת. האם ההחלטה הזאת מקובלת עליכם? אני מבין שכן.

זאב בוים:

עד שלוש ישיבות.

היו"ר יוסי כץ:

מקובל עליי.

אתי בן-יוסף:

להוציא ועדת הכספים וועדת החוץ והביטחון.

היו"ר יוסי כץ:

להוציא את ועדת הכספים וועדת החוץ והביטחון שהן לא מוגבלות.

אני מעמיד את ההצעה הזאת להצבעה.

הצבעה

ההצעה נתקבלה.

היו"ר יוסי כץ:

נעבור לנושא הבא בסדר יומנו – אישור סופי של החדרים לחברי הכנסת.

אישור סופי של חלוקת החדרים

היו"ר יוסי כץ:

נשארנו אותה כנסת אבל הכנסת עברה מאז שהחדרים חולקו – התפלגויות של סיעות,
הוקמו סיעות יחיד, הוקמו סיעות חדשות, יש ממשלה עם הרכב שונה מבחינה המספר
וצריך לדאוג לחדרים לשרי הממשלה בלשכות כך שהגענו למצב שבו במשך מספר
שבועות לא הגענו להבנות שתאפשרנה לנו, מבלי לכנס את ועדת הכנסת, לחלק את
החדרים.

יושבת אתנו חברת כנסת שנבחרה לפני שלושה שבועות לכנסת ואין לה עד עצם היום
הזה חדר בכנסת ויש עוד דוגמאות כאלה - - -

יצחק גאגולה:

היו לפניה עוד כמה חברי כנסת עם אותה בעיה.

היו"ר יוסי כץ:

הגענו למסקנה שאנחנו חייבים לנהוג ביושר כלפי כל הסיעות על פי הרכבן
הנוכחי. המשמעות של הדבר הזה היא שמחלקים את החדרים וישבנו על העניין הזה
על המדוכה בוועדה, במליאתה, אחר כך בצוותים ובהזדמנות הזאת אני מודה גם
לחבר הכנסת מיקי איתן וגם לחבר הכנסת אלי בן-מנחם שהשקיעו בעניין הזה עבודה
רבה, גם חבר הכנסת יהלום השתתף במלאכה.

ההצעה שלנו חולקה לכל חברי הוועדה, היא הונחה על שולחנכם ואני מבקש להדגיש
שעם למישהו מסיעות הבית יש הסכמים עם סיעות אחרות, לדוגמה, חבר הכנסת אחמד
טיבי עשה הסדר עם סיעת מרצ. לא הגיע לו חדר מסויים אבל הוא עשה הסכם עם
סיעת מרצ וקיבל חדר כפי שכבר ציינתי. אין לנו כל התנגדות לכך שהוא יעשה את
אותו הסכם מחדש, - - -

אחמד טיבי:

לא הסכם חדש אלא להמשיך את ההסכם.

היו"ר יוסי כץ:

מקובל עליי; אין לנו כל בעיה עם זה, אבל ועדת הכנסת לא תיכנס לעניין כזה.
אנחנו מביאים את ההצעה שלנו כפי שהיא תואמת את החוק ואת החלוקה שלא אנחנו
החלטנו עליה אלא ביקשנו מדוד לב ומאריה להכין טבלה שמשקפת את החלוקה לפי
הרכב הסיעות - - -

מיכאל איתן:

אדוני יושב ראש הישיבה, אני לא מבין, מה הבעיה? העניין גמור. אני מבקש
שהחברים יבינו; היתה ישיבה, הוגשו השגות, אמרתי שאנחנו נטפל בכולן, נפגשתי
עם חבר הכנסת יהלום ועם חברת הכנסת נעמי חזן ואם יש טענות – שיבואו אליי.
לא צריך לעשות מהעניין הזה סיפור גדול.

היו"ר יוסי כץ:

אני מעמיד להצבעה - - -

רן כהן:

אם הנוהל הוא שצריך לפנות לחבר הכנסת מיכאל איתן - - -

מיכאל איתן:

תגידו לי אם יש בעיה.

היו"ר יוסי כץ:

אני מבקש שנכניס את העניין הזה לפרופורציה נכונה. רשות הדיבור לחבר הכנסת
רן כהן.

רן כהן:

לי יש השגות בגין שני דברים; 1 - הדרך שבה מחלקים את 48 החדרים ל-120 חברי
כנסת, כאשר בעבר עשינו סידור אחר - - -

היו"ר יוסי כץ:

עובדתית זה לא נכון.

מיכאל איתן:

לא עשינו סידור אחר, רק היו לכם שרים ועכשיו אין לכם שרים.

היו"ר יוסי כץ:

חבר הכנסת רן כהן, חברת הכנסת נעמי חזן ישבה מטעם סיעתכם - - -

היו"ר נעמי חזן:

אל תדבר בשמי; אני אדבר בשמי.

היו"ר יוסי כץ:

רשות הדיבור לחבר הכנסת רן כהן.

רן כהן:

אדוני יושב ראש הישיבה, בעבר היה מצב שבו המפלגות השולטות היו או ביחד, כל
אחד 48 – 45 חברי כנסת, או כל אחד לחוד ואז ההתחלפויות של החברים היו
אחרות. היום המפלגה בשלטון מחזיקה 19 מנדטים בכנסת ועם כל הכבוד נוצר מצב
שבו, על פי החלוקה הזאת, 90% מחברי הסיעה - - -

קריאות:

- - -

היו"ר יוסי כץ:

אני מבקש אתכם לא לקטוע את דברי הנואם ולאפשר לו לומר את דבריו עד הסוף.

רן כהן:

אדוני יושב ראש הישיבה, אם אתה מחליט שהדיון יתקיים פה – זה דבר אחד, אבל
אם תחליט שהדיון יתקיים עם חבר הכנסת מיקי איתן, - בשמחה רבה, אבל זה לא
נוגע - - -

קריאות:

- - -

היו"ר יוסי כץ:

אני מבקש אתכם לא להפריע למהלכה התקין של הישיבה.

רן כהן:

יושב ראש הוועדה העלה את העניין על סדר היום ואני אומר מה דעתי. מה קרה?

היו"ר יוסי כץ:

אני מוריד את הנושא מסדר היום - - -

מיכאל איתן:

תסלח לי, החברים רוצים לקבל חדרים.

קריאות:

- - -

אליהו בן-מנחם:

אדוני יושב ראש הישיבה, האם אתה משמש כאן גייס חמישי?

היו"ר יוסי כץ:

לא שמעת אותי. אמרתי שאני מוריד את הנושא מסדר היום. אני לא מוכן למשוך את
העניין הזה יותר.

דוד לב:

אתה רוצה להגיד שאתה מתכוון לסיים את הנושא הזה עוד היום; לא שאתה מוריד
אותו מסדר היום.

היו"ר יוסי כץ:

נכון, טעות שלי. היתה לי טעות בניסוח. התכוונתי לומר שהנושא הזה לא יעלה
יותר כיוון שהיום נסיים את הדיון בו.

רן כהן:

אדוני יושב ראש הישיבה, האם אתה מעלה אותו כאן?

היו"ר יוסי כץ:

אני מיד אענה לך. רשות הדיבור לחבר הכנסת יצחק גאגולה.

יצחק גאגולה:

אינני נכנס לעצם החלוקה של החדרים, אני בטוח שהחברים שטיפלו בנושא
הכאוב - - -

אפי אושעיה:

למה כאוב?

יצחק גאגולה:

אני אסביר; מה שהתחלתי לומר הוא שהחברים שהיו אמונים על העניין הזה עשו
עבודה מקצועית ונאמנה, יחד עם זאת אני מבקש לשאול מה עושים עם חברי כנסת
מהסוג שלי, שיושבים בחדר של מטר וחצי על מטר וחצי עם עוד שני עוזרים? כיצד
אני יכול לשרת את הציבור במצב כזה, ואני מדבר לא רק בשמי אלא גם בשם חברי
כנסת אחרים שלא יכולים לתת לציבור את השירות שהוא ראוי לו. בשביל מה נבחרנו
לכנסת?

מה אני מציע? אני בטוח שהראש היצירתי שלנו יכול לחשוב על מספר דברים ואחד
מהם הוא להוסיף עוד מספר קרוואנים.

היו"ר יוסי כץ:

תודה. רשות הדיבור לאחרון הדוברים בנושא הזה, חבר הכנסת שאול יהלום.

קריאות:

- - -

שאול יהלום:

אני תומך במה שאמר קודמי, שאם יש איזשהן בעיות, לא משנה של איזו סיעה, ואכן
יש מצוקה אמיתית של חברי כנסת שיושבים בארבע אמות עם שני עוזרים – צריך
למצוא פיתרון זמני באגף החדש ואני תומך בכך.

אני רוצה לומר לחבר הכנסת רן כהן שהעיקרון, כפי שאני הבנתי אותו אחרי שלוש
קדנציות, הוא שאדם מקבל את מקומו או סיעה מקבלת את מקומה בהתחלת הקדנציה.
היא עוד לא יודעת אם היא תהיה בקואליציה או באופוזיציה, היא מקבלת את
החדרים על פי יחס מסויים. אם קרו לה התפצלויות והיא כבר לא אותה סיעה כפי
שהיא היתה – אפשר לשנות את הדברים, אבל סיעה שלא קרה לה שום דבר והיא נשארה
שלמה – נשארת כמו שהיא התחילה את הקדנציה.

קריטריונים חדשים מקומם אחרי הבחירות לכנסת השש עשרה.

היו"ר יוסי כץ:

תודה. אני מבקש אתכם לאשר את הטבלה של חלוקת החדרים כפי שהיא הובאה בפנינו.
בכפוף אנחנו נפנה למנהלת הכנסת כדי להסדיר - - -

קריאות:

- - -

היו"ר יוסי כץ:

במהלך הסיור ששקיימנו דיברנו כבר על הוספת קרוואן אחד או שניים נוספים כדי
לפתור את מצוקת החדרים אבל אני מציע, כרגע, לאשר את הטבלה כפי שהיא, בכפוף
לכך שמי שיש לו השגות – יפנה אל חבר הכנסת מיקי איתן - - -

אליהו בן-מנחם:

לצוות. הצוות מונה שלושה חברים.

היו"ר יוסי כץ:

מקובל עליי; הצוות, כאמור, מונה שלושה חברים: מיקי איתן, נעמי חזן ואלי
בן-מנחם.

אני מעמיד את ההצעה של חלוקת החדרים, להצבעה - - -

רן כהן:

אני רוצה לנמק נגד.

היו"ר יוסי כץ:

דיברת כבר.

רן כהן:

אתם רוב, אתם הסיעות הגדולות - - -

היו"ר יוסי כץ:

אנחנו נותנים לך ייצוג בוועדה. חברת הכנסת נעמי חזן - - -

רן כהן:

אחד הדברים הנהוגים בכנסת הוא שאפשר לקיים בה לפחות האזנה לעמדות שונות - -
-

היו"ר יוסי כץ:

חבר הכנסת כהן, אנחנו חייבים לאשר את הטבלה של חלוקת החדרים כמות שהיא,
בכפוף להסתייגויות שתבואנה.

אני מעמיד להצבעה את ההצעה של אישור חלוקת החדרים.

הצבעה

ההצעה אושרה בכפוף להסתייגויות שתבואנה.

היו"ר יוסי כץ:

הטבלה של חלוקת החדרים אושרה בכפוף לכך שכל מי שרוצה – יפנה לצוות שהזכרתי
אותו קודם לכן בדבריי.

בקשת רוויזיה בנושא חדש

היו"ר יוסי כץ:

הוגשה לנו בקשה לרוויזיה מאת חבר הכנסת זאב בוים ואני מעמיד אותה להצבעה.

זאב בוים:

סליחה, באיזה שעה - - -

היו"ר יוסי כץ:

עכשיו מצביעים על הבקשה לרוויזיה שלך - - -

קריאה:

באיזה נושא?

היו"ר יוסי כץ:

להזכירכם, בעניין ההסתייגות של חבר הכנסת עמיר פרץ הוחלט כי הנושא הוא לא
נושא חדש. חבר הכנסת בוים טוען שהנושא כן חדש, ומבקש רוויזיה. אני מעמיד את
בקשתו של חבר הכנסת בוים לרוויזיה, להצבעה.

הצבעה

הבקשה לא אושרה.

היו"ר יוסי כץ:

בקשתו של חבר הכנסת זאב בוים לא אושרה.

נמשיך את הדיון בנושא האחרון בסדר יומנו - קביעת ועדות לדיון בהצעות חוק
ובהצעה לסדר היום.

קביעת ועדות לדיון בהצעות חוק ובהצעה לסדר היום

היו"ר יוסי כץ:

הונחו על שולחננו שתי הצעות חוק - הצעת חוק העונשין (תיקון – הטרדה
מאיימת), התשס"א-2000, של חברת הכנסת ענת מאור, והצעת חוק הטרדה מאיימת,
התשס"א-2001, של חברת הכנסת יעל דיין וקבוצת חברי כנסת.

רשות הדיבור לחברת הכנסת יעל דיין.

יעל דיין:

העברתי מכתב לחברי הכנסת בקשר להעברת הצעת חוק הטרדה מאיימת לוועדה לקידום
מעמד האישה. היתה הצעה להעביר את הצעת החוק לוועדת החוקה, חוק ומשפט אבל
אני מבקשת להעביר את ההצעה לוועדה שבראשותי בין השאר משום שהעברה האוטומטית
לוועדת החוקה, חוק ומשפט, נובעת כאשר יש סעיפים שנוגעים לדיני עונשין.

משרד המשפטים ביקש ממני להוציא מהחוק את שני הסעיפים שנוגעים לדיני העונשין
מהחוק, כך עשיתי, וכך גם הודעתי במליאה.

החוק הזה הופך להיות חוק משלים, מתקן, לחוק הטרדה מינית - - -

היו"ר יוסי כץ:

האם דברייך אלה חלים גם על חברת הכנסת ענת מאור?

היו"ר נעמי חזן:

פחות או יותר.

יעל דיין:

היא קיבלה על עצמה, במליאה, להתיישר או להתקפל על פי החוק שלי במלואו.

היו"ר יוסי כץ:

אני מבין שאין כל בעיה עם הבקשה - - -

שאול יהלום:

האם לדיון הזה הוזמן יושב ראש ועדת החוקה, חוק ומשפט?

יעל דיין:

הדבר הוא על דעתו.

שאול יהלום:

לא, אני שואל אם הוא הוזמן לדיון.

יעל דיין:

העניין הזה על דעתו - - -

שאול יהלום:

חברת הכנסת יעל דיין, עם כל הכבוד לך, יש נוהלים. אם יושב ראש ועדת החוקה,
חוק ומשפט, הוזמן לישיבה הזאת והוא לא בא – כי אז את צודקת. אבל אם הוא לא
הוזמן, זה לא בסדר וצריך להזמין אותו. זה המינימום שצריך לעשות בהקשר כזה
של דברים.

יעל דיין:

שאלתי אותו אם אין לו התנגדות למה שאמרתי כאן, והוא אמר שלא. מאחר שהוא

חדש - - -

שאול יהלום:

עם כל הכבוד לך, חברת הכנסת יעל דיין, איננו עושים כאן מחטף - - -

יעל דיין:

יושב ראש ועדת החוקה, חוק ומשפט, הסתפק בכך שהוא אמר לי שאין לו
התנגדות - - -

שאול יהלום:

הוא היה צריך להיות מוזמן לישיבה. לא יכול להיות כדבר הזה.

היו"ר יוסי כץ:

ביקשתי שהוא ייכנס לכאן והוא אכן יעשה זאת מיד.

נעבור בינתיים להצעות לסדר היום בנושא: התגברות האלימות בקרב בני הנוער, של
קבוצת חברי כנסת. נשמעו הצעות להעביר את ההצעות לסדר היום לדיון בוועדת
החינוך והתרבות, או לוועדה לקידום מעמד הילד.

שאול יהלום:

הנושא צריך לעבור לוועדת החינוך והתרבות.

היו"ר יוסי כץ:

האם יש מישהו שחושב אחרת? אין. אם כך נעביר את ההצעות לסדר היום לוועדת
החינוך והתרבות.

נעבור להצעת חוק המועצה להשכלה גבוהה (תיקון – איסור דרישת בחינות כניסה
וציון פסיכומטרי), התש"ס-2000, של חבר הכנסת יוסי שריד וקבוצת חברי כנסת.

שאול יהלום:

חבר הכנסת שריד לא נמצא כאן. מה הוא מבקש?

היו"ר יוסי כץ:

הוא ודאי רוצה להעביר את הצעת החוק לוועדת החינוך והתרבות. נשמעו הצעות
להעביר את הצעת החוק לדיון בוועדת החינוך והתרבות או בוועדת הכספים. הנושא
הזה צריך להיות מועבר לוועדת החינוך והתרבות, זה ברור.

הוחלט כי הצעת חוק המועצה להשכלה גבוהה תועבר לוועדת החינוך והתרבות.

את הצעת החוק של חברת הכנסת יעל דיין וחברת הכנסת מאור נעביר לוועדה למעמד
האישה אלא אם - - -

שאול יהלום:

מאחר וחברת הכנסת יעל דיין אומרת שיושב ראש ועדת החוקה, חוק ומשפט, הסכים
להעביר את הנושא לדיון בוועדה שבראשותה, אני מציע לקבל את בקשתה בכפוף לכך
שהיא תמציא לנו מכתב - - -

יעל דיין:

בכפוף להסכמה - - -

היו"ר יוסי כץ:

בכפוף להסכמה של יושב ראש ועדת החוקה, חוק ומשפט, שהחוק אכן עובר לדיון
בוועדה למעמד האישה.

משה גפני:

איזה חוק?

שאול יהלום:

הטרדה מאיימת.

היו"ר יוסי כץ:

אני מודה לכם. הישיבה נעולה.

הישיבה ננעלה בשעה 12:30
