הכנסת העשרים

מושב שלישי

פרוטוקול מס'267

מישיבת ועדת הכנסת

יום שני, ב' בתמוז התשע"ז (26 ביוני 2017), שעה 10:12

סדר היום:

א. קביעת ועדה לדיון בהצעות החוק הבאות:

1. הצעת חוק הכשרות המשפטית והאפוטרופסות (תיקון - שינוי חזקת הגיל הרך),
התשע"ז-2017, (פ/4212/20), הצעת חבר הכנסת יואב קיש.

2. הצעת חוק לתיקון פקודת מס הכנסה (הטבות במס ליישוב מאוים באזור),
התשע"ו-2016, פ/2809/20, הצעת ח"כ בצלאל סמוטריץ'.

הצעת חוק-יסוד: ישראל – מדינת הלאום של העם היהודי (פ/1989/20) הצעת ח"כ
אברהם דיכטר

ב. הצעת חוק בעניין הגדלת מספר החברים בוועדת החוץ והביטחון ובעניין יו"ר
הוועדה המשותפת – הכנה לקריאה ראשונה מטעם ועדת הכנסת.

נכחו:

חברי הוועדה:

יואב קיש – היו"ר

רוברט אילטוב

דוד ביטן

יואב בן צור

יואל חסון

שולי מועלם-רפאלי

מרב מיכאלי

אברהם נגוסה

רועי פולקמן

חברי הכנסת:

אורלי לוי אבקסיס

משה גפני

יפעת שאשא ביטון

עאידה תומא סלימאן

מוזמנים:

  ------------------------------------------------------------------------
  רכזת המשמר החברתי                                  –   דפנה פלס
  -------------------------------------------------- --- -----------------
  יועץ השרה, משרד המשפטים                            –   אלון דביר

  נציג ארגון שתי"ל – מייסודה של הקרן החדשה לישראל    –   חובב ינאי

  מוזמן/ת                                            –   שני אטלי

  מוזמן/ת                                            –   גבריאל וולפסון

  מוזמן/ת                                            –   דורון סלע

  מנהלת סיעת מרצ                                     –   רונית
                                                         חייקין-יעקבי
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

תמר פוליבוי

קביעת ועדה לדיון בהצעות החוק הבאות:

הצעת חוק הכשרות המשפטית והאפוטרופסות (תיקון - שינוי חזקת הגיל הרך),
התשע"ז-2017, פ/4212/20, הצעת ח"כ יואב קיש

היו"ר יואב קיש:

חברים שלום, אני פותח את הישיבה. אנחנו נעבוד לפי סדר היום. שלום ליושבת
ראש הוועדה לקידום מעמד האישה, עאידה תומא סלימאן, מה מעניין אותך?

עאידה תומא סלימאן (הרשימה המשותפת):

מה מעניין אותי? אתה יודע בדיוק, בדיוק מה שהעלה את החיוך על פניך.

היו"ר יואב קיש:

אנחנו נתחיל לפי סדר היום, נדון בשלוש ועדות ויש לנו גם הצעות חוק בסעיף ב
לוועדת החוץ והביטחון.

שולי מועלם-רפאלי (הבית היהודי):

לא סיכמנו שזה לא עולה אם אין הסכמה?

דוד ביטן (הליכוד):

בסדר, יש הסכמה.

שולי מועלם-רפאלי (הבית היהודי):

אבל אין הסכמה, אנחנו לא דיברנו על זה.

דוד ביטן (הליכוד):

על מה לא דיברנו? אני מדבר כבר שבוע על מרגי.

שולי מועלם-רפאלי (הבית היהודי):

בסדר, אבל כתבתי לך שמרגי ביקש שנשב לפני שמאשרים את זה, הוא ביקש את זה.

יפעת שאשא ביטון (כולנו):

השיח הוא לא ההסכמות, זה לא הסכמה על כולם.

היו"ר יואב קיש:

שולי, את יכולה להגיד מה שאת רוצה, נקיים דיון מסודר ונדבר, ואם נחליט לא
להחליט, זאת גם החלטה כרגע. אנחנו מעלים את זה לדיון.

שולי מועלם-רפאלי (הבית היהודי):

לא, אבל הוא ביקש.

היו"ר יואב קיש:

שולי, בוא נקיים דיון מסודר, אנחנו באנו לקיים דיון.

שולי מועלם-רפאלי (הבית היהודי):

לא, לא באת לקיים דיון.

היו"ר יואב קיש:

אני אמרתי לו, לי הוא לא אמר שום דבר. אולי היא צודקת.

יפעת שאשא ביטון (כולנו):

אבל מה הבעיה? אם את רוצה את מרגי ומרגי מוכן?

שולי מועלם-רפאלי (הבית היהודי):

אל תצעקי עלי בבקשה.

יפעת שאשא ביטון (כולנו):

לא, אני לא צועקת, אני שואלת.

שולי מועלם-רפאלי (הבית היהודי):

את צועקת עלי.

יפעת שאשא ביטון (כולנו):

סליחה.

היו"ר יואב קיש:

יפעת, תביאו לי את הפטיש, יפעת ושולי.

שולי מועלם-רפאלי (הבית היהודי):

יש פה החלטה של הנהלת הקואליציה - - -

היו"ר יואב קיש:

חברת הכנסת שולי מועלם, את מפריעה כרגע.

שולי מועלם-רפאלי (הבית היהודי):

ברור.

היו"ר יואב קיש:

נכון, אני מבקש שקט. ביטן, תן לי לנהל את הדיון. עם כל הכבוד, אני אנהל פה
את הדיון.

דוד ביטן (הליכוד):

תן לי.

היו"ר יואב קיש:

לא, אני לא נותן לך, רק רגע תמתין. חברים שלום, בוקר טוב לכולם, אני מבקש
להרגיע את הטונים. שולי, באת באיזה סערה, אנחנו באנו לפה לדבר, הכול בסדר,
לא צריך להיכנס לאיזה טירוף.

שולי מועלם-רפאלי (הבית היהודי):

סליחה, אני מבקשת שתחזור בך מהמילה "טירוף".

היו"ר יואב קיש:

סליחה, אני חוזר בי מהמילה טירוף, זאת לא הכוונה, הכוונה היתה לרוח סערה,
בסדר? זה יותר טוב?

שולי מועלם-רפאלי (הבית היהודי):

ברור שכן.

היו"ר יואב קיש:

שולי, אני אומר לך שאף אחד לא בא לעשות פה לא מחטף.

שולי מועלם-רפאלי (הבית היהודי):

ברור שכן.

היו"ר יואב קיש:

אם זאת הגישה, אני מבין למה את נסערת.

שולי מועלם-רפאלי (הבית היהודי):

ביטן, שלחתי לך הודעה בבוקר, שמרגי ביקש - - -

היו"ר יואב קיש:

שולי, אני מדבר אתך. אם זו הגישה ואם את חושבת שמנסים לעשות פה מחטף, אני
מבין את הסערה. התשובה היא לא, ואני מבקש מכולם פה להירגע.

דוד ביטן (הליכוד):

אנחנו נעביר את זה ותגידי רביזיה. נעכב את הרביזיה, אבל נעביר את זה.

שולי מועלם-רפאלי (הבית היהודי):

אוקי.

היו"ר יואב קיש:

הדיון הזה נעצר כרגע. נושא חוק הכשרות המשפטית והאפוטרופסות (תיקון – שינוי
חזקת הגיל הרך) – נושא טעון, כמו שאתם רואים אצל כל חברי הקואליציה. למעשה,
בתפיסתי לא צריכה להיות פה חלוקה קואליציה, אופוזיציה.

שולי מועלם-רפאלי (הבית היהודי):

אין חלוקה קואליציה, אופוזיציה.

היו"ר יואב קיש:

נכון, יש נושא מהותי. עלו מספר הצעות. אני מדבר על דעתי בלבד, ומן הסתם יש
אנשים שחלוקים על דעתי. לדעתי בלבד, אני חושב שהמקום הכי מתאים לוועדה הזו
זאת הוועדה לזכויות הילד. זאת תפיסתי, זה מה שאני מאמין. אני חושב שהוועדה
הזאת דנה בדיוק במטרת החוק הזאת, לנסות ולתקן, אבל אני גם הבנתי שידידתי
שולי מועלם מתנגדת לזה נחרצות.

שולי מועלם-רפאלי (הבית היהודי):

מה זאת אומרת ידידתך? הייעוץ המשפטי של הכנסת מתנגד לזה. מעולם לא דנו
בנושא של כשרות משפטית באפוטרופסות אלא שלא בוועדת החוקה, חוק ומשפט, אז אי
אפשר להפוך את זה לאיזה סוג של "מי שאתי צריך לשים את זה אצלו ואתו".

היו"ר יואב קיש:

אנחנו גם נשמע את ועדת החוקה, חוק ומשפט, אבל לא יכול להיות שמדברים על חוק
שבא לטפל - - -

שולי מועלם-רפאלי (הבית היהודי):

זה לא יכול להיות שאתה תגיד.

היו"ר יואב קיש:

אני אומר את דעתי. למה לא יכול להיות?

שולי מועלם-רפאלי (הבית היהודי):

זאת לא דעתך.

היו"ר יואב קיש:

חברת הכנסת שולי מועלם, מה אמרתי? אמרתי שאני מציג את דעתי, ואני בטוח גם
שיחלקו עליה. אז מה הבעיה? גם את דעתי אני לא יכול להגיד פה?

שולי מועלם-רפאלי (הבית היהודי):

את דעתך אתה יכול להגיד, עם כל הכבוד הראוי.

היו"ר יואב קיש:

תודה רבה לך. אני אמרתי שזו דעתי.

שולי מועלם-רפאלי (הבית היהודי):

אבל תגדיר בבקשה, שזה מנוגד לעמדת הייעוץ המשפטי של הכנסת.

היו"ר יואב קיש:

לא, את זה אני לא אגדיר. עם כל הכבוד לייעוץ המשפטי של הכנסת, את יודעת מה?
אם היינו עושים מה שהייעוץ המשפטי של הכנסת היה עושה, הכנסת הזו אולי היתה
עושה חצי מהדברים עושה. אנחנו עושים את מה שהעם בחר בנו לעשות. אני אגיד את
זה בצורה הכי ברורה, לדעתי בלבד, המקום הכי ראוי לדבר הזה זאת הוועדה
לזכויות הילד.

לאור ההתנגדות בקואליציה, אנחנו הולכים לכיוון של פשרות. עלו מספר הצעות.
דרך אגב, היתה הצעה לוועדה משותפת לוועדת חוקה, חוק ומשפט ולוועדה לזכויות
הילד, ועדת חוקה, חוק ומשפט ולוועדה לזכויות הילד בראשות חברת הכנסת טלי
פלוסקוב. גם לזה התנגדו, גם לכך שטלי פלוסקוב תנהל את הוועדה היתה התנגדות.

שולי מועלם-רפאלי (הבית היהודי):

די, מספיק עם הדבר הזה שהוא כיושב ראש ועדה - - -

היו"ר יואב קיש:

מה לעשות, אני יושב ראש ועדת הכנסת.

שולי מועלם-רפאלי (הבית היהודי):

נכון, אבל אתה לא יכול להשתמש לרעה בכוח הזה, זה לא הגיוני.

דוד ביטן (הליכוד):

אבל הוא לא יעשה משהו ששונה מהקואליציה.

שולי מועלם-רפאלי (הבית היהודי):

אבל הוא עושה, אתה סיכמת.

היו"ר יואב קיש:

שולי, את ביקשת את ועדת החינוך, התרבות והספורט בראשות מרגי.

שולי מועלם-רפאלי (הבית היהודי):

אני לא ביקשתי את ועדת החינוך.

היו"ר יואב קיש:

אז מי ביקש?

שולי מועלם-רפאלי (הבית היהודי):

זה ביטן הביא את זה.

היו"ר יואב קיש:

חשבתי שאת הבאת את זה.

דוד ביטן (הליכוד):

אז מה הבעיה? לא הבנתי. תגידי לי מי יושב הראש.

שולי מועלם-רפאלי (הבית היהודי):

אני הצעתי שלושה יושבי ראש.

דוד ביטן (הליכוד):

לפי השיטה שלך מי יושב הראש? פעם הוא לא מסכים, פעם את לא מסכימה. מה אני
פה, מטוטלת?

שולי מועלם-רפאלי (הבית היהודי):

אני הצעתי שלושה יושבי ראש.

היו"ר יואב קיש:

מי? שולי מועלם, ניסן סלומינסקי ומוטי יוגב?

שולי מועלם-רפאלי (הבית היהודי):

לא, לא, אז זהו, שלא.

היו"ר יואב קיש:

מקלב? ומי עוד?

שולי מועלם-רפאלי (הבית היהודי):

מקלב, רויטל סויד - - -

היו"ר יואב קיש:

אופוזיציה לא תהיה.

שולי מועלם-רפאלי (הבית היהודי):

אוקי, אז מה קרה? בני בגין ואורי מקלב.

היו"ר יואב קיש:

למה ליפעת לא הסכמת? למה לטלי פלוסקוב לא הסכמת?

שולי מועלם-רפאלי (הבית היהודי):

למה ליפעת לא הסכמתי? באמת אתה שואל אותי למה ליפעת לא הסכמתי?

יפעת שאשא ביטון (כולנו):

כן, אני שואלת.

שולי מועלם-רפאלי (הבית היהודי):

אז אני אגיד לך, כי אני חושבת שאת לא תוכלי להתנהל בניגוד לעמדתך האישית,
עם כל הכבוד לך.

יפעת שאשא ביטון (כולנו):

את נכנסת ואמרת: אל תצעקי עלי, ואת לא מפסיקה לצעוק מהרגע שנכנסת.

שולי מועלם-רפאלי (הבית היהודי):

ברור, כי אתם חושבים שאתם פה מנהלים את העניינים.

היו"ר יואב קיש:

את מנהלת את הכנסת, נכון?

שולי מועלם-רפאלי (הבית היהודי):

לא, אני לא מנהלת את הכנסת.

היו"ר יואב קיש:

אה, לא...

שולי מועלם-רפאלי (הבית היהודי):

אני קטונתי מלנהל את הכנסת.

יפעת שאשא ביטון (כולנו):

ישבנו בשולחנות עגולים. ישבתי אתך בשולחן - - -

שולי מועלם-רפאלי (הבית היהודי):

בשולחן עגול? מתי ישבת בשולחן עגול?

היו"ר יואב קיש:

למה את צועקת עליה?

שולי מועלם-רפאלי (הבית היהודי):

אתם באלימות מוחלטת - - -

היו"ר יואב קיש:

שולי, תראי באיזה אלימות את צועקת פה על כל אחד שמדבר.

שולי מועלם-רפאלי (הבית היהודי):

ממש...

היו"ר יואב קיש:

ממש.

שולי מועלם-רפאלי (הבית היהודי):

ממש...

יפעת שאשא ביטון (כולנו):

ישבנו בחדר הפרטי של חדר האוכל.

היו"ר יואב קיש:

יפעת, זה לא יעבוד ככה. אני מבקש, שמי מחברי הכנסת שרוצה לדבר, שיירשם.

יפעת שאשא ביטון (כולנו):

אני באמצע הדברים שלי.

היו"ר יואב קיש:

את תקבלי אחרי זה רשות דיבור. ביטן, תתחיל בבקשה.

שולי מועלם-רפאלי (הבית היהודי):

אבל זה לא נעשה עם מרגי, אז הוא ביקש שלפני שזה עובר אליו, נשב אתו. אז למה
אתם רוצים להעביר - - -

דוד ביטן (הליכוד):

שנייה, לאט לאט, להירגע כולם. קודם כל הבטחתי שזה יהיה בהסכמה, אבל עד היום
לא הצלחתי. כל מי שאת מציעה – הוא לא מסכים, כל מי שהוא מציע – את לא
מסכימה. אני הצעתי דברים מסוימים.

שולי מועלם-רפאלי (הבית היהודי):

ההבדל בין ההצעות שלי להצעות שלו זה שהוא מציע אנשים שחתומים על הצעת החוק,
ואני מציעה אנשים שלא חתומים על הצעת החוק.

היו"ר יואב קיש:

לא היו חתומים.

דוד ביטן (הליכוד):

מה זה שייך חתימות?

היו"ר יואב קיש:

לא לראשונה שלי.

שולי מועלם-רפאלי (הבית היהודי):

יפעת וטלי לא חתומות על הצעת החוק?

היו"ר יואב קיש:

של שנתיים, על הצעת הפשרה של שנתיים. השיטה שלך זה לתקוע, פשוט לתקוע את זה
ושהזמן יעבור והפריץ ימות, זאת השיטה שלך.

שולי מועלם-רפאלי (הבית היהודי):

לא, הפריץ לא ימות כל כך מהר בעזרת השם. כיוון שאנחנו במדינת יהודים, אין
פה פריץ.

דוד ביטן (הליכוד):

היחיד שהיתה עליו הסכמה כוללת זה פולקמן, אבל הוא לא קיבל את אישור שר
האוצר לעניין הזה, ולכן במובן הזה גם שאשא-ביטון לא יכולה להיות, כי שר
האוצר לא מוכן שמפלגת כולנו תיקח את זה על עצמה.

לכן הצעתי את מרגי, שלדעתי הוא אדם שיכול להוביל את העניין בצורה מאוד יפה.
בעניין הזה נתתי לכם שבוע, הוא אמר לי כן, את אמרת לי בהתחלה כן ואחר כך
אמרת שאת רוצה לדבר עם מרגי.

שולי מועלם-רפאלי (הבית היהודי):

נכון, ודיברתי אתו, והוא ביקש שלפני שמעבירים את זה, צריך לשבת אתו, אז למה
אי אפשר לכבד את הבקשה הזאת שלו?

דוד ביטן (הליכוד):

שנייה רגע, אני לא יודע מה.

שולי מועלם-רפאלי (הבית היהודי):

מה זאת אומרת אתה לא יודע מה? אתה חושב שאני ממציאה את זה?

דוד ביטן (הליכוד):

תפסיקי לקחת כל דבר אישית.

שולי מועלם-רפאלי (הבית היהודי):

זה לא אישית.

דוד ביטן (הליכוד):

אנחנו נעביר את זה.

שולי מועלם-רפאלי (הבית היהודי):

לא, אנחנו לא נעביר את זה, אני אצביע נגד.

דוד ביטן (הליכוד):

אז את תצביעי נגד, ואני אגיש על זה רביזיה ואז נקיים את הישיבה שאת רוצה
וכו'. בגדול צריך לסיים את זה, אני לא יכול להשאיר את זה באוויר, כי אי
אפשר להגיע לשום שם. היחיד אמרתי פה, אבל הם לא רוצים, מה לעשות?

שולי מועלם-רפאלי (הבית היהודי):

אני הסכמתי למרגי, דיברתי אתו והוא ביקש שלפני שמעבירים את זה, שזה יבוא
אליו. דיברתי אתו, גם אתמול דיברתי אתו, גם היום דיברתי אתו, אבל ההתעקשות
הזאת.

היו"ר יואב קיש:

אז נלך בשיטה של ביטן, מקובלת עלי השיטה של ביטן. אי אפשר לגרור את זה כל
הזמן.

דוד ביטן (הליכוד):

אני שם רביזיה.

היו"ר יואב קיש:

בדיוק, עד שלא תהיה שיחה עם מרגי.

שולי מועלם-רפאלי (הבית היהודי):

ביטן, אתה התחייבת.

היו"ר יואב קיש:

שולי, אני יודע שאולי את לא מאמינה, כי אולי זאת ההתנהלות שלך, אבל כשאני
אומר משהו, זה מה שיהיה.

שולי מועלם-רפאלי (הבית היהודי):

לא נכון, אתה לא מתנהג לפי מה שאתה אומר. אתה התחייבת על 1,000 דברים ולא
עמדת בהם.

היו"ר יואב קיש:

בטח, דבר אחד תגידי.

שולי מועלם-רפאלי (הבית היהודי):

מה זאת אומרת דבר אחד תגידי?

היו"ר יואב קיש:

דבר אחד.

שולי מועלם-רפאלי (הבית היהודי):

ברור שלא עמדת, סליחה? בנושא הזה.

עאידה תומא סלימאן (הרשימה המשותפת):

אני מאוד מצטערת אבל יש לי ועדה שאני חייבת לרוץ לנהל אותה. אני מאוד
מצטערת שדיון כל כך חשוב על נושא שהוא כל כך מהותי, דנים בו בצורה כזו
ורוצים - -

שולי מועלם-רפאלי (הבית היהודי):

- - לגמור.

עאידה תומא סלימאן (הרשימה המשותפת):

- - לגמור עם זה וזהו.

היו"ר יואב קיש:

אף אחד לא רוצה לגמור עם זה.

יפעת שאשא ביטון (כולנו):

להפך.

עאידה תומא סלימאן (הרשימה המשותפת):

- - לרשום לעצמנו שהחלטנו לעצמנו החלטה וזהו.

דוד ביטן (הליכוד):

תהיה ועדה, מה זאת אומרת?

עאידה תומא סלימאן (הרשימה המשותפת):

אני חושבת שהנושא הזה מחייב איזושהי הסכמה בסיסית. אתה אמרת בהתחלת דבריך,
ותיקנה אותך חברת הכנסת שולי מועלם-רפאלי, החלוקה דווקא בנושא הזה היא לא
קואליציה מול אופוזיציה, דבר שקורה בדרך כלל בהרבה מהחוקים; אלא רואים
שחילוקי הדעות עוברים את כל הסיעות.

דוד ביטן (הליכוד):

זה לא קואליציה, אופוזיציה.

עאידה תומא סלימאן (הרשימה המשותפת):

בגלל זה צריך כמה שיותר להגיע להסכמות, לפני שמנסים לקדם את החוק הזה.

דוד ביטן (הליכוד):

זאת רק ועדה, לא מדברים על התוכן.

עאידה תומא סלימאן (הרשימה המשותפת):

אני יודעת. היה צריך לחשוב מההתחלה, אם מדברים על שוויון מגדרי, ואם מדברים
על הורות שוויונות, שראוי להעביר את זה לוועדה לקידום מעמד האישה – כן,
לוועדה לקידום מעמד האישה.

יפעת שאשא ביטון (כולנו):

אבל זה לא רק קשור לנשים, זה קשור לילדים פה, הילדים פה על כף המאזניים.

עאידה תומא סלימאן (הרשימה המשותפת):

אני יודעת שזה קשור לילדים.

דוד ביטן (הליכוד):

גם ילדים, גם נשים, כולם ביחד.

עאידה תומא סלימאן (הרשימה המשותפת):

אני יודעת, אבל הוועדה לשוויון מגדרי גם מטפלת בעניין של גברים. היה אפשר
לעשות ועדה משותפת גם של זכויות הילד וגם של הוועדה לקידום מעמד האישה.

דוד ביטן (הליכוד):

אני רציתי שלוש ועדות משותפות, אבל היועצת המשפטית אמרה שהתקנון לא מאפשר
את זה.

שולי מועלם-רפאלי (הבית היהודי):

אז אתה מוציא ועדה מלדון בנושא מהותי? מה עובר עלינו?

עאידה תומא סלימאן (הרשימה המשותפת):

אני חושבת שלפחות ועדת החוקה, חוק ומשפט בצירוף ועדה אשר תקום – כאשר דנים
בוועדה חדשה, צריך לשקול - - -

היו"ר יואב קיש:

את על כל דבר תצביעי נגד, שולי. את רוצה לתקוע את זה, זה לא מעניין אותך,
רק זה מה שמעניין אותך. מההתחלה זאת היתה האסטרטגיה שלך.

שולי מועלם-רפאלי (הבית היהודי):

אתם מבקשים ממנו לנהל את הדבר הזה, אז תכבדו את הבקשה שלו ונשב אתו לפני
שמצביעים על זה. ההפך, מי שמנסה לעשות פה מחטפים זה אתה פעם אחרי פעם.

היו"ר יואב קיש:

אין שום קשר למחטף.

עאידה תומא סלימאן (הרשימה המשותפת):

כל ועדה אשר תקום לא יכולה לכלול אנשים שחתמו על הצעת החוק. לא יכול להיות
שאנשים שחתמו - - -

דוד ביטן (הליכוד):

פעם ראשונה שאנשים שחותמים על הצעת חוק לא יכולים להיות בוועדה. תודה, תודה
על הגישה המרעננת בכנסת.

עאידה תומא סלימאן (הרשימה המשותפת):

אבל לא לנהל את הוועדה.

היו"ר יואב קיש:

חברת הכנסת יפעת שאשא ביטון בבקשה.

יפעת שאשא ביטון (כולנו):

תודה רבה אדוני יושב הראש. אני מבקשת לומר את הדברים בעיקר כי חשוב לי שגם
יירשמו בפרוטוקול. הסיפור של חזקת הגיל הרך מתגלגל כבר די הרבה זמן. בניגוד
למה שמנסים להשמיע כאן, אנחנו קיימנו אין סוף מפגשים ושיחות בנושא, כולל
בנוכחות שתי שרות שאני מאוד מאוד מעריכה, גם השרה שקד וגם השרה גמליאל, עם
חברות כנסת נוספות, ובסופו של דבר אנחנו הגענו לפשרה של שנתיים.

אנחנו הגשנו הצעה חדשה, גם חבר הכנסת יואב קיש וגם אני, הצעה חדשה שמבטלת
את ההצעה הראשונה שלנו. לא אמרנו שנבוא עם הצעה של אפס ונדבר בוועדה, כדי
שיהיה אמון. זה לא שקר.

שולי מועלם-רפאלי (הבית היהודי):

זה שקר, זה מה שרציתם לעשות.

יפעת שאשא ביטון (כולנו):

זה לא שקר.

שולי מועלם-רפאלי (הבית היהודי):

- - - אתם ביטלתם את זה.

יפעת שאשא ביטון (כולנו):

אל תצעקי. אל תצעקי.

שולי מועלם-רפאלי (הבית היהודי):

אל תדברי אלי ככה, אני לא בת שלך ואני לא תלמידה שלך.

היו"ר יואב קיש:

שולי, זכות הדיבור - - -

שולי מועלם-רפאלי (הבית היהודי):

לא תביאי לפה שקרים ותחשבי שאפשר להעביר אותם. חצי אמת זה יותר גרוע משקר.

היו"ר יואב קיש:

שולי, אני אתן לך גם לדבר אחר כך, אבל אני מבקש לכבד את זכות הדיבור של
חברת הכנסת יפעת שאשא ביטון.

יפעת שאשא ביטון (כולנו):

אם יש חצי אמת להצעת חוק שמוגשת עם פשרה של שנתיים, אז אני לא יודעת איפה
החצי השני שלה.

שולי מועלם-רפאלי (הבית היהודי):

לא על זה אמרתי שקר וגם לא אמרתי - - -

היו"ר יואב קיש:

שולי, הרגע אמרת שלא הפרעת, תני לה לדבר, זכות הדיבור שלה.

שולי מועלם-רפאלי (הבית היהודי):

נכון, לא הפרעתי לה באמת.

יפעת שאשא ביטון (כולנו):

הגשנו הצעת חוק עם פשרה של שנתיים, כשאנחנו – לפחות אני מתכוונת לעמוד בה,
כדי שלא תגידו: היא לא מייצגת את כולם. אני מייצגת רק את עצמי, ואני אמרתי
פעם אחר פעם - -

דוד ביטן (הליכוד):

לא רק זה, שינויים בוועדה יהיו בהסכמה.

יפעת שאשא ביטון (כולנו):

- - נכון, אני אמרתי בצורה מאוד מפורשת וחטפתי על זה, שאני מוכנה ללכת
לפשרה, כי אנחנו מדברים על שינוי חברתי דרמטי, ואם צריך להתפשר כדי להוציא
את העגלה הזו מהבוץ, אז אני אתפשר. ואני חזרתי על זה פעם אחר פעם, ואני גם
אמרתי שבמסגרת הוועדה לא יהיה שום דבר שיתקדם הלאה, בלי שתהיה הסכמה רבתי.

אבל יש פה כמה חברים שהחליטו להינעל בחוסר האמון שלהם – וזה בסדר גמור, אני
לא באה לחנך אף אחד ולא לתקן אף אחד, אבל אני מצפה שבדיונים כאלה של הכנסת,
כשאנחנו מדברים על נושא שהוא כל כך חשוב ודרמטי, אנחנו לפחות נקשיב אחד
לשני.

אני רק רוצה להסביר מה זה הסכמות. הסכמות זה כשמדברים בינינו ושני הצדדים
מסכימים, זה לא שמציעים ורק כשצד אחד מרוצה וטוב לו, אז יש הסכמות, ואני
מקווה שגם בזה אנחנו נעמוד.

דוד ביטן (הליכוד):

לא, אין בעיה, היא גם לא התנגדה למרגי.

יפעת שאשא ביטון (כולנו):

אז אני גם לא מבינה על מה הצעקות. אם כולם מסכימים למרגי, ואני שמעתי את זה
רק אתמול בערב ואמרתי: חברים, אם רוצים את מרגי, אין לי שום בעיה, כל פשרה
מקובלת, אבל עכשיו באים בבוקר וצועקים גם על זה, אז אני באמת כבר די
איבדתי...

דוד ביטן (הליכוד):

לא רק זה, גם בוועדה לא יהיו שינויים להצעת חוק המקורי ללא הסכמה בוועדה,
אז אין בעיה בכלל, אני לא מבין מה הבעיה, אני לא מבין על מה המריבה פה.

שולי מועלם-רפאלי (הבית היהודי):

אני רוצה להתחיל מההתחלה. קיימנו אין ספור פגישות, ובזה אני מסכימה אתך.
מעולם בפגישות האלה, מעולם לא הסכמתם להתפשר על שנתיים, פשרת השנתיים נכפתה
עליכם על ידי הנהלת הקואליציה. כל אלה שרצו אפס, פשרת השנתיים נכפתה עליהם.

יפעת שאשא ביטון (כולנו):

אל תדברי בשמי. אני להפך, עוד ניסיתי לשכנע את החברים.

שולי מועלם-רפאלי (הבית היהודי):

אני אומרת את עמדתי. פשרת השנתיים נכפתה על מי שרצה אפס על ידי יושב ראש
הקואליציה, ולכן כשפשרת השנתיים הושגה, הכותרת שיצאה מתומכי ביטול חזקת
הגיל הרך היא – ואותה שלחתי ליושב ראש הקואליציה, פרסום ראשון בערוץ 10 –
מסתמנת הסכמה בקואליציה, חזקת הגיל הרך תבוטל.

דוד ביטן (הליכוד):

אבל זה לא היה, אז מה הבעיה?

יפעת שאשא ביטון (כולנו):

באמת, אז התקשורת מנהלת אותך? אני לא מבינה, הגשנו הצעת חוק ברורה.

שולי מועלם-רפאלי (הבית היהודי):

אני רוצה לדבר. פשרת הגיל הרך של שנתיים נכפתה על ידי יושב ראש הקואליציה
על מי שרצה אפס. לאורך כל הדרך הדיבור היה שאנחנו נקים ועדה שהיא מוסכמת.
בשום שלב, אבל בשום שלב, לא דובר על זה שוועדת החוקה, חוק ומשפט לא תהיה
בלופ, כי ברור היה לחלוטין שזה המקום הטבעי. בשום שלב גם לא הבנתי שעכשיו
אנחנו נעביר את זה, למרות חוסר ההסכמה, ואז תגישי רביזיה. לא, חברים אני
דיברתי עם מרגי, כי זה מה שסיכמתי עם יושב ראש הקואליציה, ומרגי ביקש
בעצמו: אל תעבירו את זה, אלא קודם כל תשב ביחד. אני לא אומרת לך: אם זה לא
יהיה היום, זה לא יהיה, זה כן יהיה. אני אומרת את הדבר הפשוט הבא: אתם
רוצים את מרגי.

היו"ר יואב קיש:

לא, לא רוצים את מרגי, אני רוצה את יפעת ואני רציתי את טלי ואתם רציתם את
מרגי. אני אמרתי שאני מסכים למרגי, אני אמרתי שאני מסכים.

שולי מועלם-רפאלי (הבית היהודי):

מרגי הוא הצעה של יושב ראש הקואליציה, שכולנו הסכמנו לה.

יפעת שאשא ביטון (כולנו):

אז מה הבעיה? כולם מסכימים למרגי, אבל לא רוצים - - -

היו"ר יואב קיש:

את לא מאמינה שאם אומרים רביזיה, אני אחכה עם זה עד שנראה מה מרגי אומר? את
לא מאמינה לי?

שולי מועלם-רפאלי (הבית היהודי):

לא.

היו"ר יואב קיש:

אז יש לך בעיה, אז יש לך בעיה, את יודעת מה? אז דווקא זה מה שיהיה. אז יש
לך בעיה. אם את לא מאמינה, אז יש לך בעיה.

יפעת שאשא ביטון (כולנו):

אבל חוסר האמון הזה הוא בלתי נסבל. בלתי נסבל.

שולי מועלם-רפאלי (הבית היהודי):

אני חושבת שהשינוי בחזקת הגיל הרך הוא אירוע דרמטי.

היו"ר יואב קיש:

כולם פה שותפים לזה.

שולי מועלם-רפאלי (הבית היהודי):

הוא לא יכול להיות באופן הזה שבו אנשים משתמשים בכוח שניתן להם מהתפקידים
שלהם בכנסת כדי להוביל אותו. יש פה דיון עמוק, שהוא חוצה קואליציה,
אופוזיציה, הוא חוצה גברים, נשים, הוא חוצה עמדות והוא חוצה מגזרים.

לכן כל הניסיון להוציא מהדיון הזה – אני מתנגדת לחלוטין להוצאה של ועדת
החוקה, חוק ומשפט מהדיון בנושא הזה, זה המקום הטבעי. אני הסכמתי להצעה
שדיברה על הקמת ועדה משותפת של חוקה, חוק ומשפט וזכויות הילד, זה היה נראה
לי הדבר הכי נכון וטבעי, אבל אני בטח ובטח לא מסכימה עכשיו לאמירה שזה יהיה
בלי ועדת החוקה, חוק ומשפט. זה דבר אחד שאני מתנגדת לו.

דבר שני, אני כן מבקשת ממך לא להצביע, אלא לקיים את הישיבה עם מרגי ולהבין
ממנו למה הוא מבקש שלא נצביע לפני שמדברים אתו.

היו"ר יואב קיש:

אני לא איענה לבקשה זו, בגלל שאת טוענת שיש לך חוסר אמון בהתנהלות שלי, אז
את תראי בהתנהלות הזו, שזה אולי יבנה לך את האמון.

שולי מועלם-רפאלי (הבית היהודי):

תעשה מה שאתה רוצה בסוף. בשמו של מרגי אני מבקשת את הבקשה הזו. הבקשה שאני
מבקשת היא לא להצביע על זה עכשיו, אלא אחרי ישיבה עם מרגי. אני רק מזכירה,
שכיוון שאתה יושב ראש ועדה, כונסנו גם למחר בוועדת הכנסת ואפשר לקיים את
הישיבה עם מרגי היום ולהצביע מחר.

יפעת שאשא ביטון (כולנו):

הם כל הזמן נמצאים בחוסר אמון כלפינו. סליחה, לי לא נוח בעמדה הזאת. עם כל
הכבוד, יש גבול.

דוד ביטן (הליכוד):

רבותי, כבר חודש שלם אני מנסה להגיע להסכמות בעניין הזה. כל הצעה שאני
מציע, או היא מתנגדת או הוא מתנגד, זה המצב. הצעתי את רויטל סויד, לא
חיפשתי פה קואליציה, אופוזיציה.

שולי מועלם-רפאלי (הבית היהודי):

נכון, כי זאת לא קואליציה, אופוזיציה.

דוד ביטן (הליכוד):

בסופו של דבר, ההצעה היחידה שלי שהתקבלה על ידי כל הצדדים היא פולקמן, אבל
שר האוצר לא הסכים שמפלגת כולנו תיכנס, מה אני יכול לעשות...

מרב מיכאלי (המחנה הציוני):

זה צריך ללכת לוועדת החוקה, חוק ומשפט, יש פה נושא שהוא ה-bread and butter
של ועדת החוקה, חוק ומשפט.

דוד ביטן (הליכוד):

לכן אני הצעתי את מרגי, ובעניין הזה גם קיש הסכים וגם חברת הכנסת מועלם
הסכימה. על מנת שמרגי יהיה יושב ראש, אני חייב לשתף את ועדת החינוך, התרבות
והספורט והוועדה לקידום מעמד הילד היא דבר מאוד חשוב פה, אני לא יכול
להתעלם מזה. מההתחלה דיברנו על כך שהוועדה לקידום מעמד הילד תהיה בוועדה
המשותפת. אין חובה להכניס לפה את ועדת החוקה, חוק ומשפט.

אם נחליט על ועדת החינוך, התרבות והספורט והוועדה לקידום זכויות הילד, זה
בסדר גמור, אני לא צריך לעשות מכל דבר עניין. עושים רעש וצלצולים משום דבר.
גם היא מסכימה למרגי, אז אני לא מבין מה הסיפור. אמרתי שנחליט היום, נעשה
רביזיה ולא נקבל החלטה עד שלא נשב על זה עוד פעם, זה הכול, סתם לריב?

לכן אני כן מבקש ממך שאתה תצביע על זה, זה הכול. אם מרגי יהיה, היא לא
יכולה להיות.

שולי מועלם-רפאלי (הבית היהודי):

לא, למה? אין בעיה, שיפעת תהיה בוועדה, יפעת לא חברה בוועדת החינוך, התרבות
והספורט?

דוד ביטן (הליכוד):

אי אפשר, רציתי שלוש ועדות, זה לא בתקנון, מה אתם רוצים ממני? אני חשבתי
שאין בעיה שלוש ועדות.

היו"ר יואב קיש:

לא נתחיל לבנות ועדה מיוחדת, זה לא ייגמר. דב חנין, בבקשה.

דב חנין (הרשימה המשותפת):

אדוני היושב ראש, אני חושב שמעטים הם הנושאים שבהם מחלוקת בעניין שהוא
איננו פוליטי היא כל כך חריפה, ואפילו הייתי אומר עמוקה.

דוד ביטן (הליכוד):

אבל הצעתי את רויטל סויד ולא הלך, מה אני אעשה? זה מוכיח שאנחנו בסדר, לא
מחפשים פה קואליציה, אופוזיציה.

דב חנין (הרשימה המשותפת):

לכן מחלוקת כזאת יכולה להוביל אותנו לשני מצבים: או לדיון שיהיה מאוד מאוד
קשה רגשית ומאוד נוקשה מכל הצדדים, או לאיזשהו תהליך שבו כל הצדדים מנסים
להגיע לאיזושהי הבנה והידברות. ולכן כיוון שאני חושב שהדרך הראשונה לא
תוביל אותנו למקום טוב, אני מציע כן לקבל את הצעתה של חברת הכנסת שולי
מועלם, לא לקבל היום החלטה, לתת שבוע.

שולי מועלם-רפאלי (הבית היהודי):

לא שבוע, היום לשבת.

דב חנין (הרשימה המשותפת):

היום מצוין, מחר גם מצוין, אני חושב שצריך לתת לזה שבוע.

אני רוצה להעיר לידידי חבר הכנסת ביטן בנושא של ועדה שמורכבת משלוש ועדות,
גם זה דבר אפשרי.

דוד ביטן (הליכוד):

לא, אי אפשר בתקנון, ניסיתי. אי אפשר בתקנון, ניסיתי גם את זה. חבר'ה, פעם
ראשונה שאני לא עושה פוליטיקה ואתם גם מתנגדים.

דב חנין (הרשימה המשותפת):

כן אפשרי ליצור ועדה מיוחדת.

היו"ר יואב קיש:

אבל מיוחדת לא נעשה.

דב חנין (הרשימה המשותפת):

למה לא?

היו"ר יואב קיש:

אני אסביר לך כשאני אסכם את הדיון.

רוברט אילטוב (ישראל ביתנו):

פעם ראשונה שאתה אומר משהו שהוא לא - - -

דב חנין (הרשימה המשותפת):

אדוני היושב ראש, יש שתי אפשרויות: אפשרות אחת מיוחדת – אתה לא רוצה
מיוחדת, מטעמים שאתה תפרט אותם בהמשך. יש אפשרות נוספת, כבר עשינו את זה
בעבר, אפשר גם לתקן את התקנון. אם אנחנו חושבים שמנגנון של ועדה - - -

היו"ר יואב קיש:

אולי נציע הצעת חוק חדשה ואז נתקן את התקנון ואז הפריץ ימות? יאללה, הבנתי.
תודה דב. עליזה בבקשה.

עליזה לביא (יש עתיד):

חברים, אי אפשר לנתק את הדיון כאן מכל התהליך שהיה כאן מהרגע הראשון שדנו
בכנסת העשרים בנושא המאוד מאוד רגיש, נפיץ ומורכב. אדוני היושב ראש,
הוויכוח לא התחיל בכנסת העשרים, הדיון הזה נגרר כבר הרבה מאוד שנים. זה
דיון, אחד האלימים ואחד הברוטליים ואחד הקשים שחווינו כחברות וכחברי כנסת,
ואי אפשר לנתק את ההמשך של הדיון בחוק מכל האווירה כלפיו.

מהצד השני, זה אחד החוקים היותר משמעותיים מבחינת אחריות ציבורית לגבי
ילדים. ילדים, שההורים שלהם לא מצליחים לדבר ביניהם ולהחליט ביחד. הרי מטבע
הדברים, מתי פונים פה בחוק הזה? לא כשהורים מסתדרים ביניהם, מתי פונים?
כשמבקשים את הסיוע של המדינה, על מה? לא על מעבר או על עוד איזו הקלה במס.
מדברים פה על הדור הבא של הילדים, ילדים שההורים שלהם לא יכולים להחליט
לגביהם, וכאן הסיוע של המדינה הוא קריטי והוא הכרחי, זה לא עניין של
אופוזיציה ושל קואליציה. יש משבר אמון בתוך הקואליציה, ואתם רואים את זה
מול עיניכם.

אז אדוני היושב ראש, לפנים משורת הדין, צריך לראות איך בונים את זה נכון.
אפשר למצוא פתרונות. אין אמון בתוך הקואליציה. בוא נקים ועדה אד הוק.

היו"ר יואב קיש:

לא תהיה ועדה חדשה.

עליזה לביא (יש עתיד):

למה?

דוד ביטן (הליכוד):

הוויכוח זה מי היושב ראש, את לא מבינה? זה לא משנה איזה סוג ועדה, היושב
ראש זה מה שקובע.

עליזה לביא (יש עתיד):

אנחנו מדברים על מרגי.

היו"ר יואב קיש:

חברים, אנחנו מסכמים את הדיון.

דוד ביטן (הליכוד):

אז מה הבעיה פה? אני לא מבין.

שולי מועלם-רפאלי (הבית היהודי):

הבעיה היא שהוא ביקש שלא נצביע לפני - - -

דוד ביטן (הליכוד):

הוא עושה רביזיה.

היו"ר יואב קיש:

אני רוצה לענות כמה דברים. אני מבקש שקט רגע.

עליזה לביא (יש עתיד):

אפשר לא להצביע?

היו"ר יואב קיש:

לא, אני אסביר לך עכשיו למה. ראשית, לא תהיה ועדה מיוחדת, כי יש התנגדות
באופן כללי לוועדות מיוחדות פה בכנסת. שנית, לגבי ההחלטה היום, הגענו
להחלטה על יושב ראש מוסכם, לפחות זה נעשה לא מצדי, אלא הבנתי את זה מביטן –
אולי עכשיו זה לא מוסכם, אני לא יודע, אבל זה הוסכם, היושב ראש מוסכם.

שולי מועלם-רפאלי (הבית היהודי):

לא, זאת הצעה של ניסן.

היו"ר יואב קיש:

לפי שולי, הוא ביקש משהו. אני מכבד את זה, ואנחנו נלך במתווה של ביטן, שהוא
יגיש רביזיה, והרביזיה לא תידון עד הפגישה הזו. שולי מתעקשת על הדרך שלה
ומראה לי שיש לה חוסר אמון בי, אני לא אתן לזה להיות.

שולי מועלם-רפאלי (הבית היהודי):

אתה יודע שאנחנו עובדים בשיתוף פעולה בהרבה דברים אחרים.

היו"ר יואב קיש:

שולי, אם יש לך כזה חוסר אמון, זה יוכיח לך, זה יבנה לך את האמון. אני לא
מוכן לקבל אמירה כזה פה בוועדה, שאת לא מאמינה לי שאני לא אדון ברביזיה
כשאני אומר לך את זה. זה לא מקובל עלי.

שולי מועלם-רפאלי (הבית היהודי):

זה לא ממקום של אי-אמון, זה ממקום של איך מתנהלים.

היו"ר יואב קיש:

אז לא מקובל עלי. אמרת פה דברים קשים, זה לא מקובל עלי, ואת תראי שבדיוק
מילה במילה הסיכום הזה יישמר.

שולי מועלם-רפאלי (הבית היהודי):

יואב, אתה ואני עובדים בשיתוף פעולה בהרבה נושאים אחרים. לא יכול להיות
שהדבר הזה לא יבוא לידי ביטוי, לא יכול להיות.

מרב מיכאלי (המחנה הציוני):

תודה אדוני היושב ראש. אם אתה מדבר על אי-אמון, לא להעביר את הדיון בהצעת
החוק של חזקת הגיל הרך לוועדת החוקה, חוק ומשפט זה אי-אמון, כי זה המקום –
זה לא רק המקום הטבעי, אלא זה המקום הראוי, זה המקום שבו הדיונים האלה
צריכים להתנהל, שם יש המומחיות המקצועית הגדולה ביותר.

היו"ר יואב קיש:

בסדר, אבל אי אפשר.

מרב מיכאלי (המחנה הציוני):

למה אי אפשר? אין שום מניעה.

היו"ר יואב קיש:

כי אי אפשר שלוש ועדות.

מרב מיכאלי (המחנה הציוני):

לא צריך שלוש ועדות, צריך ועדה אחת, שזה יהיה פשוט בוועדת החוקה, חוק
ומשפט.

ועדת החוקה, חוק ומשפט זה המקום שבו נידונים – ועדת החוקה, חוק ומשפט לא
צריכה להיות בפנים, אדוני יושב ראש הקואליציה, ועדת החוקה, חוק ומשפט צריכה
להיות הדבר הזה שבו הדבר הזה יידון, כי זאת הוועדה המקצועית שעוסקת בכל
הנושאים האלה, גם מבחינה פורמלית וגם מבחינה עניינית. זאת הוועדה שבה זה
צריך להיות נידון. אני לא מבינה איזה חוסר אמון יש לכם בתוך הקואליציה
ברמות כאלה, שאתם לא יכולים להעביר לוועדת החוקה, חוק ומשפט את הדבר שהוא
בתחום האחריות שלה.

היו"ר יואב קיש:

אני רוצה להגיד לך לגבי ועדת החוקה, חוק ומשפט – הוועדה הזו הקימה הרבה
מאוד ועדות, ולא כל מה שהייעוץ המשפטי חושב שזה המקום הכי נכון, ומי כמוך
יודע את זה, אז אנחנו פועלים לפי שיקולים קואליציוניים ואופוזיציוניים.

עליזה לביא (יש עתיד):

די, זה לא הנושא לשיקולים קואליציוניים, דוד.

היו"ר יואב קיש:

ואנחנו לא נלך לוועדת החוקה, חוק ומשפט רק בגלל שהייעוץ המשפטי אומר את זה.

מרב מיכאלי (המחנה הציוני):

אבל זה לא בגלל הייעוץ המשפטי, זה בגלל שזה הדבר הנכון לעשות. זה הדבר
הנכון לעשותו.

יפעת שאשא ביטון (כולנו):

אני אנצל את זה רגע חברת הכנסת עליזה לביא וגם חברת הכנסת שולי
מועלם-רפאלי, כי אני לא רוצה שתהיה אווירה כזאת. אנחנו מדברים על אי-אמון,
אי-אמון, בסופו של דבר, מי שלקח את הצעד והגיש הצעה חדשה לשנתיים כדי שהנה
תראו, אנחנו שם – אנחנו לא באנו וביקשו ממך לשנות את ההצעה מארבע לשנתיים.

שולי מועלם-רפאלי (הבית היהודי):

מה זאת אומרת? יפעת, עד ראש הממשלה זה הגיע שאני אוותר.

היו"ר יואב קיש:

שולי, אבל מה זה קשור לפה?

שולי מועלם-רפאלי (הבית היהודי):

אז לא, אי אפשר להגיד: לא הפעלנו עלי לחץ.

יפעת שאשא ביטון (כולנו):

שולי, אני מדברת עלי.

היו"ר יואב קיש:

אני מבקש להפסיק, אתן לא בזכות דיבור.

יפעת שאשא ביטון (כולנו):

ואני כן רוצה שתנתקי אותי מהאחרים. אני מצפה לאותה מידת אמון, אני נתתי בך
אמון.

היו"ר יואב קיש:

שולי ויפעת, אני אוציא את שתיכן.

שולי מועלם-רפאלי (הבית היהודי):

הופעל לחץ מאוד גדול עלי.

היו"ר יואב קיש:

שולי, אני קורא לך לסדר פעם ראשונה. יפעת, מספיק, די.

מרב מיכאלי (המחנה הציוני):

רק לסיים את דבריי, אדוני, זאת לא שאלה של הייעוץ המשפטי.

היו"ר יואב קיש:

את סיימת את דבריך, כבר עברנו הלאה מזמן.

מרב מיכאלי (המחנה הציוני):

לא עברנו הלאה, פשוט התפרצו לדברי, אתה היית עסוק במשהו אחר אז חטפו את
רשות הדיבור שלי. זאת לא שאלה של הייעוץ המשפטי, זאת שאלה של תקנון הכנסת
ושל המהות המקצועית של העניין.

היו"ר יואב קיש:

אני רוצה להמשיך.

רועי פולקמן (כולנו):

אם לא סוגרים את זה היום אלא מגישים רביזיה, ואם מגישים רביזיה עד ששולי
מדברת עם מרגי, ואנחנו מתחייבים בפניך - - -

שולי מועלם-רפאלי (הבית היהודי):

שולי דיברה עם מרגי, מרגי ביקש - - -

היו"ר יואב קיש:

אני דיברתי עם מרגי בטלפון והוא לא אמר לי את זה.

שולי מועלם-רפאלי (הבית היהודי):

אתה לא מאמין לי?

היו"ר יואב קיש:

מאמין לך, את לא מאמינה לי? את לא מאמינה לי שאני אשמור את הרביזיה? אני לא
מאמין. לא, זה מה שיהיה. הגיע הזמן שתאמיני גם לי, שולי.

שולי מועלם-רפאלי (הבית היהודי):

אני מאמינה לך בהרבה דברים אחרים.

רועי פולקמן (כולנו):

מרגי פה? אפשר לקרוא לו?

היו"ר יואב קיש:

ניסיתי להתקשר אליו, הוא לא עונה לי. ארבל, בבקשה.

ארבל אסטרחן:

קודם כל, אני חייבת לומר שאני מצטערת שהייעוץ המשפטי מעכב פה את הכנסת.

היו"ר יואב קיש:

לא, הוא לא מעכב. מקשיבים לו, אבל זאת לא פעם ראשונה שאנחנו לא עושים מה
שהייעוץ המשפטי ממליץ.

ארבל אסטרחן:

תפקידנו לומר מה אומר התקנון ומה אומרים התקדימים.

דוד ביטן (הליכוד):

אין בעיה, אין בעיה.

היו"ר יואב קיש:

בדיוק, הכול בסדר.

ארבל אסטרחן:

אי אפשר שלוש ועדות, מה לעשות שהתקנון אומר את זה במפורש.

דוד ביטן (הליכוד):

ניסיתי, אבל אי אפשר, מה אני אעשה?

ארבל אסטרחן:

תקנון הכנסת והתקדימים בכנסת, תפקידנו להציג אותם בפניכם, ואתם תחליטו מה
שתחליטו. הדיון הוא לא לגופו של ענין, וזה בסדר, שיקולים פוליטיים הם
לגיטימיים, אבל חייבים לומר שהנושא של המעמד האישי, של חוק הכשרות המשפטית
והאפוטרופסות הוא נושא מובהק של ועדת החוקה, הוא נידון בכנסת הזו באריכות
ובכנסות קודמות.

דוד ביטן (הליכוד):

זה לא רק כשרות משפטית - - -

שולי מועלם-רפאלי (הבית היהודי):

אז אדרבה ואדרבה.

דוד ביטן (הליכוד):

ועדת החוקה, חוק ומשפט – זה לא חובה שיהיה. אפשר לחשוב, אני בכלל נגד זה,
כל חברי הכנסת נמצאים בכל הוועדות. מה זה משנה ועדת החוקה או ועדה אחרת?
אותם אנשים נמצאים פה, פה ופה. מה עושים בזה פרופסורה?

מרב מיכאלי (המחנה הציוני):

ברור, יש דרג מקצועי ויש ידע של הוועדה, וזה המקום לנהל את זה.

דוד ביטן (הליכוד):

מוועדת חוקה יישב בוועדה המשותפת, מה קרה? אני יושב בוועדה הזאת, נהייתי
מומחה וכשאני לא יושב בוועדה נהייתי לא מומחה?

היו"ר יואב קיש:

ביטן, הרי לקח לנו הרבה זמן להגיע להסכמות, וגם בסוף כשהעברנו את השינוי,
ניסינו לעשות עבודה משותפת עם פולקמן – לא אני ואת ישירות – שגם לא הצליחה,
כל אחד עם הטענות שלו, אבל ניסינו. הצעתי את זה, וביטן אני חושב שזה היה
מקובל גם עליכם – שאנחנו לא נשנה את הנוסח, אלא אם יש הסכמות.

דוד ביטן (הליכוד):

עבדתי קשה מאוד להגיע למה שהוסכם.

היו"ר יואב קיש:

זאת היתה ההצעה שאני אמרתי כדי שכולנו נרגיש רגועים. גם אני לא רוצה למצוא
את עצמי במקום שיש נוסח, כי הרי הנוסח היום הוא הנוסח המינימליסטי.

שולי מועלם-רפאלי (הבית היהודי):

ואתה ואני יודעים שהנוסח המינימליסטי הזה לא מספיק, לא טוב, אז מה אנחנו
עושים?

היו"ר יואב קיש:

זה בדיוק העניין. אם לא נצליח לבנות בוועדה הזו משהו שביחד יעשה יותר טוב
לשנינו – זה לא רק שנינו, זה כל הוועדה, אבל אני מדבר אתך אז אני מתייחס
אליך, ברור שהכוונה לילדים, לעניין, לכל הוועדה, לכנסת, אבל אני מדבר אתך.
הרי שנינו מסכימים שהנוסח כמו שהוא לא מיטבי, ושנינו מסכימים שצריך לעשות
תיקונים.

עליזה לביא (יש עתיד):

מעניין למה הוא לא מטבי ואיך הגענו לפשרה על אחד הנושאים הכי מדממים.

היו"ר יואב קיש:

פשרה, פשרה, זאת המשמעות של פשרה. לכן אמרנו שלא ניגע בנוסח - - -

דוד ביטן (הליכוד):

לא לא, פשרה להניע תהליכים.

יפעת שאשא ביטון (כולנו):

בשביל זה יש דיון בוועדה.

עליזה לביא (יש עתיד):

לכן זה קריטי איזה ועדה. לכן זה קריטי איזה ועדה, הכול פה על כרעי תרנגולת.

יפעת שאשא ביטון (כולנו):

ממש לא.

עליזה לביא (יש עתיד):

כן, כן, כל התהליך.

יפעת שאשא ביטון (כולנו):

ממש לא, הוועדה לזכויות הילד היא לא כרעי תרנגולת. באמת, קצת תכבדו.

עליזה לביא (יש עתיד):

אבל צריכה להיות ועדת החוקה. אומר הייעוץ המשפטי שזה חייב להיות ועדת
החוקה.

היו"ר יואב קיש:

אז אמר הייעוץ המשפטי, עם כל הכבוד עליזה.

עליזה לביא (יש עתיד):

חייבים ועדת חוקה, חוק ומשפט. כשרוצים אפשר שלוש ועדות.

היו"ר יואב קיש:

אז אני יוצא מהנחה שזה מה שיהיה. אני גם אומר לך, אני מאמין לזה. אם את
אומרת לי שאת לא מאמינה לי, בעיניי זה רע מאוד.

אנחנו נקיים את ההצבעה הזו, אנחנו נעביר את זה ונחכה עם רביזיה לשיחה עם
מרגי, ואם בשיחה עם מרגי לא תהיה הסכמה, הרביזיה תפתח פה את הכול מחדש, זה
מה שיהיה.

דוד ביטן (הליכוד):

הוא לא עונה לפלאפונים.

היו"ר יואב קיש:

שולי, את מצביעה נגדנו?

שולי מועלם-רפאלי (הבית היהודי):

ברור.

דוד ביטן (הליכוד):

אם את מצביעה נגד, אני מעביר את זה לוועדה לגיל הרך. אין בעיה, יש לך רבע
שעה, תחליטי. רבע שעה – אני מעביר את זה לוועדה לגיל הרך.

היו"ר יואב קיש:

הוועדה לזכויות הילד.

שולי מועלם-רפאלי (הבית היהודי):

אז בוא ברבע שעה הזאת נדבר עם מרגי, שזה מה שהצעתי.

דוד ביטן (הליכוד):

אין בעיה, עוד רבע שעה.

היו"ר יואב קיש:

לא, עוד 10 דקות אני מקיים הצבעה.

דוד ביטן (הליכוד):

אין מצב כזה, אני עובד חודש, אתם לא רוצים? אני מעביר את זה לוועדה לגיל
הרך.

היו"ר יואב קיש:

הוועדה לזכויות הילד.

מרב מיכאלי (המחנה הציוני):

לוועדת החוקה, חוק ומשפט.

יפעת שאשא ביטון (כולנו):

שולי, אני חושבת שחוסר האמון פה הוא לא לעניין, הוא אומר לך: אני לא מצביע,
תעשו רביזיה. אז תעשו רביזיה, אבל מה הבעיה לעשות רביזיה ולא לקיים דיון עד
שלא מדברים עם מרגי?

שולי מועלם-רפאלי (הבית היהודי):

אז בואו נשב עם מרגי.

יפעת שאשא ביטון (כולנו):

קודם כל נעשה את השלב הזה, תהיה רביזיה ואחר כך תטפלו בזה.

דוד ביטן (הליכוד):

אני עושה פה מחטף בגלל ועדת החוקה פתאום? אני חיפשתי יושב ראש מוסכם, לא
ועדת החוקה, אתם רוצים ככה? אני מעביר את זה רק אליה, זהו, נגמר, אין בעיה.
שלא תסכים אתי, אני לא מוכן לזה. סיכמנו על מרגי.

יפעת שאשא ביטון (כולנו):

שולי, בואו נצביע ונעשה רביזיה, אני לא מבינה.

היו"ר יואב קיש:

נא לשבת, אנחנו נצביע. חברים, אני רוצה להיערך להצבעה. דוד, שולי, סדרנים –
נא להושיב את חברי הכנסת, אנחנו הולכים להצביע, תושיבו את חברי הכנסת
בבקשה. שולי, אני רואה שאת עושה מה שאת רוצה, אבל לא בוועדה הזו, לא בוועדה
הזו.

שולי מועלם-רפאלי (הבית היהודי):

יואב, אתה יודע שאני לא עושה מה שאני רוצה.

היו"ר יואב קיש:

חברים, אנחנו מעלים להצבעה את ההצבעה של ועדה משותפת לזכויות הילד ולחינוך,
שתדון בהצעת חוק הכשרות המשפטית והאפוטרופסות (שינוי חזקת הגיל הרך),
בראשות ועדת החינוך של יעקב מרגי. אני מקריא את השמות – הוועדה תכלול שישה
חברים מכל ועדה: ועדת חינוך – יעקב מרגי יושב ראש, מכלוף מיקי זוהר, חנין
זועבי, חיים ילין, עודד פורר, איציק שמולי. חברי הכנסת מזכויות הילד – יפעת
שאשא ביטון, יואב קיש, אורי מקלב, מוטי יוגב, קארין אלהרר ואיילת נחמיאס
ורבין.

רונית חייקין-יעקבי:

אין אף אחד ממרצ.

היו"ר יואב קיש:

אין מרצ בשתי הוועדות.

מרב מיכאלי (המחנה הציוני):

סליחה רגע, אתה לא מחליט לי את מי אתה משבץ.

היו"ר יואב קיש:

אין לך אנשים אחרים בוועדות.

מרב מיכאלי (המחנה הציוני):

אז אני לא מסכימה לזה, אני מצטערת.

היו"ר יואב קיש:

אז ברביזיה אני אהיה מוכן לשקול החלפה. אין לך אנשים אחרים בוועדות, מרב.

מרב מיכאלי (המחנה הציוני):

מוועדות מחורבנות לעשות ועדה משותפת.

יפעת שאשא ביטון (כולנו):

סליחה, הוועדה לזכויות הילד ועדה מחורבנת? תגידי, את שומעת את עצמך?

היו"ר יואב קיש:

וגם ועדת חינוך היא ועדה מחורבנת? זה שלך אין אנשים.

מרב מיכאלי (המחנה הציוני):

הן ועדות נהדרות - - -

היו"ר יואב קיש:

יש לך בסך הכול את מנו, את רוצה להחליף את מנו עם איציק שמולי?

מרב מיכאלי (המחנה הציוני):

אני רוצה שזה ילך לוועדת החוקה, כמו שזה צריך ללכת.

היו"ר יואב קיש:

אז זה לא ילך.

מרב מיכאלי (המחנה הציוני):

זה חייב ללכת לוועדת החוקה.

עליזה לביא (יש עתיד):

למה ההתעקשות שזה לא ילך לוועדת החוקה?

היו"ר יואב קיש:

חברים, אני מעלה להצבעה, מי בעד ההצעה שהעלה היושב ראש?

הצבעה

בעד – 7

נגד – 6

נמנעים – אין

הצעת יושב ראש הוועדה נתקבלה.

אורלי לוי אבקסיס:

אבל מי החברים? אתם בוחרים לפי חברים או לפי איך שנוח - - -

היו"ר יואב קיש:

מי נגד? שבע מול שש, ההצעה התקבלה.

מרב מיכאלי (המחנה הציוני):

רביזיה, רביזיה. אני עושה רביזיה.

היו"ר יואב קיש:

אפשר שניים רביזיה?

מרב מיכאלי (המחנה הציוני):

מה זאת אומרת? אני ביקשתי ראשונה רביזיה לפני ביטן.

קריאה:

- - -

מרב מיכאלי (המחנה הציוני):

איך הוא יכול לבקש בתחילת הישיבה? הוא יכול לבקש בתחילת הישיבה רביזיה על
משהו שעוד לא הצביעו עליו? הוא לא ביקש, אני ביקשתי קודם.

היו"ר יואב קיש:

אנחנו נודיע על הרביזיה בהמשך היום, אחרי שנדבר עם מרגי.

אורלי, את לא נבחרת, איפה את?

אורלי לוי אבקסיס:

אני בוועדה לזכויות הילד.

היו"ר יואב קיש:

את לא בוועדה לזכויות הילד.

אורלי לוי אבקסיס:

למה אני לא? ממתי הוציאו אותי?

היו"ר יואב קיש:

לא יודע, זאת הרשימה.

אורלי לוי אבקסיס:

אז יש לכם טעות, תסדרו אותה. אז תסדרו את זה.

היו"ר יואב קיש:

אני לא אחראי לא עליך ולא על ישראל ביתנו, זה נעשה ממזמן, בינואר לפני חצי
שנה.

אורלי לוי אבקסיס:

ואתה לא ידעת מזה?

היו"ר יואב קיש:

אני לא זוכר מה שהיה בינואר, מה לעשות. אני צריך לזכור כל חבר כנסת מתי עבר
ומי?

היו"ר יואב קיש:

בסעיף 2 – אנחנו נקיים פגישה נפרדת ונדון בזה אחר כך.

הצעת חוק-יסוד: ישראל – מדינת הלאום של העם היהודי, פ/1989/20,

הצעת חבר הכנסת אברהם דיכטר

היו"ר יואב קיש:

חברים, אנחנו עוברים לדון בחוק הלאום. ביטן, אתה רוצה לדון בחוק הלאום? בוא
נדבר, לא נצביע.

דוד ביטן (הליכוד):

לא.

היו"ר יואב קיש:

טוב, הוא רוצה להסיר. אני אגיד מילה, אנחנו לא נדון בסעיף 3 של הצעת
חוק-יסוד: ישראל – מדינת הלאום. אני רוצה רק להגיד מילה לגבי זה, זה לא
בדיוק לבחירת ועדה, הנושא הזה הועבר במליאה לוועדת החוקה, חוק ומשפט,
ולמעשה בוועדת הכנסת הגשתי בקשה לדון בזה מחדש. אנחנו צריכים לקבוע ועדה
בעקבות בקשת ועדת הכנסת בעניין. כרגע אנחנו עוד לא דנים בזה, אבל זה הנושא.

הצעת חוק בעניין הגדלת מספר החברים בוועדת החוץ והביטחון ובעניין יושב ראש
הוועדה המשותפת לתקציב הביטחון – הכנה לקריאה ראשונה מטעם ועדת הכנסת

היו"ר יואב קיש:

עכשיו אנחנו נדון בסעיף ב – הצעת חוק בעניין הגדלת מספר החברים בוועדת החוץ
והביטחון ובעניין יושב ראש הוועדה המשותפת לתקציב הביטחון – הכנה לקריאה
ראשונה מטעם ועדת הכנסת. בוא נתחיל בהקראת החוק, בבקשה תקריאי את החוק.

ארבל אסטרחן:

אני אקריא ואסביר אותו בקצרה. זאת לא הצעה שלי, אבל אני אסביר את מה
שנתבקשתי להכין. יש כאן שני עניינים, שהקשר ביניהם זה שמדובר בהוראות שעה
לכנסת העשרים ומדובר בהרכב הוועדה, אבל זה לא מתחייב שזה יהיה חוק אחד,
אפשר גם בשני חוקים נפרדים.

העניין הראשון הוא מספר חברי ועדת החוץ והביטחון. בהתאם לחוק הכנסת יש
הגבלה של מספר החברים בוועדות, למעט ועדת הכנסת שהיא לא מוגבלת. ההגבלה היא
שבכל הוועדות זה 15 חברים, למעט ועדת החוץ והביטחון, החוקה והכספים שם
המספר המקסימלי עומד על 17, וההצעה היא שבכנסתה עשרים במקום 17 – המספר
המקסימלי יהיה 21, זה סעיף אחד. אני מציינת שבעבר היו כבר חוקים כאלה
שהגדילו את מספר החברים בכנסת מסוימת. זה לא דבר שהיה הרבה פעמים, אבל כבר
היו מקרים כאלה בכנסות קודמות.

הסעיף השני מדבר על הוועדה המשותפת לתקציב הביטחון. היום חוק יסודות התקציב
אומר שתקציב הביטחון יידון בוועדה המשותפת של ועדת הכספים וועדת החוץ
והביטחון. בהתאם לתקנון הכנסת, כאשר מקימים ועדה משותפת מכוח חוק, יושב ראש
הוועדה יהיה מבין חברי הוועדה ששמם נזכר ראשון בחיקוק, ולכן יושב הראש צריך
להיות מוועדת הכספים.

בכנסת הזו רצו כבר – האמת שגם בכנסת הקודמת – שיושב הראש יהיה מוועדת החוץ
והביטחון, ולכן בתחילת הכנסת הזו, ב-2015 תוקן החוק כהוראת שעה לשנתיים,
ונקבע בו שהיושב ראש יכול להיות מבין כל החברים, או חוץ וביטחון או כספים,
בלא שתהיה עדיפות לוועדת הכספים. זה עבר כחוק ביולי 2015, והתקופה שנקבעה
בו הולכת להסתיים ב-14 ביולי הקרוב. לכן הוצע להאריך את ההוראה הזאת עד סוף
הכנסת העשרים, כך שאפשר יהיה לבחור את יושב הראש, ויושב הראש יוכל לכהן - -
-

דוד ביטן (הליכוד):

וזה בניגוד לחוק ההוא.

היו"ר יואב קיש:

לא, התקנון אומר שהוועדה הראשונה זה היושב ראש שלה.

ארבל אסטרחן:

אלא אם נקבע אחרת בחוק.

דוד ביטן (הליכוד):

זה מה שקבענו אז.

היו"ר יואב קיש:

כי נגמר התוקף. זה לא היה לכל הכנסת.

דוד ביטן (הליכוד):

הבנתי, בזמנו הגענו להסכמה - - -

היו"ר יואב קיש:

כי ההסכמה הזו היתה לשנתיים וזה מסתיים.

דוד ביטן (הליכוד):

לא, אחרי שנתיים חוזר המצב שהיה קודם, יושב ראש הוועדה יהיה מוועדת הכספים.
למה היום אני צריך לתקן את זה בחוק הזה?

היו"ר יואב קיש:

כי אתה רוצה להשאיר את זה שדיכטר יישאר יושב ראש הוועדה.

ארבל אסטרחן:

זאת גם הבחירה וגם - - -

דוד ביטן (הליכוד):

בסדר, אבל קודם כל זאת היתה ההסכמה.

היו"ר יואב קיש:

גפני הסכים שכל עוד דיכטר יושב ראש הוועדה, אין לו בעיה שזה יישאר ככה.
גפני אומר: יש לי בעיה, מה יקרה אם יחליפו את דיכטר? בגלל זה אני לא רוצה
להתעסק עם זה.

דוד ביטן (הליכוד):

אם הוא מסכים, אין לי בעיה.

היו"ר יואב קיש:

הוא מסכים, כל עוד זה דיכטר.

דוד ביטן (הליכוד):

נגיד את זה בוועדה, להתחייב שאם דיכטר יתחלף – אבל יש לי עוד תיקון אחד,
אנחנו רוצים שהארבעה הנוספים האלה יהיו ללא ממלא מקום.

ארבל אסטרחן:

החוק בכלל לא מדבר על ממלאי מקום, אל תבחרו להם ממלא מקום. נגיד את זה כאן,
ממלאי מקום הם לא בחוק.

רועי פולקמן (כולנו):

ביטן, אבל אנחנו צריכים ממלא מקום אחד, אלא אם אתה נותן לנו עוד ממלא מקום.

דוד ביטן (הליכוד):

אין בעיה, אין בעיה, זה בסדר.

היו"ר יואב קיש:

גפני, הנקודה שעלתה לגבי תפקיד יושב ראש הוועדה המשותפת שאנחנו מאריכים
לכנסת העשרים את התפקיד הזה ליושב ראש ועדת החוץ והביטחון, בניגוד למה
שכתוב בחוק, בהסכמתך. אתה אמרת שזה בכפוף לזה שדיכטר יהיה יושב הראש. אי
אפשר לכתוב בחוק שזה יהיה דיכטר, אתה מבין.

משה גפני (יהדות התורה):

כן אפשר.

היו"ר יואב קיש:

לא, אפשר להגיד פה שאם ישתנה יושב ראש ועדת החוץ והביטחון, אנחנו נחזיר את
המצב לקדמותו בדיוק כמו שאנחנו מתקנים את זה עכשיו. אנחנו עושים עכשיו
הוראת שעה לכנסת העשרים, זה רק לכנסת העשרים.

משה גפני (יהדות התורה):

ואם יתחלף יושב ראש ועדת החוץ והביטחון?

היו"ר יואב קיש:

לא נוסיף את זה לחוק. אני מוכן להגיד לך פה שאנחנו נשנה את זה, אלא אם
תסכים לא לשנות.

משה גפני (יהדות התורה):

זה התחיל עם ליצמן, זה עבר לצחי הנגבי, וזה עכשיו היה עם דיכטר, ואני אמרתי
שאני מסכים, ובתנאי שימנו מישהו – שהמישהו הזה לא מקובל עלי באמצע הכנסת
העשרים, אני מבקש שזה יחזור לוועדת הכנסת.

היו"ר יואב קיש:

אז לא נכתוב את זה בחוק.

משה גפני (יהדות התורה):

מה זה חוק?

היו"ר יואב קיש:

אני לא יכול בהוראת שעה.

דוד ביטן (הליכוד):

אבל כתוב בחוק שוועדת הכנסת קובעת. ועדת הכנסת תקבע שאתה תהיה.

משה גפני (יהדות התורה):

ארבל, ההסכמה שלי היא לכנסת העשרים.

היו"ר יואב קיש:

נכון, כתוב שוועדת הכנסת תקבע את היושב ראש, זאת ועדת הכנסת.

משה גפני (יהדות התורה):

לא, זה לכנסת העשרים ואחת.

ארבל אסטרחן:

בכנסת העשרים ואחת העדיפות חוזרת לוועדת הכספים.

דוד ביטן (הליכוד):

- - - אבל אם ועדת הכנסת תבוא, תשנה את זה.

ארבל אסטרחן:

היא תבחר את מי שהיא תרצה משתי הוועדות, אין עדיפות.

היו"ר יואב קיש:

עד סיום כהונתה של הכנסת העשרים – זה תיקון, זאת הוראת שעה.

משה גפני (יהדות התורה):

ארבל, מה קורה כשמתחלף יושב ראש ועדת החוץ והביטחון בכנסת העשרים?

ארבל אסטרחן:

בכנסת העשרים, ועדת הכנסת בוחרת יושב ראש מבין כל חברי הוועדה המשותפת, אין
עדיפות לאף אחת מהוועדות. בכנסת העשרים ואחת חוזרת העדיפות - -

היו"ר יואב קיש:

- - חוזרת העדיפות לוועדת הכספים.

דוד ביטן (הליכוד):

אנחנו פה. אם יהיה מצב כזה, נביא את זה - - -

משה גפני (יהדות התורה):

אם יתחלף, אני מבקש את הדיון הזה מחדש.

היו"ר יואב קיש:

מאה אחוז, אז אני מעלה את ההצבעה על הצעת החוק.

דוד ביטן (הליכוד):

אפשר להגיש את זה היום?

ארבל אסטרחן:

אני אשתדל מבחינתי שכן, אבל אז צריך לתת את הפטור. צריך קוורום.

היו"ר יואב קיש:

צריך קוורום. מי בעד הצעת החוק?

הצבעה

בעד – 6

נגד –אין

נמנעים – אין

הצעת החוק בעניין הרכב ועדות בכנסת (הוראות מיוחדות לכנסת העשרים),
התשע"ז-2017, נתקבלה.

היו"ר יואב קיש:

פה אחד, תודה רבה. ההצעה התקבלה.

קריאה:

יש קוורום.

היו"ר יואב קיש:

אין לי קוורום, יש שישה אבל זה לא היה בסדר היום.

דוד ביטן (הליכוד):

אני יכול להכניס את זה.

היו"ר יואב קיש:

אני לא יכול להצביע על משהו שלא בסדר היום, לא העלינו את זה לסדר היום.

הישיבה סגורה, תודה.

הישיבה ננעלה בשעה 11:06.
