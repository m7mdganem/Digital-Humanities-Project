הכנסת העשרים

מושב שלישי

פרוטוקול מס' 172

מישיבת ועדת הכנסת

יום שני, כ' בחשון התשע"ז (21 בנובמבר 2016), שעה 12:30

סדר היום:

1. הצעת חוק ההסדרה, התשע"ה–2015

2. הצעת חוק ההסדרה, התשע''ו- 2016

3. הצעת חוק להסדרת התיישבות ביהודה והשומרון, התשע"ז-2016

נכחו:

חברי הוועדה:

יואב קיש – היו"ר

רוברט אילטוב

דוד ביטן

יואב בן צור

מכלוף מיקי זוהר

יואל חסון

איילת נחמיאס ורבין

רועי פולקמן

אלעזר שטרן

חברי הכנסת:

מסעוד גנאים

שרן השכל

יעל כהן-פארן

ניסן סלומינסקי

מנהלת הוועדה:

אתי בן יוסף

רישום פרלמנטרי:

שלומית כהן

הצעת חוק ההסדרה, התשע"ה–2015, פ/1973/20, הצעת ח"כ יואב קיש

הצעת חוק ההסדרה, התשע''ו- 2016, פ/3127/20, הצעת ח"כ שולי מועלם-רפאלי

הצעת חוק להסדרת התיישבות ביהודה והשומרון, התשע"ז-2016, פ/3433/20, הצעת
ח"כ בצלאל סמוטריץ'

היו"ר יואב קיש:

חברים, אני פותח את הישיבה. יואל, הרביזיה שלך, תציג אותה בבקשה.

יואל חסון (המחנה הציוני):

בוודאי שאני אציג אותה, אדוני.

היו"ר יואב קיש:

שלוש דקות לרשותך.

יואל חסון (המחנה הציוני):

אני לא מבין מאיפה הבאת שלוש דקות.

היו"ר יואב קיש:

אחרי שתסיים אני אתייחס לזה.

יואל חסון (המחנה הציוני):

אדוני היושב-ראש, פנה אלי קודם חבר הכנסת סלומינסקי ואמר לי: בבקשה, תדחה
את הרביזיה, למה אתה מטריח אותנו? אז אני שמח להטריח אתכם, כי כל רגע שאני
מטריח אתכם אתם עושים פחות נזק. הרביזיה הזאת באה כדי לגרום לכם אולי,
אדוני, לחברי הקואליציה, לחשוב פעמיים ולראות אולי איך אתם בכל זאת לא
רומסים פה את הכללים. הרצון שלכם לבוא וכל הזמן לשנות את הכללים, להקים
ועדות – אתה יודע מה כואב לי בכל הסיפור הזה? נכון שזה מעיד על חולשתכם, על
החולשה שלכם, של הקואליציה. הדבר שמפריע לי באמת זו העובדה שאתם, בלי
היסוס, מגדילים מוועדה לוועדה את הפער בין קואליציה לאופוזיציה. זאת אומרת,
אתם אפילו לא מוכנים להתאדגר. אתם עד כדי כך חלשים, אתם עד כדי כך פחדנים,
שאתם מרחיבים מוועדה לוועדה את הפער בין הקואליציה לאופוזיציה. זאת דוגמה
מובהקת, אדוני, לעריצות של רוב.

חבר הכנסת פולקמן, עליך אני מתפלא. כי דווקא אתה כל פעם מטיף לנו מאוד על
הכללים, מטיף לנו שצריך להקפיד על התקנונים, מטיף לנו על החשיבות של
השקיפות וההתנהלות.

רועי פולקמן (כולנו):

מה חורג פה מהתקנון?

יואל חסון (המחנה הציוני):

אני אסביר לך. אתה נותן יד בכל הצבעה שלך להגדלת הפער בין הקואליציה
לאופוזיציה בכל ועדה מיוחדת שקמה. זאת אומרת, אם כשהכנסת הזאת החלה את
עבודתה הפערים ברוב הוועדות היו אחד או שניים, הפער הכי גדול היה שלושה,
אנחנו מוועדה לוועדה רואים הגדלה של הפער. אני פונה אליך, כי אתה סימנת את
עצמך כמישהו שרואה קצת מעבר לענייני קואליציה-אופוזיציה כל הזמן. אני לא
אומר שלקואליציה לא יהיה רוב. אני לא אומר שלא יהיה לכם רוב, חבר הכנסת
קיש, לבוא ולאפשר לדוגמה למיקי זוהר להשאיר את שיר ביתר בוועדה בלי שאנחנו
נוכל לעצור את זה. לא נמנע את זה.

היו"ר יואב קיש:

אתה יכול לשיר.

יואל חסון (המחנה הציוני):

אני אשיר, אין לי בעיה, אבל אתם לא תתנו לי. או שחברת הכנסת שרן השכל תרצה
לצטט ציטוטים מז'בוטינסקי בוועדה.

איילת נחמיאס ורבין (המחנה הציוני):

לזה אתה תסכים.

יואל חסון (המחנה הציוני):

אני בוודאי אסכים, לא צריך רוב כזה גדול של הקואליציה. גם ברוב של אחד או
שניים.

רועי פולקמן (כולנו):

למה הרוב הוא ארבעה?

היו"ר יואב קיש:

היה דיון שלם, עכשיו אנחנו ברביזיה. אני לא אפתח את הדיון. תתייחס לרביזיה.

יואל חסון (המחנה הציוני):

זאת מטרת הרביזיה. אני אומר לך, חבר הכנסת קיש, אם אתה תהיה מוכן לצמצם את
הרוב לשניים, שלושה, אנחנו אולי נסכים לתמוך בזה ונסיר את הרביזיה. בואו
נשמור על איזון סביר. הרי מה אתה יוצר למעשה? אתה קודם כל מוסר מסר ציבורי
שאתה עושה כאן משהו לא בסדר. כשמישהו מייצר לעצמו רוב לא פרופורציונאלי,
הוא אומר: אני עושה כאן משהו לא בסדר. אני רוצה שהאופוזיציה תהיה חלשה. אני
רוצה שקולה של האופוזיציה לא יישמע. אני רוצה יותר מזה – את מדבר אתי על
חוק ההסדרה. אמר לי עכשיו חבר הכנסת ניסן סלומינסקי: בוא נדון על החוק,
אולי יש לך דברים שאתה מסכים להם. איזו רלוונטיות יש בכלל בדיון הזה שהרוב
הוא ארבעה לרעתי?

ניסן סלומינסקי (הבית היהודי):

בוודאי שאתה מסכים לחוק במהותך, איפה שהיית.

היו"ר יואב קיש:

ניסן, לא להתייחס. אני אתייחס ואנחנו נצביע. אתה קיבלת הרבה זמן, נא להתרכז
לסיום דבריך בבקשה.

יואל חסון (המחנה הציוני):

אני עכשיו אגיד את העניין, כי עד עכשיו זה היה דברי רקע. לכן אני אומר שאין
כאן עניין של הבטחת הרוב. הרוב קיים. יש לכם רוב בקואליציה. אנחנו כל כך
מרגישים את הרוב שלכם, שעם ישראל כבר צורח מכאב. אני רק בא ואומר, תעשו את
הרוב קצת יותר צנוע.

היו"ר יואב קיש:

אני אתייחס לזה.

יואל חסון (המחנה הציוני):

בואו נסכים, אדוני, שאנחנו מצמצמים אותו לשניים ומאפשרים באמת את הדיונים
להיות דיונים אמיתיים, מיקי זוהר, ולא דיונים שאתה זחוח בהם כל כך. אני
רוצה לומר משפט אחרון למיקי זוהר.

היו"ר יואב קיש:

לא, עכשיו הוא יתחיל.

יואל חסון (המחנה הציוני):

לא, אבל אם היית רואה איזה פרצופים הוא עושה כשאני מדבר, היית מאפשר לי
להגיב. אדוני, אני עם הגב למצלמה, המצלמה היא עליך. הזחיחות הזאת שלך, מיקי
זוהר, ובגלל שאני מאוד מאוד אוהב אותך ואני רוצה לראות אותך בכנסת הבאה - -
-

מכלוף מיקי זוהר (הליכוד):

ברגע זה פירקת לי את הפריימריז.

איילת נחמיאס ורבין (המחנה הציוני):

הוא מבטיח לעשות לך את אותו שירות.

יואל חסון (המחנה הציוני):

מיקי, אתה יודע מה אני מבטיח לך? שאתה תהיה בכנסת הבאה, בעזרת השם,
באופוזיציה, אנחנו נהיה יותר עדינים אתך, אנחנו נהיה יותר מכילים, אנחנו
נהיה יותר הוגנים. אנחנו נדע, כי נזכור מאיפה באנו ולאן נלך, ונזכור
שזחיחות בפוליטיקה זה דבר שלא כדאי להפוך אותו לתוכנית עבודה.

מכלוף מיקי זוהר (הליכוד):

תל-חי.

יואל חסון (המחנה הציוני):

את זה למדת בחצי שעה. אתה רואה כמה טובה הייתה החצי השעה הזאת? בחצי שעה
הוא למד ונזכר מה זה תל-חי.

היו"ר יואב קיש:

אני רוצה להתייחס במילה אחת. כשמקימים ועדה משותפת, היא מחויבת לכלול מספר
שווה משתי הוועדות. זאת אומרת, זה תמיד עוסק במספר זוגי, גם אם יהיו חמישה
נציגים וחמישה, תמיד תגיע למספר זוגי. קח למשל את ניסן, הוא קיבל שמונה
חברים לשים, הוא לא יכול לשים ארבעה וארבעה. איך שאתה בונה את זה בהגדרה,
זה מה שנוצר. אתה מכיר את זה, ואני לא אתייחס לזה יותר.

אני מעלה את הבקשה לרביזיה להצבעה. מי שתומך ברביזיה מצביע בעד, ומי שמתנגד
לרביזיה מצביע נגד. מי נגד קבלת הרביזיה, שירים את ידו. מי בעד הרביזיה
שירים את ידו.

הצבעה

בעד הרביזיה – 5

נגד – 6

נמנעים – אין

הרביזיה לא התקבלה.

היו"ר יואב קיש:

הרביזיה לא התקבלה. הישיבה נעולה.

הישיבה ננעלה בשעה 12:37.
