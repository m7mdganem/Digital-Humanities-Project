פרוטוקולים/ועדת הכנסת/3022

ירושלים, ח' באייר, תשס"א

1 במאי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 169

מישיבת ועדת הכנסת

יום רביעי, י"ג באדר התשס"א (6 במרס 2001), שעה 16:45

נכחו:

חברי הוועדה: סאלח טריף – היו"ר

יולי אדלשטיין

מיכאל איתן

בני אלון

  משה גפני

  אלי בן-מנחם

  יצחק גאגולה

עבד-אלמאלכ דהאמשה

  אליעזר זנדברג

  נעמי חזן

  דוד טל

שאול יהלום

  ישראל כץ

  מקסים לוי

רוני מילוא

  אופיר פינס-פז

  עמיר פרץ

  ראובן ריבלין

דוד אזולאי

זאב בוים

נסים דהן

יעל דיין

אברהם הירשזון

יצחק כהן

יוסף לפיד

אברהם פורז

מוסי רז

מוזמנים: מזכיר הכנסת - אריה האן

סגן מזכיר הכנסת - דוד לב

יועצת משפטית: ארבל אסטרחן

מנהל/ת הוועדה: אתי בן-יוסף

קצרנית: רויטל יפרח

סדר היום: 1. מסגרת הדיון להצגת הממשלה

2. התפלגות סיעת ישראל אחת

1. מסגרת הדיון להצגת הממשלה

היו"ר סאלח טריף:

אני מתכבד לפתוח את הישיבה ולהודיע לחברים, שהיות וסדר היום כל כך עמוס ויש
לחלק מאתנו משפחות שבאו לכאן ואני מקווה שאתם שמחים בשמחתנו, וצריך לקיים
דיון בעניין הצגת הממשלה וצריך לדאוג לכך שההשבעה תהיה בשעות נורמליות, כדי
לאפשר שבעת הצגת הממשלה יהיו כאן הילדים הקטנים והמשפחות. אני מבקש ומציע,
שלהודעות סיעות שיהיו לממשלה הזאת, יינתן זמן של שעה וחצי. אם לסיעות
האופוזיציה תהיה בעיה, ניתן להם על חשבוננו. לא תהיה בעיה ובלבד שנבין שזה
דבר שלא יכול להיות בשעה מאוחרת בלילה.

שאול יהלום:

אני רוצה לשאול לגבי הכינוס של וועדת הכנסת עכשיו: עמדת המפד"ל היתה לבוא
לקראת "גשר" מלכתחילה. אבל כאן, דווקא הסיעות הגדולות נמנעו מכך ומשכו את
"גשר" בגרון והוציאו להם את הנשמה, והנה עכשיו אומרים לי שיש עיסקה. מתכנסת
ועדת הכנסת, יחליטו על התפלגות ותמורת זאת סיעת "גשר" תצביע בעד שינוי שיטת
הבחירות. אני רוצה לשאול...

היו"ר סאלח טריף:

חבר הכנסת יהלום, אני יודע על דבר אחד שהודעתי עליו עכשיו והוא: לקצר
ולעשות ישיבה של הצגת הממשלה ושינוי הודעת סיעות לשעה וחצי. מעבר לזה, האמן
לי, אני לא יודע כלום.

שאול יהלום:

זה הנושא היחיד?

היו"ר סאלח טריף:

כן.

חברת הכנסת נעמי חזן, בבקשה.

נעמי חזן:

אדוני היושב ראש, אנחנו עומדים להשביע את הממשלה הגדולה ביותר בתולדות
המדינה. האופוזיציה מאוד קטנה. לאורך כל היום התחשבנו בבקשות יוצאות דופן,
בכל מה שקשור בצמצום התנגדויות. הודעה על כינון ממשלה, בדרך כלל זה דיון
אישי בעצם מהותה. כשיש בקשה עוד פעם לקצר, אני חושבת שזה כבר מתחיל לפגוע
בכל ההיבטים...

היו"ר סאלח טריף:

חברת הכנסת חזן, הבנתי את הענין. אנחנו נפצה את האופוזיציה בזה שניקח
מהסיעות הגדולות לטובתכם. זה ההסדר. כינון ממשלה זה דיון סיעתי חברת הכנסת
חזן, על פי התקנון. סיכמנו.

רבותי, מי בעד לאשר שעה וחצי של הודעת סיעות ודיון על הצגת הממשלה ירים את
ידו, כאשר אנחנו ניתן עדיפות לסיעות האופוזיציה בלוח הזמנים. רובי ואופיר
ידאגו לזה. ש"ס, הליכוד, עבודה, ידברו כל אחד 5 דקות ויינתן יותר זמן...
תודה רבה. הנושא הזה הסתיים והוא מאושר. במקום 3 שעות שנקבעו אתמול, יתקיים
דיון סיעתי של שעה וחצי. סיעות : העבודה, הליכוד וש"ס – תקבלנה 5 דקות כל
אחת.

2. התפלגות סיעת ישראל אחת

היו"ר סאלח טריף:

אני מבקש לשמוע על התפלגות סיעת "ישראל אחת" מחבר הכנסת אופיר פינס.

אופיר פינס-פז:

חברי הכנסת, דוד לוי והחברים האחרים מסיעת "גשר" פנו אלינו לפני שבועיים
בערך וביקשו להתפלג בהסכמה מסיעת "ישראל אחת". במקביל, הם הניחו הצעת חוק
שמשנה חוק יסוד, במידה וזה לא יהיה בהסכמה. אנחנו התנגדנו באופן נחרץ
לשינוי חוק יסוד, משום שחשבנו שזה לא הליך תקין וזה לא הליך נכון. קיימנו
דיון בסיעת "ישראל אחת". השותפות שלנו עם "גשר" הסתיימה, היא לא רלבנטית,
היא לא נותנת כלום.

אברהם הירשזון:

מה היא נתנה לפני זה?

אופיר פינס-פז:

לפני כן היא נתנה לנו את רשות הממשלה לדעתי ואני חושב שהיא נתנה לנו גם
יכולת פעולה משותפת. אבל, מרגע שהשותפות נסתיימה ומרגע שהשותפות פגה, לא
ראינו טעם להמשיך ולהחזיק את חברי "גשר" אצלנו כבני ערובה, ולפי כך, אנחנו
מציעים ואנחנו מוכנים לקבל את התפלגותם של חברי מפלגת "גשר" בהסכמה מאתנו.
זה גירושין בהסכמה. כל אחד ילך לדרכו, ובא לציון גואל.

יוסף לפיד:

מה התמורה?

אופיר פינס-פז:

התמורה מאוד פשוטה: אין פה שום תמורה מיוחדת.

אליעזר זנדברג:

התמורה היא שהם מצביעים אחרת?

אופיר פינס-פז:

להיפך, הם מצביעים כמו בקריאה הראשונה. אני רוצה להסביר: חברי הכנסת של
מפלגת "גשר" הצביעו בקריאה ראשונה לשינוי שיטת הבחירות ובעד השינוי. היתה
איזו שהיא מריבה בין ראש הממשלה אריק שרון, לבין דוד לוי, שיכולה היתה
לגרום לזה שהם יצביעו היום ההיפך מדעתם. הם התחייבו לנו, שהם יצביעו על פי
הצבעתם המקורית לשינוי שיטת הבחירות וזה הכל. הם ימשיכו להצביע אתנו בעניין
הזה.

מקסים לוי:

מי שמדבר על "דיל", שיראה שאני חתום ותמונתי הופיעה בכל העיתונים על הנושא
של שינוי וגם דוד לוי. מי שאומר "דיל" או "לא דיל", הוא סתם...

יוסף לפיד:

לפני חצי שעה אתה אמרת לי שאתה מצביע נגד. אתה הודעת לי. אתה הודעת לי.

מקסים לוי:

אנחנו בעד הנושא של הבחירה הישירה, אני מופיע בתמונות ואני חתום על הצעת
החוק. נכון שאמרנו שאנחנו נקיים התייעצות ודעתי היתה להתנגד לכל מבחינת
הממשלה ואת זה אמרתי לך ולא רק לך, אלא לכולם. אני הבעתי את דעתי גם בישיבת
הסיעה. אז מי שמדבר על "דילים", על מה ה"דילים" מדברים? אם לא הופעתי
בתמונות של הצעת החוק, אם אני לא חתום על הצעת החוק, אז יכול לבוא אדם
ולומר כך. אבל על מה אתם מדברים בכלל?

היתה שיחה בין אופיר לבין סאלח טריף לבין דוד לוי לפני שבוע במזנון חברי
הכנסת, שלא נלך למריבות על הצעת החוק ואופיר התנגד להצעת החוק והוא אמר שלא
שנגיע להסכמה. אז מה קרה?

דובר:

אדוני היושב ראש, אני מבקש התייעצות סיעתית.

היו"ר סאלח טריף:

יש בקשה להתייעצות סיעתית של סיעת ש"ס ולכן אני נותן לה מעכשיו 5 דקות.

שאול יהלום:

אדוני היושב ראש, אני מבקש את תשומת ליבה של היועצת המשפטית, על שולחן
הכנסת הונחה חוברת של כל ההסכמים הקואליציוניים, שעל סמך החוברת הזאת מוצגת
הממשלה. 24 שעות קודם היא הונחה. אם לא הוצגה הממשלה על סמך זה, אז צריכים
24 שעות. בחוברת הזאת יש מכתב של מזכיר מפלגת העבודה ולכן זה הונח על שולחן
הכנסת, אתמול בשעה 17:00, שאומר במפורש שהוא מתנגד לכך שסיעת "גשר" תתפלג
ושתהיה התפלגות מסיעת מפלגת העבודה.

מקסים לוי:

אני לא במפלגת העבודה, אני ב"גשר".

שאול יהלום:

כוונתי מ"ישראל אחת". לכן, לא יכול להיות שכאשר מונח החומר 24 שעות קודם
יהיה מסמך כזה, ועכשיו, 5 דקות...

מקסים לוי:

מה זה שייך בכלל?

היו"ר סאלח טריף:

זה לא ענייננו. תודה.

ראובן ריבלין:

חבר הכנסת יהלום שכח לומר שגם אתמול אכלתי שניצל, כי זה רלוונטי בדיוק כמו
מה שהוא אמר.

אליעזר זנדברג:

שני החוקים שאנחנו עוסקים בהם ברגעים אלה ממש, אנחנו דנים בהם לפני כינון
הממשלה, בגלל שזה חלק מן התנאים המקדימים לאישורה של הממשלה. חוק הבחירה
הישירה תלוי וקשור בעניין הזה ומכאן הקשר להסכמים קואליציוניים. בקשתי
מהיועצת המשפטית של הוועדה, לתת את חוות דעתה בעניין הזה.

היו"ר סאלח טריף:

אני הזמנתי את היועצת המשפטית, אבל, אני כבר אומר לכם שמה שמתנהל במליאה זה
לא מענייננו. לגבי הצגת הממשלה, את הטענות שאתה תטען בעקבות קבלה החלטה
כאן, תוכל לטעון במליאה.

ראובן ריבלין:

אני חתום על כל ההסכמים הקואליציוניים ואני מבקש את רשות הדיבור.

היו"ר סאלח טריף:

מיד אתן לך, אבל לפני כן, אני מבקש לומר שיש כאן בקשה שאנחנו דנים בה. אני
לא שמעתי שהם מצטרפים לקואליציה ואני לא יודע מה קרה. חבר הכנסת גפני,
בבקשה.

משה גפני:

אדוני היושב ראש, אני שומע בפעם הראשונה בבניין הזה, שנעשים הסכמים ודברים
מהסוג הזה. הדבר היחיד שראיתי זה שבא יושב ראש סיעת העבודה ואומר שבהסכמה
אנחנו מוכנים לפיצול הזה ועכשיו אני רואה פה לא הסכמים, אלא שמאיימים על
חבר הכנסת מקסים לוי...

היו"ר סאלח טריף:

על מה?

משה גפני:

יש פה חברי כנסת שצועקים עליו שכן יתפלג או לא יתפלג. לאן נגיע עם זה? אני
חושב שהדבר נעשה כדין, הוא נעשה בהסכמה. יש פה בוועדת הכנסת מספיק ויכוחים
על דברים. זה נעשה בהסכמה ואנחנו צריכים לכבד את זה. מה האיומים האלה?

היו"ר סאלח טריף:

תודה. אני מודיע שחבר הכנסת גפני צודק. אנחנו נשמע את גברת אסטרחן בעניין.
זהו עניין טכני יותר. בבקשה חבר הכנסת ריבלין.

ראובן ריבלין:

תודה רבה אדוני. אני חתום בשם ראש הממשלה הנבחר על כל ההסכמים
הקואליציוניים, שכאלה הסכמים קואליציוניים עושים בין סיעת הליכוד, שהיא
סיעתו של ראש הממשלה הנבחר, לבין כל המרכיבים האחרים בקואליציה. אני מצהיר
לפניכם שלא חתמתי על שום הסכם עם חבר הכנסת מקסים לוי, שהוא יושב ראש סיעת
"גשר" ואני מצר על כך שלא חתמתי אתו על הסכם כזה. אני מוכרח לומר, שדבריו
של יהלום, שבדרך כלל אני לא מסכים אתם אבל אני מאוד מתפעל מהם לא מובנים
לי, משום שלא נעשה שום הסכם בקשר לממשלה, שהרי, למשל, בהסכמים
הקואליציוניים רן ואני נמצאים משני צידי המתרס בכל מה שקשור לבחירה הישירה
ולעומת זאת, אני ופינס נמצאים משני צידי המתרס כאשר מדובר בחוק טל. זאת
אומרת, הדברים הולכים פה לאורך ולרוחב הלוח ואין כאן שום דבר.

היו"ר סאלח טריף:

אני מבקש לשמוע את דברי היועצת המשפטית.

ארבל אסטרחן:

מדובר פה בהודעה של סיעת "ישראל אחת" על התפלגות שלה ובהתאם לחוק הבחירות
לכנסת ולראש הממשלה נדרש אישור של ועדת הכנסת. לפני שוועדת הכנסת נדרשת
לאישור, אני רוצה להביא לידיעת חברי הוועדה ובעיקר לידיעת חברי הסיעות
המתפלגות, לעניין מימון הבחירות שיינתן לסיעות. היום המימון ניתן למפלגות
השונות בנפרד, אבל היום זה לפי סעיף 12 לחוק המימון, שמדבר על סיעה שמורכבת
ממספר מפלגות ויכולה לקבל את המימון בנפרד. ברגע שתאושר ההתפלגות, המימון
יינתן לשתי המפלגות בנפרד...

אופיר פינס-פז:

כן, אבל מבחינת הכסף אין שום הבדל.

ארבל אסטרחן:

יהיה הבדל כי מוטי משעני נכנס, אבל הכסף שלו הולך היום לעבודה ואחרי
ההתפלגות הוא ילך ל"גשר" ואני רוצה להדגיש שגם החובות ילכו ביחד עם קבלת
הכסף. זאת אומרת, סיעה שהיום תקבל יותר כסף, גם החוב שלה היחסי יגדל וזה
אומר שחובה של "ישראל אחת", יגדל.

היו"ר סאלח טריף:

רבותי, אני מבקש לאשר את בקשת סיעת "ישראל אחת" להתפלג לשתי סיעות, "גשר"
ו"ישראל אחת". מי בעד?

בעד – הרוב

נגד – 1

נמנעים – אין

ברוב גדול אושרה הבקשה. אני מודה לכולם, הישיבה נעולה.

(הישיבה ננעלה בשעה 17:10)

 
