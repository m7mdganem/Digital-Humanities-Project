הכנסת העשרים

מושב רביעי

פרוטוקול מס' 364

מישיבת ועדת הכנסת

יום שני, י"ט בתמוז התשע"ח (02 ביולי 2018), שעה 13:00

סדר היום:

בקשות הממשלה להקדמת הדיון בהצעות החוק הבאות – לפני הקריאה הראשונה:

הצעת חוק שירות ביטחון (תיקון מס' 23) (שילוב תלמידי ישיבות), התשע"ח-2018

נכחו:

חברי הוועדה:

מכלוף מיקי זוהר – היו"ר

ישראל אייכלר

רוברט אילטוב

דוד אמסלם

יואב בן צור

יואל חסון

שולי מועלם-רפאלי

רועי פולקמן

פנינה תמנו

ייעוץ משפטי:

דן מרזוק

מנהל/ת הוועדה:

אתי בן יוסף

רישום פרלמנטרי:

יפה קרינצה

בקשת הממשלה להקדמת הדיון בהצעות חוק, לפני הקריאה ראשונה

היו"ר מכלוף מיקי זוהר:

אני מתכבד לפתוח את ישיבת ועדת הכנסת. הנושא שלפנינו היום הוא חוק הגיוס.
הצעת חוק שירות הביטחון (שילוב תלמידי ישיבות). יואל, אני מניח שתרצה לומר
משהו בנושא. כן ידידי, בבקשה.

יואל חסון (המחנה הציוני):

תודה רבה, אדוני היושב-ראש. ההתנהלות, כפי שאנחנו רואים אותה כעת, שוב
הבהילות, מוכיחה שמדובר במתווה פוליטי שהוא בסך הכול גשר שיאפשר לממשלה
הזאת לעבור את המשבר הפוליטי שהיא נמצאת בו. ואתם מתנהלים לא מתוך איזשהו
רצון באמת להציג שוויון בנטל או שברצונכם באמת לתת כבוד לחיילי צה"ל
המשרתים או שאתם באמת רוצים למנוע השתמטות. אתם עושים כאן איזשהו פתרון
פוליטי.

הדבר המדהים כאן, שחוץ מיש עתיד ויאיר לפיד, כולם יודעים שהנוסח הזה שעולה
להצבעה לא יהיה הנוסח שיעלה בקריאה השניה והשלישית. כולם יודעים את זה.

פנינה תמנו (יש עתיד):

אתה יודע מה הבעיה, יואל? אצלכם הכול פוליטי, ששכחתם את הדברים שנחוצים
לחברה הישראלית בתקופה הזאת. אני חושבת שכדאי שתפסיקו להיות בעד עצמכם
ותהיו בעד שוויון בנטל.

יואל חסון (המחנה הציוני):

אל תפריעי לי. אתה נותן לה להפריע לי?

היו"ר מכלוף מיקי זוהר:

חברת הכנסת תמנו שאטה, נא לא להפריע לחבר הכנסת יואל חסון.

פנינה תמנו (יש עתיד):

יואל, אני לא מאמינה שאתה מאמין בעצמך, כי אתה מבין שבעת הזאת הציבור זקוק
לשוויון בנטל והמתווה הזה הוא המתווה הזה הוא מתווה מצוין. אתה יודע מה,
כדאי שתקרא את שני - - -

היו"ר מכלוף מיקי זוהר:

תמנו שאטה, אני קורא אותך לסדר פעם ראשונה.

יואל חסון (המחנה הציוני):

כל מי שמכיר את הנושא של השוויון בנטל וחוקי הגיוס שהוגשו לכן יודע שיש פער
גדול בין המתווה הנוכחי לבין המתווה שהוצע אז, בזמנו, על ידי יש עתיד.

פנינה תמנו (יש עתיד):

יואל, ומה הוא הפער?

היו"ר מכלוף מיקי זוהר:

פעם שניה, חברת הכנסת תמנו שאטה.

פנינה תמנו (יש עתיד):

יואל, ומה הוא הפער? באמת, זה מעניין אותי לדעת. חוץ מלזרוק סיסמאות
לאוויר - - -

היו"ר מכלוף מיקי זוהר:

חברת הכנסת תמנו שאטה, בפעם השלישית אני אאלץ להוציא אותך מן האולם.

יואל חסון (המחנה הציוני):

מחברת הכנסת מועלם יוצאת האמת, כי היא באמת אישה של אמת. היא אומרת, במילים
אחרות: אל תבזבזו את הזמן הזה. זה עניין פוליטי, צריך לגמור את זה מהר כי
אנחנו צריכים להשלים את העבודה. יש לה דברים יותר חשובים לעשות. הרי גם היא
יודעת שלא יהיה כאן שוויון בנטל ולא יהיה כאן פתרון להשתמטות.

פנינה תמנו (יש עתיד):

יהיה על אפכם ועל חמתכם, המחנה הציוני. יהיה כאן שוויון בנטל מהסיבה
הפשוטה, שאני חושבת שהציבור מאס בפוליטיקות קטנות. אז יפה מאוד, העלית את
זה לאי-אמון בגלל שאתה יודע שלא יהיה לך בחיים 61 חברי כנסת, רק כדי לעשות
סיבוב פוליטי על יש עתיד ועל הציבור, ושלא יהיה שוויון בנטל. להזכירך,
בכנסת הקודמת – אמנם לא היית - הצבעתם נגד. למה הצבעתם נגד? כי אין לכם
עקרונות.

יואל חסון (המחנה הציוני):

קודם כול, למה את צועקת עלי?

פנינה תמנו (יש עתיד):

זה הקול שלי. הוא חזק.

יואל חסון (המחנה הציוני):

אז תורידו את הווליום.

פנינה תמנו (יש עתיד):

סליחה, ידידי.

יואל חסון (המחנה הציוני):

יש לי כבוד אלייך ולמאבקים שלך, אבל אמת אי אפשר - - -

פנינה תמנו (יש עתיד):

כן, אבל רק תשתדל להגיד את האמת.

יואל חסון (המחנה הציוני):

אשתדל לדייק יותר. אבל לא משנה, לכל אחד יש את העמדה שלו ואת נקודת הראייה
שלו, וזה בסדר גמור. אני רק אומר דבר אחד שחשוב להגיד: שכולם יידעו שאין
קשר בין החוק הזה לבין החוק שיגיע - אם יגיע אי פעם - לקריאה שניה ושלישית.
מי שמאפשר את החוק הזה קודם כול מאפשר לרמות את בית המשפט העליון ואת בג"ץ
כי על החוק הזה, שיעבור בקריאה ראשונה, הקואליציה, הממשלה, תבקש אורכה, ואז
אחר כך יראו מה יהיה.

פנינה תמנו (יש עתיד):

יואל, אתה מזלזל באינטליגנציה של בג"ץ. עכשיו הציון שלך עבר אל יואב, שאמר
שעובדים על בג"ץ. באמת.

יואל חסון (המחנה הציוני):

אתם משתפים פעולה עם מהלך ציני פוליטי לחלוטין, שאין קשר בינו לבין שוויון
בנטל. אין פה קשר לבוא לטפל בהשתמטות ואין לו קשר לשמור על חיילי צה"ל ועל
הכבוד שצריך לתת לאלה שמשרתים.

לכן אני אומר: בסדר גמור, אתם תבינו מהר מאוד שעשיתם טעות, ואני מצטער על
כך כי אתם שותפיי וחבריי לאופוזיציה. אתם הולכים לעשות היום משהו שלא נעשה
עד היום, שחברי אופוזיציה הולכים להצביע אמון בממשלה. לא היה דבר כזה עד
היום, ואתם הולכים לעשות דבר כזה, ואני מצטער על כך. אני מקווה שעד ההצבעה,
כי יש לי באמת כבוד אליכם ויש לי כבוד ליושב-ראש שלכם ויש לי כבוד למאבקים
שלכם, אתם באמת שותפים ראויים לאופוזיציה, ברגע הזה - - -

רוברט אילטוב (ישראל ביתנו):

אבל על זה אתם יכולים לדבר בהנהלת האופוזיציה.

יואל חסון (המחנה הציוני):

ברגע הזה אני חושב, פנינה, שאתם טועים ויש לכם עוד הזדמנות לתקן.

פנינה תמנו (יש עתיד):

ברשותך, אדוני היושב-ראש, אני קוראת לחברי המחנה הציוני להתעשת על עצמכם.
בעת הזאת, כאשר הוועדה שהביאה את החוק והמתווה זה הבכירים של משרד הביטחון,
כאשר הרמטכ"ל מסכים למתווה שיושב על השולחן, תתעשתו על עצמכם. אני חושבת
שאם אתם באמת מאמינים בכך שכולם צריכים להתגייס – תצביעו בעד.

תראה, עשית מהלך פוליטי כביכול מבריק, אבל אם באמת היית מאמין במה שאתה
עושה כנראה לא היית רץ לתקשורת. היית בא עם זה הערב והיית שולף את זה שזה
הולך להיות אי-אמון. אבל יואל, יש לי הרבה כבוד אליך, אבל צריך לומר את
האמת. בסופו של דבר, אפשר להתווכח על סמנטיקה, אבל המתווה הנוכחי הוא מתווה
טוב, שנשען על פסילת בג"ץ, על העתירה של יש עתיד, והגיע הזמן לא לעשות
פוליטיקה על הגב של הציבור ולדעת ללכת בדרך המלך ולהעביר את החוק הזה.

יואל חסון (המחנה הציוני):

אבל את מבינה שזה לא הנוסח שיאושר בקריאה שניה ושלישית. את מבינה את זה.

פנינה תמנו (יש עתיד):

אני לא חוזה פני עתיד, אנחנו רואים מה שיושב על השולחן.

יואל חסון (המחנה הציוני):

מה, את מאמינה שזה יעבור? את לא מכירה את הכנסת?

פנינה תמנו (יש עתיד):

אז אתה בעצם מקבל את הטענה שלי ואתה אומר: אני חושש שבקריאה שניה ושלישית
אולי ישנה.

יואל חסון (המחנה הציוני):

אני יודע. אני יודע שזה מתווה פוליטי.

פנינה תמנו (יש עתיד):

אני אומרת לך, כרגע אל תסתכל על קריאה שניה ושלישית, תסתכל על החוק
כמתכונתו ותרדו מהעץ. אני קוראת לחברי המחנה הציוני להפסיק עם הפופוליזם.
זה בסדר לפעמים להסתכל על האינטרס הציבורי.

היו"ר מכלוף מיקי זוהר:

תודה רבה. מי בעד בקשת הממשלה? מי נגד?

הצבעה

בעד – 5

נגד – 1

בקשת הממשלה נתקבלה.

היו"ר מכלוף מיקי זוהר:

ההחלטה התקבלה. תודה רבה.

יואל חסון (המחנה הציוני):

אני מבקש רביזיה.

היו"ר מכלוף מיקי זוהר:

הרביזיה תתקיים ב-13:45. הישיבה נעולה.

הישיבה ננעלה בשעה 13:13.
