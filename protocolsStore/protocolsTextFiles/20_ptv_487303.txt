הכנסת העשרים

מושב רביעי

פרוטוקול מס' 3

מישיבת הוועדה המשותפת לוועדת הכלכלה ולוועדת הכנסת לדיון בהצעת חוק
התקשורת (בזק ושידורים) (תיקון – אסדרת הערוצים הייעודיים), התשע"ח-2017
(פ/4143/20)

יום שלישי, ט"ו בטבת התשע"ח (02 בינואר 2018), שעה 15:00

סדר היום:

הצעת חוק התקשורת (בזק ושידורים) (תיקון – אסדרת ערוצים ייעודים),
התשע"ז-2017 (פ/4143/20), של חה"כ שרן השכל

נכחו:

חברי הוועדה:

יואב קיש – היו"ר

דב חנין

איתן כבל

חברי הכנסת:

אמיר אוחנה

ישראל אייכלר

שרן השכל

עודד פורר

מיקי רוזנטל

מוזמנים:

  ------------------------------------------------------------------------
  מימון שמילה       –   מנכ"ל בפועל, משרד התקשורת
  ----------------- --- --------------------------------------------------
  עופר רז דרור      –   סמנכ"ל אגף הכלכלה, משרד התקשורת

  דנה נויפלד        –   עו"ד, יועמ"ש, משרד התקשורת

  זיו גלעדי         –   עו"ד, הלשכה המשפטית, משרד התקשורת

  אבי שמידט         –   יועץ השר, משרד התקשורת

  שירה גרינברג      –   סגנית הממונה על התקציבים, משרד האוצר

  רעיה עדני         –   רכזת תקשורת ותיירות באגף תקציבים, משרד האוצר

  עמרי בן חורין     –   רפרנט תקשורת ותיירות באגף תקציבים, משרד האוצר

  דודי קופל         –   עו"ד, סגן היועמ"ש, משרד האוצר

  אסתי פלדמן        –   עו"ד, הלשכה המשפטית, משרד האוצר

  אלידור בליטנר     –   עו"ד, עוזרת ראשית ייעוץ וחקיקה, משרד המשפטים

  יונתן בייסקי      –   מנהל תחום בכיר פרויקטים, המועצה לשידורי כבלים
                        ולשידורי לוויין

  יוליה שמאלוב      –   חכ"ל, יו"ר המועצה, הרשות השנייה לטלוויזיה ולרדיו
  ברקוביץ               

  ניר שויקי         –   מנכ"ל בפועל, הרשות השנייה לטלוויזיה ולרדיו

  רותם הורוביץ-רשף  –   כלכלנית, רשות ההגבלים העסקיים

  טלי גורן          –   סמנכ"ל רגולציה ותקשורת, שידורי קשת

  שרית הכט          –   יועמ"ש, שידורי קשת

  שאול מגנזי        –   משנה למנכ"ל, שידורי רשת

  אילאיל לבנת       –   עו"ד, יועמ"ש, שידורי רשת

  דבורה קמחי        –   עו"ד, סמנכ"ל רגולציה וייעוץ משפטי, ישראל 10

  יניר פלג          –   עו"ד, חברת הוט

  אסנת טרבלסי       –   יו"ר פורום היוצרים הדוקומנטריים, ארגוני יוצרים
                        ומבצעים

  אורי רש           –   מנכ"ל שח"ם – ארגון השחקנים, ארגוני יוצרים ומבצעים

  אסף אמיר          –   חבר הנהלה תכנים, איגוד מפיקי הסרטים, ארגוני יוצרים
                        ומבצעים

  יריב הורוביץ      –   יו"ר איגוד הבמאיות והבמאים, ארגוני יוצרים ומבצעים

  איתמר אביטן       –   מנכ"ל, אקט – איגוד העובדים בקולנוע ובטלוויזיה

  נחשון אקסלרד      –   מזכיר החברה, ערוץ הלא טי-וי

  נתנאל סימנטוב     –   נציג בעלים, ערוץ 20

  יששכר (שכי) פרנץ  –   מנכ"ל, ערוץ 20

  מירי נאור אליאס   –   עו"ד, יועמ"ש, ערוץ 20

  יורי קגנוביץ      –   מנכ"ל, ערוץ 9

  שמוליק הספרי      –   קול הרצליה

  עוזי קרין         –   קול הרצליה

  אלעד מלכא         –   מנכ"ל, האגודה לזכות הציבור לדעת

  זיו מאור          –   האגודה לזכות הציבור לדעת

  הרב גלעד קריב     –   עו"ד, מנכ"ל, התנועה ליהדות מתקדמת

  לורן פוריס        –   התנועה ליהדות מתקדמת

  נגה רובינשטיין    –   עו"ד, שדלן/ית (קריספין, רובינשטיין, בלכר ושות'
                        עורכי דין), מייצג/ת את שידורי קשת, רשת וערוץ 10

  אלעד כהן          –   עו"ד, שדלן/ית (קריספין, רובינשטיין, בלכר ושות'
                        עורכי דין), מייצג/ת את שידורי קשת, רשת וערוץ 10

  מודי שרפסקי       –   עו"ד, שדלן/ית, מייצג/ת את חברת יס

  יוסי עבאדי        –   עו"ד, שדלן/ית, מייצג/ת את ערוץ 20

  דב אברמוביץ       –   עו"ד, שדלן/ית, יועץ משפטי חיצוני, מייצג/ת את ערוץ
                        9

  ליטל סבר          –   שדלן/ית (גלעד יחסי ממשל ולובינג), מייצג/ת את ערוץ
                        9 (לקוחות קבועים נוספים שנושא הישיבה נוגע אליהם
                        באופן ישיר: הפדרציה הישראלית לתקליטים וקלטות בע"מ)

  רוני ליטינצקי     –   שדלן/ית (כהן, רימון, כהן), מייצג/ת את יס

  אורלי בן שמאי     –   שדלן/ית (אימפקט לא"ב בע"מ), מייצג/ת את קשת

  תמר אברמוביץ      –   שדלן/ית (פוליסי בע"מ), מייצג/ת את קשת (לקוחות
                        קבועים נוספים שנושא הישיבה נוגע אליהם באופן ישיר:
                        תאגיד השידור הישראלי)
  ------------------------------------------------------------------------

ייעוץ משפטי:

אתי בנדלר

נעמה דניאל

מנהלת הוועדה:

לאה ורון

רישום פרלמנטרי:

אירית שלהבת; חבר מתרגמים

הצעת חוק התקשורת (בזק ושידורים) (תיקון – אסדרת ערוצים ייעודים),
התשע"ז-2017, פ/4143/20, הצעת ח"כ שרן השכל

היו"ר יואב קיש:

שלום, אחר צהרים טובים. אני פותח את ישיבת הוועדה המשותפת לוועדת הכלכלה
ולוועדת הכנסת לדיון בהצעת חוק התקשורת (בזק ושידורים) (תיקון – אסדרת
ערוצים ייעודיים), התשע"ח-2017.

ראשית, עדכון לגבי לוחות הזמנים. ניאלץ לעשות הפסקה בשעה 16:00 כי המליאה
נפתחת ב-16:00. אני כבר אומר שההפסקה תהיה לחצי שעה ואנחנו נתכנס פה שוב
בשעה 16:30, בכפוף לסיום המליאה. במידה והמליאה לא תסתיים ב-16:30 הישיבה
תתחיל כ-10 דקות לאחר סיום המליאה. המליאה לא צפויה להיות ארוכה יותר מחצי
שעה, אז לכל היותר אם בשעה 16:30 עדיין תתנהל המליאה אז לקראת 16:45–17:00
נשב פה שוב. להערכתי זה ייגמר עד 16:30. את המשך העבודה היום אני לא מגביל.

לגבי הישיבה הבאה, יצא כבר זימון ליום חמישי בשעה 9:00 להמשך הדיון.

אני רוצה להגיד כמה דברים. ראשית, יש כבר טיוטת חוק שהוגשה, וכולם ראו אותה
באתר הוועדה, לדעתי כבר לפני יומיים. טיוטת החוק הזו היא הצעת יושב-ראש
הוועדה. אני רוצה להודות ליועצת המשפטית של משרד התקשורת, דנה נויפלד,
שנמצאת פה אתנו. כפי שאמרתי, הטיוטה היא שלי ועל דעתי, שלא ישתמע שאת
מחויבת לה, אבל אני רוצה להודות על כך שרוב רובה המכריע של העבודה נעשתה
אצלך ואי אפשר שלא להכיר תודה על העשייה הגדולה הזו. תרמת רבות לכך שאנחנו
היום יכולים להיות בנקודה הזו. אני מודה שעל השינויים שלי אני לוקח את
האחריות, שלא ישתמע אחרת.

אני רוצה להודות גם ליפעת בן חי שגב – שאמרה שלא תהיה פה היום, יש נציג אחר
מן המועצה לשידורי כבלים ולשידורי לוויין – על הסכמתה, לאחר בקשתי, לדחות
את הישיבה שנועדה ל-11 בינואר בנושא ערוץ 20 ל-1 בפברואר 2018, כפי שערוץ
20 הסכים ודחה את הליכי הפיטורים שלו. אני חושב שהעניין הזה חשוב כדי
שהוועדה הזו תוכל לבצע את משימתה. אתה רוצה להתייחס לזה?

יונתן בייסקי:

אני רוצה רק להדגיש שזה לא הסכמתה האישית אלא זה החלטת מועצה. חברי המועצה
התחייבו.

היו"ר יואב קיש:

נכון, החלטת המועצה. דיברתי איתה והיא אמרה לי שהיא צריכה לבדוק עם כל חברי
המועצה ולכן זה לקח קצת יותר זמן והיא השיגה את ההסכמות. אני מודה, אם כך,
לכל חברי המועצה בעניין הזה.

אמיר אוחנה (הליכוד):

יש לי שאלה, אדוני היושב-ראש. אני רואה את הצעת החוק, היא לא כוללת דברי
הסבר. זה כי אין או רק כי באייפד לא רואים?

היו"ר יואב קיש:

שאלות אחר כך. אני רוצה לסיים את האמירות שלי ואז נתקדם הלאה. תודה על
ההערה, היא הערה טובה, אבל נתייחס אליה אחר כך.

לגבי מה שנעשה עכשיו: אני מניח שהשעה הקרובה כולה תוקדש לשיח כללי על הצעת
החוק. בפעמים האחרות כאשר דיברנו בכלליות עדיין לא ראינו הצעת חוק ואילו
עכשיו ראינו. אני מבקש ומנחה, מי שיתחיל להיכנס לסעיף כזה או אחר, אעצור
אותו, כי יהיה לכל אחד זמן להגיב על כל סעיף. לכן אני מבקש בצורה הכי ברורה
מכולם: הערות כלליות בלבד. זה המטרה של השעה הראשונה.

מטרת הצעת החוק, כפי שהוגדרה וכפי שאני רוצה לקדם אותה, היא שינוי נושא
ערוצים ייעודיים והעברתם ממועצת הכבלים והלוויין למה שנקרא "ערוץ מסחרי
קטן" ברשות השנייה. דרך אגב, אני לא בטוח אם יש הגדרה של "ערוץ מסחרי קטן",
אם היא קיימת או לא. יש פה התייחסות אל מי שאין לו 10% מחזור אבל לא הגדרנו
אותו. לדעתי כדאי להוסיף הגדרה. אני מעלה את זה לחשיבתך.

אתי בנדלר:

מכיוון שיש 4 קטגוריות: זעיר, קטן, בינוני ורגיל, אני לא יודעת אם יש בכך
צורך.

היו"ר יואב קיש:

אני מרגיש שחסרה לי הגדרה, להתייחס אל "ערוץ מסחרי קטן" כאל קטגוריה. זה
נושא שנדבר עליו בהמשך.

ברקע כמובן יש את מסקנות ועדת פילבר, והצעת החוק "מתכתבת" איתן.

במקביל אנחנו יודעים שיש את חוק ההסדרים, שבו יש כוונה להתחיל להוביל
רפורמה משמעותית בשוק התקשורת כולו, לא רק בנושא הערוצים הייעודיים, וכמובן
יש את התחייבות השר איוב קרא לרפורמה משלימה ומקיפה מאוד. אני חושב שהצעת
החוק "מתכתבת" עם שני הדברים האלה בצורה ברורה מאוד.

מעכשיו אולי אשתמש בהגדרה "ערוץ מסחרי קטן" אז אני כבר אומר שהכוונה למי
שאין לו 10% מחזור מהכנסות משוק הפרסום.

קריאה:

אתה מדבר על 20%.

היו"ר יואב קיש:

לא. כל הערוצים הייעודיים הולכים לעבור להיות ערוץ מסחרי קטן. אתה קורא לזה
20% – הוא יכול להיות מחר 24%, 9% וכולי. מי מדבר על תוכן? לא דיברתי מילה
על תוכן. למה אתם קופצים על תוכן? דיברתי על 10% מן ההכנסות משוק הפרסום
כהגדרה ל"ערוץ מסחרי קטן". איך זה "מתכתב" עם תוכן כרגע? זה כתוב בצורה
ברורה. אני מבקש לא לערבב. ההגדרה שלי ל"ערוץ מסחרי קטן" היא: "ערוץ שיש לו
פחות מ-10% מההכנסות משוק הפרסום".

כדי לאפשר תחרות, כדי לאפשר פלורליזם, כדי לאפשר לשוק לצמוח ולגדול עם
שחקנים נוספים הכוונה שלנו לשחרר את אותם ערוצים ייעודיים שייכנסו לקטגוריה
של "ערוץ מסחרי קטן" מרגולציה כספית, כך אני קורא לזה, דהיינו מן המגבלות
והדרישה שקיימת לערוצים המסחריים האחרים בנושא הפקות מקור, סוגה עילית
וחדשות.

אני מבקש להוסיף התייחסות נוספת: במידה ובחר לשדר חדשות, כי הרי הוא משוחרר
מחובה זו, גם פה יהיה לנו דיון בוועדה – וראיתם, הגדרתי שנצטרך להתייחסות
לחובות שיחולו עליו – אבל בוודאי ובוודאי הוא ישוחרר מרגולציה כספית בעניין
הזה. כלומר, המגבלה הקיימת היום בחוק בנושא היקף ההשקעה כמובן תופחת.

יש לנו נושא נוסף, שדיברה עליו חברת הכנסת נחמיאס ורבין בדיון הקודם, של
נאוֹתוּת שידור החדשות. בעניין הזה אני חושב שיש הסכמה.

אני סבור שיש כרגע שני מתווים, והם די ברורים: האחד, זה דרישת הרישיון של
הרשות השנייה, שפרט למגבלה הכספית יש בה הרבה מאוד נושאים אחרים. העניין
השני הוא בעצם מה שעשתה מועצת הכבלים והלוויין בהתנהלות מול ערוץ 20 לאורך
כשנה, שגם בנתה מעין guidelines להתנהלות למי שרוצה שידור חדשות. על הדבר
הזה אנחנו נדון ונבחן מה הדברים ומה ההשלכות הרלוונטיות.

אני יכול להגיד כמה דברים, שהם עקרוניים, ואני חושב שכל חברי הוועדה יצטרפו
אליי בדרישה זו, לגבי נושא השידור מירושלים. גם אם מועצת הכבלים והלוויין
לא החילה חובה זו, אני אומר לכם שבמידה וערוץ מסחרי קטן יבחר לשדר חדשות
תחול עליו חובת השידור מירושלים.

איתן כבל (המחנה הציוני):

בתנאי שהוא ימצא מקום...

עודד פורר (ישראל ביתנו):

או שנרחיב את ירושלים...

היו"ר יואב קיש:

פעם "הרחיבו" אותה עד נווה אילן...

נכון שאפשר לתת "גרייס" של שנתיים–שלוש להתארגנות אבל כמסר עיקרי, שאני
חושב שחשוב שייצא מן הבית הזה, הדרישה ממי שמשדר חדשות, שישדר אותן
מירושלים, היא דרישה נכונה וחשובה. אני מקווה מאוד לראות את תאגיד השידור
הציבורי עושה את המהלך הזה בהקדם האפשרי, אבל זה לא קשור לחקיקה הנוכחית.

עוד נושאים שיהיו על הפרק: נושא אחד שצריך לדבר עליו הוא כל תהליך המעבר
ממועצת הכבלים והלוויין לרשות השנייה. בהצעת החוק שלפניכם – ופה עשיתי
שינוי ממה שהציעה היועצת המשפטית של משרד התקשורת – אמרתי שבאופן מיידי הם
נכנסים לקבלת רישיון. ייתכן וזו לא הדרך. נדון איך בדיוק לעשות את זה, בשל
שתי סיבות. ראשית, נמצאת אתנו יושבת-ראש הרשות השנייה ואת תגידי מה פרקי
הזמן שלוקח לאשר רישיון מעת הבקשה. ויש שאלה ברורה, במידה וערוץ כזה או אחר
לא עומד בתנאי הסף של הדרישות של הרשות השנייה, מה עושים. ערוץ אחד בנושא
הזה, שאני יודע בהגדרה שלא עומד בדרישות הסף, הוא ערוץ המוזיקה, ערוץ 24,
שנופל תחת מגבלת החזקות צולבות.

יש כאן מישהו מן הממונה על ההגבלים העסקיים? כן.

איתן כבל (המחנה הציוני):

הייתה לנו בעיה דומה, אם אינני טועה, באחד החוקים שעסקנו בהם בוועדה,
בעניין בעלויות צולבות.

היו"ר יואב קיש:

אתן יושבות בצד. רותם הורוביץ-רשף, אני מבקשת שתקפידי על כך שאראה אותך כדי
שלא נפספס כאן משהו.

לגבי אחזקות צולבות – כאשר התחלתי לחשוב על הנושא הזה, אני חושב שיש שני
מסלולים שאנחנו יכולים לאשר. אנחנו צריכים להחליט, ואני מעלה את זה לדיון
פה בוועדה, אני לא "סגור" לפה או לפה, באמת. נשמע גם את ערוץ 24, נשמע את
"קשת", נשמע את הממונה על ההגבלים העסקיים, נשמע שחקנים אחרים.

מה המסלולים? המסלול הראשון, אם אנחנו אומרים שמגבלת האחזקות הצולבות ראויה
וצריכה להישאר, לפיכך לא יכול להיות שערוץ 24 במבנה הבעלות הנוכחי יוכל
לעבור לקבל רישיון, זה מה שנקרא Goes without saying. ואז אם נלך למתווה
הזה, המשמעות היא שאנחנו צריכים לחשוב איך אנחנו פותרים את משך הזיכיון
הקיים כיום – אולי זה גם ייקרא רישיון, אבל לצורך העניין – במועצת הכבלים
והלוויין ומאריכים אותו בפרק זמן מספק שייתן לבעלים בערוץ 24 לפעול, או
למכירת הבעלוּת או להתארגנות כזו או אחרת, ולא יכפה עליהם מכירה כפויה
בלוחות זמנים קצרים.

המסלול השני, בהנחה ואנחנו מאפשרים החזקות צולבות, שזה שאלה לדיון, חברי
כבל, אם כך, לגיטימי לקחת את ערוץ 24 במבנה הבעלות הנוכחי שלו ולעשות את
התהליך, כי אנחנו נאפשר החזקות צולבות ברשות השנייה.

אני לא מכיר מתווה אחר.

איתן כבל (המחנה הציוני):

בכל זאת אני רוצה לומר לפני שגברת נויפלד תתייחס. נזכרתי, והזכיר את זה גם
דובר הוועדה, במקרה שגם בו דובר על 24, רק שם זה היה 24I-, לא מזמן, לפני
מספר חודשים, ושם נתקלנו באותה בעיה, של בעלויות צולבות, כי גם ב-24I- יש
בעיה של בעלות צולבת, והצלחנו באופן יצירתי לתת לזה מענה. צריך לראות בדיוק
מה הפתרון שניתן שם.

היו"ר יואב קיש:

דנה נויפלד, בבקשה. למען האמת, רציתי לסיים ואחרי זה אולי נתייחס ונדבר.

דנה נוייפלד:

רציתי רק לומר, בנקודה זאת של הבעלות הצולבת, שאנחנו מודעים לבעיה. רציתי
לבקש, אם אפשר על הנקודה הזאת לדון ביום חמישי כי אנחנו רוצים לערוך דיון
בתוך הממשלה. רשות ההגבלים העסקיים קיבלה הודעה על זה רק אתמול ובגלל לחץ
הזמן לא הספקנו להביא רעיון לפתרון, אם יש כזה. רק את זה רציתי להגיד.

היו"ר יואב קיש:

אני לא מתכוון להחליט עד יום חמישי אבל אני בהחלט מתכוון לדון.

איתן כבל (המחנה הציוני):

אסף אמיר, תעשה לי טובה. אתה חצוף. מה אתה נותן בי סימנים כל הזמן? אם עוד
פעם הוא ייגש אליי אני רוצה שתוציא אותו.

היו"ר יואב קיש:

כך יהיה. מה קרה? לא ראיתי.

איתן כבל (המחנה הציוני):

הוא ניגש אליי כל הזמן. אתה מבין, אני היחיד שמגן עליהם מאז שאני פה.

אסף אמיר:

אתה לא מגן עלינו.

איתן כבל (המחנה הציוני):

תסתום את הפה עכשיו. חצוף שכמוך. אתה בא לאיים עליי כל הזמן? אתה חושב שאני
מפחד ממך?

היו"ר יואב קיש:

אסף אמיר, מילה אחת שתצא ממך כאשר אתה לא ברשות דיבור ותצא החוצה. כך לא
מתנהלים לחברי כנסת, נקודה.

איתן כבל (המחנה הציוני):

מה זה? ועוד אליי?

היו"ר יואב קיש:

אסף אמיר, אל תענה לי עכשיו.

איתן כבל (המחנה הציוני):

בכל השנה אני מנהל קרבות למענם ומאמין בזה. אתה כל הזמן בא לאיים עליי?

היו"ר יואב קיש:

איתן כבל, עזוב אותו, תירגע, גמרנו. תודה. אסף אמיר, אני אומר לך שאין לך
יותר אזהרות.

אסף אמיר:

על מה? לא עשיתי כלום.

איתן כבל (המחנה הציוני):

עשה לי טובה.

היו"ר יואב קיש:

אני לא שופט פה. אני מחליט.

איתן כבל (המחנה הציוני):

שמעת את מה שאני אומר לך?

היו"ר יואב קיש:

סדרן, תוציא אותו החוצה. אקרא לו להיכנס בהמשך.

אסף אמיר:

על מה אתה מוציא אותי?

היו"ר יואב קיש:

כי ענית לי. אמרתי לך לא לענות. תוציא אותו החוצה בבקשה.

אסף אמיר:

אתם מדברים עליי ואסור לי לענות לכם?

היו"ר יואב קיש:

לא, עכשיו אסור.

איתן כבל (המחנה הציוני):

אתה בא להגיד לי שאני עושה הכול למען ערוץ 2? איזו מין חוצפה.

היו"ר יואב קיש:

איתן כבל, מספיק, עזוב, נגמר. הסדרן, תוציא אותו בבקשה, השעה עכשיו 15:25,
בשעה 15:40 אתה יכול להכניס אותו בחזרה, לא לפני כן.

אני אומר לכולם עכשיו בצורה הכי ברורה, בדיונים האלה אין לי שום בעיה
שאנשים יגידו דברים קשים, אבל מי שיגיד אותם לא בזמן הדיבור שלו ומי שיתנהל
מול חברי כנסת כפי שראינו עכשיו לא יהיה בדיון.

רותם הורוביץ-רשף:

הממונה על הגבלים עסקיים ביקשה, מכיוון שלבעלויות צולבות יש השלכות
משמעותיות גם מבחינת הגבלים, גם מבחינת ריכוזיות כלל-משקית, אם יש אפשרות
לקיים את הדיון ביום חמישי. לא הספקנו לדון בזה בתוך הבית.

היו"ר יואב קיש:

שמעתי. אמרתי שלא אחליט עד יום חמישי, גם ביום חמישי נדון על זה, אבל נדון
על זה גם היום ותשמעו את מה שאנשים אומרים פה. גם זה חלק מהעניין. אם לא
הייתי ברור – לזה התכוונתי.

אני לא מכיר מסלול שונה משני המסלולים שתיארתי. אם יש מסלול שונה, אשמח אם
מישהו רוצה להציג אותו.

לגבי נושא הפקות מקור, גם פנימי וגם חיצוני וכל מה שקשור ליצירה ישראלית –
כרגע בהצעת החוק יש התייחסות ברורה שפוטרת את הערוץ המסחרי הקטן ממחויבות
להפקות מקור.

דב חנין (הרשימה המשותפת):

הוא כבר לא כל כך קטן, 10%, 20%.

היו"ר יואב קיש:

יש הבדל גדול בין 10% ל-20%.

דב חנין (הרשימה המשותפת):

אני רואה את הנוסח.

היו"ר יואב קיש:

בוודאי אתה רואה את הנוסח, הוא פורסם לפני יומיים. לא להפריע עכשיו.

אני מבין שהחשש של היוצרים הוא שיש פה גם הורדה של חבות היצירה למי שיש לו
פחות מ-20% וזה נושא שהוא בעייתי מבחינתכם. נדבר על זה.

לגבי נושאים כספיים נוספים בהתייחסות לערוצים מסחריים קטנים: דמי רישיון,
דמי הפצה – כדי שהדבר זה יקרה החשיבה, לפחות הראשונית, כפי שבאה לידי ביטוי
בטיוטת החוק, היא שערוץ קטן יקבל פטור מתשלומים אלה.

נגה רובינשטיין:

זה לא נמצא בנוסח הצעת החוק.

היו"ר יואב קיש:

אם לא, זה יתוקן. אני רוצה להגיד את הכוונה שלי. אני מתכוון שבנושאים
הכספיים ערוץ קטן יקבל פטור מתשלומי דמי רישיון ודמי הפצה. אני בהחלט מוכן
לשמוע דעות שונות ואני יודע שגם לייעוץ המשפטי של משרד התקשורת יש דעה שונה
בנושא.

נגה רובינשטיין:

האם הכוונה שהערוצים המסחריים יממנו את הפעילות של הערוצים הייעודיים?

היו"ר יואב קיש:

תביני את זה בהמשך כאשר נדבר על הצעת החוק.

לגבי הערוצים המסחריים – את רואה, קלעת לדעת גדולים, אני בדיוק רוצה לדבר
על זה – ראשית, אני רוצה להגיד בצורה הכי ברורה ומפורשת לכולם, בהצעת החוק
הזו אני לא מחויב לשום שינוי בהתנהלות של הערוצים המסחריים הגדולים
שמחזיקים יותר מ-20%. אני לא מחויב. כל שינוי שאעשה בדבר הזה ייעשה בהסכמה,
ייעשה בהנחה שנחליט שהוא ראוי ושיש בו צורך, ואנחנו נדון בו.

אני רוצה להגיד בצורה הכי ברורה, אני אומר את זה לפרוטוקול ואני לא רוצה
לשמוע יותר את הדבר הזה: מי שרוצה "לאיים" בעתירה לבג"ץ – אני לא רוצה
לשמוע את המילה הזאת. שילך ויגיש עתירה לבג"ץ. לא רוצה לשמוע כאן איומי
בג"ץ, הם לא ישנו כלום. אני מוכן לשמוע אמירה שהנושא בעייתי מבחינת החוק,
שייתכן ויש פה סתירה חוקתית – אלה דברים שאני מוכן לשמוע. אם מישהו יאיים
עליי בעתירה לבג"ץ, אפסיק לו את זכות הדיבור.

לגבי הערוצים המסחריים, הכנסתי נושא אחד, שלהבנתי הוא בהסכמה, לגבי מה
שקשור לתוכן שיווקי, או פרסומת סמויה, או איך שרוצים לקרוא לזה, כל אחד
והשם שלו. ערכתי בדיקה גם עם יושבת-ראש מועצת הכבלים והלוויין וגם עם
יושבת-ראש מועצת הרשות השנייה ושתיהן בעניין הזה תומכות, לא רואות סיבה לא
לאשר את זה. כפי שהבנתי, הנושא הזה חשוב. אם הוא לא חשוב אז אסיר אותו.

נגה רובינשטיין:

אנחנו נתייחס לזה.

היו"ר יואב קיש:

מכיוון שעדיין לא דיברתי על זה עם הערוצים המסחריים, אשמח לשמוע את
התייחסותם לסעיף הזה.

הנושא האחרון הוא הוראות המעבר. קודם כול אני רוצה להגיד שלוועדה הזאת יש
עוד הצעת חוק על הפרק שהגיש חבר הכנסת עודד פורר, שעברה בהסכמת חבר הכנסת
איתן כבל לוועדה הזו, כי היא עוסקת בליבת העניין פה, בעניין משך הזיכיון של
הערוצים הייעודיים.

קריאה:

זה לא זיכיון. זה רישיון.

היו"ר יואב קיש:

נכון, אבל יש לנו שני רישיונות כאן ולכן היה לי נוח לקרוא לזה זיכיון. נכון
שהוא רישיון פורמלית. ערכנו על זה דיון. מדובר על משך הזמן לשדר.

לתפיסתי, זה חלק מהוראות המעבר. שוחחתי עם חבר הכנסת פורר וביקשתי, בכוונה,
לא למזג את הצעות החוק, מהסיבה הפשוטה, שתהיה משמעות למשך הזמן בכפוף למה
שנעשה בדיון הנוכחי. אני רוצה לשמר גמישות, שנוכל לדבר ולהחליט. כן להגיד
בגדול מה אנחנו רוצים לעשות אבל נעשה את זה בחקיקה נפרדת. אני כבר אומר
שבפירוש בכוונתי לסיים כמובן גם את הצעת החוק של חבר הכנסת עודד פורר
לקריאה השלישית. אם בסוף נראה שאין סיבה להפרדה ושאפשר למזג ביניהן אז
נמזג, אבל אני כן אומר את זה פה לכולם, שתבינו שיש משמעות למשך הארכת
הזיכיון-רישיון של מועצת הכבלים והלוויין, ואני משמר את זה דרך הצעת החוק
של עודד פורר. זה לא מונע, בוודאי ובוודאי, אני אפילו רוצה שאנשים יתייחסו
לכך בדיון.

ונושא אחרון שלא נמצא בהצעת החוק, וזה דבר שאני חושב שאפילו לא דיברנו
עליו, זה עלה לי בהמשך, הוא נושא האפיקים. אנחנו צריכים להגדיר בצורה הכי
ברורה, שלאחר המעבר האפיקים של הערוצים הייעודיים יישארו לחובת שידור של
הכבלים והלוויין, כלומר שלא תהיה סיטואציה שעכשיו הכבלים והלוויין יוכלו
לשנות את האפיקים. אני מזכיר לכולם שהשר – ויכול להיות שנצטרך פה שיקול
חקיקה – יש לו בין 12–16.

דנה נוייפלד:

בהתאם להחלטה מ-2016.

היו"ר יואב קיש:

נצטרך למצוא פתרון. אני לא מתכוון לעשות מעבר של ערוצים, להעביר את ערוץ 24
לאפיק 15 או את ערוץ 20 לאפיק 16, אני לא מתכוון לגעת בזה, הם יישארו
באפיקים שבהם הם נמצאים. בסופו של דבר אנחנו צריכים להסדיר את זה בצורה
ברורה ולאפשר את הגמישות לאחר מכן לשר, אם הוא רוצה לעשות שינויים, לעשות
מכרז כזה או אחר, כפי שהיה לאחרונה. קודם כול אני רוצה להעביר את המסר,
שהאפיק יישאר כפי שהיה עד שיוגדר אחרת על ידי מטרות הממשלה. אין בכוונתי
לעשות שינויי אפיקים בהצעת החוק הזאת.

סיימתי את דברי הפתיחה שלי. נתחיל עם חברי הכנסת. חבר הכנסת עודד פורר, אני
נותן לך לקפוץ לראש התור בגלל שיש לך הצעת חוק בוועדה הזאת, בבקשה.

עודד פורר (ישראל ביתנו):

אדבר בקצרה. ראשית, אדוני, תודה. אני חושב שההחלטה שביקשת ממני להסכים לה
נכונה. זו הדרך הנכונה לנהל את העניין הזה.

יש פה כמה סוגיות שעליהן צריך לתת את הדעת. המרכזית – בהקשר של הצעת החוק
שלי – היא איך לא שופכים את התינוק עם המים ומאפשרים את המעבר ממסלול אחד
למסלול שני בצורה כזו, שמי שחי היום בעולם שהוא תחת מועצת הכבלים והלוויין,
עם הגדרות רגולטוריות מסוימות, עד שהוא עובר להגדרות רגולטוריות אחרות צריך
לתת לו זמן להתארגנות ולהסתגלות. גם פה יהיה נכון לקבוע שלבים. כלומר, לא
מספיק להגיד שנותנים X זמן אלא גם בתוך פרק הזמן הזה צריך לקבוע אילו צעדים
כן קורים, כלומר איך הוא לאט-לאט נכנס אל תוך העולם החדש, כאשר לשיטתי כן
בסוף כולם צריכים להיות תחת אותו עולם חדש, או תחת אותה מטרייה שמעניקה
רישיונות ולא שתי מועצות נפרדות.

שם כן יש מקום להפריד בין ערוצים בסדר גודל קטן יותר, עם נתח שוק קטן יותר,
לבין ערוצים בסדר גודל גדול. אגב, זה מזכיר מאוד את מה שעשו בתחומים אחרים,
ברפורמות אחרות או במקומות אחרים: כאשר רוצים לקדם את התחרות מאפשרים דווקא
לקטנים יותר לצמוח ולגדול, אחרת נשארים בשוק שהוא מאוד-מאוד ריכוזי. פה
לדעתי נצטרך לקבוע בחוק, יצטרך להיות ברור מאוד אילו הקלות רגולטורית יש,
ועל מי, כל זמן שהוא קטן ועד שהוא חוצה את הקו והופך להיות בעל נתח שוק
משמעותי יותר.

אני מבקש ממך לקדם במקביל את הליכי החקיקה בשתי הצעות החוק, גם כדי לייצר
ודאות לערוצים הייעודיים.

היו"ר יואב קיש:

מאה אחוז. בסוף אם נחליט שנכון למזג את הצעות החוק – נמזג אותן. פה אנחנו
שומרים איזו גמישות שנוחה לכולם. תודה. חבר הכנסת דב חנין, ואחריו חבר
הכנסת ישראל אייכלר, בבקשה.

דב חנין (הרשימה המשותפת):

תודה לך, אדוני היושב-ראש. הוועדה הזאת עוסקת בסוגיה חשובה מאוד. למרות
שהחוק הזה מתחיל כחוק נקודתי שעוסק בערוצים ייעודיים, יכולה להיות לו השפעה
גדולה מאוד על כל שוק התקשורת ועל שאלות נוספות אחרות מאוד-מאוד עקרוניות
בחברה שלנו ובכלכלה שלנו, שכמה מהן, אדוני היושב-ראש, הזכרת בתחילת הדיון.

אני רוצה להעיר כמה הערות כלליות. אני מקווה שתהיה לי הזדמנות להתייחס
לנושאים בצורה יותר מפורטת.

היו"ר יואב קיש:

בוודאי.

דב חנין (הרשימה המשותפת):

הדבר הראשון, מכיוון שהנושא הזה חשוב מאוד, אני יודע שיש גם לחץ זמן, אני
מבין גם את לחץ הזמן הזה, אבל אני חושב שכקו עקרוני עלינו להחליט לעצמנו
שעדיף הנכון על פני המהיר. זאת אומרת, אנחנו לא יכולים בשאלות כאלה לקבל
החלטות מהירות שהן לא מספיק שקולות, לא מספיק מאוזנות ולא מספיק רואות את
התמונה הכוללת. יכול להיות גם, אדוני היושב-ראש, שאתה תמצא לנכון אולי, כדי
לתת איזה סעד מיידי לערוץ 20 בהיבט נקודתי כזה או אחר, לפצל מתוך הצעת החוק
הזאת הוראה כזו או אחרת כדי לתת מענה לבעיה דחופה שעלולה להביא לסגירת
הערוץ, שאנחנו לא מעוניינים בכך, אף אחד מאתנו לא מעוניין להגיע לתוצאה
הזאת, אבל אני חושב שתהיה טעות להכפיף את כל המהלך של שינוי החקיקה ללחץ
זמנים, שקיים אבל אפשר לפתור אותו גם באופן נקודתי.

נקודה שנייה מאוד-מאוד חשובה היא שאסור לנו לערבב בעיסה אחת דברים שהם
שונים מאוד זה מזה. אמרתי את זה גם בדיון הפתיחה ואחזור על זה במשפט. יש
הבדל גדול בין ערוצי תקשורת שמשדרים למיעוטים בתוך החברה הישראלית, כמו
ערוץ התקשורת בשפה הרוסית וערוץ התקשורת בשפה הערבית, ערוצי תקשורת שמראש
מדברים לציבור קטן ומוגבל ונמצאים בתחרות קשה מאוד עם ערוצים בין-לאומיים
חזקים. דוברי רוסית הרי לא חייבים לראות את הערוץ הישראלי ברוסית, יש גם
ערוצים בין-לאומיים, ואותו דבר בערבית, ואנחנו מעוניינים שהערוץ הישראלי
בערבית והערוץ הישראלי ברוסית לא רק ישרדו אלא ירוויחו.

עודד פורר (ישראל ביתנו):

שהציבור שחי בישראל יצרוך דווקא את הערוצים האלה ולא את הערוצים
הבין-לאומיים.

היו"ר יואב קיש:

למה ירוויח? כי אם הוא מפסיד אז סופו להיסגר ואז אף אחד לא יצרוך אותו.

דב חנין (הרשימה המשותפת):

בהחלט. יותר מזה, לנו יש אינטרס כחברה שציבור הצרכנים ברוסית ובערבית שחי
בישראל יעדיף את הערוץ שמשדר מתוך ישראל על פני ערוצים שנמצאים בחוץ לארץ.
לכן לאלה הייתי מייצר מערכת שתאפשר להם לחיות ולהתקיים, עם כל מיני הקלות
כאלה או אחרות שנדרשות. אני לא מספיק מתמצא בתחום.

לעומת זה, אני מוטרד מאוד ממה שקורה בזירה העברית. בזירה העברית אנחנו לא
מדברים על ציבור מיעוט, אנחנו מדברים על כלל החברה הישראלית. בכלל החברה
הישראלית יש שחקנים שמתנהלים. אנחנו מכניסים עכשיו שחקנים אחרים בכללי משחק
אחרים לגמרי. מה אנחנו מצפים, שהשחקנים הנוכחיים פשוט יסתדרו? אולי הם לא
יכולים להסתדר, אין לי מושג. אנחנו עושים פה שינוי גדול מאוד בשוק תקשורת
שהוא ממילא צפוף מאוד.

היו"ר יואב קיש:

דיברנו על זה. אני מבקש שנתמקד.

דב חנין (הרשימה המשותפת):

אני מתמקד. לכן, אדוני היושב-ראש, אני מציע לנו לנהוג פה בצורה זהירה מאוד.
אתה למשל אמרת בדברי הפתיחה שלך שהיית מעדיף שערוץ שמשדר חדשות ישדר
מירושלים. גם כאן אני רואה טעם בהבדלה בין ערוצים שמדברים בשפות שהן בחברה
הישראלית שפות מיעוט, כמו ערבית ורוסית, לעומת ערוצים שמשדרים בעברית.
בעברית צריכים להיות כללים שוויוניים לכולם. ברוסית וערבית – אני לא רוצה
לגרום לכך שערוץ שמשדר בערבית או ברוסית לא יוכל לתפקד.

היו"ר יואב קיש:

אני מוכן להתייחס לזה.

דב חנין (הרשימה המשותפת):

תודה.

בסוגיית הבעלויות הצולבות, מכיוון שהדיון עוד לא נפתח ולא שמענו את העמדה
המקצועית של הממשלה- - -

היו"ר יואב קיש:

לא נשמע עד יום חמישי את העמדה המקצועית של הממשלה. נשמע אותה ביום חמישי,
אבל כל אחד מאתנו יכול להגיד.

דב חנין (הרשימה המשותפת):

אני אומר את דעתי. אני חושש מאוד- - -

היו"ר יואב קיש:

אתה מסכים לניתוח שלי, שיש רק שני מסלולים אפשריים, כפי שתיארתי?

דב חנין (הרשימה המשותפת):

אני רואה עוד כמה מסלולים אפשריים אבל אני לא רוצה לפרט אותם כאן כי אני
מרגיש שהדיון מבחינתי לא בשל עד הסוף. אז אומר רק את החשש שלי. החשש שלי
הוא, לא בחינם יצרנו מערכת של הגנה מפני בעלויות צולבות. בעלויות צולבות
בתקשורת הן דבר בעייתי ומסוכן. אנחנו עכשיו אומרים: זה חוק קטן, זה ערוצים
מקומיים.

היו"ר יואב קיש:

ממש לא, חד וחלק.

דב חנין (הרשימה המשותפת):

אם הגישה זהירה אז אני מקווה שאנחנו רואים באותו כיוון ואני אסתפק בכך.

היו"ר יואב קיש:

לא סתם כאשר עלה הנושא ביקשתי מהממונה על ההגבלים העסקיים – נציגת הממונה
על ההגבלים, למה לך אין מקום סביב השולחן? הרי הזזנו אנשים כדי שיהיה לכם
מקום. אולי היא לא רוצה להתבטא היום, אבל אנחנו שואלים אותה. אני לא יודע
אם תכננתם להגיע לישיבה הזאת אבל ביקשנו ספציפית שתגיעו.

לאה ורון:

הם היו רשומים ושוחחתי איתם.

דב חנין (הרשימה המשותפת):

אומר רק שאני בסוגיה הזאת חושש מאוד. אני מציע שאנחנו נשמור על הסדרים
מאוד-מאוד ברורים של הגבלה על בעלויות צולבות כדי שלא נגיע במהירות למצב
שבו שוק התקשורת שלנו יהיה ריכוזי יותר. זה דבר מסוכן מאוד לדמוקרטיה, זה
דבר מסוכן לחברה.

ונקודה אחרונה שעליה עדיין לא דיברתי בהרחבה, ואולי תהיה לי הזדמנות לדבר
באופן מפורט יותר בהמשך, אבל אני רוצה לחדד אותה, היא סוגיית היצירה
הישראלית והחובה לייצר יצירה תרבותית ברמה איכותית, מה שנקרא סוגה עילית.
אני מתנגד לכל פטור לגבי ערוצים שמשדרים בשפה העברית. אני לא יודע להגיד,
אני לא מספיק מתמצא איך זה עובד בטלוויזיה רוסית וערבית, אני לא יודע, יכול
להיות שהם יכולים גם לקנות כל מיני תוכניות. היצירה הרוסית והיצירה הערבית
פחות מוטלות עלינו כחברה. אני בעד שייצרו, אני בעד שייעשו, אבל זה משהו קצת
אחר. לעומת זה, לגבי היצירה העברית מאוד-מאוד מדאיג אותי מה קורה.

תן לי עוד רגע, אני לא מאריך.

היו"ר יואב קיש:

אתה מאריך כהרגלך בקודש, אבל זה בסדר, אלה דברי טעם בדרך כלל, אני חייב
להודות.

דב חנין (הרשימה המשותפת):

תודה רבה, אדוני.

המנגנונים של הפטור מתחת ל-10% והשכבה שבין 10%-20% שמוצעת בהצעת החוק- - -

היו"ר יואב קיש:

נדבר על כך כשנדון בסעיפים, עזוב, חבל על הזמן.

דב חנין (הרשימה המשותפת):

הדבר הזה בסוף יוצר מדרון שמוציא אותנו החוצה מיצירה איכותית, ואין לנו
משהו אחר שכרוך ביצירה איכותית פרט לחובות האלה.

היו"ר יואב קיש:

תודה. חבר הכנסת ישראל אייכלר, בבקשה.

ישראל אייכלר (יהדות התורה):

אדוני היושב-ראש, חברי הכנסת, אני בוגר תקשורת שהייתה חד-ערוצית עם 80%
רייטינג במשך שנים. הייתה התוכנית "פופוליטיקה".

היו"ר יואב קיש:

אנחנו כצופים גם בוגרים שלה.

ישראל אייכלר (יהדות התורה):

מאז ועד היום, וגם כשהייתי חבר בוועדת הכלכלה, אני נלחם על ביזור וביזור
וביזור. הכלים לחופש הדעה וחופש הביטוי הם הדבר הכי חשוב. פרט להסתה, לשון
הרע והשמצות צריך להיות חופש ביטוי. כפי שלאדם מותר לפתוח מכולת ולמכור
לחם, מותר לכל אדם לפתוח ערוץ ולשדר. מי שלא ירצה לשמוע אותו – לא ישמע
אותו, ואז אם לא מספיק אנשים ירצו לשמוע אותו הוא ייסגר.

איתן כבל (המחנה הציוני):

ואז יישאר זה שאתה לא רוצה לשמוע אותו, הוא ישתלט על כולם...

ישראל אייכלר (יהדות התורה):

חסרים לי בהצעת החוק הזאת, ואני רוצה שזה יצורף, אותם ערוצים שאינם למטרות
רווח והם משדרים הפקות מקומיות, למשל במורשת ישראל, ברווחה, בבריאות הציבור
ובחינוך. הם חייבים להיות כלולים באותו חוק, באותו חופש ביטוי, שגם הם
יוכלו לקבל.

היו"ר יואב קיש:

אתה מתכוון לערוצים עצמאיים?

ישראל אייכלר (יהדות התורה):

כמו ערוץ "הידברות", למשל.

היו"ר יואב קיש:

המודל שלהם הוא פרסומות?

ישראל אייכלר (יהדות התורה):

לא, אסור להם לשדר פרסומות. אני רוצה שיתירו להם, כפי שיתירו לכל הערוצים
האחרים.

היו"ר יואב קיש:

אז הם מקבלים כסף מן הכבלים והלוויין. זה מודל אחר לגמרי.

ישראל אייכלר (יהדות התורה):

אבל חייבים להכניס אותם, לאפשר להם גם.

היו"ר יואב קיש:

נערוך על זה דיון. אני לא מסכים לטענה שלך שחייבים להכניס אותם, בשל הסיבה
שהמודל הבסיסי שלהם לא מבוסס על פרסומות. מדובר בסוג אחר של הסדר.

ישראל אייכלר (יהדות התורה):

אבל לא ייתכן שבגלל שהם לא מבוססים על פרסומות אז כשהם עושים פרסום, למשל
על הפעילות שלהם באיזה מלון, קונסים אותם כאילו הם פרסמו את המלון. זאת
אומרת, אם הם מפרסמים את הפעילות שלהם – הייתה פה הצעה לתקנה שהשר יכול היה
לחתום, אבל היות ויש חקיקה עכשיו, אני רוצה שזה יעוגן בחקיקה. זה זכות
בסיסית.

היו"ר יואב קיש:

של תוכן שיווקי?

ישראל אייכלר (יהדות התורה):

הם מפרסמים: "אנא תבואו לאירוע על חינוך, על בריאות או על זוגיות, הוא
יתקיים במלון זה וזה".

היו"ר יואב קיש:

היום לא נדון בזה כי הם לא נמצאים כאן. אזמן אותם לישיבה הבאה ונדון בזה
בישיבה הבאה. לא אמרתי שאני מאשר את זה. אני יכול להגיד לך כהרגשת בטן, בלי
שנכנסתי לזה לעומק, אני רואה פה המון בעיות, בעיקר כי המודל הבסיסי לא
דומה, אבל נדון בזה.

ישראל אייכלר (יהדות התורה):

כבר שנים אומרים שהמודל שלהם לא דומה ולכן הם סובלים.

היו"ר יואב קיש:

נדון בזה ביום חמישי, לבקשתך, עם הערוצים עצמם, כי לא זימנו אותם היום.

תודה. אנחנו עוברים לאנשים שביקשו להתייחס. נחשון אקלסרד מ"הלא טי-וי",
בבקשה.

נחשון אקסלרד:

אני רוצה להתייחס לא לדברים כלליים אלא להצעת החוק.

היו"ר יואב קיש:

אז בהמשך. דב אברמוביץ מערוץ 9, בבקשה.

דב אברמוביץ:

אני יועץ משפטי של ערוץ 9. הצעת החוק שמונחת על שולחן הוועדה מתייחסת בעצם
לשני נושאים בלבד. בתמצית, היא אומרת שערוץ בעל רישיון שנתח השוק שלו קטן
מ-10% לא יצטרך לעמוד בחובות הפקות המקור שחלות על בעלי רישיונות אחרים ולא
יצטרך לשדר חדשות. הבעיה היא ששני הדברים האלה הם לא הדברים היחידים
שנמצאים בחוק הרשות השנייה. אדוני כבר הזכיר את נושא הבעלויות הצולבות, את
נושא דמי הרישיון, את נושא קביעת מספר האפיק. יש נושאים אחרים, למשל חובת
ההעברה של הכבלים והלוויין. כרגע זה מוגבל לערוצים שמשודרים ב-ברודקאסט.
האם הערוצים המסחריים הקטנים האלה ישודרו באוויר, כן או לא? אם כן, יש לזה
השלכה כספית. לכן זה לא כל כך פשוט. הנושאים העיקריים שלא מוסדרים הם נושא
דמי רישיון ותמלוגים.

מבחינת ערוץ 9, כפי שיורי קגנוביץ אמר בדיון הקודם, הערוץ עומד במחויבויות.
הוא לא מבקש הקלות. כל שהוא רוצה זה להמשיך להיות משודר. זה לא טובה שעושים
לו. בעצם כל שוק התקשורת מזמן עבר למתכונת של רישיונות שאינם מוגבלים בזמן,
או שהם ברי-חידוש מידי תקופה. הוא לא צריך לשלם על זה. אם אינני טועה, עו"ד
בנדלר, גם כשהעבירו את התיקון לחוק הרשות השנייה, שבמסגרתו בעלי הזיכיונות
הפכו להיות בעלי רישיונות, הם לא נדרשו לשלם עבור עצם הרישיון המתמשך,
וכיוצא בזה גם הערוצים הייעודיים לא צריכים לשלם על עצם הזכות הזאת.

היו"ר יואב קיש:

נתייחס לכל מה שאמרת, לא קטעתי אותך, אבל הכול יהיה בעת הקראת הסעיפים.

דב אברמוביץ:

עוד שתי נקודות. ראשית, באשר לחדשות – ערוץ 9 מחויב לפי רישיונו לשדר חדשות
מאז שהוא קם, זה היה בעצם ה-Raison d'être שלו, חדשות ישראליות ברוסית, ויש
הוראות של מועצת הכבלים והלוויין שמדברות על זה עד לרמת מספר ה-VTR שהוא
צריך לשדר במהדורה העיקרית שלו ומספר המבזקים וכן הלאה. הצעת החוק לא מטפלת
בזה. זה לא שאני לא רוצה לשדר חדשות. אני חייב לשדר חדשות. אני גם מעוניין
להמשיך לשדר חדשות.

היו"ר יואב קיש:

למה לדעתך הצעת החוק לא מטפלת בזה?

דב אברמוביץ:

כי היא אומרת שהערוצים החדשים פטורים.

היו"ר יואב קיש:

אבל אם אתה רוצה, אתה יכול. נדבר על זה.

דב אברמוביץ:

אבל אז אין לי הסדרה. חייבות להיות הוראות שישמרו על רציפות של הוראות
שחלות. כנ"ל באלף ואחד דברים אחרים שנמצאים בחוק וברישיון, למשל ערבויות,
ביטחונות וביטוחים, שכרגע יש לי אסדרה מסוימת ומחר זה כבר אסדרה אחרת. בכל
הדברים האלה צריך לטפל ואסור ליצור מצב שבו אנחנו נעמוד בהפרה כבר ביום א'.

היו"ר יואב קיש:

תודה.

נחשון אקסלרד:

חבר הכנסת קיש, אנצל את זכות הדיבור שרצית לתת לי קודם בעניין הזה כדי לחזק
את דבריו של דב אברמוביץ. אני חושב שהצעת החוק הזאת, אם היא רוצה להיות
יסודית, כפי שהיא נחזית להיות, באמת חייבת לקחת גם את הרישיונות הקיימים של
הערוצים האלה ולבחון אותם היטב, מה מופיע בהם, ולעשות את זה בקורלציה עם
מועצת הרשות השנייה על מנת לראות איך הדברים משתלבים. הרישיונות ארוכים,
רישיונות של 30–40 עמודים, יש שם פירוט אדיר לגבי כל אופי הפעילות של כל
אחד מהערוצים הייעודיים, וחובת שידור החדשות חלה גם על הערוץ הערבי, כפי
שאמר דב אברמוביץ, שאנחנו גם בזה טרם עמדנו.

היו"ר יואב קיש:

יכול להיות שנתייחס לשפה זרה. כרגע זה לא מופיע בהצעת החוק.

אתי בנדלר:

אני רוצה להזכיר, שאם הצעת החוק תעבור ככתבה, ערוץ בשפה זרה לא יהיה חייב
להמשיך לשדר בשפה הזרה, כי לא מתערבים בכלל בתכנים שלו. הערוץ הערבי יכול
ממחר להתחיל לשדר בעברית, ואותו דבר הערוץ הרוסי. זה נוסח הצעת החוק היום.
זאת אומרת, אפשר לחסל את החובה לשדר בשפות זרות.

עודד פורר (ישראל ביתנו):

זה צריך להיות חלק מהרישיון.

היו"ר יואב קיש:

אני בהחלט חושב שזו הערה טובה. אנחנו צריכים להגדיר שערוץ ששידר קודם כערוץ
ייעודי בשפה זרה אולי ייכנס לאיזו הגדרה שונה במעט בכל מה שאתם מתארים
עכשיו.

נחשון אקסלרד:

ערוץ ייעודי הוא ייעודי לעניין מסוים.

קריאה:

כלומר, ערוץ ייעודי שהפך להיות מסחרי יתייחסו אליו כאילו הוא- - -

אתי בנדלר:

לא יהיה יותר ערוץ ייעודי. יהיה ערוץ מסחרי.

היו"ר יואב קיש:

יהיה ערוץ מסחרי בשפה זרה.

עודד פורר (ישראל ביתנו):

צריך למצוא איך להגדיר, כדי שהוא יישאר ייעודי לעניין מסוים.

אתי בנדלר:

אז זו הצעה חדשה.

היו"ר יואב קיש:

הדבר שעולה פה מתייחס לנושא השפה, שיצטרך התייחסות. נדבר על זה.

ישראל אייכלר (יהדות התורה):

ומה עם מי שמשדר ביידיש?

היו"ר יואב קיש:

הוא ייכנס להגדרה של שפה זרה.

אתי בנדלר:

מותר לו. לפי ההצעה, חבר הכנסת אייכלר, אם מישהו ירצה רישיון לשדר בשפה
יידיש, כל שהוא צריך זה לבוא, להראות שהוא עומד בתנאי הסף ולשדר ביידיש.

היו"ר יואב קיש:

הבנתי את המסר העיקרי: אין התייחסות כרגע בהצעת החוק לשידור בשפה זרה, ויש
לנו ערוצים ייעודיים שמשדרים בשפה זרה, ערוץ 9 וערוץ "הלא טי-וי".

נחשון אקסלרד:

זה לא היה המסר העיקרי.

היו"ר יואב קיש:

אתה אומר שמאופן הדבר הזה נובעים הרבה הנחיות שקיימות היום במועצת הכבלים
והלוויין ואתה רוצה להבין מה המשמעות כשאתה עובר לרשות השנייה. הבנתי.

נחשון אקסלרד:

גם ללא קשר לשפה הזרה. יש כאן רישיונות מכובדים מאוד.

היו"ר יואב קיש:

הבנו. תודה. נציג ערוץ 20, בבקשה.

נתנאל סימנטוב:

אנחנו קראנו בעיון את הצעת החוק שהונחה לפני פחות מיומיים. אני רוצה לומר
במשפט אחד, הייתי מכתיר אותנו בכותרת: "בא להקל ויצא מקלקל". במילים
פשוטות, ישבנו כאן ביום חמישי שעבר ושמענו נאומים משמעותיים מאוד.

איתן כבל (המחנה הציוני):

נשאר לנו רק להרכיב את האנטנות עבורכם...

נתנאל סימנטוב:

דווקא לא. אותן אנחנו נרכיב. שמענו גם מהשר וגם מיושב-ראש הוועדה הצהרות
משמעותיות מאוד על הקלת רגולציה ועל שוק חופשי.

היו"ר יואב קיש:

זה המטרה, חד-משמעית.

נתנאל סימנטוב:

בפועל המעבר של הערוצים הייעודיים ממועצת הכבלים והלוויין לרשות השנייה
משית עלינו מאות סעיפי רגולציה, גם מכוח החוק, גם מכוח הרישיון, גם מכוח
הכללים שקובעת הרשות. לא אכנס לסעיפים כי היושב-ראש ביקש לא לדבר על זה
עכשיו. בשורה התחתונה, זה לא הקלת רגולציה אלא הכבדת רגולציה.

היו"ר יואב קיש:

ניכנס לזה כאשר נקרא את הסעיפים. המטרה היא הקלת הרגולציה ואין כוונה של
"באנו לתקן ויצאנו מקלקלים". אבל הדבר ייבחן לגופו של עניין. כלומר, נבחן
כל דבר ודבר ונשקול את המשמעויות ולפי זה נחליט. קיבלנו את הערתך.

איתן כבל (המחנה הציוני):

אני רוצה להעיר הערה לנתנאל סימנטוב. אני אומר את זה בחברוּת הכי גדולה. יש
תחושה, אתה לפחות משדר לי אותה, כמי שבאמת יוצא מגדרו ואפילו כבר חטפתי
איומים כאן, יש גישה קצת מתנשאת בדברים שלך. אתה לא שם לב לזה. אולי בגלל
שאני רק 1.62 מטר אני שם לב לזה. אני אומר לך את זה. אני מציע לך בחברוּת- -
-

היו"ר יואב קיש:

אני לא הרגשתי את זה.

איתן כבל (המחנה הציוני):

כי אתה בתוך העניין.

נתנאל סימנטוב:

אולי בגלל שאני עומד מול 150 אנשים שעומדים ללכת הביתה.

איתן כבל (המחנה הציוני):

תקשיב לי. נקודת המוצא שלי היא לא ממקום שבא לתקוף אותך. אני בא אליך עכשיו
גם כמי שמנהל בדרך כלל דיונים כאן. אם אתה בא עם פלס, אם העינית לא עומדת
בדיוק בנקודה שאתה החלטת שהיא תהיה זה לא מסתדר לך. אני רוצה שתדע שתפקידה
של הוועדה לנסות להוציא מתחת ידה את הדברים הכי טובים, להעלות שאלות
ולהתווכח ולהוציא דברים בצורה מאוזנת. לא הכול כנראה ימצא חן בעיניך, וזה
לא כי אנחנו רעים אלא כי בסוף צריך למצוא פה איזון. אולי זה הסיפור המרכזי.

היו"ר יואב קיש:

אנחנו עוברים לאבי שמידט ממשרד התקשורת, נציג השר, בבקשה.

אבי שמידט:

אני רוצה לומר בהקשר הזה, אני מבין שיושב-ראש הוועדה הולך בדרך הזו, אבל
באמת ההנחיה של השר היא ליישם פה את הסנונית הראשונה של מהפכה, שהוא רואה
בה משמעותית מאוד, מהפכה שאומרת: הפחתת רגולציה. כל הערוצים הייעודיים
צריכים לשים פה לנגד עיניהם את העובדה שהם צריכים להשתלב במרקם הזה. כלומר,
לא תהיה פה מהפכה הפוכה, פעם אחת לכיוון אחד ופעם שנייה לכיוון אחר, בגלל
שמדובר פעם אחת בערוצים ייעודיים ופעם אחת בשוק כולו. לכן הרישיונות יוכפפו
באופן חד-משמעי – וזה גם הכיוון של יושב-ראש הוועדה, כפי שהשר מבין אותו –
לרגולציה, לחוק שנחקק כאן. כלומר, הרישיונות ייגזרו – אתם כל הזמן שואלים
מה יהיה ברישיון.

היו"ר יואב קיש:

נמצאת פה יושבת-ראש הרשות השנייה ושומעת.

אבי שמידט:

מה שישתקף ברישיון הוא בסופו של דבר החוק הזה. ככל שהוא יוריד רגולציה וככל
שיהיו בו דירקטיבות, זה ייכנס אל תוך הרישיון. אין טעם לעבוד פעמיים, פעם
אחת כלפי הרישיון ופעם אחת כלפי החוק. הדיון שיתקיים פה, התוצר שלו יהיה
הרישיון שהרשות השנייה תחיל.

היו"ר יואב קיש:

תודה רבה. עו"ד מודי שרפסקי מחברת "יס", בבקשה.

מודי שרפסקי:

אני עורך דין שמייצג את "יס", ייעוץ משפטי חיצוני.

קראנו את הצעת החוק. היא בעצם מורידה למינימום את הדרישות ואת החסמים
שנוגעים לבעל רישיון מסחרי ובמקביל תהיה מוטלת על "יס" חובה להעביר את כל
הערוצים האלה, וגם את זה היא עושה על חשבונה כי גם לפי הנוסח הקיים אין פה
בעצם דמי מעבר. אנו חוששים שלאורך כל ההקלות האלה, פרט לערוצים הקיימים שיש
עכשיו יעלו עוד ועוד ערוצים מסחריים לאוויר ועל "יס" תוטל חובה להעביר את
כל הערוצים האלה. זה מצב שמבחינתנו הוא בעייתי מאוד.

ההיבט הראשון שהוא בעייתי הוא נושא התשתית, ש"יס" אין לה תשתית משלה אלא
היא נסמכת על קיבולת לוויינים. יש לנו מצוקה גדולה מאוד.

היו"ר יואב קיש:

אני מבין. נדבר על זה בעת החקיקה כאשר ידובר על דמי מעבר. אתה תגיד את כל
הדברים האלה אז. אני לא רוצה לערוך דיון כפול.

מודי שרפסקי:

לא לעניין דמי מעבר. גם היום אנחנו כבר מעבירים 12 ערוצים שהם מה שנקרא
"ערוצי חובה". אם המטרה של החוק היא באמת לעזור לערוץ 20 או לערוצים
ייעודיים אחרים, אנחנו מציעים להקפיא את המצב הקיים. זה גם חלק מחוק
ההסדרים לגבי כל ערוץ מסחרי שרוצה לעלות. אנחנו מציעים להקפיא את המצב
הקיים, שהצעת החוק הספציפית הזאת תתייחס אך ורק לערוצים שקיימים כבר עכשיו.

היו"ר יואב קיש:

כדי שלא תקבלו תוספת מ- - -

מודי שרפסקי:

לא להוסיף עליי. אני מעביר היום 12 ערוצים.

היו"ר יואב קיש:

נשמע הגיוני. נדבר על זה כאשר הנושא יעלה לדיון בעת הקראת הצעת החוק. אורי
רש, מנכ"ל שח"ם, בבקשה.

אורי רש:

אני מנכ"ל שח"ם – ארגון השחקנים. גם אנחנו קיבלנו את ההצעה לפני יומיים
ביחד עם כל ארגוני היוצרים. למען האמת, חשכו עינינו, בעיקר בגלל הרף שמדבר
על 20%.

היו"ר יואב קיש:

בואו נדייק: 20% בהכנסות משוק הפרסום.

אורי רש:

ברגע שבעל רישיון יעבור את ה-20% משוק הפרסום הוא יהיה מחויב בסוגה עילית
והפקות מקור. שוו בפניכם מצב, שנהיה שוק פלורליסטי ומגוון ותחרותי, וזה
נהדר, ובו בסופו של דבר רק בעל רישיון אחד נשאר עם יותר מ-20% מנתח שוק
הפרסום. זה לא דבר כל כך דמיוני. במחי-יד פשוט חיסלתם – ואני לא בטוח
שהתכוונתם לזה – את כל שוק הסוגה העילית. ב-2014 היה שינוי חקיקה לגבי בעלי
רישיון.

היו"ר יואב קיש:

עזוב, אני עוצר אותך, ואסביר לך למה. זה נושא שנדון בו. אני מבין את
ההיגיון. לא נתנו לזה מענה בהצעת החוק ובהחלט נדון בזה.

איתן כבל (המחנה הציוני):

יש עוד בעיות שנובעות מהסבסוד.

היו"ר יואב קיש:

אני כבר מתחיל לחשוב על דברים שאפשר אולי לעשות. לא נדון בזה עכשיו.

אורי רש:

נשמח לסייע.

היו"ר יואב קיש:

אנחנו עושים הפסקה. נתכנס פה שוב ב-16:30. רשימת הדוברים היא כדלקמן: איתמר
אביטן, זיו מאור, גלעד קריב, עו"ד נגה רובינשטיין ואסף אמיר. אחרי זה נתחיל
בהקראה של הצעת החוק ובהצבעה.

(הישיבה נפסקה בשעה 16:00 ונתחדשה בשעה 16:50.)

היו"ר יואב קיש:

אני מחדש את הדיון. אנחנו ממשיכים עם רשימת הדוברים כפי שהקראתי קודם. חבר
הכנסת מיקי רוזנטל, ברוך הבא, חבר הכנסת כבל, ברוך הנמצא. אנחנו עוברים
לאיתמר אביטן, מנכ"ל ארגון עובדי הקולנוע והטלוויזיה. אני מזכיר עוד פעם
לכל הדוברים לא להתייחס לסעיפי הצעת החוק. נתייחס אליהם בהמשך במלואם.

איתמר אביטן:

אם כך, אז כרגע אוותר על רשות הדיבור, אבל אשמח לקבל רשות דיבור בהמשך.

היו"ר יואב קיש:

יפה, זו בדיוק הגישה שאני מצפה שתהיה. תקבל רשות דיבור בהמשך, בהחלט. זיו
מאור מן האגודה לזכות הציבור לדעת, בבקשה.

זיו מאור:

ביקשה ממני באדיבות נגה רובינשטיין שנתחלף בסדר הדיבור כי היא צריכה ללכת
אז אני מוכן לוותר על המקום שלי.

היו"ר יואב קיש:

נגה רובינשטיין, את צריכה ללכת? למה לא אמרת?

נגה רובינשטיין:

הייתי צריכה להגיד בהתחלה.

היו"ר יואב קיש:

לא אמרת. הייתי נותן לך זכות יוצרים בעניין. בבקשה, עו"ד נגה רובינשטיין,
שמייצגת את שידורי "קשת". הלכתי לפי הרשימה אבל אם למישהו יש בעיית זמנים
הוא מוזמן כמובן לבקש להקדים.

נגה רובינשטיין:

אנחנו מייצגים את שידורי "רשת", "קשת" ו-ערוץ 10, הערוצים המסחריים.

היו"ר יואב קיש:

למען האמת, הייתי רוצה שכאשר תדברי תהיה כאן היועצת המשפטית לוועדה, אתי
בנדלר, והיא צריכה לחזור בעוד רגע.

נגה רובינשטיין:

אז אחכה כמה דקות, זה בסדר.

היו"ר יואב קיש:

כאשר היא תיכנס ניתן לך זכות דיבור. בבקשה, זיו מאור.

זיו מאור:

היושב-ראש ביקש שאתייחס רק לדברים הכלליים ביותר ולא לסעיפים.

היו"ר יואב קיש:

ושלא יתחילו מכות בינך לבין החברים שיושבים לידך...

זיו מאור:

אין לי שום כוונה היום להגיד שום דבר על תוכן.

התחלנו את הדרך בחוק הבזק. צריך לדעת על חוק הרשות השנייה שעברנו אליו- - -

היו"ר יואב קיש:

סליחה, רק רגע, נגה רובינשטיין, חשוב לי שתבהירי גם לפרוטוקול, את מייצגת
משותפת של "רשת", "קשת" וערוץ 10 בסיכום עם הממונה על ההגבלים העסקיים? זה
משהו שהוגדר בצורה ברורה?

נגה רובינשטיין:

זה משהו שהוועדה לא צריכה להיות מוטרדת ממנו. בהתאם לדיני ההגבלים העסקיים.
יש הוראות ברורות של הממונה על ההגבלים העסקיים.

היו"ר יואב קיש:

מצוין. זה מה שרציתי לשמוע ממך. זה בהתאם לדינים של ההגבלים העסקיים.
ההבהרה הזאת חשובה. תודה רבה. בבקשה, זיו מאור, וסליחה.

זיו מאור:

חוק הרשות השנייה, שאנחנו מעבירים את הדיון אליו, הוא חוק שהחל את דרכו
כהצעת חוק ב-1979. אמנם החקיקה שלו הסתיימה 11 שנים אחר כך אבל הוא התחיל
את דרכו בתקופה שבה התפיסה הייתה ששידור טלוויזיה, המוצר הציבורי, ברירת
המחדל שלו היא להיות מטופלת בידי הממשלה ורק בשל כל מיני אילוצים מעבירים
אותו, ברמות כאלה או אחרות, לטיפול של גופים פרטיים.

כשאני מסתכל על חוק הרשות השנייה, והקדשתי בימים האחרונים הרבה מאוד שעות
לנסות ללמוד את הכללים שנקבעו מכוח החוק הזה, אני מגלה שהפילוסופיה, גם של
חוק הרשות השנייה וגם של כללים מהתקופה האחרונה שנקבעו מכוחו, היא אותה
פילוסופיה ותיקה: כאילו שידור טלוויזיה הוא מוצר שאמור להיות מטופל בידי
הממשלה ואנחנו מנהלים איזו דינמיקה עם גורמים פרטיים.

אני רוצה להציע שהסיפור שאנחנו נמצאים בו כרגע, הסיפור של הערוצים
הייעודיים, יהיה התחלה של היפוך הפרדיגמה הזאת – לנסות להבין ששידור
טלוויזיה וברירת המחדל הם עניינם של גופים פרטיים ומסחריים, ורק במקרים
חריגים יש צורך בהתערבות ממשלתית.

העיקרון שצריך להנחות, לעניות דעתי, את חברי הכנסת כאשר אנחנו בוחנים את
ההגבלות שיחולו על הערוצים האלה, הוא האינטרס הציבורי. לדוגמה, האם ובאיזו
מידה יש אינטרס ציבורי בכך שתחול חובה לשדר שידורי חדשות מירושלים. אני
יכול לומר, שלפי הבנתי את האינטרס הציבורי, אין שום הצדקה לחובה כזו. יכול
להיות שחברי הכנסת חולקים עליי, אבל כל דבר שעולה על הפרק צריך להבין, לא
איזו קבוצה זה משרת, לא האם זה משרת פרוצדורה פקידותית כזו או אחרת אלא מה
האינטרס של הציבור, ששלח אתכם לכהן, בעניין הזה.

בהקשר הזה אני רוצה להעיר הערה בתגובה למשהו שחבר הכנסת כבל אמר קודם לערוץ
20. צריך להבין שאחת מן התוצאות של שינוי הפרדיגמה שאני מדבר עליה, מעבר
משידור ממשלתי באמצעות פרטיים לשידור פרטי מפוקח על ידי הממשלה, היא שערוצי
הטלוויזיה הם רכוש פרטי. לערוץ כמו 20 ולכל ערוץ אחר יש את מלוא הלגיטימציה
הציבורית להגיד: עם כל הכבוד למאמץ המוערך שחברי הכנסת עושים כאן, אני מניח
את המפתחות כי זה לא מתאים.

היו"ר יואב קיש:

ההערה הזאת מיותרת.

זיו מאור:

ההערה הזאת צריכה להיאמר, בכל הכבוד. אני חייב לומר שכאשר היושב-ראש אמר
ביום חמישי לערוץ 20: בבקשה תשהה את הפיטורים, אם היושב-ראש זוכר, אני
נחלצתי לדבר – בסופו של דבר זה לא יצא – להגיד בדיוק את הנקודה הזו. חברי
הכנסת צריכים לדעת שהם מבקשים מאדם פרטי להכניס יד לכיס, להוציא משהו כמו
400,000-500,000 שקל, זו עלות ההעסקה של עובדי ערוץ 20 בשבועיים האלה,
ולבקשה הזו יש השלכות, וצריך להבין את המשמעות של זה.

איתן כבל (המחנה הציוני):

שלא נפתח את כל הדיון של אלה ש- - -

מיקי רוזנטל (המחנה הציוני):

אני לא מבין, אתה אומר שאם יש משאב ציבורי שיוצא למכרז אז האדם הפרטי יכול
לעשות בו מה שהוא רוצה? זה מה שאתה אומר?

איתן כבל (המחנה הציוני):

אתה לא מכיר אותו, האמירה שלו עכשיו הייתה עדינה.

היו"ר יואב קיש:

התפיסה שלו, אני מקווה שאני מדייק, היא מינימום רגולציה, מינימום מעורבות
אלא רק במקרים חריגים, חופש פעולה לשוק העסקי הפרטי, לא להתערב.

מיקי רוזנטל (המחנה הציוני):

את זה אני מבין, אבל אתה ניגש למכרז – זה משאב ציבורי.

היו"ר יואב קיש:

אני לא הגבתי קודם, נתתי לו לסיים. אני מצטער שעצרנו אותך. מיקי רוזנטל,
אגיד לך דבר אחד. לגבי שידור חדשות מירושלים – אני רואה את זה כאינטרס
ציבורי ממדרגה הראשונה. בוועדה הזו אתעקש על זה, בניגוד לדעתו, בצורה ברורה
מאוד.

מיקי רוזנטל (המחנה הציוני):

אני מודה לך.

זיו מאור:

חבר הכנסת רוזנטל, אשמח להיפגש אתך במשך חצי שנה ולהסביר את המשנה על
בוריה.

מיקי רוזנטל (המחנה הציוני):

אני שומע אותך בכל ועדה כמעט, אתה חוזר על אותה משנה. אני חושב שלא קיבלתי
ולו דבר אחד מכל מה שאתה אומר. אני מכבד את זה, אבל זה מופרך.

זיו מאור:

עוד שתי הערות כלליות לגבי הצעת החוק באופן כללי, בלי לרדת לפרטים. ראשית,
קראתי כמובן את הצעת החוק שפורסמה. לתפיסתי, ואני מדבר פה עם עוד אנשים,
הצעת החוק הזאת יכולה לעבור רק אם הופכים אותה על פניה. אסביר את הכוונה.
הצעת החוק לפי נוסחה הנוכחי אומרת: הערוצים האלה עוברים לרשות השנייה אבל
יחולו עליהם כל הכללים שחלים על בעלי רישיון לרשות השנייה, למעט ההקלות
האלה והאלה. הדרך הנכונה היא להעביר את הערוצים האלה לרשות השנייה ולהגיד:
לא יחולו עליהם שום הוראות.

היו"ר יואב קיש:

נדבר על זה כאשר נדון בנוסח הסעיפים. זאת הערה לגיטימית לטקסט.

זיו מאור:

ההערה אחרונה, כפי שאמרתי, עשיתי מאמץ להגיע לכאן מוכן וללמוד את כל
ההוראות. חוק הרשות השנייה והכללים מכוחו והרישיונות הסטנדרטיים שפורסמו הם
מבוך בלתי-פתיר של הוראות שחלקן סותרות. חשוב לומר בהקשר הזה שכעת אנחנו
עושים פה מאמץ, משנסים מותניים ללמוד את כל ההוראות, להבין מה חל ומה לא
חל, צריך כל הזמן לזכור שבעוד חודשיים כשהאבק ישקע אז הערוץ עומד – לפעמים
ערוצים קטנים וחלשים שנאבקים על קיומם – מול הרגולטור בחדר סגור, בהתכתבות
שלא רואה אור ציבורי, ובפרט במבנה של הרשות השנייה לא רואים ביקורת
ציבורית. העניין הזה חייב להיות לנגד עיניהם של חברי הכנסת כל הזמן כאשר הם
דנים בהצעת החוק.

היו"ר יואב קיש:

הערה טובה. תודה רבה. גלעד קריב, מנכ"ל התנועה ליהדות מתקדמת, בבקשה.

גלעד קריב:

תודה. אני שמח שאני מדבר אחרי קודמי כי הדברים מתחילים בדיוק מן הנקודות
שהוא התייחס אליהן. אקצר בדבריי ואז אוסיף עוד נקודה פרטנית.

אין ספק ברצון לקיום שוק מרובה ערוצים שישקף מגוון של דעות ומגוון של
תכנים. הדבר האחרון שצריך להגיע אליו הוא מציאות של סגירת ערוצי תקשורת
במדינת ישראל. אבל יש שווקים ויש תחומים שבהם על מנת להבטיח תחרות בריאה
והוגנת ועל מנת להבטיח שבאמת מגוון הקולות בחברה הישראלית יישמע יש מקום גם
לרגולציה. שוק התקשורת הוא בדיוק הדוגמה לעניין הזה. יש צורך בהתערבות של
המחוקק ובאסדרה כדי להבטיח שבאמת בשוק התקשורת הישראלי לא יהיה ביטוי
פורמלי של עיקרון הפלורליזם אלא ביטוי מהותי.

הסוגיה שנדונה כאן לפני היציאה להפסקה, האם המעבר הזה יגרום בתוך כמה שנים
להיעלמות שידור ישראלי בשפה הערבית ולהיעלמות שידור ישראלי בשפה הרוסית –
זה דבר שראוי לתת עליו את הדעת. אין ספק שהמעבר מערוצים ייעודיים לערוצים
מסחריים קטנים לפחות מעלה את החשש ששוק התקשורת הישראלי לא יהיה יותר מגוון
אלא בסופו של דבר, בהיעדר אסדרה משמעותית, יהפוך יותר ויותר חד-גוני.

זה מוביל אותי להתייחסות ספציפית, שבוודאי לא תפתיע אתכם. הדיון כאן איננו
דיון תיאורטי.

היו"ר יואב קיש:

נזכרתי במהלך דבריך: אם אני זוכר נכון, יש לך טענה להפרה כלפי ערוץ 20.

גלעד קריב:

הנושא הוא כמובן לא הנושא הספציפי הזה אבל אף אחד מן היושבים כאן לא יכחיש
שאחד הזרזים המשמעותיים לתהליך החקיקה הוא גם עניינו של ערוץ 20. הדבר הזה
הוזכר פה פעם אחר פעם.

היו"ר יואב קיש:

חד-משמעית.

גלעד קריב:

החוטא לא צריך לצאת נשכר. אנחנו נמצאים במציאות שבה אחד מארבעת הערוצים
שעליהם מדברים נמצא מפר את ההתחייבויות הבסיסיות ביותר שלו במסגרת הזיכיון.
לא רק ההתחייבויות הכספיות אלא התחייבויות שנוגעות למהות.

היו"ר יואב קיש:

אני רוצה לעצור אותך לרגע, ברשותך, כי הנושא הזה יידון כאשר נדון בסעיפי
הצעת החוק. יש התייחסות ספציפית להפרות בעבר. נדון בזה בעת ההקראה. אני
מעדיף שתדבר באופן כללי, כי התחלת, אבל לגבי דברים ספציפיים נדון בהמשך.

גלעד קריב:

השאלה איננה ההפרה בעבר. הנושא הזה, דרך אגב, נמצא היום בדיון בבג"ץ,
בעתירה בבג"ץ. התקבלה החלטה מנהלית לקנוס את הערוץ. הדיון הוא לא על אותו
קנס שהוטל אלא על מצב שבו ערוץ תקשורת במדינת ישראל מחליט- - -

היו"ר יואב קיש:

זה החלטה שכבר נתקבלה בבג"ץ? מה היה גובה הקנס? זה פורסם?

גלעד קריב:

יותר מ-100,000 שקל.

קריאה:

100,800 שקל.

גלעד קריב:

המועצה לשידורי כבלים ולשידורי לוויין, אחרי תהליך ארוך מאוד – ודרך אגב
אנחנו הלנו על המועצה שהיא מתמהמהת – פעלה ובסופו של דבר נקנס הערוץ. יש
עתירה שתלויה ועומדת בבג"ץ לגבי הסוגיה הזאת.

היו"ר יואב קיש:

זה מגיע מבג"ץ לכנסת?

קריאה:

לא, אבל יש שתי עתירות, גם של ערוץ 20 נגד.

היו"ר יואב קיש:

כי אמרתי שמי שאומר את המילה בג"ץ הוא לא בסדר, אבל בקונוטציה הזו זה בסדר.

גלעד קריב:

אני בטוח שמותר לומר את המילה בג"ץ.

היו"ר יואב קיש:

בקונוטציה הזו זה בסדר.

גלעד קריב:

מישהו עוד יחשוב שזה מקביל לשם המפורש שאסור לומר...

היו"ר יואב קיש:

זה נאמר בלשון הלצה. אומר בצורה ברורה, זה מתחבר לי גם למה שאמר חבר הכנסת
כבל בתחילת הדיון. יש פה הרבה מאוד גורמים עם הרבה מאוד אינטרסים. איומים
כאלה או אחרים מכיוון כזה או אחר – זה לא היה במקרה שלך, שלא ישתמע אחרת –
לא יתקבלו פה, לא איום בעתירה לבג"ץ ולא איום מכל ארגון או משהו כזה.
בבקשה.

גלעד קריב:

לכן אני אומר, אני לא מתייחס להפרה בעבר. אני מעלה את השאלה איך במסגרת
התהליך הזה, שבמובהק יש בו הסרה דרמטית של הרגולציה על התוכן – אנחנו
עוברים מערוצים ייעודיים לערוצים מסחריים קטנים שבעצם אין בהם הגבלה מהותית
על התוכן. אנחנו לא מתנגדים למהלך הזה עקרונית, אבל איך מוודאים שערוץ שלקח
לעצמו את החירות, גם במסגרת הפרת תנאי הזיכיון אבל גם באופן כללי על פי
דיניה של מדינת ישראל, על פי הרוח שהבית הזה מבקש לקדם, החליט שמותר בניגוד
לכללים בסיסיים של אתיקה עיתונאית לעסוק בעניינם של גורמים מסוימים, יטופל.

היו"ר יואב קיש:

כפי שאמרתי, נדון בזה. הבנו את הנקודה. תודה רבה. אני לא רוצה להיכנס למקרה
הפרטי שהוצג פה, עם כל המשמעויות מכל הכיוונים. אתן לך לדבר אחר כך, אם
תרצה תתייחס. חבל על הזמן.

אתי בנדלר, נמצאת כאן עו"ד נגה רובינשטיין שמייצגת את שידורי "קשת", "רשת"
וערוץ 10. היא ממהרת וביקשה לדבר. אמרתי לה שאני מבקש שהיא תחכה עד שאת
תחזרי.

איתן כבל (המחנה הציוני):

כולם הצליחו לתת עמדה אחת?

נגה רובינשטיין:

במקרה הזה כן.

היו"ר יואב קיש:

בכפוף לכללי רשות ההגבלים העסקיים.

מיקי רוזנטל (המחנה הציוני):

הדעה היא לא מונופול. אתה יכול לחשוב אחרת.

נגה רובינשטיין:

הצעת החוק במתכונת הזאת, אבל גם אם יהיו שינויים כאלה ואחרים, יוצרת שני
משטרים, ואולי אפילו שלושה, גם לערוץ הייעודי בשפה הזרה שישדר בעברית,
שלושה משטרים שהם שונים לחלוטין תחת אותו חוק ותחת אותו רגולטור, באופן
שיוצר קווים מקבילים שלא ייפגשו. ארביטראז' רגולטורי כזה – ואני בכלל לא
מדברת מאיזה צד שהוא – תחת אותה מסגרת משפטית, לא ישרוד. אני לא מכירה אף
רגולטור שיש לו שני יצורים שהם באותה משבצת – יש להם אולי תכונות קצת
שונות, מאפיינים קצת שונים, אבל הם באותה משבצת – עם פער כל כך גדול מבחינה
רגולטורית.

תגיד: הגנת ינוקא. בסדר, ניקח את המונח "הגנת ינוקא" בשתי ידיים. במקרה הזה
לא מדובר בהגנת ינוקא בשום פנים ואופן, ואומר למה. הגנת ינוקא, מעבר לזה
שהיא צריכה להיות איכשהו קשורה בגיל של מי שמקבל את ההטבה, מטבעה חייבת
להיות מידתית. היא חייבת להיות מידתית ביחס לרגולציה שקיימת למי שפועל
באופן רגיל במסגרת החוק. כאן אין שום מידתיות. אם אתה לוקח את הסקלה שבין
0–100, בצד אחד נמצאים קרוב מאוד לאפס ובצד השני קרוב מאוד ל-90 או ל-100
או איפה שלא נשים את זה. לכן אין כאן הגנת ינוקא.

מה קורה בהצעת החוק? בהצעת החוק הזאת הערוצים הייעודיים נכנסים כערוצים
ייעודיים ויוצאים כערוצים מסחריים לכל דבר ועניין. אגב, הערוצים המסחריים
החדשים האלה, גם אם הם יהיו מוצלחים מאוד, לפי המנגנון שמוצע כאן אולי בשנת
2025 אפשר יהיה לדעת שעברו 3 שנים מעת שהשנה הראשונה הגיעה.

אתי בנדלר:

זאת הערה לסעיף, שבהחלט הועלתה כבר, והוועדה תדון בה.

נגה רובינשטיין:

אני מתייחסת לעיקרון. אני לא רוצה להרגיש שאנחנו נמצאים בפיקציה, אני פשוט
רוצה לשים את הדברים על השולחן.

היו"ר יואב קיש:

מכיוון שאת הולכת ולא נשארת כאן היום אני נותן לך להתייחס גם לסעיפים
שמטרידים אותך.

נגה רובינשטיין:

אנחנו עוד לא נכנסים לסעיפים.

מיקי רוזנטל (המחנה הציוני):

לטובת העניין, כדאי שתתייחסי לסעיפים ברמה עקרונית. כולנו מכירים את הנוסח.

נגה רובינשטיין:

עוד אין הקראה אבל העיקרון שנמצא בהצעת החוק הוא כזה שיוצר שיטת מדידה שלא
תצלח, מכיוון שהנתונים שיועברו יהיו לא מדויקים, וגם אם היא הייתה צולחת אז
אולי בעוד 5–6 שנים ערוץ שחוצה את ה-10% תהיה עליו מידה מסוימת, מצומצמת
מאוד, של רגולציה.

בואו נזכור, המטרה של הצעת החוק היא לא רק לתת הטבות, נניח לערוץ 20, אלא
המטרה היא לאפשר לערוץ 20 להגיע לקהל יעד גדול יותר, ומכאן הקושי שלנו.

היו"ר יואב קיש:

לכל הערוצים הייעודיים.

נחשון אקסלרד:

המטרה היא להציל את הערוצים הייעודיים.

היו"ר יואב קיש:

נכון, ויש לא מעט חבר'ה שנמצאים בקטגוריה הזאת. שמענו גם את אנשי ערוץ 9
אומרים את מה שאמרו בישיבה הקודמת.

נגה רובינשטיין:

אם ערוץ 9, נניח, נכנס בקטגוריה הזאת ומחר הוא יוכל לשדר בעברית לכל הקהל
בישראל, הדברים נכונים על אחת כמה וכמה. למה? מכיוון שלכאן מתנקזת טענת
הפגיעה בשוויון העמוקה מאוד. מאיפה? מכיוון שהערוצים הייעודיים, מרגע
שיוסרו מעליהם המגבלות שהתחייבו עליהן במכרז להיות ערוצים ייעודיים לנושא
מסוים בשפה מסוימת הם ישדרו לקהל יעד רחב מאוד. מכאן מובן שהתחרות, הפגיעה
בנתחי שוק הפרסום גדולה יותר.

תגידו לי: תחרות היא דבר מבורך, וגם אני אגיד לכם שתחרות היא דבר מבורך,
אבל תחרות היא דבר מבורך כאשר היא הגיונית, כשהיא בתנאים הגיוניים. מה זה
תנאים הגיוניים? כאשר הפגיעה בשוויון היא כל כך עמוקה היא פגיעה בעיסוק,
וכאשר יש פגיעה כזאת בעיסוק אין כאן שום יכולת לערוצים הקיימים להמשיך
להתקיים בסיטואציה הזאת.

תסתכלו על המספרים. כל ערוץ מסחרי מפסיד בכל יום יותר מכל מה שהערוצים
הייעודיים מפסידים בשידורים שלהם.

היו"ר יואב קיש:

כולם?

נגה רובינשטיין:

כולם.

מיקי רוזנטל (המחנה הציוני):

בעת הזו, מאז הפיצול.

נגה רובינשטיין:

זה המציאות שלנו, אנחנו חודשיים אחרי פיצול, הפיצול שהכנסת החליטה עליו על
בסיס חוות דעת שגויה של משרד האוצר. זה המציאות, זה כבר היסטוריה, זה מים
מתחת לגשר. אנחנו בהפסדים גדולים מאוד. אתם יכולים לבדוק את זה בנפרד.

לכן כשיש לך שניים או שלושה, ואחר כך שבעה, שכולם אוכלים מאותה צלחת, אי
אפשר ליצור פער רגולטורי כל כך גדול.

עוד מילה אחת כללית בעניין ההפקות הישראליות והשידור הישראלי. בואו נסתכל
על הדברים נכוחה. בעצם מה שיקרה, אם יהיו כאן ארבעה או חמישה – וזה נאמר
קודם על ידי חברי – ערוצים שיגיעו לנתחי שוק של 7%, 8%, ללא שום הפקת מקור,
המשמעות היא שמחר בבוקר הלך שוק ההפקה הישראלי, וגם החדשות, לחלוטין, הוא
לא יהיה. זה המשמעות של הצעת החוק. המקום הזה צריך לקבל על כך אחריות. אם
יש לו איזה פתרון אחר להפקות מקור – מה טוב. כרגע זה מה שמוצג בפנינו.

היו"ר יואב קיש:

תודה. קודם כול, אני חייב להגיד לך ששמחתי מאוד לשמוע את דבריך, דברים של
טעם, ואני רוצה להתייחס אליהם. אגיד לך לְמה אני מסכים באופן כללי ולְמה אני
לא מסכים. אני לא מסכים עם האמירה הקטגורית שלך, שלא צריך להיות הבדל, וכל
זה. לזה אני לא מסכים. אני כן מסכים לנושא המידתיות, שאנחנו צריכים להסתכל
על כל החוק בבחינה של נושא המידתיות. למשל, הירידה מ-20% ל-15% דרמטית מאוד
בנוגע לתוכניות מקור מול מי שמעל 20%. יכול להיות שבמקום הזה צריך לבדוק
שאנחנו בונים גרף ישר, לא מאחד לאפס, או מ-90% לאפס, ואותו דבר גם מלמטה.
יש לי חשיבה שבעניינים האלה ניישר יותר את המדרג. בעניין הזה אני בהחלט
מקבל את הטענה.

דיברת על פער רגולטורי. בל נשכח שאנחנו במציאות שלפני חוק הסדרים, שלפני
רפורמה משמעותית מאוד שהשר קרא מתכוון אליה. אני חושב שגם זה צריך להילקח
כחלק מהתמונה. אני מבין את החשיבה שלכם שאומרת: אנחנו לא יודעים מה נקבל
בחוק ההסדרים, מתי זה יקרה, אם יקרה או לא יקרה, "אם קרה אז מה קרה? אז לא
קרה". את זה אני מבין.

מיקי רוזנטל (המחנה הציוני):

אם תהיה ממשלה.

היו"ר יואב קיש:

אני מבין את הספקולציות פה. אני מבין שאומרים: אם כבר הולכים לחוק הזה אז
בואו נראה מה אנחנו עושים בחוק הזה בשביל ליישר ככל האפשר פער רגולטורי כזה
או אחר גם לערוצים המסחריים.

אגיד לך מה בכוונתי לעשות. התייעצתי על זה גם עם חברי איתן כבל. כרגע, כפי
שראיתם, הדבר היחיד שנוגע לערוצים המסחריים של יותר מ-20% הוא נושא תוכן
שיווקי, כפי שהגדרנו אותו ואפשרנו אותו היום, אני חושב שאולי אפילו כמהלך
של סימון.

נגה רובינשטיין:

אין לנו צורך בו.

מיקי רוזנטל (המחנה הציוני):

לכם אין צורך, לנו יש צורך.

היו"ר יואב קיש:

אם לא תרצו אז נוריד אותו.

נגה רובינשטיין:

הוא נועד לערוצים הייעודיים ולא נועד לערוצים המסחריים. אסביר למה.

היו"ר יואב קיש:

אני לא רוצה שתסבירי למה. שמעתי את זה כדרישה שלכם ואם אין בזה צורך– ייתכן
והיא תרד. אני מקבל.

אני רוצה להגיד את הדבר הברור הבא: אנחנו מתכנסים להעביר בקריאה הראשונה את
הצעת החוק ביום שני. עד יום שני לא נספיק לדון בנושאים שמשמעותיים לערוצים
המסחריים. ולכן – אני אומר את זה לפרוטוקול – בכוונתי בהחלט לשקול ולדון
בנושאים האלה לאחר הקריאה הראשונה, בהכנה לקריאה השנייה והשלישית, על
נושאים כגון הנטל הרגולטורי, מינוי דירקטורים בחברת חדשות, חובת השקעה
בתוכניות מיוחדות, הגבלות זמן והיקף פרסום, מגבלת אחזקות בעלות ישראלית,
חובות ההוצאה לתפעול חברת החדשות, חלוקת כספי ה"ביד", מחויבות להפקת סרטים
ישראלים, דמי רישיון שהיום מממנים את הרגולטור. כל הדברים האלה – הצגתי כאן
חבילה של דברים. קודם כול אני לא מתעסק בהם עכשיו עד הקריאה הראשונה, ולאחר
הקריאה הראשונה אנחנו בפירוש נתכנס ונדון על חלק מן הדברים שנחליט שהם
חשובים.

אני יודע שלאתי בנדלר אולי תהיה התנגדות. גם זה, מן הסתם, יעלה כאן לדיון
בהמשך. אני מצהיר את זה בכוונה עכשיו לפרוטוקול כדי שלפחות הכוונה שלי תהיה
ברורה. אולי מכל הרשימה הזאת אתם לא רוצים שום דבר, כפי שאתם לא רוצים את
התוכן השיווקי, ואז שום דבר לא יקרה בעניין. כפי שאמרתי בהתחלה, אני חושב
שבהחלט לגיטימי – ופה אנחנו חלוקים – ללכת למודל של הפרדה לפי הכנסות ונתח
שוק, בעיניי זה בהחלט אפשרות לגיטימית ונכונה. צריך לעשות את זה באופן
מידתי. להגדרה הזאת קיבלתי את ההתייחסות וזה אמירה שהיה חשוב לי להגיד.

איתן כבל (המחנה הציוני):

חשוב לי שגם נגה רובינשטיין תקשיב. היושב-ראש אמר לכם: הולכים להעביר את
החוק הזה. כפי שאמרתי בהתחלה, כל הזמן חלק מאתנו הולכים מסביב. יש פה שלושה
גורמים אינטרסנטיים לגיטימיים. אני לא שופט אף אחד מהגורמים כאן. יש את
ערוץ 20, כשם קוד לערוצים ייעודיים; יש את הפקות המקור, על כל המשתמע מכך
וסוגה עילית, זה קבוצה נוספת; ומה יקבלו הערוצים המסחריים. בואו לא נלך
עכשיו כל אחד מאתנו לדבר בשפה כזאת או כזאת. אלה שלושת העניינים שמונחים
לפתחנו.

יש עכשיו הצעת חוק שמונחת כאן בהכנה לקריאה הראשונה. חזירוּת תמיד תתקיים
אצל כל אחד. בסוף נצטרך להכריע בתוכנו איפה לעצור את התהליך הזה. מצד אחד,
אומר היושב-ראש, וזה ברור: למה אנחנו פה? הוא נחוש, ויש לו רוב בעניין הזה,
להעביר את הצעת החוק אפילו אם רק הוא ואני פה, האצבעות יגיעו אחר כך. בסוף
יקרה אחת מן השתיים: או שאנחנו פה יודעים מעצמנו להוציא את התוצאה הטובה
ביותר, שאין מישהו מאתנו שייצא פה מרוצה ומלוא תאוותו תהיה בידו. אני אומר
את זה לערוץ 20, עם כל הכבוד, אני אומר את זה לערוצים המסחריים, בעיקר
לערוצים המסחריים.

נגה רובינשטיין:

לא נצא חלילה עם מלוא תאוותנו בידינו.

איתן כבל (המחנה הציוני):

אני עכשיו לא במקום של להעביר "דאחקות". אני מתכוון לזה, במובן הזה שאני
יודע שחלק ניכר מרפורמת קרא, שהיא על בסיס דוח פילבר, נוגעת לטיפול בערוצים
המסחריים, רגולציה וכן הלאה. אני יודע שאתם רעבים.

אילאיל לבנת:

מנְשרים, בדיון הקודם, התדרדרנו לחזירים, בדיון הנוכחי. אני מחכה לראות לאן
עוד נתדרדר. מי שמפרנס אלפי איש בתעשייה- - -

איתן כבל (המחנה הציוני):

תסלחי לי, קודם האשימו אותי בהאשמות הפוכות, עשי לי טובה.

היו"ר יואב קיש:

האשימו אותו שהוא מייצג את הערוצים המסחריים.

איתן כבל (המחנה הציוני):

עשי לי טובה, תקשיבי היטב. קודם כול, אני חוזר בי ומתנצל. שמעת מה שאני
אומר: אני מתנצל. מרגע זה ואילך אדבר בשפה שאני גם יודע לדבר בה. בסדר?
תודה לך. דבר נוסף, תודה על ההטפה. חזרתי בי. אני מתנצל, ואם צריך אוציא את
זה גם בכתב.

דבר שני שאני רוצה לומר הוא בעניין היצירה הישראלית, הפקות המקור. אני אומר
לכם, לא כי אסף אמיר פה, ואני לא "שם" על מה שהוא אמר קודם. יחד עם זאת, הם
החוליה החלשה בתוך המאבק הזה. הקבוצה הכי חלשה סביב השולחן הזה היא קבוצת
המפיקים לסוגיהם מכיוון שלא עומדים מאחוריהם, לא אנחנו הפוליטיקאים ולא
כוחות כלכליים כאלה ואחרים. לכן בנקודה הזאת חובתנו כאן לשמור עליהם. אמרתי
את הדברים, אני חושב שאני מדבר בצורה ברורה מאוד, ולא בפעם הראשונה כפי
שאסף אמיר מנסה להציג. אסף אמיר, הייתי חייב להחזיר לך. כאשר אני לא פה אתה
"מזמר", כאילו זאת הפעם הראשונה שאני מנסה לעזור לכם. אני מציג את הדברים
כפי שהם. אין סביב השולחן הזה מישהו שהוא צדיק. אני נוהג לומר: אף אחד הוא
לא חלק מלמ"ד-ו"ו צדיקים כי אין שם מקום. בסוף כל אחד בא לשמור על עצמו,
וזה לגיטימי.

המשימה המונחת כאן לפתחנו היא באמת למצוא את האיזונים, שלא נמצא את עצמנו
מרסקים את מערכת התקשורת, שגם כך נמצאת בימים לא קלים, כל אחד במקום שלו.
למרות שנדמה שה"גלורי" נמצא שם, בסוף-בסוף התקשורת נמצאת באחד הימים הכי
בעייתיים והכי קשים שלה, בוודאי בהיבט הכלכלי. כל תנועה כזו או אחרת – אני
אומר לך אדוני היושב-ראש – אולי נציל ערוץ כזה או אחר אבל נהרוס תעשייה
שלמה, ומה שאני אומר אינו מופרך. תודה.

נגה רובינשטיין:

אגיד רק משפט אחד לגברת בנדלר, שראיתי בהבעות פניה את הקושי.

היו"ר יואב קיש:

אני מודה שיש לי איתה גם דיאלוג על העניין הזה.

נגה רובינשטיין:

אני רק רוצה להזכיר שהצעת החוק אמנם התחילה מתיקון חוק התקשורת אבל עברה
לחוק הרשות השנייה, וממילא כאשר הגענו לחוק הרשות השנייה אנחנו נמצאים
בעולם משפטי שונה לחלוטין.

אתי בנדלר:

ברשותך, אני חולקת על התיזה הזאת. קורה לא פעם ולא פעמיים שהצעת חוק פרטית
מנסה להשיג תוצאה מסוימת באמצעות תיקון מסוים, למשל בחוק הבנקאות (שירות
ללקוח), ואחר כך מסתבר שצריך לעשות את התיקון הזה בפקודת הבנקאות, וכך
הלאה. העובדה שמחליפים את האכסניה – כל עוד ההצעה בסופו של דבר עוסקת
במאטריה הספציפית שלשמה נכתבה הצעת החוק, העובדה שהאכסניה שונה לא הופכת את
זה לכך שמותר לתקן בהזדמנות חגיגית זו את כל ההוראות שבאכסניה האחרת. כמו
שאם זה היה עדיין תיקון בחוק התקשורת זה לא היה יכול להוות פלטפורמה
לתיקונים גורפים בחוק התקשורת.

נגה רובינשטיין:

גם בלעדי נגיעה בסוגיות שעלו, הצעת החוק בסופו של דבר תהיה מלאה בתיקונים
של חוק הרשות השנייה בשלל נושאים.

היו"ר יואב קיש:

ברור, היא לא אומרת שלא.

נגה רובינשטיין:

לכן להגיד מלכתחילה שלא ניתן יהיה להיכנס לנושאים נוספים שלא היו מראשית
הדרך, כאשר ממילא בדינמיקה של העבודה כך זה יקרה, נראה לי לא נכון.

אתי בנדלר:

נגה רובינשטיין, אין טעם כרגע שנתווכח. אשב ואדבר על זה עם היושב-ראש ועם
חברי הכנסת. קודם כול הם ישמעו את חוות דעתי בעניין הזה ואחר כך, ככל שיהיה
צורך, היא תישמע בוועדה.

היו"ר יואב קיש:

בואו נעצור את הדיון. הדעות שונות, זה לגיטימי. תודה רבה לך, נגה
רובינשטיין, אנחנו נפרדים ממך כעת.

אנחנו ממשיכים, יש לנו עוד שני דוברים ואז נעבור להקראה ולהצבעות. יריב
הורוביץ, יושב-ראש איגוד הבמאים, ואחריו אחרון הדוברים אסף אמיר.

יריב הורוביץ:

אני מייצג במאים. אנחנו לא אנשי כלכלה, לא אנשי משפטים. התחושה היא שקיבלתם
או קיבלת משימה מראש הממשלה לעשות הפצצת שיטוח על התקשורת ולבנות את העסק
הזה מחדש.

היו"ר יואב קיש:

קיבלתי הפצצת שיטוח משרן השכל. על מה אתה מדבר?

יריב הורוביץ:

אין לנו בעיה עם זה. אני לא איש כלכלה. אני מאמין שהממשלה הזאת עשתה כמה
רפורמות טובות, בטוח היא עשתה דברים טובים בעניינים הכלכליים, בוודאי, אבל
התחושה היא שיוצאים למשימה מהר מדי, רצים להפציץ ולא לוקחים בחשבון שהנתזים
האלה יפגעו בכם. אציג לך דוגמה. גם היום כאשר כביכול אנחנו היוצרים חיים
באיזו אוטופיה, כביכול יש לנו כסף ומגנים עלינו, ניסיתי לעשות עכשיו סדרה
על "האחת", ביום כיפור, אלה שהצילו אותנו. אין כסף לעשות את זה. אתה יודע
מה אני הולך לעשות? אני עושה "גולסטאר". אין לי בעיה עם "גולסטאר", אני
אוהב את "גולסטאר", אבל כשהיום אין כסף לעשות דברים על המורשת- - -

היו"ר יואב קיש:

מה עם תאגיד השידור הישראלי? אין להם מספיק כסף ליצירה ישראלית?

יריב הורוביץ:

אין להם. דבר ראשון: הם לא מקבלים, הם כן מקבלים, זה רק 90 אבל ללא מע"מ.
אין כסף.

קריאה:

הם לא יכולים לעשות הכול.

היו"ר יואב קיש:

הבטיחו שיושקעו 200 מיליון שקל ביצירה ישראלית, אני זוכר.

אורי רש:

90, כולל מע"מ.

יריב הורוביץ:

מפליא שראש הממשלה תומך בכך כי הוא גדל הרי בסביבה תרבותית מאוד, מלאה
ספרים. אתם לא מבינים שהנתזים של הפצצות האלה יהרגו אתכם גם. למה? כי גם
אתם תיעלמו. למה תיעלם? כי אני לא אעשה סרט על הטייסת שלך ולא אעשה סרט על
המורשת של אבא וסבתא של מישהו, וכן הלאה. אתם תיעלמו. זה מה שאתם לא
מבינים. אתם. לא אני.

היו"ר יואב קיש:

יש תפיסה שאומרת שזה לא מעניין, שהציבור יראה מה שהציבור רוצה.

יריב הורוביץ:

בחייך... אתם תיעלמו מכיוון שלא יהיה כסף לייצר- - -

היו"ר יואב קיש:

אם זה לא יעניין אף אחד – ניעלם.

יריב הורוביץ:

אז בואו נסגור את המדינה. למה צריך לדבר על נח"ל חרדי? את מי זה מעניין?
אני לא יכול למכור את זה בחוץ לארץ.

היו"ר יואב קיש:

עובדה שזה מעניין.

יריב הורוביץ:

אתה טועה, זה מפסיד כסף, אבל העם רואה את הבנים שלו. אתם לא מבינים את
ההשלכות. אין לי בעיה עם רפורמות. תעשו רפורמות. מבחינתי תביאו כסף
מהאינטרנט, לא אכפת לי מהיכן, תביאו. אני מבין שכולם מפסידים כסף.

היו"ר יואב קיש:

עצור לרגע. הזכרת לי משהו. לא קיבלתי שום דבר בנוגע לשאלה שהעלתה יוליה
שמאלוב ברקוביץ, יושבת-ראש מועצת הרשות השנייה, לגבי התייחסות לגוגל
ופייסבוק. אני מתכוון למשהו ברמה של הצעת תיקון חקיקה.

קריאה:

- - -

היו"ר יואב קיש:

טוב, אסתכל על זה. סליחה, פשוט הזכרת לי משהו.

יריב הורוביץ:

לא אכפת לנו כיוצרים, כבמאים, כמספרי סיפורים – בסך הכול אם אתה פותח את
הטלוויזיה מה הם הסיפורים? זה על ניצול שואה, וזה עוד פעם על אנשים שהביאו
אותם ודחפו אותם במדבר. אנחנו יודעים מה הסיפורים שמספרים פה. לא אכפת לנו
מאיפה המקורות האלה יגיעו. דרך אגב, אנחנו רואים שהרבה מאוד מן הרווחים
הולכים איפשהו בגנבות של האינטרנט. אין לנו בעיה עם האסדרה, אין לנו בעיה
שכולם ירוויחו ושהכול יהיה בסדר, אבל צריך לזכור שאם אנחנו לא נפיק –
ההשלכה היא לא רק עלינו, היוצרים האלה שרוצים לשבת ולשתות קפה בשיינקין
ולדבר.

היו"ר יואב קיש:

שמעת מה אמר חבר הכנסת כבל.

יריב הורוביץ:

לא יהיה סיפור, לאף אחד לא יהיה, לא יהיה "אנטבה", לא יהיה, גם אתם לא
תהיו.

היו"ר יואב קיש:

תודה רבה. אמרתי לך, אני לא רוצה שאתם תיראו כאִיוּם. אמרתי: אני לא אוהב
איומים.

יריב הורוביץ:

זה לא אִיוּם. זו המציאות. הנה, גם היום אין כסף לעשות סרט על "האחת" ביום
כיפור, אין כסף לעשות סרט על "188" ברמת הגולן, אין כסף לעשות סרט על
ההתנתקות.

היו"ר יואב קיש:

תודה. אסף אמיר, בבקשה.

אסף אמיר:

קודם כול, בואו נוריד את חליפות האיומים. אני בטח לא איימתי פה על אף אחד.
אם מישהו הרגיש שהוא מאוים אז לא איימתי.

היו"ר יואב קיש:

אני שמח לשמוע. שמנו את זה מאחורינו.

אסף אמיר:

אני רוצה להמשיך מאיפה שחבר הכנסת איתן כבל התחיל. הוא אמר שיש את ערוץ 20,
שיש אינטרס ברור וידוע של ערוץ 20.

היו"ר יואב קיש:

הוא אמר שזה כלל הערוצים הייעודיים.

אסף אמיר:

אני ממשיך את דבריו אבל אומר את דבריי, בבקשה. יש את ערוץ 20, שיש לו כוח
פוליטי, ויש את הערוצים הייעודיים שמצטרפים אליו, וזה כוח ברור וידוע, וגם
מול הערוץ ברוסית, אנחנו זוכרים, גם לו יש כוח פוליטי, וזה טוב ובסדר. מצד
שני, הוא דיבר על כך שיש את הכוח של הערוצים המסחריים. הוא אמר שאין פה
פוליטיקאים ונבחרי ציבור שבאמת באינטרס שלהם לעמוד מאחורי היצירה העברית,
שאין לנו את הכוח הפוליטי.

איתן כבל (המחנה הציוני):

לא אמרתי דבר כזה. למה אתה מפרשן אותי בחיי? אמרתי בסך הכול שלשתי הקבוצות,
פרט לכם, אין כוח, ולכן מי שצריך להגן עליכם זה אנחנו.

מיקי רוזנטל (המחנה הציוני):

גם אני הבנתי את זה כך, שאנחנו פה כדי להגן על היצירה הישראלית.

אסף אמיר:

יופי, אני שמח לשמוע.

כאשר מסתכלים על הצעת החוק הזאת באופן כללי רואים שיש פה בפירוש את הכוחות
שעוזרים או תומכים בערוצים הייעודיים ובערוץ 20.

היו"ר יואב קיש:

זה בדיוק "מתכתב" עם מה שהוא אמר.

אסף אמיר:

עשו את העבודה בצורה מעמיקה מאוד ויסודית. הכוח הפוליטי או הכוח המסחרי של
הגופים המסחריים גם עשה את הפעולה שלו. גם הם אומרים, בצדק, הרי אתם הולכים
פה לפתוח את השוק, אתם הולכים לעשות מדרגים. בסופו של דבר גם אנחנו לא נקבל
את הכול, נקבל את הרוב. ערוץ 20 יקבל כמעט את הכול.

בכל הדבר הזה אין אפילו ניסיון למראית עין של מישהו לומר שהתרבות הישראלית,
שהשפה העברית, במובן הזה של תרבות עברית, מעניינות אותו. אין פה אפילו
מראית עין.

היו"ר יואב קיש:

נדבר על כך כאשר נגיע לסעיפים.

אסף אמיר:

אני לא מדבר על הסעיפים עצמם.

בנוסף, החוק הזה, אי אפשר ליישם אותו. נתח שוק בעולם הטלוויזיה הוא דבר
ידוע כבר בערך מאה שנים. פה מצאו נתח שוק חדש.

היו"ר יואב קיש:

נדבר על זה כאשר נגיע לסעיף.

אסף אמיר:

יש מצב היפותטי, שיהיו פה הרבה גופים, שלזה ועדת הכלכלה לכל אורך השנים
ניסתה להגיע, הרבה גופים שישדרו, מגוון דעות – נהדר ונפלא. אבל ברור שהם
יהיו קטנים יותר, כי ברור שכאשר היה רק ערוץ 1 אז הוא תפס 90% מהשוק וכאשר
בא ערוץ 2 האחוז ירד וכאשר בא ערוץ 10 זה ירד. ועכשיו אתם רוצים להכניס עוד
כוחות. ברוכים הבאים. אתם בעצם גורמים למצב שיכול להיות שלא יהיה מי שיחזיק
ב-20% או ב-15%, יכול להיות שכולם ינועו, פרט לאחד מהם בשנה טובה, סביב
13%–18%, יהיו שמונה שחקנים.

היו"ר יואב קיש:

אתה מתייחס לנושא המדרוג והמידתיות. קיבלתי את זה ונתייחס לזה בעת קריאת
הסעיפים.

אסף אמיר:

לא, אני חושב שלא משנה איך- - -

היו"ר יואב קיש:

זה כן משנה. אציג לך דוגמה. אני גולש אתך לסעיף, אבל בסדר, כי אני יודע שזה
מטריד אתכם. כאשר נגיע לסעיפים נדבר עליהם. אני מסכים שצריך לתקן את
המדרוג. הרי בסופו של דבר או שיהיו לנו שלושה שחקנים גדולים שמחזיקים מעל
20%, או שיהיו לנו חמישה-שישה שחקנים שמחזיקים סביב 15%. לכן אם אני דואג –
בהקצנה: נגיד שיש לי 100% לכל שחקן שהוא מעל 20%, אז ייצרתי 300% של הפקה.
את אותם 300% עכשיו אני יכול לחלק בין שישה, להגיד ש-50% מהדרישות כלפי מי
שמחזיק מעל 20% יהיו בדרישות כלפי מי שמחזיק מעל 15%. נבנה את זה באופן
הגיוני כדי לשמר את הפלח הזה. אני מבין את נושא המידתיות וקיבלתי את ההערה.
בואו נמשיך הלאה.

אסף אמיר:

גם המשכת וכאשר נגה רובינשטיין דיברה פירטת רשימה ארוכה של דברים שבסך הכול
גופי השידור המסחריים ביקשו ומבקשים.

היו"ר יואב קיש:

מה אמרתי שיקרה עם זה?

אסף אמיר:

שנדון בזה.

היו"ר יואב קיש:

מתי?

אסף אמיר:

בהמשך הדרך.

היו"ר יואב קיש:

אחרי הקריאה הראשונה. לכן אני מבקש לא לדון בזה עכשיו.

אסף אמיר:

אני לא דן בזה. אני אומר שהכיוון של החקיקה הזאת, שהיא בעצם חוד החנית של
חוק ההסדרים שמתקרב- - -

היו"ר יואב קיש:

זה נכון, אהבתי את ההגדרה.

אסף אמיר:

לגמרי, לחלוטין.

אתי בנדלר:

אני מקווה מאוד שאתה טועה.

אסף אמיר:

גם בחוק ההסדרים – ומי שקרא את דוח פילבר, ועקבתי אחרי דוח פילבר מן
ההתחלה, דוח פילבר בעצם מכין את הקרקע עבור ערוץ 20 לאורך כל הדרך. מי
שמסתכל על זה רואה איך בעצם הוא משטיח – אני מתחבר ליריב הורוביץ – קצת לא
אכפת לו כל כך משאר התקשורת, העיקר שערוץ 20 יעלה על דרך המלך. ערוץ 20
עולה על דרך המלך. כדי להציל את ערוץ 20 – ואני בעד, תצילו את ערוץ 20, בעד
לגמרי, אבל לא על חשבון כל שאר הערוצים, ובטח לא על חשבון היצירה הישראלית.
למה? לאיזה צורך? סיימתי. תודה.

יונתן בייסקי:

אני רוצה לתקן דברים שאמר הרב קריב. השתמע מדבריך שהעיצום שהמועצה הטילה
לעניין הרפורמים הוטל בעקבות העתירה. מבחינת לוח הזמנים העיצום הוטל לפני
העתירה, כמעט חודשיים לפני.

היו"ר יואב קיש:

תודה רבה על הדיוק.

נתחיל להקריא את הסעיפים ולהצביע עליהם. אני רוצה לעשות מהלך שאיני יודע עד
כמה הוא מקובל בוועדת הכלכלה. איתן כבל, תגיד לי אם אתה מסכים איתי כי אני
לא רוצה לעשות פה משהו חורג. נמצא פה חבר הכנסת מיקי רוזנטל שפנה לוועדה
לגבי נושא פרסומת מוסווית, תוכן שיווקי. הוא רוצה לומר את דבריו. הייתי
רוצה, אם תסכים איתי, שנדון בזה כעת. זה תיקון ספציפי פה.

איתן כבל (המחנה הציוני):

זה לגיטימי.

היו"ר יואב קיש:

אז נעבור לדבר על סעיף 4 להצעת החוק, תיקון סעיף 83 לחוק העיקרי, כי אני
רוצה לתת לחבר הכנסת מיקי רוזנטל להתייחס. אם אחרי כן תחליט להישאר, כמובן
נוכחותך ברוכה.

מיקי רוזנטל (המחנה הציוני):

תודה רבה, אדוני היושב-ראש. כמובן יש לי מגוון התייחסויות לגבי הדברים
שנאמרו פה, לגבי היצירה הישראלית, לגבי יכולת ההישרדות של ערוצים מסחריים
בעקבות החוק הזה. אמרת שאתה רוצה לדון בנושאים הללו בהכנה לקריאה השנייה
והשלישית ואני כמובן אבוא להתייחס.

עכשיו אני רוצה להתייחס רק לנושא התוכן השיווקי. אקדים שני משפטים ואחר כך
אבקש לקרוא את הסעיף, ברשותכם. גם הגשתי לכם את זה בכתב. בהזדמנות הזאת
שאנחנו עושים את השינויים הללו ראוי מאוד לעשות גם שינויים לגבי התוכן
השיווקי, שיהיו יותר ברורים וקונקרטיים. זה גם מופיע בהמלצות ועדת פילבר
ונתמך על ידי רוב חברי הכנסת. בסוגיה הזאת חשוב לי לומר שני דברים בקצרה.

אחד, אני לא בעד לפגוע בתוכנית העסקית של אף גוף תקשורת. כולם היו בצרות
וקשיים ולכן אסור שאנחנו נקשה עליהם יתר על המידה. אבל אל מול הדבר הזה
עומד כמובן נושא התוכן השיווקי, שהפך להיות יותר ויותר נפוץ ככלי פרסומי
ויש בו כדי הטעיית הציבור.

ההצעות שאני מציע מאפשרות להמשיך, במגבלות כמובן, לשדר תוכן שיווקי, אלא
שצריך כאן הרמת מסך, כלומר שיהיה ברור גם לקהל הצופים שיש תוכן שיווקי, שהם
יידעו שזה תוכן שיווקי. זה, בגדול, השינוי שאני מבקש להכניס להצעת החוק
הזאת.

אם אתם רוצים שהיועצת המשפטית תקרא את זה או שאני אקרא את זה, בבקשה.

יש שלושה סעיפים שאני מבקש. אגיד אותם אולי בקצרה.

אחד הוא לגבי כך שכפי שבפרסומות יש יידוּע ברור של הציבור מתי זה פרסומת
ומתי זה תוכן מערכתי, כך יהיה לגבי תוכן שיווקי, שיהיה סימן מוסכם, שהמועצה
או הרשות השנייה תקבע אותו.

היו"ר יואב קיש:

למה בטקסט כתוב "על קיומו של תוכן פרסומי"? זה בכוונה? לא רוצים לקרוא לזה
"תוכן שיווקי"?

מיקי רוזנטל (המחנה הציוני):

זה אותו דבר. לא משנה לי. יש לזה שמות שונים.

זיו מאור:

המונח קיים בכללי הרשות השנייה.

מיקי רוזנטל (המחנה הציוני):

היה צריך לקרוא לו "תוכן שיווקי", אבל לא משנה. היה צריך לקרוא לזה "פרסום
סמוי".

היו"ר יואב קיש:

אתה מבקש להוסיף סימן, שייקבע על ידי הרשות.

מיקי רוזנטל (המחנה הציוני):

אכן, תוך 3 חודשים. הרגולטור רודף אחרי השידור המסחרי שנים רבות ולא מצליח
לבלום את התופעה המכוערת הזאת. אני מבקש שלא תגידו לי שאני טועה כי אני לא
טועה. הם כל הזמן נקנסים אבל התופעה רק הולכת ומתרחבת. זה אומר שהרגולטור
לא מצליח. זה דבר אחד.

דבר שני, שזה לא יתאפשר בתוכניות חדשות ובתוכניות של ילדים כי שם לדעתי
מקובל על כולם שלא יהיה תוכן שיווקי.

ודבר שלישי שביקשתי, שזה לא יכיל תוכן שיש הסכמה ציבורית רחבה שהוא מסוכן,
למשל על סיגריות, שזה ייאסר בכלל, וכולי.

לעניין זה, אדוני, אם תסכים, טוב. אלה הדברים שאני מבקש. חשוב שהדברים
ייאמרו בחוק.

אומרים שאפשר לעשות את זה גם בתקנות. למה אני מבקש לעשות את זה בחקיקה
ראשית? משום שהמחוקק צריך לומר את דברו בעניין הזה. זה לא אותו דבר כשעושים
את זה בתקנות. אומרים: זה החוק, עכשיו תתאימו את התקנות למציאות, ולא
להיפך. המחוקק דורש שהתוכן השיווקי יוּרם מעליו המסך, שהוא יהיה שקוף
לציבור. זאת הבקשה שלי. לכן צריך לומר את זה בחקיקה הראשית.

היו"ר יואב קיש:

כל מי שביקש לדבר יוכל לדבר. בבקשה, אתי בנדלר.

אתי בנדלר:

המועצה לשידורי כבלים ולוויין קבעה כללים לעניין תוכן שיווקי, היא קבעה
כללים יפים, אני מוכרחה לומר, שמתייחסים, בין היתר, לשידורים שבהם למשל
אסור לכלול בכלל תוכן שיווקי, ולא מדובר רק בחדשות ובאקטואליה אלא גם
בתוכניות ילדים, גם בתוכניות דוקו. זאת אומרת, בתוכנית דוקומנטרית לא יכול
שיהיה תוכן שיווקי כי אין ספק שהתוכן השיווקי בסופו של דבר לא רק פוגע
בחופש היצירה, למרות כל המילים היפות שזה לא יפגע, זה כן פוגע, אלא גם קצת
מעוות את התמונה שמוצגת בסופו של דבר, תמונת המציאות. כאשר מדובר בסרטי
תעודה אני חושבת שחייבים לאסור במפורש, אם מונים באילו תוכניות אסור שיהיה
תוכן שיווקי או פרסום סמוי.

היו"ר יואב קיש:

זה בחקיקה ראשית?

אתי בנדלר:

אמר כאן חבר הכנסת רוזנטל הערה שהיא בעיניי חשובה מאוד. אפשר להסמיך את
הרשות השנייה לקבוע – הרשות השנייה כמובן לא מחויבת לכללים שקבעה המועצה
לשידורי כבלים ולשידורי לוויין – ולסמוך על שיקול דעתה, כפי שסומכים בדרך
כלל על שיקול דעתן של מועצות נבחרות, אבל אני חושבת שראוי ונכון לכוון את
שיקול הדעת של מועצה ציבורית בדברים שלמחוקק נראים מהותיים מאוד. אם המחוקק
סבור שבתוכניות מסוימות אסור שיהיה תוכן שיווקי, אני לא רואה שום מניעה
לקבוע את זה בחקיקה ראשית, להיפך, אני חושבת שזה נכון, ולא להשאיר את זה
לשיקול דעת.

לגבי סימון באמצעות לוגו או באמצעות סטרולים, אינני יודעת, בדרך אחרת, ראוי
לחייב את המועצה להחליט על הסימון, שהיא תדע שהיא חייבת להחליט.

מיקי רוזנטל (המחנה הציוני):

וגם לקצוב לה זמן לעניין הזה כי אחרת זה יכול להמתין.

אתי בנדלר:

לגבי ההצעה שלך, שלא הצגת אותה כרגע, לקבוע זמן – בהתאם לנוסח המוצע כל עוד
אין כללים בעניין הזה אסור לכלול תוכן שיווקי, לכן אני חושבת שלא צריך
להגביל.

היו"ר יואב קיש:

אלא אם כן אתה חושש מאינטרס אחר מדוע הם לא ירצו להשלים.

מיקי רוזנטל (המחנה הציוני):

מקובל עלי.

אתי בנדלר:

בהצעה שלך אתה גם אוסר על תוכן שיווקי לגבי מוצרים מזיקים. אני לא יודעת אם
לגבי הנושא הזה ועדת הכלכלה היא שתחליט.

היו"ר יואב קיש:

לא הייתי נכנס לזה. זה פתח לכל מיני הגדרות. פרסום סיגריות אוסרים גם כך.

יש סדר דוברים. נתחיל קודם עם מועצת הכבלים והלוויין ולאחר מכן נשמע את
יושבת-ראש הרשות השנייה ואז נמשיך.

יונתן בייסקי:

תודה, אדוני היושב-ראש. אני ממועצת הכבלים והלוויין. אני מודה לעורכת-דין
בנדלר על הברכות. אני גם חושב שאלה תקנות מעולות, ולא כי לקחתי חלק
בכתיבתן...

מיקי רוזנטל (המחנה הציוני):

אני גם מסכים שעל הנייר זה מצוין.

אתי בנדלר:

זה עדיין לא נכנס לתוקף.

יונתן בייסקי:

קודם כול, התקנות אומצו על ידי ועדת פילבר, כך שאפשר כבר לקחת אותן משוק
השידורים של הערוצים הייעודיים לכלל השוק. אני מציע לא לעגן אותן בחקיקה.
תוכן שיווקי זה דבר דינמי מאוד. אם אתה מסתכל למשל בתוכנית "הסופרנוס" של
לפני עשרים שנים, שם רואים פחית קולה וזה התוכן השיווקי של פעם. היום
משלבים את זה בתוך העלילה. תוכן שיווקי הוא דבר שמשנה צורה ותוכן כל הזמן.
עיגון בחקיקה יכול להוביל אותנו בעוד שלושים שנים למצב שהחוק נתקע.

מיקי רוזנטל (המחנה הציוני):

החקיקה המוצעת מאפשרת תוכן שיווקי, היא הרי אינה אוסרת את זה.

היו"ר יואב קיש:

היא אוסרת בסוג מסוים של תוכניות.

מיקי רוזנטל (המחנה הציוני):

אנחנו גם לא רוצים. גם אתה לא רוצה שבחדשות יהיה תוכן שיווקי, כך אני
מקווה.

היו"ר יואב קיש:

הוא אומר: תשאיר לי את הגמישות.

אתי בנדלר:

הוא אמר: אל תגביל את שיקול דעתנו.

מיקי רוזנטל (המחנה הציוני):

אנחנו קובעים נורמה, והרשות תקבע את התקנות. יש בזה הבדל. אנחנו לא נכנסים
לפירוט. חשוב מאוד שהמחוקק יקבע את הנורמה ואילו הגוף המקצועי יקבע את
התקנות.

איתן כבל (המחנה הציוני):

יש הצעה, של דבר שאנחנו עושים לא פעם, שהליבה נקבעת בחקיקה ראשית. אתה
מסמיך את השר, או את מי שתחליט, בהנחה שבמשך השנים יהיו שינויים כאלה
ואחרים. אם ראה לנכון השר, באישור ועדת הכלכלה, יכול ויביא את הדברים האלה.
ואז אתה לא תוקע אף אחד. כלומר, זאת הפלטפורמה שעליה אנחנו הולכים. אני עוד
לא נכנס לשאלה מי בעל הבית.

היו"ר יואב קיש:

זה נשמע טוב. יש פה שני דברים חשובים: ראשית, המסר שמעלה פה חבר הכנסת מיקי
רוזנטל הוא חשוב, ושנית, הגמישות, שאתה הצעת לה פתרון, חשובה. נראה לי שזה
הכיוון.

יוליה שמאלוב ברקוביץ, יושבת-ראש הרשות השנייה לטלוויזיה ורדיו, בבקשה.

יוליה שמאלוב ברקוביץ:

למען האמת, אין לי הרבה להוסיף מעבר למה שדיברתי בוועדה בהכנה לקריאה
הטרומית.

הבנתי שהערת את תשומת לבם של אנשים שעדיין לא הגשתי לך הצעה לגבי פייסבוק
וגוגל. פשוט היינו קצת עסוקים לגבי ההצעה הזאת.

היו"ר יואב קיש:

זה גם יחכה עד להכנה לקריאה השנייה והשלישית. אם יהיה משהו, נדון בו לאחר
הקריאה הראשונה.

אתי בנדלר:

אני שומרת כמובן על זכותי לשוב ולטעון שהדבר לא תקין, לא ראוי, נושא חדש
מבחינה מהותית.

איתן כבל (המחנה הציוני):

גברת שמאלוב ברקוביץ, בכל מקרה יתקיים דיון בוועדת הכלכלה בעניין זה ב-8
בינואר ואנחנו מצפים שתבואו עם נתונים.

היו"ר יואב קיש:

מכיוון שהנושא מהותי וחדש, בעניין הזה אני מסכים, אז נעשה את זה בהמשך. לא
יהיה מצב שאני אתקדם בלי לסכם את זה.

איתן כבל (המחנה הציוני):

בלי קשר. אמרתי: לזרז את המזורזים.

מיקי רוזנטל (המחנה הציוני):

אני מקדם ביחד עם השר קרא סוג של היטל על תאגידים בין-לאומיים כדי לעודד את
היצירה הישראלית. אנחנו עושים את זה אבל לא נספיק להכניס את זה לחוק הזה
במהירות הרבה שאתה רוצה לחוקק אותו. זה חוק רציני וכבד-משקל.

היו"ר יואב קיש:

בכל מקרה, זה לא יידון כרגע. רציתי לשמוע התייחסויות לנושא התוכן השיווקי.

יוליה שמאלוב ברקוביץ:

לגבי התוכן השיווקי רציתי לומר שגם ברשות השנייה קיימות כבר הרבה מאוד
טיוטות. עם זאת, נשמח מאוד לראות את התקנות של מועצת הכבלים והלוויין, שכאן
הורעפו עליהן שבחים, לראות אם אפשר להעתיק אותן אלינו. ממש אין שום בעיה,
בשמחה רבה.

היו"ר יואב קיש:

יש לי שאלה אליך, יונתן בייסקי. הבנתי שמשום מה זה עדיין לא בתוקף במועצה.

יונתן בייסקי:

התקנות בתוקף מסוף שנת 2015.

היו"ר יואב קיש:

כלומר, מי שרוצה יכול לפעול על פיהן.

יונתן בייסקי:

הערוצים היחידים שמושפעים מהן כיום הם כמובן הערוצים הייעודיים הקיימים
שבפיקוחנו.

היו"ר יואב קיש:

תודה. שירה גרינברג ממשרד האוצר, בבקשה.

שירה גרינברג:

רצינו לחזק את מה שאמרה היועצת המשפטית אתי בנדלר, שאנחנו בהצעת המחליטים
שפורסמה לציבור הצענו שיש לעגן בחקיקה את הנושא, שתוכן שיווקי לא יחול
בשידורי חדשות ובתוכניות ילדים. לכן אני מתייחסת למה שנאמר. נכון לתת את
הסמכות, אבל יש דברים שנכון שיהיו בחקיקה הראשית. שני הדברים הללו חשבנו
שנכון שיהיו בחקיקה הראשית.

מיקי רוזנטל (המחנה הציוני):

אני ממש מודה לך.

היו"ר יואב קיש:

עוד הערות לנושא התוכן השיווקי?

זיו גלעדי:

אני ממשרד התקשורת. אנחנו מצטרפים למה שאמרה שירה גרינברג.

היו"ר יואב קיש:

תודה רבה. להצטרף לא צריך, רק אם מישהו רוצה להגיד משהו חדש.

מיקי רוזנטל (המחנה הציוני):

למה? מה אכפת לך? תן ליהנות פעם אחת... זה לא קורה לי הרבה, שאני מציע משהו
מהאופוזיציה ומשרדי הממשלה אומרים: וואלה, אנחנו מצטרפים.

היו"ר יואב קיש:

אז אני מתקן: להצטרף לא צריך אלא אם זה בתיקון של חבר הכנסת מיקי רוזנטל...

זיו מאור:

אגיד כמה מילים קצרות. קודם כול, גם כשלוקחים בחשבון את התקנות החדשות של
מועצת הכבלים והלוויין, גם כשלוקחים בחשבון את דוח פילבר ואת הנייר של ד"ר
תהילה שוורץ אלטשולר שעליו מתבססות להבנתנו המלצות דוח פילבר- - -

היו"ר יואב קיש:

היא נמצאת פה?

זיו מאור:

לא, אבל את הנייר לדעתי כל אנשי המקצוע מכירים. מדובר במשטר שנוגע לתוכן
שיווקי הכי מחמיר בכל העולם הדמוקרטי, על פי מחקר משווה שעשתה האגודה לזכות
הציבור לדעת. גם במדינות באירופה, שהן שקופות לדירקטיבה, והוסיפו לדירקטיבה
הנחיות מחמירות משלהן, אין איסור על תוכן שיווקי בשידורי דרמה- - -

מיקי רוזנטל (המחנה הציוני):

ברמה העובדתית זה פשוט לא נכון לחלוטין. אני חוקקתי חוק כזה ועשינו מחקר
בין-לאומי. זה בדיוק הפוך ממה שאומר פה האדון הזה. יש גבול למה שאפשר להגיד
בוועדה. הדברים לא נכונים.

היו"ר יואב קיש:

לחבר כנסת יש זכות עודפת להתפרץ בדיון. לא אאפשר התפרצויות אחרות.

מיקי רוזנטל (המחנה הציוני):

זה פשוט לא נכון. אם יש לך מחקר כזה, תציג אותו פה. אם לא, תיקח את הנייר
של ד"ר תהילה שוורץ אלטשולר, שכתבה מחקר שלם על זה. היא המוסמכת היחידה
שחקרה את זה באמת. אתם לא חקרתם את זה.

היו"ר יואב קיש:

יש לי שאלה, מעניינת אותי תפיסתכם. לתפיסתכם תוכן שיווקי צריך להיות
בתוכניות של חדשות או בתוכניות של ילדים?

זיו מאור:

חדשות – לא. ילדים – כן.

היו"ר יואב קיש:

בסדר, זו דעתם והכול בסדר. אני ממשיך הלאה.

זיו מאור:

תוכן שיווקי הוא מנוע צמיחה, זה הכול. זה מה שאני רוצה להגיד. זה מקור
מעולה להכנסות, מקור מימון להפקות תוכניות דרמה. תוכן שיווקי עוזר ליוצרים,
מגביל מעט את מרחב התמרון האמנותי שלהם אבל זה המחיר של עבודה בכל שוק אחר
ובכל תחום אחר.

איתן כבל (המחנה הציוני):

אף אחד לא אמר לא באל"ף רבתי.

אתי בנדלר:

לא לילדים. לילדים אין אפשרות להבין את זה.

מיקי רוזנטל (המחנה הציוני):

אם צריך להסביר למה כן בתוכניות ילדים, אנחנו מוכנים להסביר למה לא.

היו"ר יואב קיש:

מיקי רוזנטל, אנחנו מסיימים, אתה יודע שחברי הכנסת חושבים כמוך, אז בסדר,
מותר לאנשים לחשוב אחרת.

מיקי רוזנטל (המחנה הציוני):

רק אסור להגיד נתונים שגויים.

היו"ר יואב קיש:

אמרת את שלך.

מיקי רוזנטל (המחנה הציוני):

בכל העולם נאסר על תוכן שיווקי בתוכניות לילדים, בכל העולם. אין כמעט מדינה
בעולם המערבי הדמוקרטי שמאפשרת תוכן שיווקי לילדים. אני רוצה לציין את זה
כעובדה, חד-משמעית.

זיו מאור:

רציתי רק להגיב לדברים שאמר חבר הכנסת רוזנטל. האגודה לזכות הציבור לדעת,
במקרה הזה בשיתוף פורום קהלת, עורכת מחקר, שנערך על ידי אנשי מקצוע שיודעים
לערוך מחקר משווה ומתמחים בדברים האלה. יש לי הרבה מאוד כבוד לד"ר תהילה
שוורץ אלטשולר.

היו"ר יואב קיש:

אף אחד לא מזלזל באף אחד. תודה.

אורי רש:

אני משח"ם – ארגון השחקנים. אני רוצה לצנן את הרוחות וליידע את הוועדה,
באווירת ההתלהבות והפרגונים הרבים.

היו"ר יואב קיש:

אין פה שום אווירת התלהבות. הדיון פרקטי מאוד.

אורי רש:

פרגונים למועצת הכבלים והלוויין על התקנות שלה. בתקנות יש חובת יידוע, פרט
לגורם אחד: אמנים מבצעים שמגיעים לעשות תוכן שיווקי לא מיודעים על כך.
כלומר יכול להגיע אמן מבצע, שחקן או זמר, לסט של תוכנית אירוח ולא מיידעים
אותו, מכריחים אותו לעשות תוכן שיווקי. הדבר זה הובא בצורה מסודרת על ידי
עו"ד נגה רובינשטיין לידיעת מועצת הכבלים והלוויין – ואני אומר ליונתן
בייסקי שדיברתי אתו על זה – וזכה להתעלמות רבתי.

יונתן בייסקי:

דיברתי אתך בעצמי על הנושא הזה.

היו"ר יואב קיש:

תוכל להתייחס בהמשך.

אורי רש:

להגיד לי "קיבלתי את חוות הדעת" ולא לעשות עם זה כלום, זה לא התייחסות,
סליחה.

היו"ר יואב קיש:

יונתן בייסקי, מה דעתך בנושא?

יונתן בייסקי:

אשיב אחר כך במרוכז לשניהם.

היו"ר יואב קיש:

תשיב עכשיו על מה שהוא אמר. האם כשמגיע אמן אורח או יוצר, אמן מבצע לאיזו
תוכנית – אני רוצה לשמוע את מועצת הכבלים והלוויין.

מיקי רוזנטל (המחנה הציוני):

אני חושב שזה לא צריך להיות בחקיקה הראשית אלא ברמת התקנות. זה לא משהו
שאנחנו צריכים להתערב בו.

היו"ר יואב קיש:

תגיד לי את הדעה של מועצת הכבלים והלוויין לגבי הנושא הזה.

יונתן בייסקי:

כאשר פתחנו את הערוצים הייעודיים לתוכן שיווקי בסוף שנת 2015, מאז ועד היום
לא ראינו הרבה פניות, בלשון המעטה, של חברות שמעוניינות להשתמש בכלי הזה של
תוכן שיווקי. אנחנו חושבים שלא נכון להוסיף כרגע עוד נדבך של מגבלה, בדמות
יידוּע של השחקנים, או שהשחקנים יהפכו להיות שחקן וטו, כאשר כרגע אף אחד עוד
לא משתמש בזה.

היו"ר יואב קיש:

אתה אומר שזה לא תופעה גורפת?

אורי רש:

זו תופעה. גם הצגנו לכם את זה בצורה מסודרת.

יונתן בייסקי:

כפי שהסברתי בעצמי ליושב-ראש איגוד השחקנים, המטרה היא להגדיל את נתח
הפרסום בערוצים הייעודיים כדי שלכולם תהיה עוד פרנסה. כפי שאמרתי לך, לדעתי
אתם פועלים נגד האינטרס שלכם.

אני רוצה לענות גם לדברי נציג האגודה לזכות הציבור לדעת.

היו"ר יואב קיש:

אין לך מה לענות להם. אנחנו שמענו. עוד מישהו רצה להתייחס? נעבור לחברי
הכנסת.

מיקי רוזנטל, אני חושב שנכון שכן תהיה הגדרה בחקיקה הראשית, שמדברת על
איסור פרסום סמוי, תוכן שיווקי – הייעוץ המשפטי יחליט כבר על המינוח –
בתוכניות של חדשות, אקטואליה וילדים.

אתי בנדלר:

ומה עם דוקו-תעודה?

היו"ר יואב קיש:

נראה לי שגם בתוכניות תעודה. זה לא הכיוון.

עשינו סבב דוברים והיא לא ביקשה לדבר, עם כל הכבוד. עכשיו אסור כי אני רוצה
לשמוע את חברי הכנסת. אם יש לך משהו להגיד, תגידי.

הנושא השני שעליו דיברת, הסימון, בעיניי גם חשוב מאוד, כלומר שיהיה סימון.

לגבי נושא החומרים המזיקים לא ניכנס כי אי אפשר יהיה לצאת מזה.

איתן כבל (המחנה הציוני):

יש לי הצעה לגבי חומרים מזיקים.

היו"ר יואב קיש:

אני לא רוצה, אבל אגיד לך מה קיבלתי מהצעתך, וזה נותן גמישות לשתי המועצות.
דרך אגב, אתם צריכים את התיקון גם בחוק התקשורת?

יונתן בייסקי:

לא, החוק הנוכחי נותן לנו סמכות.

אתי בנדלר:

בחוק התקשורת, לכבלים וללוויין בלאו הכי אסור כרגע לשלב פרסומות.

היו"ר יואב קיש:

הם עושים הפקות מקור.

אתי בנדלר:

מדובר על פרסומות. אסור להם לשלב פרסומות. לפי חוק התקשורת היחידים שמותר
להם לשלב פרסומות בשידוריהם זה הערוצים הייעודיים, ועכשיו הם עוברים לרשות
השנייה, אז אין צורך.

היו"ר יואב קיש:

לכן אני מציע שנושא הסימון גם ייכנס להצעת החוק. והנושא של לאפשר שינויים
באישור השר.

איתן כבל (המחנה הציוני):

בכל זאת אני רוצה לומר. העניין של מזון לא בריא וסיגריות תפס כבר בעולם
יותר ממקום של כבוד. אני חושב שכן צריך לאפשר שהשר הממונה יקבע מה זה דברים
מזיקים. אין ויכוח שהמחוקק קבע – זה גם הצעת החוק שאנחנו מביאים עכשיו –
שלגבי עישון אסור שיהיה בכלל פרסום. אתה לא יכול להגיד מצד אחד שמחר נתחיל
להעביר את תהליך החקיקה שקובעת איסור פרסום של מוצרי טבק, אבל מצד שני
בעקיפין לאפשר את זה בתוכניות.

היו"ר יואב קיש:

זה חלק מפרסום. זה אסור. היא אמרה בהתחלה בהגדרה שזה רק מי שיש לו פרסום.

אגיד לך ממה אני חושש. אין לי בעיה שנכתוב: "השר, באישור ועדת הכלכלה, יכול
להוסיף הנחיות לעניין הזה".

איתן כבל (המחנה הציוני):

"ובכלל זה עניינים הנוגעים לבריאות הציבור."

מיקי רוזנטל (המחנה הציוני):

זה ברמה של דקלרציה, כלומר מה הנורמה. מה ייכנס לתוך הכללים האלה – בין כה
זה ייקבע על ידי השר.

היו"ר יואב קיש:

ניתן פתרון דרך הגמישות של השר. בהצעת החוק נדבר על סוגי התוכניות ועל
הסימון. השר יכול להוסיף עקרונות, באישור ועדת הכלכלה.

אלידור בליטנר:

לא השר אלא המועצה מכיוון שמדובר בשידורים.

היו"ר יואב קיש:

השר יכול להוסיף עקרונות. ברור שמכינה את זה המועצה.

אלידור בליטנר:

זה רגולציית תוכן. זה שייך למועצה.

מיקי רוזנטל (המחנה הציוני):

בחוק אתה חייב לכתוב את המועצה.

היו"ר יואב קיש:

אני מדבר על הסעיף שאיתן כבל הציע, שמטרתו לשמר גמישות בחקיקה כדי להתאים
לְמה שאמר יונתן בייסקי, שאמר: "תשאירו לי את כל הגמישות רק במועצה". אמרנו:
לא. לא הסכמנו להשאיר לו את כל הדברים במועצה או ברשות השנייה וקבענו כאן
קווים מנחים. אבל כן רצינו למצוא משהו שיאפשר גמישות, ואז הציע איתן כבל:
דרך השר. מי כאן אמר לי שלא דרך השר?

אלידור בליטנר:

אני ממשרד המשפטים.

היו"ר יואב קיש:

איך את מציעה כן לעשות את זה?

אלידור בליטנר:

המועצה היא בעצם הרגולטור המאסדר, אז יש לתת סמכות לרגולטור לקבוע כללים,
כפי שמועצת הכבלים קבעה כללים בנוגע לתוכן שיווקי בערוצים ייעודיים. עכשיו
זה יהיה מועצת הרשות השנייה.

היו"ר יואב קיש:

זה ברור. עכשיו רוצים לשמור על גמישות ורוצים להביא למשל – זה דוגמה, זה לא
עומד כרגע על הפרק כי אנחנו יודעים שזה לא יהיה – שמוצרי טבק לא יהיו
בעניין הזה.

אתי בנדלר:

או תרופות.

היו"ר יואב קיש:

היום לא עשו את זה, אבל אנחנו רוצים והשר רוצה – או להיפך, יגלו שדווקא ככל
שיש יותר אחוזי שומן במזון זה הדבר הכי בריא ושכל מה שחשבנו התהפך. אנחנו
רוצים שיהיה מנגנון שיאפשר גמישות בניהול של הדבר הזה.

אלידור בליטנר:

הרגולטור בתחום הזה הוא בעצם המועצה, לא השר. המועצות הן רגולטוריות של
התוכן.

איתן כבל (המחנה הציוני):

מן הבחינה הזאת אין בעיה. שר הבריאות יכול לפנות למועצה ולבקש ממנה לאסדר
את העניין הזה. לדעתי לא צריכה להיות בעיה.

זיו מאור:

אבל צריך את אישור הוועדה.

היו"ר יואב קיש:

בוודאי באישור הוועדה.

זיו גלעדי:

בפורמט שקיים היום יש חוקים שמסדירים פרסומים, למשל של טבק, למשל של
אלכוהול ושל תרופות דרך פקודת הרוקחים וכל מיני חוקים אחרים, והחוקים האלה
מסדירים פרסום across the board, גם בטלוויזיה, גם ברדיו, בשילוט חוצות
ובעיתונים. לדעתי נכון שהדברים האלה יישארו שם. אם מחר ירצו לקבוע לגבי
אופניים חשמליים שלא יפרסמו אותם או כן יפרסמו אותם, יהיה חוק.

מיקי רוזנטל (המחנה הציוני):

אני רוצה לתת לך דוגמה למה בכל אופן זה צריך להיות ברמת החקיקה הראשית
דווקא. יש עכשיו מוצר חדש שנקרא IQOS. יש שאומרים שזה לא סיגריה. אסור להם
לשווק את זה בטלוויזיה אבל מותר להם לשווק את זה בתוכן שיווקי. אתה יכול
לצלם אדם שאומר "זה נהדר". מותר לעשות את זה היום כי זה מוכרז כמוצר עישון.

היו"ר יואב קיש:

זה לא קשור.

מיקי רוזנטל (המחנה הציוני):

זה כן קשור. היא הנותנת.

היו"ר יואב קיש:

הבעיה שלך היא בהגדרה של זה כמוצר עישון. זה לא פה.

מיקי רוזנטל (המחנה הציוני):

אני בכלל לא רוצה להיכנס לזה, אני לא מוסמך להיכנס לזה, ובוודאי בחקיקה
ראשית אני לא רוצה להיכנס לזה. שהמועצה תקבע את הכללים, מה נכלל.

איתן כבל (המחנה הציוני):

מה שאלידור בליטנר אמרה הוא נכון בעניין הזה. כשאמרתי "שר" – זה כמשל.

היו"ר יואב קיש:

אני מקבל את המלצתה של אלידור בליטנר.

אתי בנדלר:

העקרונות עד להערתה של אלידור בליטנר, שתמיד אומרת דברי טעם, הם כדלקמן:
המועצה של הרשות השנייה לטלוויזיה ורדיו תוסמך לקבוע כללים בדבר תוכן
שיווקי. מועצת הרשות קובעת את הכללים. הם יוגבלו על ידי אמירה של המחוקק
בסעיף עצמו, שתהיה חובת סימון של תוכן שיווקי כפי שתקבע המועצה ושאסור יהיה
לשלב תוכן שיווקי בשידורי חדשות ואקטואליה, בשידורי ילדים ובשידור סרטי
תעודה.

חבר הכנסת כבל הציע שהשר, באישור ועדת הכלכלה, יהיה רשאי לשנות את רשימת
התוכניות שבהן אסור יהיה לשדר תוכן שיווקי. כלומר הוא יהיה רשאי להשמיט או
להוסיף, אם יגיע למסקנה שיש בכך צורך.

מיקי רוזנטל (המחנה הציוני):

זה יהיה בסמכות השר, בחקיקה הראשית.

אתי בנדלר:

לכן הוא לא קובע איזו אסדרה תהיה. האסדרה תהיה של המועצה. אבל באיזה נושאים
אסור יהיה לכלול תוכן שיווקי – זה יהיה בחקיקה הראשית, שאת הנושאים האלה
יהיה רשאי השר לשנות באישור ועדת הכלכלה.

השאלה רק מה קורה עם המוצרים המזיקים.

היו"ר יואב קיש:

אי אפשר להיכנס לזה. אני אומר לך, זה יעשה בלגן. יש להם גם כך חקיקה נפרדת.

מיקי רוזנטל (המחנה הציוני):

אני מוכן שזה ירד לרמת המועצה, שהמועצה תקבע את הכללים הללו. המועצה מקובלת
עליי. היא גוף מקצועי. היא תקבע כבר מה אפשר ומה אסור.

אתי בנדלר:

יש לי הצעה, לכתוב במפורש: "ובכלל זה במוצרים מזיקים כפי שתקבע".

איתן כבל (המחנה הציוני):

זה מה שרציתי להציע. תהיה קטגוריה כזאת.

אסף אמיר:

בגלל שדיברו פה על דרמה – זה מה שאני עושה רוב חיי.

אתי בנדלר:

לא אמרתי "דרמה". אמרתי "דוקו".

היו"ר יואב קיש:

הוא דיבר על דבר אחר לגמרי. סיכמנו נושא ועכשיו עוברים לנושא חדש.

אסף אמיר:

אני מדבר בשם הדרמה. אני מדבר מהניסיון שלי. אנחנו יודעים שבישראל הדברים
בדרך כלל קיצוניים. אתם מנסים מצד אחד להקל על גופים מסחריים ולהקל על
הייעודיים. ברגע שאתם תאפשרו בצורה בוטה או חופשית פרסום סמוי בדרמה, בעצם
זה עוד מקור כספי לגופי השידור. אני לא חושב ש"רשת" בהכרח יגידו לי כשאני
הולך לעשות סדרה עבורם – בתור דוגמה טובה, לא דוגמה רעה – "אסף, מעבר
לתקציב אנחנו מבקשים שגם תכניס בסמוי את המוצרים א', ב', ג'."

מיקי רוזנטל (המחנה הציוני):

לא יהיה יותר סמוי, זה בדיוק העניין.

אתי בנדלר:

יהיה סמוי, אבל יהיה סימון, שתדעו שיש כאן פרסום סמוי. אבל אתה לא יודע על
אילו מוצרים יתייחסו.

אסף אמיר:

אני מדבר על משהו אחר. אני מדבר מצד אחד על חופש היצירה, שזה נשמע לי כמו
מילה שאסור להגיד אותה אבל אני אומר אותה בכל זאת. כשאומרים לבמאי או
לשחקן: "תגיד את המשפטים האלה" שישרתו מפרסם כזה או אחר שגוף השידור עובד
אתו – יהיה קשה לעצור את זה. מעבר לזה, הרי זה פוגע בפרסומות. למה נגה
רובינשטיין אמרה שזה לא מה שהם מחפשים? אם הערוצים הייעודיים חושבים שהם
יעשו את הכסף מפרסום סמוי אז ערוץ 2 לשעבר וערוץ 10 יראו להם מה זה, הם
יעשו את זה כפי שצריך.

היו"ר יואב קיש:

אנחנו עושים את זה בשביל הערוצים המסחריים הגדולים.

אסף אמיר:

הם אמרו שהם לא רוצים את זה.

מיקי רוזנטל (המחנה הציוני):

אני רוצה לשאול שאלה: מה הם עושים היום? הם לא עושים? הם עושים, אתה יודע
שהם עושים, רק אף אחד לא יודע שהם עושים. אני יודע שהם עושים את זה. אנחנו
רוצים שהם יגידו שהם עושים.

אסנת טרבלסי:

בוודאי הם עושים את זה.

היו"ר יואב קיש:

היתרון הגדול שלך בסיפור הזה, שכאשר אחרי כן תראה את היצירה שלך אתה תראה
את הסימון, איפה הם עשו פרסום סמוי, ואתה תוכל במשא ומתן איתם להגיד: אם
אתם רוצים עכשיו לעשות אצלי תוכן שיווקי אז להלן המחיר.

אסף אמיר:

זה יהיה לאורך כל התוכנית או זה יהיה בסוף הקרדיטים?

מיקי רוזנטל (המחנה הציוני):

אנחנו לא קבענו את הכללים. המועצה תקבע את הכללים.

אסף אמיר:

יש דבר שנקרא product placement. זה דבר סביר. אתה רואה בסרט אוטו מסוים
ואתה מבין שאולי מישהו שילם עבור זה. זה לא נורא, זה לא סוף העולם.

היו"ר יואב קיש:

אתה רוצה שניכנס לרמת הרזולוציה הזאת של הרשות השנייה? לא נעשה את זה.

אסף אמיר:

אני לא מבין איך השחקן עכשיו ימכור משהו ואתם תגידו לו שזה לא חלק מהעיסוק
שלו.

היו"ר יואב קיש:

הרי מה קורה פה? אני עושה את זה לטובתך גם, כי ברגע שזה "מולבן" אז בהסכם
שלך מולם אתה יכול להגיד- - -

אסנת טרבלסי:

אנחנו בכל מקרה לא רואים מזה כלום.

היו"ר יואב קיש:

אני לא מכיר את ההסכם. לפחות תוכלו לדעת שאם עשו שימוש בתוכן שיווקי ביצירה
שלכם, אתם יכולים לדבר על זה איתם במעמד המשא ומתן.

אסף אמיר:

אם אתה מבטיח שיהיה סימון- - -

היו"ר יואב קיש:

אני לא מבטיח. את זה הרשות השנייה תעשה.

מיקי רוזנטל (המחנה הציוני):

אתם יכולים לספר את זה לחבר כנסת שלא עשה טלוויזיה. הרי אני יודע שאם בסרט
אתה נוסע בוולוו מירושלים לחיפה, מצלמים את הוולוו וההפקה מקבלת על זה הרבה
כסף.

היו"ר יואב קיש:

גמרנו את הדיון הזה.

אסנת טרבלסי:

אני מבקשת גם לדבר.

היו"ר יואב קיש:

אני לא רוצה. שמענו את אסף אמיר. את תדברי אחר כך. בנושא הבא ניתן לך לדבר
ואסף אמיר לא ידבר.

אסף אמיר:

למה אנחנו מתקזזים, דרך אגב? אתה יודע מה, כבוד הוא לי להתקזז עם אסנת
טרבלסי, אין בעיה.

היו"ר יואב קיש:

אני עושה אתכם הסכם קיזוזים...

אבי שמידט:

רק הבהרה. אני מבין שהצעת החוק אומרת שהמועצה תקבע את הכללים היכן ישודר
החלק השיווקי, בהתחלה או בסוף, את האינטראקציה, והשר יקבע את התחומים.

היו"ר יואב קיש:

לא. מאין הגעת לניסוח הזה? אקרא את הסעיף ואז אעלה אותו להצבעה.

  -----------------------------------------------------------------------
  "תיקון סעיף   4.   בסעיף 83 בסעיף קטן (א) אחרי המילים "עבור שידורו
  83                 תמורה כספית", יבוא:
  ------------- ---- ----------------------------------------------------
                     "אלא במועד, בתנאים ובאופן שתקבע המועצה בכללים אשר
                     יכללו בין היתר, דרכים ליידוע הצופים על קיומו של תוכן
                     פרסומי בתכנית ועל זהות המממן את התכנית.""

  -----------------------------------------------------------------------

ובנוסף מה שעלה כאן בדיון, שקובע שתוכן פרסומי ייאסר בתוכניות של חדשות,
אקטואליה, ילדים ודוקומנטרי.

לגבי הסימון – זה מופיע פה כבר.

אתי בנדלר:

"ודרכים ליידוע הציבור".

היו"ר יואב קיש:

זה מופיע.

בנוסף, "השר יכול להביא שינוי בנושא התחומים, באישור ועדת הכלכלה".

מי בעד? ירים את ידו. מי נגד?

הצבעה

בעד – 3

נגד – אין

נמנעים – אין

סעיף 4, עם התיקונים שהוכנסו בו, נתקבל.

היו"ר יואב קיש:

הסעיף אושר.

לאה ורון:

חה"כ רוזנטל הצביע במקום חברת הכנסת איילת נחמיאס ורבין.

היו"ר יואב קיש:

תודה, מיקי רוזנטל. אנחנו מודים לך על עזרתך בניסוח הסעיף.

מיקי רוזנטל (המחנה הציוני):

אני מודה לכם על הקשב לעניין.

היו"ר יואב קיש:

אני מתחיל לקרוא את הנוסח כפי שהוגש, מן ההתחלה.

הצעת חוק הרשות השניה לטלוויזיה ורדיו (תיקון מס' ...) , התשע"ז-2017

  -----------------------------------------------------------------------
                     פרק א': תיקון חוק הרשות השנייה לטלוויזיה ורדיו
  ------------- ---- ----------------------------------------------------

  -----------------------------------------------------------------------

+-------------+---+----------------------------------------------------+
| "ביטול סעיף | 1 | סעיף 62ג(א2) לחוק העיקרי – בטל;"                   |
| 62ג         | . |                                                    |
|             |   |                                                    |
|             |   |                                                    |
+=============+===+====================================================+
+-------------+---+----------------------------------------------------+

מישהו רוצה להתייחס?

דב אברמוביץ:

רק שאלה. אולי אתם רוצים לטפל בזה במסגרת הוראות המעבר: יש לפחות שני
סעיפים שקודמים לסעיף 63 בחוק הרשות השנייה.

איתן כבל (המחנה הציוני):

ברשותך, אני רוצה להגיש רביזיה על ההצבעה שלנו על סעיף 4. זה לא ממקום של
התנגדות. אדוני, אני אתך לגמרי, אבל במחשבה שנייה, וגם שירה גרינברג הסבה
את תשומת לבי, שלפחות בשתי נקודות מרכזיות בעניין הקודם, של השר, כדי שלא
יהיו לחצים מיותרים, לפחות בנושא חדשות וילדים- - -

היו"ר יואב קיש:

ממילא זה באישור ועדת הכלכלה.

איתן כבל (המחנה הציוני):

אומרים: "בפני עיוור אל תיתן מכשול". אני מבקש לשנות בשני הנושאים האלה.

היו"ר יואב קיש:

אגיד לך לְמה אני מוכן. אתה הצעת מלכתחילה את העניין של השר.

איתן כבל (המחנה הציוני):

אני בעד.

היו"ר יואב קיש:

או שאנחנו נותנים גמישות או שאנחנו לא נותנים גמישות. אתה רוצה להוריד את
זה? אני הולך אתך ונוריד. אני לא רוצה להתחיל להגיד לשר: בזה כן, בזה לא.

איתן כבל (המחנה הציוני):

אל תהיה דווקן. בסוף אתה ואני באים מאותו מקום.

היו"ר יואב קיש:

אז להשאיר חדשות ואקטואליה ללא שינוי?

איתן כבל (המחנה הציוני):

בדיוק. הרי יצאנו מנקודת הנחה ששידורי חדשות ושידורים לילדים – אין מחלוקת
עליהם.

היו"ר יואב קיש:

אני קובע רביזיה בשעה 18:50. נדון על זה אז.

אנחנו חוזרים לדון בסעיף 1 להצעת החוק. דב אברמוביץ, בבקשה.

דב אברמוביץ:

יש שני סעיפים לפני סעיף 63 בחוק הרשות השנייה. הנושא של קביעת מספר אפיק
נמצא בסעיף 37ז.

היו"ר יואב קיש:

זה לא נמצא בסעיף הזה.

דב אברמוביץ:

הבעיה, שזה לא נמצא בכלל.

היו"ר יואב קיש:

הזכרתי את נושא האפיקים. אמרתי שזה לא מופיע בנוסח. אנחנו נדבר על זה.
תודה.

היו"ר יואב קיש:

מישהו רוצה להעיר הערות לסעיף 1? לא.

אני מעלה להצבעה את סעיף 1. מי בעד? מי נגד?

הצבעה

בעד – 2

נגד – אין

נמנעים – אין

סעיף 1 נתקבל.

היו"ר יואב קיש:

סעיף 1 נתקבל.

+-------------+---+----------------------------------------------------+
| "ביטול סעיף | 2 | סעיף 63א(ה) לחוק העיקרי – בטל;"                    |
| 63א(ה)      | . |                                                    |
|             |   |                                                    |
|             |   |                                                    |
+=============+===+====================================================+
+-------------+---+----------------------------------------------------+

מישהו רוצה להתייחס?

זיו גלעדי:

אלה הסעיפים הישנים שנתנו הגנות ינוקא. זה ניכיון כדי להביא הגנת ינוקא
חדשה.

היו"ר יואב קיש:

ביטלנו את הגנת הינוקא הקיימת בחוק ונכנסנו למנגנון אחר של הגנת ינוקא.
מישהו רוצה להתייחס לביטול של הסעיף? לא.

נצביע על סעיף 2. מי בעד? מי נגד?

הצבעה

בעד – 2

נגד – אין

נמנעים – אין

סעיף 2 נתקבל.

היו"ר יואב קיש:

הסעיף נתקבל.

אנחנו עוברים להגדרות. אקרא את כל ההגדרות.

+-------------+---+----------------------------------------------------+
| "הוספת סימן | 3 | אחרי סעיף 71ה יבוא:                                |
| ח'          | . |                                                    |
|             |   |                                                    |
|             |   |                                                    |
+=============+===+====================================================+
+-------------+---+----------------------------------------------------+

  ---------------------------------------------------------------------------------
                     "סימן ח':                   
                     הוראות                      
                     לעניין                      
                     בעלי                        
                     רישיונות                    
                     לשידורי                     
                     טלוויזיה                    
  ------------- ---- ---------- ---- ---- ------ ----------------------------------
                     הגדרות               71ו.   בסימן זה –

                                                 "הכנסות משידורי פרסומת" – כל
                                                 ההכנסות המתקבלות אצל בעל רישיון
                                                 לשידורי טלוויזיה, בתמורה לשידור
                                                 מסרים פרסומיים, ובכלל כך בדרך של
                                                 תשדיר פרסומת, הודעת חסות, תשדיר
                                                 לשירות הציבור וכל דרך אחרת.

                                                 "חובות הוצאה לתפעול חברת חדשות" –
                                                 חובת ההוצאה לצורך התפעול השוטף של
                                                 חברת החדשות כמפורט בסעיף 3 לתוספת
                                                 השנייה;

                                                 "חובות סוגה עילית" – חובות ההוצאה
                                                 לשם הפקת סוגה עילית כמפורט בסעיף 5
                                                 לתוספת השנייה;

                                                 "חובות שידור הפקות מקומיות" –
                                                 החובות לפי סעיפים 59 ו-60;

                                                 "חובות שידור חדשות באמצעות חברת
                                                 חדשות" – החובות לפי סעיף 63א(ג);

                                                 "נתח שוק" – שיעור הכנסותיו השנתיות
                                                 של בעל רישיון לשידורי טלוויזיה
                                                 משידורי פרסומת, מתוך כלל ההכנסות
                                                 משידורי פרסומת של כלל בעלי
                                                 הרישיונות לשידורי טלוויזיה, באותה
                                                 שנת כספים, כפי שפורסם בידי המנהל
                                                 לפי סעיף 71ז;" "
  ---------------------------------------------------------------------------------

שאלתי האם אנחנו צריכים להתייחס להגדרה "ערוץ מסחרי קטן". אמרת שיש בעיה.
אשמח לשמוע את ההתייחסות שלך, מדוע לא להוסיף את ההגדרה הזאת, או מה
המורכבוּת בהגדרה הזאת.

אתי בנדלר:

לא אמרתי שיש מורכבות. אמרתי שיש ארבע קטגוריות מוצעות, שעדיין לא הגענו
אליהן. יש את הקטגוריה של עד 10%, יש את הקטגוריה של בין 10%–15%, יש את
הקטגוריה של בין 16%–20% ויש את הקטגוריה של מעל ל-20%. כאשר אתה מדבר על
ערוץ מסחרי קטן אני לא יודעת לְמה אתה מתכוון.

היו"ר יואב קיש:

לקטגוריה הראשונה. את רוצה לקרוא לו "ערוץ מסחרי זעיר"? מכיוון שמהות החוק
לוקחת את הערוצים הייעודיים ומעבירה אותם לקטגוריה של מתחת ל-10%, שזה
לתפיסתי הקטגוריה הקטנה ביותר – אפשר לקרוא לה "ערוץ זעיר", אין לי בעיה –
וכל החוק ממשיך לדבר מפה והלאה, ונצטרך לדבר על אותה קטגוריה, מן הסתם,
לגבי חובות חדשות, לגבי כל מיני דברים שדיברנו עליהם, אני חושב שיהיה נוח
מאוד להגדיר את זה. זה יאפשר גם גמישות מסוימת בהמשך.

נחשון אקסלרד:

אם הכוונה שלך בעצם לומר: ערוץ מסחרי קטן הוא ערוץ מסחרי שהכנסותיו מתוך
נתח שוק הפרסום הכללי נופלות מ-20%- - -

אתי בנדלר:

נופלות מ-10%.

נחשון אקסלרד:

ומה עם אלה שבין 10%–20%?

אתי בנדלר:

זאת הבעיה שלי, שקשה לי להגדיר רק קטגוריה אחת ולהשאיר את שלוש הקטגוריות
האחרות.

נחשון אקסלרד:

אתה יכול לקרוא לזה: ערוץ מסחרי קטן א' וערוץ מסחרי קטן ב' ו-ג'.

שרן השכל (הליכוד):

ברשותך, אולי אפשר להציע לתת שם לכל אחת מארבעת הקטגוריות, ואז כשאנחנו
מדברים על איזשהו סעיף נקרא לזה זעיר, מתפתח, גדול וכולי ואז נוכל להגדיר
את זה.

קריאה:

אז לשם מה הולכים על הכנסות?

היו"ר יואב קיש:

מה את חושבת? האם לדעתך צריך הגדרה?

מירי נאור אליאס:

אפשר להגדיר את זה "עד 10%" ואז בכל מקום שיש התייחסות למישהו מעל 10%
להגיד: "על אף ההגדרה בסעיף זה וזה, ערוץ שהוא מעל 10% יחול עליו כך וכך".

היו"ר יואב קיש:

לדעתי יש בכך הרבה היגיון. ברגע שאני אומר "ערוץ מסחרי זעיר"- - -

אתי בנדלר:

כפי שיש בעסקים קטנים. הגדרנו "עסקים קטנים" בחוק חובת המכרזים, כאשר יש כל
מיני העדפות שחלות לגבי עסקים קטנים, ושם יש הגדרה ל"עסק זעיר", "עסק קטן",
"עסק בינוני" ו"עסק גדול".

היו"ר יואב קיש:

מעולה, אני בעד. בעיניי זה פותר לנו את הבלגן בראש ועושה סדר.

מיקי רוזנטל (המחנה הציוני):

לא שמעתי את הסיכום. המספר 10%, מאחר ואמרת שנדון בו רק בהכנה לקריאה
השנייה והשלישית- - -

היו"ר יואב קיש:

אמרתי שעל הערוצים הגדולים, לפי ההגדרה הזאת, אדון רק בהכנה לקריאה השנייה
והשלישית.

מיקי רוזנטל (המחנה הציוני):

הקו שהיום נקבע הוא 10%. עכשיו אנחנו מצביעים על ה-10% או על ההגדרה?

היו"ר יואב קיש:

אנחנו מצביעים על ההגדרה. ל-10% עוד נגיע.

מיקי רוזנטל (המחנה הציוני):

על 10% אני לא רוצה להצביע כי שמעתי כאן השגות ומשמעותיות.

שרן השכל (הליכוד):

כשנגיע לשם אפשר לדבר על זה.

היו"ר יואב קיש:

אנחנו מגדירים ארבע הגדרות, כפי שאמרה היועצת המשפטית: זעיר, קטן, בינוני
וגדול. רק לצורך הדיון הנוכחי כרגע אני קובע שזעיר יהיה עד 10%, כדי שאחר
כך נוכל להתייחס אליו בסעיף, שקטן יהיה בין 10%–15%, בינוני יהיה בין
16%–20%, וגדול יהיה מעל 20%. כל המספרים שאמרתי יהיו פתוחים לדיון, אבל
אנחנו משמרים ארבע קטגוריות.

אסף אמיר:

יכול להיות שקצת מעליב לקרוא לזה "זעיר". אולי נאמר: קטן, בינוני, גדול
וענק.

היו"ר יואב קיש:

אגיד לך מאין זה בא: 10% זה בלי מע"מ...

אני משתמש בדעת גדולים שעסקו בחוק עסקים קטנים. אני משתמש באותו מינוח כדי
חס וחלילה לא לפגוע בכבוד של מי מהערוצים.

זיו גלעדי:

יש לנו גם הערות להגדרות.

איתמר אביטן:

10% זה 140 מיליון שקל.

היו"ר יואב קיש:

לא, זה 110 מיליון שקל.

איתמר אביטן:

כמה הכנסות יש בנתח השוק בכלל?

היו"ר יואב קיש:

1.1 מיליארד שקל.

איתמר אביטן:

אנחנו מכירים 1.3 מיליארד שקל.

היו"ר יואב קיש:

נבדוק. אם זה 1.3 לפי חישובך אז אתה טועה, כי זה 130 מיליון שקל ולא 140
מיליון שקל.

איתמר אביטן:

קיבלתי.

שרן השכל (הליכוד):

אין נתונים מדויקים. אחרי החוק הזה יהיו נתונים מדויקים ואז נוכל לדעת.

היו"ר יואב קיש:

הגדרנו את זה.

אתי בנדלר:

עוד לא הגדרנו. ההגדרות יהיו אחרי.

היו"ר יואב קיש:

המספור כפוף לדיון אבל ארבע ההגדרות שקבענו, לפי הרף שייקבע בהמשך, הוגדרו
כאן. אני אומר שוב לפרוטוקול, אנחנו נגיע לזה עוד מעט, זה לא הפתעה גדולה,
עוד מעט נגיע לסעיפים שיגדירו מה המספר שמכניס ערוץ לזעיר, קטן, בינוני
וגדול. לתפיסתי, ואני חושב שחבריי מצטרפים אליי, יש בזה הרבה היגיון ונוח
להשתמש בהגדרות הללו. את השינוי הזה אני מבקש לצרף.

מי שרוצה להתייחס לדברים נוספים ממה שהקראתי, בבקשה.

זיו גלעדי:

אני מן הלשכה המשפטית במשרד התקשורת. לגבי ההגדרות "הכנסות משידורי פרסומת"
ו"נתח שוק" – התפיסה שלנו את המעבר מערוץ ייעודי לערוץ מסחרי שונה במקצת
ממה שהוצג בטיוטה שאדוני העביר.

היו"ר יואב קיש:

אחרי זה תצטרך להסביר לי היטב את מה שאתה אומר עכשיו כי לתפיסתי לא שיניתי
שום דבר בניסוח הזה ממה ששלחתם לי, אבל בבקשה.

זיו גלעדי:

בתפיסה שלנו, ערוץ ייעודי יכול לבחור טרם פקיעת רישיונו האם הוא רוצה לעבור
למתכונת של ערוץ ברישיון מסחרי או לא. כל עוד הוא לא עובר אז במדידת
ההכנסות משידורי פרסומת ובנתח השוק צריך להתייחס גם להכנסות של ערוצים
ייעודיים. לכן אנחנו רוצים שההגדרה של "הכנסות משידורי פרסומת" תהיה: "כל
ההכנסות המתקבלות אצל בעל רישיון לשידורי טלוויזיה או אצל בעל רישיון
ייעודי לפי חוק התקשורת".

היו"ר יואב קיש:

האם בעל רישיון ייעודי מחויב בדיווח של הכנסותיו למועצה?

זיו גלעדי:

קבענו חובת דיווח. אפילו תיאמנו שתהיה חובת דיווח למנהל הרשות השנייה,
למרות שהם ערוצים שמפוקחים.

נחשון אקסלרד:

גם בלי קשר, ערוץ ייעודי מחויב למסור למועצה דוחות כספיים.

קריאה:

הדיווח יהיה שקוף לכולם? למועצה לשידורי כבלים אבל לא לרשות השנייה.

שרן השכל (הליכוד):

זה נכון, אבל הזיכיונות של כל הערוצים הייעודיים אמור לפוג תוקפם ב-2018.

מירי נאור אליאס:

לא כולם.

שרן השכל (הליכוד):

לכן בגלל שהצעת החוק הזאת אומרת שהם לא יוכלו לחדש את הרישיון- - -

היו"ר יואב קיש:

דיברנו על זה. זה עוד לא השלב. אני מקבל את ההערה של זיו גלעדי.

אבי שמידט:

שים לב, אדוני היושב-ראש, שזה משנה את התמהיל של נתח השוק.

היו"ר יואב קיש:

בקטנה. כמה כל ההכנסות של הערוצים הייעודיים? 100 מיליון שקל? בגדול, אני
זורק סתם, פלוס-מינוס לפה או לשם, בשוק של 1.2 מיליארד שקל. אם זה היה 500
מיליון שקל – בסדר. אבל ההשפעה נמוכה.

אבי שמידט:

זה גם מצריך תיאום בין שתי מועצות.

מיקי רוזנטל (המחנה הציוני):

אני חושב שנצטרך לייצר בחוק מנגנון שהוא גם אחיד, גם ברור. לא התייחסתי כי
אמרת שנתייחס לזה בהכנה לקריאה השנייה והשלישית. יש לי איזו הצעה אבל לא
רציתי להתייחס עכשיו.

היו"ר יואב קיש:

אל מה נתייחס בהכנה לקריאה שנייה ושלישית?

מיקי רוזנטל (המחנה הציוני):

למנגנון איך קובעים את ההיקפים לגבי הערוצים שאינם מסחריים כרגע.

היו"ר יואב קיש:

על זה נדבר עכשיו. לאחר הקריאה הראשונה ובהכנה לקריאה השנייה השלישית נדבר
על כך שיש הטבות לערוצים הגדולים שאינן בטיוטת הצעת החוק, מלבד מה שעשינו
אתך, שגם נחשב, לתפיסתי. כל ההטבות, והקראתי רשימה ארוכה מאוד, נשקול לדון
בהן בהכנה לקריאה השנייה והשלישית. זה הדבר היחיד שאמרתי. פה מדברים על איך
מחשבים את נתח השוק.

מיקי רוזנטל (המחנה הציוני):

כרגע יש פה שני מנגנונים שונים תחת שתי מועצות שונות.

היו"ר יואב קיש:

אגיד לכם מה אני חושב. אני פונה אל משרד התקשורת, משרד האוצר ומשרד
המשפטים. מי שנמצא תחת הרשות השנייה, גם אם הוא ערוץ ייעודי שעשה את המעבר
לרשות השנייה, יהיה מוגדר בהגדרה של הפרסום. מי שנשאר בייעודי ממילא חלות
עליו חובות אחרות ודברים אחרים והוא לא נכנס פה לקטגוריה. למה אני מכניס
אותו פנימה בכוח?

ההצעה היא זו: בנקודת הזמן הנוכחית כאשר כולם בחוץ, אתה יודע להגיד לי מה
גודל שוק הפרסום תחת הרשות השנייה, וזה השוק שאליו מתייחסים. עכשיו בא
הערוץ הייעודי ונכנס פנימה לשוק. בנקודת הזמן הזו, ימסור דיווח על הכנסותיו
וזה ישפיע על מיקומו בטבלה, אולי הוא יהיה גדול, אני לא יודע, אני לא יודע
מה הוא יהיה, ואז הדבר ייקבע. למה אני צריך להתעסק בזה כאשר לכם זה לא
רלוונטי בכלל?

זיו גלעדי:

מבחינתנו זה שוק אחד, שוק של הכנסות מפרסום בטלוויזיה.

היו"ר יואב קיש:

אז אני מפריד תחת הרשות השנייה.

זיו גלעדי:

לדעתנו זה לא נכון. אפשר לתת לרשות השנייה סמכות לקבל את המידע.

היו"ר יואב קיש:

תסביר לי מה לא טוב במה שאני אמרתי.

זיו גלעדי:

כי העוגה של הכנסות מפרסום בטלוויזיה מתחלקת בין ערוצים מסחריים לערוצים
ייעודיים. לכן נכון להסתכל על העוגה הזאת בשלמותה.

היו"ר יואב קיש:

אני לא מסכים, בשל שתי סיבות. אולי אני טועה, אשמח לשמוע את דעתכם. ראשית,
גם בגלל ההיקפים. אם היינו בהיקפים דומים אז הייתי בבעיה, אז אתה צודק, אבל
אנחנו יודעים היטב מה ההיקפים. שנית, מעבר לכך, יש לנו מהלך מובנה בחוק,
לסגור את הערוצים הייעודיים. אני רוצה לעשות כך שהכול יהיה תחת הרשות
השנייה. מה שבשוק הפרסום – תקרא לו של הרשות השנייה, לצורך העניין.

נחשון אקסלרד:

אבל העוגה היא אותה עוגה, חבר הכנסת קיש.

היו"ר יואב קיש:

כלכלית – אני מסכים.

נחשון אקסלרד:

כלכלית זה אותה עוגה.

היו"ר יואב קיש:

אבל אני מחשב עכשיו מעמד של זעיר, קטן, בינוני וגדול בתחום הפרסום ברשות
השנייה. נכון שבעוגת הפרסום הכללית יש לי גם פרסום במועצה לשידורי כבלים
ולוויין, של ערוצים ייעודיים, ונכון שיש לי גם פרסום בקולנוע, ונכון שיש לי
גם פרסום בעיתונים.

נחשון אקסלרד:

אבל זה מחוץ למסגרת הזאת.

היו"ר יואב קיש:

מי החליט? זה מה שאני אומר. לכן אי אפשר להגיד לי שזה לא הגיוני.

עוד דבר, אם הייתי עוסק בסדרי גודל דומים אז הייתי אומר לך: אתה צודק, יש
פה בעיה, בואו נחשוב. אבל סדרי הגודל אחרים, כולנו מבינים את זה, ואנחנו
הולכים במהלך לסגור את הייעודיים. אני אומר את זה בצורה הכי ברורה. ניתן
הקלות, הוראות מעבר, אבל המהלך הוא לסגור את הייעודיים. לכן למה להיכנס
לזה? בואו נעשה את זה פשוט. אני רוצה להגדיר את שוק הפרסום ברשות השנייה.
הדיווחים קיימים ונראה לי שהסטייה של ה-3% האלה היא לא שתעשה את ההבדל.

יונתן בייסקי:

אתה עכשיו סתרת את זה, אדוני היושב-ראש, אבל מהדברים שעו"ד גלעדי אמר, יכול
להיות מצב שיש ערוצים שיבחרו להישאר ברישיון ייעודי במועצת הכבלים
והלוויין. אסור שזה יקרה. כל הערוצים האלה חייבים לעבור, ארבעתם כמקשה אחת,
לרשות השנייה.

היו"ר יואב קיש:

דיברתי על זה אבל לא הדגשתי. זה עוד יגיע לדיון. אנחנו עוד לא שם כי אנחנו
רק בהגדרות. ערוץ ייעודי שיבחר להישאר תחת המועצה לשידורי כבלים ולוויין,
מכל סיבה שהיא, כל עוד יש לו את הרישיון בוודאי לא נפגע בזכות הקניינית שלו
ולא נחייב אותו. זאת אומרת, בעניין הזה כל ערוץ ייעודי שירצה להישאר
ברישיון שלו אצלכם- - -

יונתן בייסקי:

זה טעות.

היו"ר יואב קיש:

אני לא יכול אחרת. קיבלתי ייעוץ משפטי בצורה הכי ברורה.

אנחנו מקדימים דיון שאמור להיות מאוחר יותר אבל אני מאשר את זה.

מיקי רוזנטל (המחנה הציוני):

העולם של הפרסום משתנה כל הזמן. אציג לכם דוגמה. למשל ערוץ ספורט, שיישאר
תמיד ערוץ ייעודי, בכבלים- - -

קריאה:

ערוץ ספורט הוא לא ערוץ ייעודי.

איתן כבל (המחנה הציוני):

תנו לו. הוא אומר, לא אתם.

מיקי רוזנטל (המחנה הציוני):

תיקנתי את זה מיד, תוך כדי דיבור. תודה רבה לכם.

היו"ר יואב קיש:

אני מזכיר למי שאינם חברי כנסת שאתמול היינו בערך עד 3:30 בלילה פה והיום
גם אולי יהיה כך. אני לא יודע מתי התעורר כל אחד מן החברים אבל אפשר לעשות
טעות, הכול בסדר.

מיקי רוזנטל (המחנה הציוני):

העולם משתנה במהירות. יש זליגה דרמטית מאוד. לא חשוב. יש ערוץ שהוא היום
במסגרת הכבלים והלוויין. אסור לו לשדר פרסומות אבל הוא משדר חסויות, מותר
לו לשדר חסויות. אולי יתברר לפרסומאים שהחסויות הן הדבר הכי טוב בעולם ונתח
השוק שלהן יגדל מאוד. תחת איזה דיווח הם יהיו? בשוליים שלך או תחת הרשות
השנייה? מה בדיוק יקרה?

היו"ר יואב קיש:

גם התאגיד והכנסותיו לא נמצא פה.

מיקי רוזנטל (המחנה הציוני):

עוגת הפרסום במדינת ישראל מוגבלת, לצערנו. היא גם לא גדלה בקצב שגדל השוק.
השוק הישראלי גדל ונתח הפרסום נשאר מצומצם מאוד ובעייתי. אם יהיו שינויים
כאלה, הרשות לא תוכל לבדוק אותם כי אין את אותו רגולטור.

היו"ר יואב קיש:

אני מסכים אתך. אני מבקש להתייחס להצעה שהעליתי, שנדבר רק על שוק הפרסום
ברשות השנייה. זה ההצעה שלי, זה המספר שאליו אנחנו נתייחס וזה המספר שיקבע
את ההגדרה זעיר, קטן, בינוני וגדול.

איתן כבל (המחנה הציוני):

הרי אמות המידה מה היא פרסומת קיימות. אין כאן פרסומת שאתה משדר בערוץ זה
או בערוץ אחר. אם זה פרסומת מושקעת יש לה עלות X, ולא משנה באיזו פלטפורמה
אתה משדר אותה. אם תשדר אותה מחר בכבלים או בלוויין או בסלקום, בסוף אתה
מחליט.

מיקי רוזנטל (המחנה הציוני):

אבל יש רגולטור אחר לערוץ אחד ויש רגולטור אחר לערוצים שהופכים להיות
מסחריים.

איתן כבל (המחנה הציוני):

יש כאן שתי פלטפורמות. קודם כול, מה היא ההגדרה של פרסומת. היום אנחנו
יודעים מה ההגדרה לפרסומת, מה היא חסות. אני לא נכנס כבר לרזולוציות שחברי
נכנס אליהן, שמחר יקרה נס וכולם ירצו להשתתף בחסויות, כולם ירצו להיות
החסות של "לוטרקי יוון". אנחנו לא שם. אני מניח שעדיין פרסומת על פי ההגדרה
שלה היא הסיפור, היא גם שנותנת את ההכנסה הגדולה שדרכה אתה יודע למדוד את
גודל השוק.

מיקי רוזנטל (המחנה הציוני):

אתה מכיר את הבעייתיות שנוצרת כתוצאה מכך שיש שני רגולטורים.

איתן כבל (המחנה הציוני):

לכן ככל שנתחיל לתת סימנים בכל דבר ודבר – לא נצא מזה. בסוף יש את שוק
הפרסום. אנחנו יודעים, כל מי שיושב פה כאשר אתה אומר לו "שוק הפרסום" הוא
יודע איך להגדיר אותו, הוא יודע איך לחלק אותו.

יונתן בייסקי:

האסדרה החדשה חייבת לחול על כל ארבעת הערוצים הייעודיים כמקשה אחת במועד
אחד. שלא יהיה מצב שערוץ אחד נשאר אצלנו מסיבותיו וערוץ אחר עובר לרשות
השנייה.

היו"ר יואב קיש:

איך אתה מתמודד עם הזכות הקניינית שלהם?

אתי בנדלר:

זה לא זכות קניינית. זה זכות מכרזית. הוא ניגש למכרז בתנאים מסוימים.

היו"ר יואב קיש:

אני לא עורך דין. תודה על התיקון. זכות מכרזית.

יונתן בייסקי:

כי איך אתם מקלים מהמכרז עכשיו?

היו"ר יואב קיש:

מי אמר? ואם הם חושבים שזה לא מתאים להם?

אתי בנדלר:

לא מקלים לגבי כולם.

יונתן בייסקי:

זה לא קיים באף מדינה בעולם אבל יש שני רגולטורים במדינת ישראל, אחד שאחראי
על שידור מסחרי ואחד שאחראי על שידור רב-ערוצי. הערוצים הייעודיים זה "חיה"
שלא קיימת בשום מקום והיא חייבת לעבור מן העולם. זה לקונה שהחוק גורר כבר
שלושים שנים.

שרן השכל (הליכוד):

אבל אתה צריך לעשות את זה בתהליך. אתה לא יכול לעשות את זה ב"מכה" אחת.

היו"ר יואב קיש:

יש בעיה אחת, וצריך להבין אותה, ואני שם את זה על השולחן.

יונתן בייסקי:

אתה לא נותן לי לסיים את הטיעון.

היו"ר יואב קיש:

שמעתי אותך. אני רוצה שתבין. למשל ערוץ 24, עם בעלות צולבת, היום לא יכול
לעבור במבנה הבעלות כפי שהוא, אלא אם כן נחליט שאנחנו מבטלים את מגבלת
הבעלויות הצולבות.

יונתן בייסקי:

אדוני היושב-ראש, זה עבודה מיותרת אם בסוף הערוצים האלה יישארו אצלנו.

היו"ר יואב קיש:

לא. מי אמר? יכול להיות שניתן להם תקופת מעבר.

יונתן בייסקי:

בערוץ 20 התקופה נגמרת ב-2022, אז הוא יישאר עד אז אצלנו?

היו"ר יואב קיש:

הוא יכול להישאר.

אתי בנדלר:

אם הוא ירצה.

איתן כבל (המחנה הציוני):

אני לא מבין את החשש של אדוני. מה יקרה? יותר אנשים יעבדו כדי לבדוק- - -

יונתן בייסקי:

חבר הכנסת כבל, אני הואשמתי בעבר בוועדת הכלכלה, בדיונים שנערכו על משדר
חדשות בין-לאומי, שאני רודף אחרי סמכויות גם כשאין לי את כוח האדם לאכוף
אותם. זה היה בדיוק לפני שנה.

איתן כבל (המחנה הציוני):

קודם כול, עד אז הוכחת שאני צודק.

אתי בנדלר:

יונתן בייסקי, אם אתה דורש מגוף לשנות את הבעלויות שלו, ויכול להיות שזה מה
שמסתמן לגבי ערוץ 24, אתה צריך לתת לו פרק זמן סביר כדי למכור את האחזקות
ולא לחנוק אותו בתקופה קצרה מאוד. למה? כי יש היום בעלויות צולבות. לכן מן
הראוי- - -

יוליה שמאלוב ברקוביץ:

אבל יש עוד הצעה שאנחנו לא מדברים עליה.

היו"ר יואב קיש:

דיברנו על זה. אולי את לא היית. יש הצעה- - -

מיקי רוזנטל (המחנה הציוני):

יותר מזה, אם אתה מקצר לו את התקופה אתה פוגע בו עסקית.

אבי שמידט:

אולי כדי לחסוך את התיאום בין המועצות תעביר הכול לרשות השנייה במובן של
ההכנסות ונתח השוק.

יונתן בייסקי:

יש שני רגולטורים במדינת ישראל, אחד האחראי על שיקול מסחרי ושני האחראי על
הרב-ערוצי, והשלישי אחראי על השידור הציבורי. יש לקונה, יש תקלה שהחוק גורר
כבר שלושים שנים, ששמו ערוצים מסחריים ייעודיים אצל הרגולטור הלא נכון.

היו"ר יואב קיש:

אתה צודק.

יונתן בייסקי:

מי שיש לו סמכות להסתכל על שוק הפרסום בכללותו זה הרשות השנייה. כל המטרה
היא להעביר את הערוצים הייעודיים האלה, את הרישיונות האלה לעולם הבא, כי
אין שום היגיון בערוץ שיכול לשדר רק בנושא אחד.

היו"ר יואב קיש:

אני מסכים אתך, אף אחד לא התנגד לדברים שאמרת.

יונתן בייסקי:

אני מתייחס לדברים שאמרה עו"ד בנדלר. בתיקון לגבי משדר חדשות בין-לאומי
החרגנו את העניין הזה מן הבעלויות הצולבות כדי שאפשר יהיה להעביר את זה. יש
תקדים ואפשר לעשות כאן אותו דבר.

היו"ר יואב קיש:

יכול להיות שנשתמש בזה. אני רוצה להסביר לך, אנחנו רוצים במהלך מהיר ככל
האפשר לייצר את מה שאמרת, אבל אנחנו ערים לכלל השיקולים. יכול להיות שמה
שביקשת שיקרה, וגם מה שאני רציתי שיקרה – הרי בהצעת החוק הזאת קורה מה
שאמרת: ביום אחד הם עוברים ונגמר הסיפור. אבל יכול להיות שיש פה מגבלות
אחרות שלא יאפשרו את זה. על כך נדון כאשר נגיע לסעיף הרלוונטי. תודה רבה.

אני לא דן בנושא המעברים.

מיקי רוזנטל (המחנה הציוני):

חשבתי שאתה מעביר את זה לדיון לקראת הקריאה השנייה והשלישית.

אתי בנדלר:

אפשר את כל הצעת החוק להעביר לדיון לקראת הקריאה השנייה והשלישית...

מיקי רוזנטל (המחנה הציוני):

לא, חס וחלילה. יש לי סבלנות לכל העניין.

היו"ר יואב קיש:

אני חוזר לנושא של הדיון. ההצעה שלי היא שאנחנו נתייחס אך ורק לפרסום שתחת
פיקוח הרשות השנייה. נקודה. זו ההצעה. לפני שאתם מדברים, אני רוצה לשמוע את
יושבת-ראש הרשות השנייה, אם יש לה התייחסות לנושא.

יוליה שמאלוב ברקוביץ:

אני חושבת שאתה צודק מאוד.

היו"ר יואב קיש:

תודה. עכשיו לפי הסדר, מנכ"ל משרד התקשורת, בבקשה.

מימון שמילה:

אני חושב שההצעה שהנחנו, שייכללו פה גם הערוצים הייעודיים שקיימים היום –
כי מחר תעבור החקיקה הזאת ויש היום 4 ערוצים ייעודיים שנהנים מהכנסות
מפרסומות. גם אלה שיעברו צריך לחשב אותם, איך ההכנסות שלהם. איך נחשב אם לא
נדע מה היה להם קודם? ובאותו אופן, גם אם מישהו יעבור בעוד שנה או בעוד
שנתיים. הרי באיזשהו שלב יסתיים תוקף הרישיונות הקיימים.

היו"ר יואב קיש:

את הוראת המעבר נסדיר אבל אני רוצה שיהיה ברור כרגע. נלך למצב תיאורטי,
שבעוד חצי שנה כולם החליטו, כולם עברו, כולם שם. אז בעצם אין לך שום בעיה
עם ההגדרה שלי.

מימון שמילה:

אז זה קבוצה ריקה. גם לך אין בעיה עם מה שאנחנו מבקשים.

היו"ר יואב קיש:

יש לי בעיה כי אני לא יודע אם זה ייקח חצי שנה או שנתיים–שלוש. אני לא רוצה
לערבב את שתי המועצות עם ההכנסות של אלה ואלה כאשר ברור לי ש-90% ויותר
נוגע ממילא למועצה אחת. אני מפשט את הסיפור. כל עוד הם לא עברו והם ממילא
תחת ההגדרה, ויכול להיות שגם לא יעברו ויעדיפו להיסגר – למה אתה לוקח את
המקום הזה? אל תיקח. אני אומר לך, זה הדבר הכי פשוט, הכי נכון ומתמצת בצורה
משמעותית את דעתנו.

מיקי רוזנטל (המחנה הציוני):

יכול להיות שאדוני צודק והוא יודע דברים שאני לא יודע, ש-90% מן השוק זה כך
ו-10% זה כך.

היו"ר יואב קיש:

בסדרי גודל.

מיקי רוזנטל (המחנה הציוני):

יכול להיות, לא אמרתי שלא. אין לי גם נתונים אחרים. מאחר וחלק מהטיעונים פה
היו שיש לשמור על זכות הקניין.

היו"ר יואב קיש:

לא קניין. זה טעות שלי. זכות המכרז.

מיקי רוזנטל (המחנה הציוני):

זכות המכרז – זה גם קנייני. אדם השקיע בזה כסף.

היו"ר יואב קיש:

בואו לא ניכנס לניסוח המשפטי.

מיקי רוזנטל (המחנה הציוני):

הוא זכה במכרז. עכשיו אנחנו משנים את הכללים ובגין זה הוא רוצה להחזיר
למדינה את הרישיון. מי יפצה אותו? הוא אומר: בתנאים החדשים לא כדאי לי
להחזיק.

היו"ר יואב קיש:

אז תישאר. אני לא פוגע לך ברישיון.

מיקי רוזנטל (המחנה הציוני):

אתה גם מחייב אותו בגלל בעלות צולבת, למשל כמו בערוץ 24, לשנות את הבעלות.

היו"ר יואב קיש:

אם הוא עובר. אם הוא לא עובר, שיעשה מה שהוא רוצה. אבל יש לו deadline.

מיקי רוזנטל (המחנה הציוני):

אני יודע, אבל אני אומר לך שאם אתה קובע לו תאריך לא ריאלי למכור את הנכסים
שלו, את הזכות המכרזית שלו, אתה פוגע בו. אתה פוגע בזכות המכרזית שלו שהוא
השקיע בה כסף. אתה מוריד את הערך של זה לאפס. אם הוא צריך לעבור בתוך שבוע,
אף אחד לא יקנה את זה.

היו"ר יואב קיש:

בזה אתה צודק. נדבר על זה. אבל זה לא הדיון עכשיו. נגיע לזה.

מיקי רוזנטל (המחנה הציוני):

שאלתי אם זה יידון כעת. עכשיו אתה אומר לי שזה יידון אחר כך.

היו"ר יואב קיש:

אעשה סדר, לא הייתי ברור. זה מופיע בסעיף אחר שנדון עליו כאשר נגיע אליו.
עכשיו זה ברור?

עוד מישהו רוצה להעיר? למשרד המשפטים יש הערה בנושא הזה? לא. משרד התקשורת?
לא.

אסנת טרבלסי:

מה זה בדיוק ההגדרה "נתח שוק"? בעייתי מאוד לכמת אותה, בעייתי מאוד לקבל את
הדיווחים בזמן. ברוב המקרים הם מתקבלים יותר משנה אחרי שהשנה נגמרת, למשל
על 2012 אתה יכול לקבל דיווח ב-2014. אז איך תדע?

היו"ר יואב קיש:

יכול להיות מאוד שאת צודקת. יש סעיף שמגדיר את זה ואנחנו נדבר עליו כאשר
נגיע אליו.

אסנת טרבלסי:

התייחסתם לתוכן שיווקי, שאישרתם שהוא יהיה. זה צריך להיכנס בהגדרות כהכנסה.

היו"ר יואב קיש:

שאלה טובה.

אתי בנדלר:

התלבטתי. חשבתי שצריך להכניס את זה בהגדרה "הכנסות משידורי פרסומת", לכתוב
בפירוש "תוכן פרסומי", אבל קראתי שוב את סעיף 83, שבו כתוב ברישה שנשארת,
לפני התיקון: "מורשה לשידורים לא יכלול בשידוריו דבר שהוא בגדר פרסומת
גלויה או מוסווית ושאינה תשדיר פרסומת ואשר קיבל עבורה תמורה כספית אלא אם
כן..." ואז מדברים על תוכן שיווקי שעומד בכללים. דהיינו, מתייחסים לתוכן
השיווקי כאל פרסומת מוסווית.

אסנת טרבלסי:

שלא משלמים עליה?

אתי בנדלר:

משלמים. היא נכללת.

היו"ר יואב קיש:

אתי בנדלר אומרת שכבר היום זה נכלל בחוק. זו הערה טובה.

אתי בנדלר:

בדקתי את עצמי וראיתי שזה מיותר. אני כבר מודיעה לך שאבדוק את זה שוב ברמה
הניסוחית.

היו"ר יואב קיש:

ואם צריך נוסיף את זה שם. יכול להיות שאפילו למען הסר ספק, אין לי בעיה
להוסיף.

אתי בנדלר:

אני לא יודעת.

היו"ר יואב קיש:

הערתך התקבלה.

אסנת טרבלסי:

למרות ש-10% אומר בערך 130 מיליון שקל.

היו"ר יואב קיש:

הם אמרו 130 מיליון שקל. אני אמרתי 110 מיליון שקל.

אסנת טרבלסי:

הציפייה היא שבשוק הנוכחי, כשיש שלושה ערוצים מסחריים- - -

קריאה:

הכנסות.

אסנת טרבלסי:

הכנסות זה לא מחזור.

היו"ר יואב קיש:

הכנסות. לא מחזור הוצאות. זה לא קשור.

אסנת טרבלסי:

ערוץ שכרגע אומר שהוא בהפסדים, שהוא בקושי שורד, יגיע ל-130 מיליון שקל ורק
אז בכלל נתחיל לדון.

היו"ר יואב קיש:

לגבי הקטגוריה, לגבי המספרים, 10%, 15, 3, 8, נדון כשנגיע.

איתן כבל (המחנה הציוני):

בתוך החוק הזה יש סעיפי ליבה. זה אחד מסעיפי הליבה שאנחנו לא יכולים להתקדם
אם הוא לא בהיר. אין מצב שניתן אחר כך עבודה לעורכי-דין בעניין הזה בוויכוח
למה התכוון המחוקק. אם קובעים אחוז צריך שיהיה ברור. אין פה ערבוב. צריך
שיהיה ברור שכל מי שיוצא מכאן יודע בדיוק לְמה התכוונו ואיך הוא בודק את
החשבון.

היו"ר יואב קיש:

בגלל זה אמרתי שההצעה שלי תסדיר את זה.

מיקי רוזנטל (המחנה הציוני):

בעיקר הרגולטור.

אסנת טרבלסי:

רק עוד שאלה קטנה: האם ההכנסות כוללות את כל ההכנסות או האם יש הכנסות של
הערוצים האלה שלא ייכללו בהכנסות?

היו"ר יואב קיש:

כל ההכנסות מפרסום כפי שהוגדרו.

אסנת טרבלסי:

אם הם למשל מוכרים תכנים או מרוויחים מ-VOD או שמים תכנים באינטרנט שעליהם
יש פרסומות. אני לא יודעת אם האינטרנט נכלל בהגדרה, זה לא ברור לי.

שרן השכל (הליכוד):

אם הערוץ קיבל את ההכנסה אז יש הכנסה.

היו"ר יואב קיש:

אם מחר הוא משכיר את האולפן שלו לחתונה, זה לא נכלל. אני מדבר רק על
הפרסום.

אסנת טרבלסי:

ואם הוא מעלה פרסומות באינטרנט? כפי שיש את "מאקו" ל"קשת", זו יכולה להיות
חברה נפרדת. היא לא תיכלל בהכנסות.

היו"ר יואב קיש:

אגיד לך משהו, וזה קצת קשור למתמטיקה. אני לא יודע מה ההכרות שלך.

אסנת טרבלסי:

היה לי 10 בבגרות.

היו"ר יואב קיש:

אם את שואלת אותי, לכם יש אינטרס שהמספר הכולל יהיה קטן ככל האפשר. למה? אם
הוא מספר גדול, אם אני כולל את כל ההכנסות הנוספות של כל הערוצים- - -

אסף אמיר:

ההכנסות של הערוץ עצמו.

היו"ר יואב קיש:

אבל כל ערוץ בפני עצמו. אתה רוצה שתהיה לך עוגה קטנה. אל תרוצו להגדיל את
העוגה. על ה-20% תריבו אתי עד מחר אבל על מה זה ה-100% שווה לכם לא לריב.

קריאה:

יושב-ראש הוועדה, הם יבכו על ההכנסות.

אסנת טרבלסי:

הבנתי אותך מאוד ואני גם חשבתי על זה לפני שדיברתי.

היו"ר יואב קיש:

כרגע ההגדרה ברורה. אקרא שוב את ההגדרה. אם מישהו רוצה להוסיף משהו, שיגיד.
""הכנסות משידורי פרסומת" – כל ההכנסות המתקבלות אצל בעל רישיון לשידורי
טלוויזיה, בתמורה לשידור מסרים פרסומיים, ובכלל כך בדרך של תשדיר פרסומת,
הודעת חסות, תשדיר לשירות הציבור וכל דרך אחרת". ב"כל דרך אחרת" הכוונה
כמובן להכנסות מפרסומים.

מיקי רוזנטל (המחנה הציוני):

זה כולל תוכן שיווקי.

היו"ר יואב קיש:

זה יכלול תוכן שיווקי.

אתי בנדלר:

אם צריך להבהיר את זה בנוסח, אבהיר את זה בנוסח.

יוליה שמאלוב ברקוביץ:

יכול להיות שלא שמעתי אותך, גברתי היועצת המשפטית. "לשירות הציבור וכל דרך
אחרת" – הכוונה לפרסום. נכון?

אתי בנדלר:

כן, כל דרך אחרת של פרסום.

יוליה שמאלוב ברקוביץ:

תרשמו את המילה "פרסום", כי יכול להיות מצב שערוצי טלוויזיה יחליטו להרוויח
בדרך אחרת שלא קשורה לפרסום ואני חושבת שזה לא צריך להיות כלול בנתח השוק.

היו"ר יואב קיש:

מאה אחוז.

אתי בנדלר:

רק דרך אחרת של פרסום. אני רוצה להזכיר לך, גברתי יושבת-ראש מועצת הרשות
השנייה לטלוויזיה ורדיו. נוסח, בסופו של דבר, אנחנו מכינים בצורה דקדקנית
מאוד, אנחנו עובדים עם הממונה על נוסח החוק בכנסת. לכן לגבי אף הגדרה ולגבי
אף סעיף אנחנו לא מתחייבים שהנוסח יהיה בדיוק תואם את מה שכתוב, אבל הוא
יהיה תואם בדיוק להחלטות הוועדה.

היו"ר יואב קיש:

תודה רבה. אסף אמיר, בבקשה.

אסף אמיר:

אני טוען טענה מקדמית, אני מצטער. נתח שוק בעולם הטלוויזיה אנחנו יודעים מה
הוא, הוא מספר הצופים לחלק למספר מכשירי הטלוויזיה שיש בישראל. כך זה עובד
בכל העולם. הפעם הכנסת מחליטה ללכת על הכנסות. זה הרבה יותר בעייתי מבחינת
איך אפשר לדווח ומה אפשר לדווח. אם יש לי עסק, שיש לי מצד אחד תחנת
טלוויזיה מרכזית שעומדת בחוק הזה, יש לי גם תחנה אחרת שהיא בערוצים
הייעודיים ויש לי גם אתר אינטרנט. אני יכול עם המפרסמים שלי לעשות מה שאני
רוצה ואני יכול להעלות ולהוריד, כלי לעבור על החוק חס וחלילה.

שרן השכל (הליכוד):

אבל זה לא משנה כי זה באחוזים. זאת אומרת, אתה לוקח נתח אחוזי מן השוק, לא
כמות במספרים. גם אם ניקח את ערוץ 24 ו את "קשת" והם ירצו להתחלק בנתח
הפרסום זה עדיין יהיה, נגיד, 30% מנתח הפרסום.

אסף אמיר:

אבל הם שני ערוצים כשלאחד יש 18% ולשני יש 18%. אף אחד לא יהיה מעל 20%.

שרן השכל (הליכוד):

אבל יש הפרדה.

היו"ר יואב קיש:

אתה יצאת מתוך הנחה שנאפשר בעלויות צולבות. אולי זה דווקא לא מאפשר. זו אחת
הבעיות, שאם נאשר בעלויות צולבות נצטרך לדון בה.

קריאה:

זה לא רק עניין של בעלויות צולבות. זה גם שידור בסינדיקציה.

היו"ר יואב קיש:

הוא מעלה נקודה נכונה. בואו נשמע אותו.

אסף אמיר:

לא רק זה. אנחנו יודעים שיש אתרים שבהם גם מוכרים דברים, ובאתרים האלה יש
גם פרסומות, והמפרסם הוא אותו מפרסם וה"דילים" הם על כל מה שיש לך.

אציג לכם דוגמה. כשאומרים ל"הוט" ו"יס" 8%, בזמנו דיברנו עם שר התקשורת
לשעבר כחלון על כך שכאשר יש "טריפל" הרי הם יכולים להחליט מה לייחס
לטלוויזיה ומה לייחס לטלפוניה.

היו"ר יואב קיש:

הנקודה הובהרה.

מיקי רוזנטל (המחנה הציוני):

אקשה עליך עוד קצת, אדוני. למשל כש"קשת" עושה שידור של "ארץ נהדרת" ואומרת:
את המערכון הנבחר תבחרו ב"מאקו". "מאקו" זה אתר אינטרנט. בהכנסות שלו
מפרסומת הוא גוף נפרד, הוא יכול להחליט כפי שהוא רוצה. הוא מפנה מערוץ
הטלוויזיה שלו לאתר האינטרנט שלו, ששם הוא עושה "דילים" אחרים מפרסומות.
איך אתה מודד את זה? איך אתה קובע את הנתח? לכן אמרתי לך שהמדד פה קצת
פשטני.

אסף אמיר:

בכל העולם נתח שוק בטלוויזיה יש לו הגדרה.

היו"ר יואב קיש:

אבל גם הכנסות אפשר להגדיר בכל העולם. זה לא דבר שלא דיברנו עליו.

אסף אמיר:

נכון אבל זה לא נתח שוק אחד.

היו"ר יואב קיש:

אתה מעלה בעיה. תיכף נחשוב מה הפתרון.

איתן כבל (המחנה הציוני):

יש לי הצעה. אני מניח שלפני הקריאה השנייה והשלישית תצוף עוד סדרה ארוכה של
עניינים.

היו"ר יואב קיש:

הוא צודק, לא כל דבר נפתור בהכנה לקריאה הראשונה.

איתן כבל (המחנה הציוני):

תן לי להציע הצעה. מה יפה כאשר אתה בהקראה ומתחיל לדון? אתה מעלה דבר
ומתחילים לעלות כל מיני עניינים שחשבת שהם כבר "אייזן בטון". אני מציע
שבעניין הזה יהיה ברור שזה תחת מסגרת שמצריכה בחינה בהכנה לקריאה שנייה
ושלישית. גם אם יובא משהו שידרוש שינוי, שזה לא ייחשב כנושא חדש.

אתי בנדלר:

זה לא נושא חדש.

איתן כבל (המחנה הציוני):

יכול להיות שכתוצאה מן הדיון, במקום זה ייאמר שכדאי לבחון שיטה אחרת לגמרי.
אני אומר את זה מבחינתי כדי "לסגור" את זה מכל הכיוונים, שברור שזה נושא
שמצריך חשיבה נוספת.

היו"ר יואב קיש:

ידידי יושב-ראש ועדת הכלכלה איתן כבל אומר שהוא יודע מהניסיון של השנתיים
וחצי האחרונות שיושב-ראש ועדת הכנסת בעייתי מאוד וקשה לקבל אצלו נושא חדש,
אז כדי להימנע מנושא חדש קודם כול הגדרנו שהנושא הזה ימשיך להידון לאחר
הקריאה הראשונה. העלית פה נושא באמת חשוב. כרגע אנחנו ממשיכים.

איתן כבל (המחנה הציוני):

יש אפשרות שיעלו עוד נושאים כאלה.

היו"ר יואב קיש:

הוא אומר שאנחנו לא נפתור הכול עד הקריאה הראשונה.

מיקי רוזנטל (המחנה הציוני):

אנחנו צריכים להציע מנגנון חד וברור מאוד לביטול.

היו"ר יואב קיש:

אנחנו ממשיכים. זיו מאור, בבקשה.

זיו מאור:

אני רוצה להסב את תשומת לב חברי הכנסת לעובדה שבין כמה מן המשדרים הקיימים
לבין כמה מן התעשיינים הגדולים במשק שאינם עוסקים בשידור יש קשרי בעלות.
המשמעות היא שכאשר בנק גדול או חברת משקאות גדולה מפרסמים בכלי תקשורת
מסוים, זה כסף שיוצא מכיס אחד ועובר לכיס אחר. כאשר יש השלכות בין התופעה
הזאת לבין השאלה מי מן המתחרים של אותו גוף תקשורת יוטלו עליו רגולציות
כאלה או אחרת, זה משהו שצריך להיות לנגד עיניו של המחוקק ושל הרגולטור. זה
עוד בעיה שאנחנו לא מדברים על היכולת לפתור אותה בחוק הזה אבל לעניות דעתי
המנגנון שמוצע בחוק איך לאמוד את שוק הפרסום, בגלל הנקודה הזאת, הוא
בעייתי.

היו"ר יואב קיש:

גם לזה נתייחס, בסדר, אני מקבל.

מיקי רוזנטל (המחנה הציוני):

יש לך הצעה קונקרטית? פעם ראשונה שאני מסכים אתך.

היו"ר יואב קיש:

לא נפתור את הנקודה הזאת עכשיו. שמענו על הבעייתיות ונמשיך.

איתמר אביטן:

בגלל ההגדרות הקרובות מאוד של זעיר, קטן, בינוני וגדול, בעצם המשחק פה לא
יהיה של עורכי דין, זה יתחיל להיות משחק של רואי חשבון כדי להגיע לאחוזים
נמוכים יותר.

היו"ר יואב קיש:

כאשר נדבר על האחוזים תהיה רשאי להעלות את הנושא. כרגע אנחנו מדברים על
ההגדרה.

איתמר אביטן:

אני יודע. ההגדרה הזאת ונתח השוק בנושא פרסום יהיו באמת משחק של רואי
חשבון.

מי בודק את זה? רשום "המנהל". מי זה המנהל? הרשות השנייה?

היו"ר יואב קיש:

נגיע לסעיף ואז נתייחס. אנחנו כעת בשלב ההגדרות, בעמוד הראשון, סעיף 71ו.
הסעיף הבא, 71ז, מתייחס בדיוק לנושא שאתה מעלה. נדבר עליו בהמשך.

מירי נאור אליאס:

אני היועצת המשפטית של ערוץ 20. אני רוצה להתייחס להמשך הסעיף.

היו"ר יואב קיש:

סליחה, אני עוצר אותך. קבענו רביזיה בשעה 18:50. איתן כבל, נימקת את
הרביזיה.

מי בעד הרביזיה? ירים את ידו. מי נגד?

הצבעה

בעד – 4

נגד – אין

נמנעים – אין

הבקשה לדיון מחדש על סעיף 4 נתקבלה.

היו"ר יואב קיש:

הרביזיה נתקבלה.

אנחנו פותחים את סעיף 4 לדיון מחדש. בבקשה, איתן כבל.

איתן כבל (המחנה הציוני):

יש הסכמה כאן כמעט מקיר אל קיר – אני אומר את זה בזהירות – סביב עניין
התוכן השיווקי. יצרנו בדיוק את המנגנונים ואת כל המערכות וקבענו בהגדרה
ברורה, שאין חולק עליה, שבכל הנוגע לחדשות, אקטואליה, ילדים ודוקו כבר
עכשיו אנחנו מגדירים שלא ישודר תוכן שיווקי. ביקשתי בעניין הזה – כדי שתהיה
גמישות נתנו עוד פלטפורמה, שהשר יוכל לשנות בעקבות דברים שיכולים להשתנות.
לא אפתח כאן את כל הדיון כי את חלק מן הדברים הבאנו בחקיקה הראשית וחלק
השארנו לסמכות המועצה, ואמרנו שגם תהיה סמכות לשר, למגינת ליבה של אלידור
בליטנר ממשרד המשפטים. אני אומר עדיין בעניין הזה שהשר יהיה רשאי לבצע
שינויים כאלה או אחרים בחקיקה- - -

אלידור בליטנר:

בחקיקת משנה, בתקנות. חקיקה ראשית זה אתם, זה המחוקק.

אתי בנדלר:

השר יוכל, בתקנות, באישור ועדת הכלכלה, לשנות את סוג התוכניות שנקבעו
בחקיקה.

איתן כבל (המחנה הציוני):

רציתי להבהיר שהאיסור לפרסום תוכן שיווקי בתוכניות חדשות ובתוכניות ילדים
יהיה חלוט, כלומר שאי אפשר בכל מקרה לשנות את זה.

אסנת טרבלסי:

ומה עם דוקו?

מיקי רוזנטל (המחנה הציוני):

יצטרכו לשנות את החוק אם ירצו לשנות את האיסור הזה.

היו"ר יואב קיש:

איתן כבל, אני חוזר אל מה שאמרתי לך קודם. או שאתה רוצה או שאתה לא רוצה.
אם אתה רוצה להוריד את זה – אוריד את זה. אז תשאיר. עזוב, אתה עושה עכשיו
"מיש-מש". או שאתה מוריד את הכול או שאתה משאיר. תחליט.

אתי בנדלר:

תקבע ארבעה נושאים שבהם אסור שיהיה תוכן שיווקי והשר יהיה רשאי רק להוסיף
עליהם.

היו"ר יואב קיש:

ואם מתישהו השר ירצה להוריד?

איתן כבל (המחנה הציוני):

אז שישנו את החוק.

אתי בנדלר:

שיגישו הצעת חוק פרטית כדי לשנות.

היו"ר יואב קיש:

הבנתי. כלומר, השר רשאי רק להחמיר ולהוסיף.

אלידור בליטנר:

אני מצטערת שאני חוזרת על זה שוב. למה השר? החלוקה בסיסית בחקיקה, גם
למועצת הרשות השנייה יש סמכות של קביעת חקיקת משנה. זה פשוט נקרא שם כללים
ולא תקנות. הגוף המומחה באסדרת שידורים, גם בענייני פרסומות, זה המועצות
הללו, והן מועצות עצמאיות. הרעיון הוא לייצר את ההפרדה מול הדרג הפוליטי.

אבי שמידט:

אבל כל עוד את מגדירה שימוש פוזיטיבי בחקיקה ראשית אז את צריכה את מי
שממונה על החקיקה הראשית שיגרע או יוסיף.

אלידור בליטנר:

אבל זה לא חקיקה ראשית.

אבי שמידט:

אם זה רישיונות אז תשאירי.

אלידור בליטנר:

גם לרשות השנייה יש סמכות לקבוע חקיקת משנה.

היו"ר יואב קיש:

כבר דנו בשאלה הזאת. היא תיפתר ברמה המשפטית ביניכם, בהסכמה.

איתן כבל (המחנה הציוני):

אני מציע שזה יהיה "בהתייעצות עם משרד המשפטים".

היו"ר יואב קיש:

הנוסח יהיה כך: "השר, בהיוועצות עם המועצה, רשאי להוסיף תחומים לאיסור
שידור תוכן שיווקי, באישור ועדת הכלכלה של הכנסת." בסדר?

אלידור בליטנר:

אנחנו חושבים שהמועצה היא הגורם המתאים.

אתי בנדלר:

אני רוצה להבהיר לאלידור בליטנר, סמכות המועצה, גם אם היא תסבור שיש נושא
מסוים נוסף שלא ראוי שישולב בו תוכן פרסומי, היא תהיה רשאית לעשות את זה
מכוח הסמכות הכללית שלה. זה לא מייתר את סמכות המועצה, זה רק מאפשר לשר
לקבוע, גם אם המועצה לא קבעה כך, למשל לגבי תרופות, אם ירצה להוסיף את זה,
שאסור יהיה לשדר תוכן שיווקי על תרופות.

אלידור בליטנר:

זה מטשטש את ההפרדה שנמצאת בבסיס רגולציית התקשורת.

היו"ר יואב קיש:

תודה, סיכמנו את הדיון בעניין. השינוי שעשינו פשוט מאוד: במקום שהשר יוכל
להוריד ולהוסיף נושאים לשיקולו, הגדרנו את התחומים שבהם לא ניתן יהיה לעשות
שינוי ללא שינוי חקיקה, והשר יכול להוסיף תחומים שבהם ייאסר תוכן שיווקי.

לאה ורון:

חברת הכנסת שרן השכל מצביעה במקום חבר הכנסת אברהם נגוסה.

היו"ר יואב קיש:

מי בעד? ירים את ידו. מי נגד?

הצבעה

בעד – 4

נגד – אין

נמנעים – אין

תיקון סעיף 4, כפי שפירט היושב-ראש, נתקבל.

היו"ר יואב קיש:

התיקון בסעיף 4 נתקבל.

אתי בנדלר:

זה יהיה בהתייעצות עם המועצה ובאישור ועדת הכלכלה, כפי שאמרת.

היו"ר יואב קיש:

בהתייעצות ובאישור ועדת הכלכלה.

מירי נאור אליאס:

אני רוצה להתייחס להמשך הסעיף שקראת, לא להגדרה "הכנסות משידורי פרסומת"
אלא להגדרות האחרות.

היו"ר יואב קיש:

רגע, יש מישהו שרוצה להתייחס גם להגדרות אחרות? כן. יש עוד הערות לגבי
ההגדרה של השוק? לא. עכשיו אני מתחיל סבב חדש לגבי ההגדרות הנוספות. אתם
רוצים לצאת עכשיו להפסקה קצרה?

אסף אמיר:

אנחנו רוצים את עניין המדרוג המרכזי לדחות.

היו"ר יואב קיש:

אל תנהל לי את הוועדה, עם כל הכבוד. שאלתי שאלה פשוטה: האם האנשים פה
צריכים 10 דקות הפסקה. אם לא, אז ממשיכים.

לגבי כל ההגדרות האחרות שקראתי, האם יש הערות?

סיכמנו את נושא ההגדרה "הכנסות משידורי פרסומת". מדובר על הכנסות רק ברשות
השנייה. הנושא הזה ימשיך להידון לאחר הקריאה הראשונה.

עכשיו אנחנו מדברים על הערות אחרות לסעיף ההגדרות שקראתי. בבקשה.

איתן כבל (המחנה הציוני):

לא רק יידון. כדי לדייק את זה, כי באמת זה אחד הסעיפים העיקריים, שאנחנו
נצא מכאן עם הסדר שלכל אחד ברור איפה הוא נמצא.

שרן השכל (הליכוד):

שגם יהיה ניתן בהכנה לקראת הקריאה השנייה והשלישית לתת כלים לרגולטור על
מנת לוודא שלא יהיו עיוותים כאלה או אחרים.

היו"ר יואב קיש:

נדבר על זה לאחר הקריאה הראשונה, בהכנה לקראת הקריאה השנייה והשלישית.

זיו גלעדי:

נושא פרסום נתח השוק, מבחינתנו חשוב מאוד שתהיה לזה פומביות. זה גם הכלי
שמשמש אותנו.

היו"ר יואב קיש:

קודם כול, אתה מדבר על משהו שלא מופיע.

זיו גלעדי:

יש הגדרה ""נתח שוק" – שיעור הכנסותיו השנתיות של בעל רישיון ... כפי
שפורסם בידי המנהל לפי סעיף 71ז".

היו"ר יואב קיש:

כאשר נגיע לסעיף 71ז נדבר על זה.

זיו גלעדי:

לעניין הפרסום, מכיוון שמדובר בחברות פרטיות שהנתונים הכספיים שלהן לא
חשופים לציבור, ומתוך הנתון של נתח השוק אפשר ללמוד נתונים רגישים על
החברות, אנחנו מציעים שהנתונים יפורסמו בכפוף- - -

היו"ר יואב קיש:

אני מבקש ממך, כפי שאמרתי קודם, הרי בסעיף 71ז יש את ההגדרה. כאשר נדון
בסעיף נוכל להתייחס לכל הדברים. אם זה ישפיע על "כפי שפורסם", זה ישפיע.
בסדר? בסעיף הבא נדבר בדיוק על זה.

האם יש הערות נוספות להגדרות?

שרן השכל (הליכוד):

בואו נראה לגבי חובת הוצאה לחברת חדשות.

היו"ר יואב קיש:

אנחנו מדברים על סעיף 71ו, על ההגדרות. קראתי את כל ההגדרות. עוד מישהו
רוצה להעיר לגבי ההגדרות? בבקשה.

מירי נאור אליאס:

יש כאן בהגדרות התייחסות ל"חובות סוגה עילית" ו"חובות שידור הפקות מקומיות"
ומתייחסים רק לסעיפים ספציפיים מאוד מתוך החוק, כאשר למעשה אחר כך ההגדרות
האלה ייכנסו פנימה.

היו"ר יואב קיש:

בסעיפים אחרים? אז נדבר עליהן בסעיפים האחרים.

מירי נאור אליאס:

זה חייב להיות כבר בתוך ההגדרה כי אין פה החרגה של מחויבויות תוכן והשקעה
נוספות שמופיעות בחוק.

היו"ר יואב קיש:

כמו מה למשל?

מירי נאור אליאס:

למשל חובת שידור תוכניות בערבית או ברוסית. גם תוכניות סוגה עילית – החובה
היא לא רק בהשקעה אלא גם בכמות שעות. כל הסעיפים האלה – חייבת להיות פה
איזו התייחסות כללית לעניין הזה, שהשינויים שנעשים פה יצטרכו לעבור עוד
התאמות לשאר ההתייחסויות בחוק שמתייחסות למחויבויות תוכן והשקעה שלא יכולות
יהיו לחול על הערוצים המוגדרים זעירים.

היו"ר יואב קיש:

אני רוצה לסכם כך: ראשית, כאשר נגיע לסעיף בעניין ערוץ זעיר ומחויבויותיו
והאחוזים שלו וכן הלאה נדון על כל הסעיפים האלה. במידה ובאותה נקודת זמן
נמצא שיש צורך להוסיף הגדרה שלא קיימת, נחזור להגדרות ונוסיף אותה.

מיקי רוזנטל (המחנה הציוני):

אבל אין ספק שחסרה הגדרה. יש חובות רגולטוריות נוספות.

היו"ר יואב קיש:

נדבר על זה בסעיף. אני לא רוצה לדבר באוויר ואני לא רוצה עכשיו להיכנס
לסעיף העתידי. כאשר נגיע לסעיף על חובות המשדר הזעיר ואחרי כן חובות המשדר
הקטן, הבינוני והגדול – כאשר נדבר על חובות המשדר הזעיר, שזה מן הסתם מה
שמעניין אתכם, ניכנס לכל הדברים שלא מופיעים פה. אני מבין שייתכן שנגלה
בהמשך שיהיו הגדרות חסרות. הצגת דוגמה להגדרות שאולי נצטרך להוסיף. אנחנו
הולכים לדון על הדברים האלה, על המגבלות הרגולטוריות האחרות, בכל מקרה
בסעיף שנגיע אליו ואז נחזור אחורה. אם נגלה שנצטרך להוסיף הגדרה נחזור
להגדרות.

מירי נאור אליאס:

לפי נוסח הצעת החוק כרגע לא בטוח שנגיע כי יש התייחסות ספציפית מאוד
לסעיפים ספציפיים. זאת אומרת שאנחנו נצטרך אחר כך לקחת בחשבון שאולי לא
דיברנו על סעיפים מסוימים ונצטרך לדבר עליהם. לכן אני מעלה את זה עכשיו.

היו"ר יואב קיש:

כבר אגיד לך איפה ניכנס לזה. בסעיף 71ח. לא אעצור אותך שם.

מירי נאור אליאס:

זה מתחבר גם לדבריו של זיו מאור וגם לדברים שנאמרו כאן. צריך לעשות הפוך:
מה לא יחול, ולא מה כן יחול.

היו"ר יואב קיש:

זיו מאור, אני מכיר את ה-Normally open שלך ולא Normally close.

זיו מאור:

לא על זה אני מדבר. לא אחזור על דברים שאמרתי. המטרה של סעיף ההגדרות כפי
שהוא כרגע, באופן הרבה יותר ממוקד וטוב מכפי שאני מכיר אותו בחוקים אחרים,
היא כדי שניתן יהיה להשתמש בביטויים האלה בצורה קלה וחופשית בהמשך כאשר
נגיע לסעיף 71ח. ספציפית לגבי העניין של תוכן, יש בעיה באופן שזה מוגדר.

היו"ר יואב קיש:

אני לא רוצה עכשיו להיכנס לדיון על סעיף 71ח. כאשר נגיע לדבר על סעיף 71ח
ניכנס לדיון.

זיו מאור:

אם היושב-ראש מצביע עכשיו על ההגדרות- - -

היו"ר יואב קיש:

אני יכול אחר כך להוסיף או לשנות הגדרות. הליך חקיקה אני יודע לעשות.

מירי נאור אליאס:

כרגע ההגדרות הן כפי שאנחנו מכירים אותן. אם יהיה אחר כך שינוי, כפי ששמענו
כאן – אני שמעתי לראשונה על כך שערוצים ייעודיים יוכלו לבחור לא להחיל על
עצמם את החוק – אנחנו נבקש להגיב לאותם דברים שבהם יהיה שינוי. אם ההגדרה
"הכנסות משידורי פרסומת" תוחרג לערוצים שנשארים במסגרת מועצת הכבלים
והלוויין, יכול להיות שכן נרצה להגיב להגדרה הזו. כרגע כפי שהצעת החוק
כתובה אמרנו את מה שיש לנו לומר, אבל אם יהיה שינוי מטבע הדברים נרצה
להגיב.

היו"ר יואב קיש:

ממילא אנחנו הולכים לדון שוב בנושא לאחר הקריאה הראשונה. תוכלו להתייחס
לזה.

מירי נאור אליאס:

נשמור על זכותנו להגיב במידה ויחול שינוי.

היו"ר יואב קיש:

בזה מיצינו את הדיון על ההגדרות, אלא אם חברי הכנסת רוצים להוסיף משהו. לא.
אני מסכם את סעיף ההגדרות ואנחנו מצביעים עליו.

אסף אמיר:

לא דיברו על המנהל?

היו"ר יואב קיש:

לא, זה בסעיף הבא.

אנחנו מצביעים עכשיו על הוספת סימן ח' בסעיף 3 להצעת החוק. קראנו את כל
ההגדרות, זיקקנו את נושא ההכנסות, שאנחנו מדברים על פרסומות מהרשות השנייה
בלבד וללא הכנסות הערוצים הייעודיים מפרסומות. אמרנו שנושא זה, בגלל
המורכבות שלו, יידון גם לאחר הקריאה הראשונה, עם כל הבעיות והמשמעויות שעלו
פה בדיון. בנוסף, תהיה הגדרה של "ערוץ זעיר", "ערוץ קטן", "ערוץ בינוני"
ו"ערוץ גדול", כאשר האחוזים כהגדרתם יופיעו בהמשך הצעת החוק ואז כמובן תהיה
הפניה לאחוזים האלה.

אני מעלה להצבעה. מי בעד סעיף 71ו המוצע? מי נגד?

הצבעה

בעד – 4

נגד – אין

נמנעים – אין

תחילת סעיף 3 להצעת החוק וסעיף 71ו, כפי שפורטו על ידי היושב-ראש, נתקבלו.

היו"ר יואב קיש:

הסעיף נתקבל פה אחד.

אנחנו עוברים לדבר על מה שהתחלנו לדבר עליו קודם, והוא נושא קביעה ופרסום
נתח השוק.

נצא להפסקה של 10 דקות. הוועדה תתכנס שוב ב-19:15.

(הישיבה נפסקה בשעה 19:05 ונתחדשה בשעה 19:25)

היו"ר יואב קיש:

אני מחדש את הדיון. שלום למי ששרד את ההפסקה. אני מקריא את הסעיף עליו
נדבר.

71ז. קביעה ופרסום של נתח שוק

(1) נתח השוק של בעל רישיון ייקבע בידי המנהל מידי שנה מיום שקיבל את
    הרישיון, ויפורסם באתר האינטרנט של הרשות עד ליום 1 ביוני בכל שנה.
    הפרסום האמור יתייחס להכנסות בשנת הכספים הקודמת.

(2) מבלי לגרוע מהאמור בסעיף 108, בעל רישיון לשידורי טלוויזיה, ימסור
    למנהל כל מידע הנדרש לצורך יישום סעיף זה, בהתאם למתכונת שקבעה.

מה זה סעיף 108?

זיו גלעדי:

סמכויות של הרשות לעיין.

היו"ר יואב קיש:

אני אומר מילה על הסעיף ואחר כך אנחנו נקיים עליו דיון כך שכולם יאמרו את
דעתם. מלבד הנושא שהתייחסנו אליו בסעיף הקודם של בכלל מה זה השוק, עכשיו
אנחנו מדברים על איך מקבעים ומי מקבע ומה. הרעיון שמובא בפניכם אומר שנגמרת
שנת כספים, לוקח כשלושה חודשים בהם כל גורם רלוונטי – ערוץ מסחרי, בין אם
הוא זעיר, קטן, בינוני – יכין את הדיווח הנדרש למועצת הרשות השנייה. הדיווח
הזה צריך להתקבל, ויכול להיות ששווה להוסיף שעד ה-31 במרץ - כדי שיהיה ברור
כי אחרת יכול להיות שהוא לא קיבל – יעביר כל ערוץ את הנתונים לפי המתכונת
שנקבעה ואז יש למועצת הרשות השנייה, עד ה-1 ביוני, זמן לומר שאתה איקס
אחוזים מפלח השוק. המשמעות שאתה זעיר, גדול, קטן, בינוני. אני עוד דלא מדבר
על אחוזים.

השאלה שעולה כאן היא, ובהמשך יש עוד סעיף שלא אכנס אליו עכשיו, מה עושים אם
המידע הזה לא מגיע. זאת אומרת, יש בעל ערוץ שלא נותן את המידע. יש סעיף אחר
בהמשך אליו נתייחס. אם כן, הנושא הזה של מה קורה אם לא, נדון עליו בהמשך.
לכן אני מבקש לא להיכנס אליו כרגע, אבל בהחלט כן להתייחס לשאלות כמו מי זה
המנהל.

יוליה שמאלוב ברקוביץ':

מה זה השוק.

היו"ר יואב קיש:

על השוק דיברנו. אמרנו הכנסות מפרסום. הגדרנו. על זה יכול להיות דיון אחרי
קריאה ראשונה כדי למנוע הטעיות וכיוצא בזה, אבל לאחר שהגדרנו את השוק,
אנחנו מדברים על איך הנתונים האלה מגיעים. אני מבקש, מכיוון שהסעיף הזה
נוסח באמת במשרד התקשורת, אני מבקש התקשורת להרחיב טיפה ולהתייחס לנושא של
המנהל וכיוצא בזה.

זיו גלעדי:

המנהל הוא המנהל של הרשות השנייה. מבחינתנו זו שאלה שהיא שאלה יותר טכנית
ולכן לא צריך את המועצה של הרשות השנייה שהיא גוף שכוללת נציגי ציבור אלא
צריך איזושהי מומחיות מקצועית. נתח השוק, באמת בתפיסה שלנו הספרים צריכים
להיסגר באיזשהו מועד בתוך השנה לגבי שנת הכספים הקודמת. המנהל יוציא דרישה,
יקבל את הספרים, יעשה במסגרת ההערות שהתקבלו קודם את הוויכוחים האם הכנסה
מסוימת צריכה להיכלל או לא צריכה להיכלל ועד יוני הוא יצטרך להשלים את זה
ולקבוע את נתחי השוק.

היו"ר יואב קיש:

מה לגבי הפרסום? מה הכוונה? הייתה כאן טענה שהמידע הזה הוא מידע עסקי רגיש
והפרסום שלו יכול להיות בעייתי.

זיו גלעדי:

נכון. החברות בהן אנחנו מדברים הן חברות פרטיות שהמידע שלהן לא חשוף
לציבור. הכנסות מתוך פרסום נתח השוק שלהן, כל חברה יודעת מה נתח השוק שלה
ויודעת מה ההכנסות שלה ואז היא יכולה ללמוד גם מה ההכנסות של המתחרים ומתוך
זה אפשר להפיק כל מיני נתונים שהם מאוד רגישים. לכן אנחנו מציעים שכאן לא
יהיה פרסום של נתח השוק המדויק של כל החברות שפועלות בשוק אלא שהפרסום יהיה
בכפוף לשמירה על סודות מסחריים. אפשר להשאיר את זה לשיקול דעת של המנהל איך
לפרסם. אנחנו מציעים שהוא פשוט יפרסם על כל חברה באיזה מדרגה היא נמצאת.

היו"ר יואב קיש:

באיזה סוג ערוץ. המדרגות שקבענו קודם דווקא עוזרות לנו.

זיו גלעדי:

נכון. לחברה עצמה הוא ימסור גם את נתח השוק המדויק שלה. את זה היא תדע והיא
תדע על השאר באיזה מדרגות הן נמצאות ולא את המספר המדויק.

היו"ר יואב קיש:

הצעה מעניינת. נראה לי בסדר. משרד האוצר, יש משהו להצעה הזאת?

קריאה:

לא.

היו"ר יואב קיש:

משרד המשפטים?

אלידור בליטנר:

מתואם אתנו.

היו"ר יואב קיש:

מנכ"ל משרד התקשורת? אתה בעצם מסונכרן. מועצת הכבלים והלוויין רלוונטיים
כאן? לדעתי לא.

סבב. אני מחכה להערות. מי שרוצה, בבקשה.

איתמר אביטן:

אם אני מבין נכון, מה שיקרה בסופו של דבר זה שרואי החשבון של הערוצים הם
בעצם יקבעו. אנחנו מבינים שנתח השוק, ההגדרה הקודמת, תיקבע בעצם על ידי
רואה החשבון. זאת אומרת, מה שיקבל המנהל, זה מה שבסופו של דבר יהיה.

היו"ר יואב קיש:

דוח כספי של הכנסות.

איתמר אביטן:

כן. דוח כספי. איתן אמר שעורכי הדין ישחקו עם זה, אז אני אומר שמי שיעשה
תעלולים בסופו של דבר אלה רואי החשבון כי אנחנו נמצאים בהגדרות שהן כל כך
קרובות באחוזים, שנגיד שרק מספיק שהוא ירד מקטן לזעיר או מבינוני לקטן,
ואנחנו מדברים על אחוזים בודדים, יכול להיות שהוא משנה צורך בהפקות או
דברים כאלה, אליהם נגיע בהמשך.

לכן אני מציע להבין אם יש כאן איזה מחקרים או בדיקה של הרשות השנייה מהו
באמת נתח השוק ולא רק מה שהם מוסרים, חברות מסחריות.

היו"ר יואב קיש:

אתה אומר שיש חשש שחברה מסחרית תעשה הטיה במספרים כדי לרדת?

קריאה:

לא. זה לא מה שהוא אומר. משחקים חשבונאים.

איתמר אביטן:

כן. משחקים חשבונאים. להעביר את הפרסום לאתר האינטרנט, יסגור דיל. למשל אני
אפרסם בשלושים מיליון שקלים והוא יגיד שעל זה תוציא לי חשבונית על אתר
האינטרנט ועל זה תוציא לי חשבונית על כסף לדוגמה. ואז מה קורה בסופו של
דבר? מכיוון שאנחנו משחקים כאן עם איזשהו מנעד, סולם, שממש הוא באחוזים
בודדים, אז המשחק יהיה כאן. דרך אגב, לא צריך במיליוני שקלים.

היו"ר יואב קיש:

אני רוצה להפריד בין הנושא של איך אנחנו מצליחים לשמר את הנושא כך ששוק
הפרסומות, לא יוכלו לשחק בו ולהטות אותו לא לכאן ולא לכאן. אולי נבחר שיטה
אחרת - כל הדברים האלה, זה נושא שכבר אמרנו שנדון בו בהמשך – לבין השאלה
העקרונית והבסיסית לכל המנגנון שקובע באמת את נתח השוק. אני מסכים שהנושא
שיושב למעלה, לא במאה אחוזים סגור ואנחנו נתייחס אליו. אבל השאלה שלי, כאשר
כבר הגדרנו משהו למעלה, צריך דרך עבודה. שיטת העבודה היא שעד סוף מרץ הם
מגישים את הדוח שלהם, הדוח הזה הוא דוח שתהיה לגביו מתכונת שתיקבע, הוא לא
יפורסם לציבור. מה שיפורסם, כל אחד מהערוצים, באיזו קטגוריה הוא נמצא
ויפורסם לכל ערוץ מה הנתח המדויק שלו.

איתמר אביטן:

אבל הרשות השנייה היא זו שצריכה לבדוק מה נתח השוק כהגדרתו ולא על פי
הדוחות שהגיעו אליה מהזכיינים.

היו"ר יואב קיש:

איך הם יעשו את זה?

איתמר אביטן:

אתה בעצם אומר שהשחקנים הם אלה שיקבעו את נתח השוק, אם הוא 1.1 או 1.2 או
שפתאום אתה תראה שזה ירד.

יוליה שמאלוב ברקוביץ':

יכול להיות שמה שאפשר לעשות זה לבדוק האם יש אופציה במידה ובאמת יש ערוצים
שיש להם. הרי כל העניין הוא באמת, כפי שהם אמרו. זה לא שאני מסכימה עם מה
שאתה אומר אלא אני רוצה פשוט לפשט את מה שאתה אומר. יתכן מאוד שאפשר לחייב
את הערוצים במידה ויש פרסום, סתם דוגמה, ברשת ובאתר רשת. האם אנחנו מחשבים
את מאקו כחלק מקשת או לא?

היו"ר יואב קיש:

לא. זו שאלה שלא נענה עליה עכשיו. אני אגיד לך מה שאותי יותר מטריד ואני לא
יודע מי השותף כאן לחקיקת חוק הספרים שפעלתי לביטולו. הגיע למצב שבגלל
השאלות שאלה אומר, למשרד הכלכלה היה אדם שקיבל את הדפסות הקופה של כל חנות
ספרים. הוא ידע על כל חנות, כמה היא מכרה. משהו מטורף. אני לא יודע אם
הכרתם את זה. ביטלנו את זה וטוב שביטלנו את זה. אני לא מתכוון לרדת לרמה
הזו. אבל מצד שני, מה שאני חושב שכן אפשר להוסיף לסעיף הזה זה איזשהו סעיף
הרתעתי, שאם ביצע במזיד או בכוונה רעה מישהו מהחברות מהלכים מכוונים -
שקודם כלל יהיה את הדבר הזה - להעביר מידע שגוי. שוב, לא אם זה היה בטעות.

איתמר אביטן:

לא מדובר במזיד. לא טעות.

היו"ר יואב קיש:

את המשחקים, אמרנו בצד. אני אומר לך שיכול להיות עוד סיפור שאני רוצה שיהיה
ברור שאם עכשיו פועלים – וגם זה יכול להיות, גם אני אומר לך שיכול להיות
שיש למישהו אינטרס לפעול בצורה מעוותת. אני רוצה שיהיה ברור שמי שעושה את
זה, צפוי לסנקציה בעניין הזה.

אתי בנדלר:

זה מופיע בסעיף 5 להצעת החוק. פעל בניגוד להוראות סעיף 71ז. זה בדיוק הסעיף
הזה.

היו"ר יואב קיש:

נכון.

זיו מאור:

אני רוצה להעיר הערה. אני יכול להצביע על בעיה מהותית שאני לא יודע מה
הפתרון שלה.

היו"ר יואב קיש:

בעיות יש לי מספיק. יש לך תשובה למה ששאלתי?

זיו מאור:

כן. מלבד סעיף 5 להצעת החוק שכולל מאסר שנה על אי שיתוף פעולה עם הוראות
סעיף 71ז(ב), יש גם בתוך הוראות הרישיון הסטנדרטי שיחול על בעלי הערוצים,
בסעיף 40, הוראות ברורות לגבי מה קורה שם למי שלא מוסר מידע למנהל על פי
דרישה.

היו"ר יואב קיש:

מצוין.

יוליה שמאלוב ברקוביץ':

זה עדיין לא אומר איך אנחנו מזהים את הנתח. קודם כל נזהה את הנתח ואז נפעיל
את סעיף 71ז.

היו"ר יואב קיש:

בכל הרישיונות חייבת להיות הגדרה ברורה שמי מהחברות מעביר מידע שגוי במכוון
על הכנסותיו - - -

יוליה שמאלוב ברקוביץ':

אבל זה לא מידע. הוא יכול לבוא ובאמת להחליט שהוא מפרסם.

היו"ר יואב קיש:

זה סיפור אחר, אבל יכול להיות גם מישהו שיגיד שאתה על ההכנסות האלה שעשינו
כאן באיזשהו מבצע פרסום מיוחד אל תדווח.

יוליה שמאלוב ברקוביץ':

לזה יש סעיף.

איתמר אביטן:

זאת לא הכוונה. לא הייתה כוונתי במזיד. אני חייב לציין, לא במזיד.

היו"ר יואב קיש:

אתה מדבר על משהו מאוד ברור, שמי שיש לו מספר עסקים ממחירי העברה ולהעברה
מפה לפה, ברור, הבנתי. אני מכיר. אנחנו נדב על זה אחר כך.

איתמר אביטן:

קמפיין, זה יכול להיות בכמה ערוצי הפקה.

יוליה שמאלוב ברקוביץ':

אולי אפשר להוסיף שככל שעלה חשד ברשות השנייה לנתונים לא אמיתיים.

היו"ר יואב קיש:

נכון. לאור היקפי הפרסום. היא רשאית.

יוליה שמאלוב ברקוביץ':

כן, היא רשאית לפנות לצדדים שלישיים על מנת לעשות בדיקה.

אלידור בליטנר:

אני לא יודעת. ברמה של סמכויות פיקוח של גורמים לא מפוקחים, אני חושבת שזה
בעייתי. אני צריכה לבדוק את זה.

היו"ר יואב קיש:

משרד המשפטים, יש לך הצעה?

אלידור בליטנר:

יש כאן אחריות פלילית. אחריות פלילית דורשת יסוד נפשי. אני חושבת שזה חלק.

היו"ר יואב קיש:

כשנגיע לסעיף, אולי נשנה את האחריות הפלילית.

אלידור בליטנר:

לא. יש אחריות פלילית.

היו"ר יואב קיש:

אתם בעד האחריות הפלילית?

אלידור בליטנר:

כן. ההערה שאני אשמיע היא שמעצר לא נראה לנו בהקשר הזה. זו חקיקה כלכלית
וצריך להיות קנס. כמובן צריכים לקבוע את סכום הקנס באופן שירתיע.

היו"ר יואב קיש:

מה את אומרת על מאסר, זה טוב או לא טוב?

אלידור בליטנר:

זה לא טוב. לא ישימו אף אחד במאסר. זה לא הגיוני.

יוליה שמאלוב ברקוביץ':

זה לא לגבי נכונות המידע אלא לגבי עצם העברת המידע. אלה שני דברים שונים.

יונתן לייסנר:

יש לי אולי הצעה לפתרון. כבר היום בכללים של הרשות השנייה, החישוב שלהם של
נתח השוק הוא גם אחוזי וגם נומינלי. כלומר, איזשהו סכום מסוים. אני מציע
שהחובה או הדיווח שלהם יהיה גם באחוזים כי אני מבין שהבעיה היא לחשב מה זה
המאה אחוזים של שוק הפרסום. אני מציע שהדיווח שלהם יהיה גם אחוזי וגם
נומינלי במספרים.

היו"ר יואב קיש:

הם מעבירים דיווח נומינלי. הם לא מעבירים דיווח באחוזים. הם לא יודעים את
השוק. הוא מעביר בכסף כמה הכנסות יש לו.

יונתן לייסנר:

מה שהוא נותן לך כאן, זו הצעה יפה, לפתור פתרון למצב עליו דיבר אסף, של
אותם מחירי העברה. כלומר, אם בעל ערוץ טלוויזיה מסחרי מוכר פרסומות
בטלוויזיה, הוא מוכר אותן במחיר זעיר ואת הכסף הגדול הוא מוכר לאותו מפרסם
באינטרנט וגובה את כל מה שמגיע לו אלא שאת החלק הארי הוא מייחס לאינטרנט.

מיקי רוזנטל (המחנה הציוני):

אבל הוא לא צריך לדווח לך על האינטרנט.

יונתן לייסנר:

נכון, הוא לא צריך לדווח לי. אבל בדיווח הנומינלי אתה תראה את המספר הזה.

היו"ר יואב קיש:

אני אגיד לך מה אפשר, ואני לא מומחה במחירי הפרסום, אבל הוא קודם כל ייתן
דיווח נומינלי שמסכם ואז הוא יכול לתת דיווח נומינלי למשל שממוצע הספורט,
או איך זה הולך, לפי מה?

מיקי רוזנטל (המחנה הציוני):

יש כל מיני.

היו"ר יואב קיש:

אז הוא ייתן ממוצע סלוט. אם אתה מקבל ברשות השנייה סלוטים, מחיר שהוא לא
הגיוני, שהוא חצי מהאמיתי, אתה מבין שיש לך כאן מישהו שעושה עליך תרגיל.

זיו מאור:

אבל אם אתה עושה עסקת חבילה עם האינטרנט שהוא לא מפוקח?

קריאה:

כבוד היושב ראש, לא צריך חצי. האחוזים כאן הם מאוד קרובים. לא צריך חצי.

איתן כבל (המחנה הציוני):

כמות הנכלולים שתבוא לידי ביטוי, היא אין סופית. אני אומר לכם שזה בוועדה
אנחנו תמיד אומרים בלי אם. אין לך את הנקודה בה אתה יכול לעצור. תראה איזה
יצירתיים שניכם הייתם ולא חשבתם על זה. מה יקרה כשתשבו בחדר ותתחילו לחשוב
על הדברים? הרי זה לא יסתיים. למרות זאת, בסוף צריך לייצר איזשהו תחום של
מה נכנס בפנים ומה נכנס בחוץ. ברור שכל מי שחושב במושגים שאיתמר חושב או
מישהו אחר כאן. לכן אני אומר גם בעניין הזה שחייבים לבקש, בסוף לראות מה זה
כשאנחנו באים כל הזמן ומבקשים. אנחנו כל הזמן מדברים על מה נכנס ומה לא
נכנס. צריך לקיים כאן דיון מקצועי מעבר לתבנית.

היו"ר יואב קיש:

זה לא יהיה עכשיו.

איתן כבל (המחנה הציוני):

זה ברור.

מיקי רוזנטל (המחנה הציוני):

אני אומר לך, זה גרוע מזה כי חלק משחקים בכללים של שח, ואנחנו מאפשרים להם
עכשיו, וחלק בכללים של שש-בש כי הם לא אותו הדבר. אני רק אדגים לך כמה זה
סבוך ולכן צריך למצוא פתרון שאין לי אותו כרגע אבל אני אציע לכם בהמשך. יש
כאלה שיש להם חברת חדשות, יש להם הוצאות על חברת חדשות כאשר הפרסומות בזמן
החדשות נחשבות אחרת מאשר פרסומות בזמן תכניות וכל מיני עניינים כאלה שאתה
יכול להעביר מתחום לתחום. אלה, בכלל החדשות שלהם לא מפוקחות, לאלה אין תנאי
סף לחדשות. אנחנו מערבבים כאן כללי משחק שונים שיאפשרו לכל שחקן כללי דיווח
שונים ואנחנו צריכים למצוא כללים גם של גוף מדווח אחד כי כאן יש שניים וגם
כללים אחידים שמתגברים על כל הבעיות האלה וזה עניין לא פשוט. יש שם אנשים
יצירתיים.

היו"ר יואב קיש:

אני מסכים. אני אומר לך רק דבר אחד. אני בטוח שאנחנו לא הראשונים שנתקלים
בזה.

מיקי רוזנטל (המחנה הציוני):

נכון. אבל אין רגולציה כזאת בשום מדינה.

היו"ר יואב קיש:

כך זה בכל רשות שמתעסקת בחברות ציבוריות. כל נושא ההכנסות הרי מוגדר מכאן
ועד הודעה חדשה בדיוק ומה כי אלה דיווחים ציבוריים. בעניין הזה אני בטוח
שנמצא את הדרך.

אני חוזר להצעה ואני מבקש קשב מחברי הכנסת. ההצעה אומרת בניגוד למה שכתוב,
שהמידע לא יפורסם ציבורית בדיוק כמה הכנסות יש לכל חברה. מה שיפורסם זה
באיזה קטגוריה הוא נמצא מארבעת הקטגוריות – זעיר, קטן, בינוני, גדול – ומה
שיפורסם חזרה לאותו ערוץ זה האחוז המדויק שלו כמידע פנימי לאותו ערוץ. זה
מה שהולך להיות מפורסם.

שרן השכל (הליכוד):

היה חשוב שלא יפרסמו נתונים של הערוצים המסחריים. אני חושבת שזה באמת פוגע
בהם בסופו של דבר, בפרטיות ובעסק שלהם.

עם זאת, אני חושבת שיש כאן בעייתיות שאני חושבת שדווקא כאן צריך לתת איזשהו
כלי שהם כן יעבירו את הנתחים של הפרסומות אולי כביקורת אחת לזמן מה למנהל
על מנת שיוודאו שאין איזשהו עיוות ולתת כלי לרגולטור לראות אם הם מנסים
להתחמק מדבר כזה או אחר. אני אתן דוגמה כדי להבהיר את זה. נגיד בערוץ
הנוכחי בזמן פרסומת של חמש שניות של איזשהו בנק מסוים, הם לקחו מאה שקלים
לפרסומת וזה מופיע למעשה בדוח שלהם ועל ידי כך הם למעשה מעבירים את זה
למקום אחר ואנחנו לא מתייחסים למקום האחר, באינטרנט, ולא נוגעים בזה כי זה
לא קשור לנתח העוגה של הפרסום שלהם. אז מופיע אותו דבר, פרסום של בנק אחר,
אותה קצובת זמן, אותו זמן שידור באותה שעה ביום ולוקחים מאה מיליון במקום
מאה שקלים. אם יש הפרדה כזו אדירה, אנחנו מבינים שיש איזשהו עיוות ולכן
צריך גם לתת כלי לרגולטור, לרשות השנייה, לבוא ולעשות איזשהו שימוע,
איזושהי בדיקה קצת יותר מעמיקה. לתת אולי את האפשרות כאן שאחת לכמה שנים
תינתן לרגולטור האפשרות לעשות איזושהי בדיקה מעמיקה יותר כאשר מועלה חשד
לעיוות בנתח.

היו"ר יואב קיש:

אני רוצה לומר מה עמדתי בעניין הזה.

מיקי רוזנטל (המחנה הציוני):

אתם מסתבכים יותר.

היו"ר יואב קיש:

כמו שאמרנו קודם, אנחנו נמצא את הפתרון בין קריאה ראשונה לשנייה ושלישית.
אנחנו כרגע לא הולכים לדון בזה. אנחנו נמצא את הפתרון. מה שלי היה חשוב זה
מה יפורסם ומה לא יפורסם ואת ההגדרות שאמרנו.

אתי בנדלר:

רציתי לומר שלרגולטור תמיד יש סמכות לבקש פרטים נוספים, השלמות, לא לקבל את
מה שנמסר לו ולהזמין לשימוע וכיוצא בזה. זאת אומרת, לא כל דיווח שמועבר לו
הוא כזה ראה וקדש. זה מלכתחילה צריך להיות ברור.

כשאנחנו מדברים על סעיף קטן (ב), כשמטילים חובה על בעל מנהל למסור למנהל כל
מידע הנדרש לצורך יישום סעיף זה וכל מידע שהוא רלוונטי, זה לא רק בהתאם
למתכונת שקבע אלא זה יהיה גם במועדים ובמתכונת שקבע. אני מזכירה לאדוני
שאתה אמרת שהדיווחים צריכים להימסר לא יאוחר מה-31 במרץ.

נחשון אקסלרוד:

אני חושב שזה קצת מוקדם.

היו"ר יואב קיש:

שלושה חודשים?

נחשון אקסלרוד:

אני חושב שאם תקבע את זה לאפריל, זה יהיה יותר הגיוני.

אתי בנדלר:

אם אתם תתחילו למסור את הדיווחים שלכם רק בחודש אפריל ויסתבר שצריך השלמות
וצריכים בירורים, עד שתמסרו את כל הפרטים הגענו ליוני.

היו"ר יואב קיש:

שלושה חודשים זה מספיק. הוא מסכים.

אתי בנדלר:

דבר שני. נשאלה שאלה מה קורה אם הם לא עומדים בחובה הרגולטורית הזאת למסור
את הפרטים. מה שהוזכר קודם זה שיש הצעה לסנקציה פלילית, ואלידור אמרה בצדק
שהם מתנגדים לסנקציה הפלילית הזאת. הוועדה תדון בזה מאוחר יותר. אבל בין אם
זו סנקציה פלילית ובין אם זה קנס כפי שהציעה אלידור, נראה לי שיש סכנה
שהחוטא יצא נשכר. דהיינו, מי שלא מסר את הדיווחים, גם אם יטילו עליו קנס
באיזשהו שלב, הוא בעצם משבש את האפשרות לבדוק את החלק היחסי של כל אחד
מהגופים האחרים. זאת אומרת, הוא מייצר תקלה.

היו"ר יואב קיש:

הוא מגדיל את חלקם של האחרים.

אתי בנדלר:

הוא מגדיל את חלקם של האחרים או בכלל משבש את כל דרך החישוב. לכן אני חושבת
שצריכה להיות סנקציה הרבה יותר משמעותית ומיידית.

היו"ר יואב קיש:

כבר הלכת לסעיף ההוא, אבל יש לי הצעה.

אתי בנדלר:

לא אמרתי מתי להעלות את זה, אבל אני חושבת שצריך להיות ברור שצריכה להיות
סנקציה נוספת למי שלא עומד בחובה למסירת מידע.

היו"ר יואב קיש:

לגבי הנושא הפלילי, אני אומר את זה במשפט ונחזור לזה אחר כך.

איתן כבל (המחנה הציוני):

אני מדבר עוד לפני הפלילי.

היו"ר יואב קיש:

כן. אני אומר שמי שלא מדווח או לא מוסר את הדיווח, ייראה כאילו הכנסותיו,
על מנת לא לפגוע, עלו מדרגה. זאת אומרת, הוא גדל בהגדרה. אם הוא היה זעיר,
הוא יוגדר קטן ויעבור לסף הכנסות של קטן. אם הוא היה קטן, הוא יהפוך להיות
בינוני.

מיקי רוזנטל (המחנה הציוני):

אז כדאי לי לדווח לא אמת ואני זעיר.

היו"ר יואב קיש:

קודם כל זה מחייב אותך לדווח. זה לגבי הנושא של להימנע מאי דיווח. אחרי כן
תטפל בדיווח שקרי. זה משהו אחר. קודם כל, כדי להימנע מאי דיווח, אתה יכול
לתת הגדרה שהתחלת עם איזושהי קטגוריה, אז בהגדרה, אם לא דיווחת, עלית
לקטגוריה הבאה ולפיכך הנתונים יחושבו לפי הקטגוריה הבאה וזה הקנס שלך
האפקטיבי על כך שלא דיווחת.

יש עסק זעיר, נניח ערוץ 20 עוברים לרשות, הם מתחילים זעירים. עכשיו מגיע
ה-31 במרץ 2019, כי אנחנו מדברים על אחרי 2018, והם לא מסרו דיווח.
אוטומטית הם הופכים להיות קטנים ובקצה הקטגוריה של קטנים, שהמשמעות היא
מחזור של 150 מיליון שקלים, וכך יחושב השוק. יוחלו עליהם המחויבויות של 150
מיליון שקלים הכנסות והשוק יחושב לפי ההכנסות האלה.

איתמר אביטן:

השאלה מה ההבדל. מה ה-פיק. אם זה ישתלם או לא ישתלם.

היו"ר יואב קיש:

על המדרוג, נדבר. ברור שלעלות קטגוריה, תמיד המשמעות תהיה עוד מגבלות.

איתן כבל (המחנה הציוני):

אדוני בדיוק נגע בנקודה הזו. בוועדה הזו אנחנו עוסקים הרבה בחוטא נשכר.

אתי בנדלר:

הפרה משתלמת.

איתן כבל (המחנה הציוני):

מה שנקרא הפרה משתלמת. אני עדיין לא נעול כאן בעניין הזה. תראה, קורים שני
דברים. כמעט אף אחד לא עומד – אני אומר את זה באופן גורף, בצורה קצת מוגזמת
– אני לא מכיר הרבה גופים שמדווחים בדיוק את החשבונות שלהם.

היו"ר יואב קיש:

צדיקים.

איתן כבל (המחנה הציוני):

גם אלה שמתאמצים להיות צדיקים. מה ההבדל בין אם אתה נותן למס הכנסה או
לגופים השונים את הדיווח? כאן אתה קובע מדרגות. כאן יש לזה השלכות שהן הרבה
יותר גדולות.

היו"ר יואב קיש:

גם למס הכנסה יש משמעות.

איתן כבל (המחנה הציוני):

בסדר, אתה יכול להגיש לו ערעור ואפילו לפעמים כדאי לך לשחק אתו את המשחק
הזה. כאן הקביעה של ההיקף שלך היא כדי לקבוע באיזה ליגה אתה משחק.

היו"ר יואב קיש:

נכון.

קריאה:

פגיעה מתגלגלת.

איתן כבל (המחנה הציוני):

נכון. אז אני חושש שכל אחד מסיבות שיהיו לו באותו זמן, זה יכול להיות שפעם
ישתלם לו שאולי תקנוס אותו כלפי מעלה ואולי פעם ישתלם לו שתקנוס אותו כלפי
מטה.

זיו מאור:

לא למדוד שקלים אלא למדוד חשיפות. מה הרייטינג בזמן נתון שבו פורסמה
הפרסומת הוא מידע גלוי. לוקחים את כל החשיפות, שאגב, בסופו של דבר זה מה
שקונה המפרסם ולא השאלה אך הערוץ מפרסם את זה.

היו"ר יואב קיש:

אם יש אפשרות שלא יעיל עם מכירת החשיפות שלו?

זיו מאור:

ההשפעה היא על השקלים.

קריאה:

זה לא יעבוד. יש שירותים שלא נמדדים.

איתן כבל (המחנה הציוני):

אני לא מבין ברייטינג אבל אני יודע להגיד את הדבר הבא. זה גם פועל יוצא. כל
תכנית, יש לה סוג של השקעה. היא יכולה לעלות גרוש וחצי והרייטינג שלה יהיה
גבוה.

היו"ר יואב קיש:

זה לא משנה. אנחנו מדברים על הכנסות. בואו לא ניכנס לשאלה הזאת. אני עכשיו
חוזר וממקד את הדיון. אני לא נותן להתייחס למחירי העברה. אם אתה רוצה
להתייחס למה שהגדרנו שהולך להתפרסם ולנושאים של 31 במרץ וה-1 ביוני, בבקשה.

איתמר אביטן:

אני רק אומר שאנחנו מתנגדים לנושא הזה שאף אחד לא יוכל לראות את המידע. זאת
אומרת, לא נוכל להתנגד כי בסופו של דבר כל דבר שהם יעבירו לרשות השנייה,
תהיה לו השלכה על היוצרים ועל ארגונים, ואז מה נעשה?

היו"ר יואב קיש:

יכולים להיות סודות מסחר שלהם שאנחנו לא נראה לך אותם.

איתמר אביטן:

אני בדיוק מתחבר למה שידידי כאן אומר, שאני לרוב לא מסכים אתו. הבדיקה כאן
היא כספית.

היו"ר יואב קיש:

לגבי הבדיקה, אמרתי שאני לא מדבר עכשיו.

אבי שמידט:

אפשר בהחלט לסמוך על הרגולטור ואני יכול להגיד לכם מניסיון אישי שכאשר היה
ויכוח בשידור הציבורי, עת הייתה חברה שמשדרת פרסומות של שפ"ם מה שנקרא,
שכולם ניסו להגיד כמה כסף הם באמת מרוויחים, יושב ראש ועדת הכלכלה בטח זוכר
ומכיר, זה ויכוח עתיק יומין, בסופו של דבר רואי החשבון ידעו להיכנס לתוך
הספרים, כמו שאמרה היועצת המשפטית, ובהחלט אפשר לסמוך על הרגולטור שיעשה את
עבודתו נאמנה. עם כל החשדנות האת, לא נסיים את החוק כי בסופו של דבר הכלים
נמצאים.

היו"ר יואב קיש:

אני לא מסכים עם זה שעם החשדנות לא נסיים את החוק, אבל מה שאמרת, הבנתי.
מיצינו את הדיון.

אסף אמיר:

אפשר משפט אחד לגבי הרשות השנייה? לאורך השנים, לאורך כל השנים, כשאנחנו
פונים לרשות השנייה, ארגוני היוצרים, ואולי גם גופים אחרים, ואומרים להם
שקרה כך וקרה כך, הם אומרים שאנחנו לא גוף חוקר. חבר'ה, אתם רוצים, תפנו
למשטרה, אנחנו לא שם.

היו"ר יואב קיש:

זה לא קשור לעניין.

אסף אמיר:

למה? עכשיו אנחנו אומרים שהרשות השנייה היא זו - - -

היו"ר יואב קיש:

לא. אני לא אמרתי את זה. אני אמרתי מאוד פשוט. אני הקראתי את סעיף 71ז
שמדבר על מה יפורסם ומה חובות הדיווח למנהל ומה הולך להיות. אני חושב שבזה
מיצינו את הדיון.

חברי הכנסת, מישהו רוצה להתייחס לנושא הזה עליו דיברתי? לא.

אתי, אני רוצה לסכם את סעיף 71ז ואני אעלה אותו להצבעה, פסקאות (א) ו-(ב)
בשינויים שנאמרו כאן בוועדה.

אלידור בליטנר:

על (ב) כן רצינו להגיב. חשבתי שאנחנו מדברים רק על (א).

היו"ר יואב קיש:

על א) ו-(ב).

אלידור בליטנר:

ב71ז(ב), יש כאן בעצם התייחסות לזה שבעל רישיון ימסור למנהל כל מידע הנדרש
לצורך יישום הסעיף. ספציפית לגבי הסעיף, זה בסדר, אבל העניין הזה של כל
מידע - - -

היו"ר יואב קיש:

כל מידע יישום הסעיף.

אלידור בליטנר:

נכון, אבל יש כאן בחוק עוד המון סעיפים שמתייחסים להעברת מידע לרגולטור.

היו"ר יואב קיש:

לא. לשם יישום סעיף (א).

אלידור בליטנר:

אנחנו רוצים להתייחס אחר כך לעניין הזה.

היו"ר יואב קיש:

זה לא ברור לך שזה לצורך יישום סעיף זה?

אלידור בליטנר:

לצורך יישום סעיף זה, כן.

היו"ר יואב קיש:

אם כן, זה בסדר. אין בעיה עם זה.

אלידור בליטנר:

אנחנו מבקשים אחר כך להתייחס.

היו"ר יואב קיש:

ברור שהכוונה היא רק לגבי ההכנסות בשנת הכספים הקודמת.

מיקי רוזנטל (המחנה הציוני):

הרגולציה שהייתה עד היום.

היו"ר יואב קיש:

אני מעלה להצבעה כאשר השינויים שאמרנו הם: כמו שאמרת, הכנסנו את התאריכים.

אלידור בליטנר:

יושב ראש הוועדה, יכול להיות שיש לנו הצעה.

היו"ר יואב קיש:

על מה?

אלידור בליטנר:

לעניין הסנקציות.

היו"ר יואב קיש:

נגיע לסנקציות, נדבר. לא עכשיו.

אנחנו עכשיו בנושא של הדיווח.

אלידור בליטנר:

לעניין הדיווח. לומר שבמידה והרשות השנייה לא מקבלת נתונים, היא תתייחס לכל
ההכנסות.

היו"ר יואב קיש:

לא. נדבר על זה בסעיף "העונש". אני דיברתי על קפיצת מדרגה. לך יש הצעה אחרת
אבל זה לא עכשיו. אנחנו בשלב הדיווח. שלב הדיווח אומר בצורה הכי ברורה ואני
חוזר שוב. הקראתי את הסעיפים. אנחנו לקראת הצבעה. הדיווח יהיה עד 31 במרץ
והגדרנו תאריכים והגדרנו שיועברו ציבורית, המידע שיהיה חשוף לכולם זה רק על
איזה קטגוריה הוא נמצא מתוך ארבעת הקטגוריות. זה יועבר ויפורסם ציבורית.
אותו ערוץ יקבל גם את האחוז המדויק שלו, בוא נגיד שלא צריך אחרי הנקודה אלא
רק בשתי ספרות מתוך מאה אחוזים.

אתי בנדלר:

עוד תיקון אחד. בסעיף קטן (ב), במקום בהתאם למתכונת יהיה במועדים ובמתכונת.

היו"ר יואב קיש:

כן.

אני מעלה להצבעה את סעיף 71ז(א) ו-(ב). מי בעד? מי נגד? מי נמנע?

הצבעה

בעד – רוב

נגד – מיעוט

נמנע - 1

סעיף 71ז(א) ו-(ב) נתקבל.

היו"ר יואב קיש:

ההצעה נתקבלה.

מיקי רוזנטל (המחנה הציוני):

אני נמנע. אני לא מצביע בעד כי אני לא מבין. אני בדרך כלל נוטה להצביע על
מה שאני מבין וכאן אני לא מבין מה זה נתח שוק. אני אומר לכם שזה כל כך
סבוך.

היו"ר יואב קיש:

עכשיו הגענו לדעתי לליבת העניין.

קריאה:

מתי אתה רוצה לסיים?

היו"ר יואב קיש:

ניתן לוחות זמנים. לא יותר מאוחר מ-11 בלילה. אנחנו יושבים שוב ביום חמישי
בשעה 9:00. הכוונה שלי לסיים בסוף יום חמישי. נחליט אם ב-9:00 או ב-9:30
אבל הרעיון הוא סיום ההצבעות. הכול צריך להסתיים ביום חמישי כדי שלא נצטרך
לכנס את הוועדה ביום ראשון, כי אני רוצה לתת זמן לייעוץ המשפטי להשלים את
הכול, כך שבאמת נגיע ליום שני עם נוסח מוכן לקריאה ראשונה במליאה.

אנחנו ממשיכים עם ליבת העניין, אסדרה בהתאם לנתח שוק.

71ח. אסדרה בהתאם לנתח שוק

(1) על אף האמור בסעיפים 59, 60, 63א(ג) ובסעיפים 3 ו-5 לתוספת השנייה, בעל
    רישיון, יהיה פטור משידורי חדשות, מחובת הוצאה לתפעול חברת חדשות,
    מחובות שידור הפקות מקומית ומחובות סוגה עילית ממועד קבלת הרישיון ועד
    לשנה העוקבת לשנה שבה נקבע כי נתח השוק שלו –

כאן אני בעצם אומר, כל עוד הוא זעיר כי השנה העוקבת שהוא עלה, זה אומר שהוא
עבר להיות מעל זעיר. בעצם המשמעות, בעקבות זה שהגדרנו את הסעיפים כדי להקל,
בעצם יש לנו סעיף שמדבר על זעיר, סעיף שידבר על קטן, סעיף שידבר על בינוני
והגדול הוא בעצם מה שיש היום לכולם ואין עליו סעיף מיוחד כי זה החוק היום.
יהיה לנו (א) הסעיף של הזעיר, (ב) הסעיף של הקטן, בין עשרה ל-15. אני אומר
שעל המספרים גם נדון. (ג) בין 15 לעשרים כרגע. אין לנו את הגדול כי הגדול
הוא הכול, יה שהיה עד עכשיו ללא שינוי, הרשות השנייה. ואז יש את סעיפים (ד)
ו-(ה) שהם כבר בנושאים אחרים.

מה שאנחנו דנים כרגע זה בעיקרון על (א), (ב) ו-(ג) וזה דיון קצת משולב כי
מצד אחד יש משמעות לאחוזים. זאת אומרת, אם זה נשאר עשרה אחוזים או אם פתאום
נוריד את הזעיר לחמישה אחוזים, הרי לא נעלה אותו ל-15. הסל הגבוה לדעתי זה
עשרה אחוזים ודרך אגב, השאלה היא האם המספרים האלה הם מדוח פילבר?

קריאה:

פילבר היה עשרה ועשרים. הוספנו דרגת ביניים.

היו"ר יואב קיש:

מי ששואל מאיפה הגיעו המספרים, אנחנו יכולים להמציא את הגלגל עכשיו, כרגיל
בכנסת הזו, ואפשר מצד שני לומר, בסדר, אנחנו לוקחים את המלצות פילבר שדיברו
בדיוק על המספרים האלה ולא אנחנו המצאנו את הגלגל.

זאת מילה לגבי המספרים. אני אומר לכם איפה כן הייתי רוצה להתייחס. בהצעה
הזו, וכאן אני הולך ליוצרים שאני יודע שהם מאוד מודאגים, אני הולך רגע
לסעיף (ג) למרות שלא הקראתי אותו. סעיף (ג) דן בחובותיו של משדר בינוני
שירד מתחת לעשרים ונמצא מעל 15. הוא עומד בין עשרים ל-15 והוא מוגדר בינוני
והוא מוגדר בסעיף (ג).

נקריא את (א), (ב) ו-(ג) אז נעשה דיון משולב על הכול.

מיקי רוזנטל (המחנה הציוני):

בכל סעיף יש כמה פטורים, נקרא לזה כך.

היו"ר יואב קיש:

צודק.

מיקי רוזנטל (המחנה הציוני):

יש גם חדשות, יש גם חובות רגולטוריות אחרות, הפקה מקורית וכל דבר הוא נושא
בפני עצמו.

היו"ר יואב קיש:

נכון. אתה צודק אבל אני אגיד לך מה אני רוצה. בסוף אנחנו נדון בכל סעיף
ונדבר רבות על הזעיר, אבל כן חשוב לי, כדי לאפשר לאנשים את הגמישות, להקריא
את כל הסעיף ואז אני אאפשר את הגמישות. אני מקריא את סעיף (ב).

קריאה:

לא סיימת את סעיף (א). עצרת באמצע.

היו"ר יואב קיש:

אני אתחיל מהתחלה. תודה רבה על ההערה.

(1) על אף האמור בסעיפים 59, 60, 63א(ג) ובסעיפים 3 ו-5 לתוספת השנייה, בעל
    רישיון, יהיה פטור משידורי חדשות, מחובת הוצאה לתפעול חברת חדשות,
    מחובות שידור הפקות מקומיות ומחובות סוגה עילית ממועד קבלת הרישיון ועד
    לשנה העוקבת לשנה שבה נקבע כי נתח השוק שלו עלה על עשרה אחוזים בממוצע
    המשוקלל שלוש שנים רצופות. בחינת הממוצע המשקלל נתח שוק של עשרה אחוזים
    כאמור, תחל רק בשנה העוקבת לשנה הראשונה בה עמד נתח השוק שלו על עשרה
    אחוזים לפחות.

(2) בעל רישיון שנתח השוק שלו היה עשרה אחוזים או יותר, בממוצע המשוקלל
    שלוש שנים רצופות, אך בכל אחת מאותן שנים היה נתח השוק שלו נמוך מחמישה
    עשר אחוזים, יהיה חייב, החל מתום השנה העוקבת לשנה בה נקבע נתח השוק
    האמור, בחובת שידר חדשות באמצעות חברת חדשות, אך יהיה פטור מחובת הוצאה
    לתפעול חברת חדשות, וכן יהיה פטור מחובות שידור הפקות מקומית ומחובות
    סוגה עילית.

(3) בעל רישיון שנתח השוק שלו היה למעלה מחמישה עשר אחוזים, אך לא יותר
    מעשרים אחוזים, יהיה פטור מחובת שידור הפקות מקומיות ומחובת סוגה עילית
    אך יהיה חייב, החל מתום השנה העוקבת לשנה בה נקבע נתח השוק האמור,
    בחובת שידור חדשות באמצעות חברת חדשות וכן בחובת הוצאה תפעול חברת
    החדשות.

(4) בעל רישיון שנתח השוק שלו היה למעלה מעשרים אחוזים החל מהשנה העוקבת
    לפרסום כאמור בסעיף 71ז יחולו עליו כל החובות הקבועים בסעיפים 59, 60,
    63א(ג) ובסעיפים 3 ו-5 לתוספת השנייה.

זה בעצם אומר שגדול נשאר עם כל המגבלות.

אני אקריא את סעיף (ה) למרות שנדון בו בסוף.

(5) על בעל רישיון שבחר לשדר שידורי חדשות על אף שהוא פטור מכך לפי סעיף
    קטן (א), ועל בעל רישיון שחל עליו האמור בסעיף קטן (ב), יחולו חלק
    מהוראות לפי חוק זה הנוגעות לשידורי חדשות (הפירוט לחובות ייקבע בדיוני
    הוועדה).

מיקי רוזנטל (המחנה הציוני):

אני רוצה לדבר כאן בכמה כובעים לגבי כמה סוגיות אבל הן כולן עקרוניות ואני
באמת אשתדל לדבר בתמצית. אני לא מדבר כאן רק כעיתונאי לשעבר ואיש ציבור
בכובעי הנוכחי אלא גם כמי שהיה חבר בדירקטוריון של חברת חדשות של ערוץ 2.
המבנה הזה הרגולטורי שנקבע בחברת חדשות, לא נקבע באקראי אלא הוא נקבע קודם
כל וראשית כל כדי להכין חובות מוגברות ומאוזנות בין האינטרס המסחרי לבין
האינטרס הציבורי בחברות חדשות. אני לא חושב שצריך להבהיר למה. כשאתה משדר
שידורים אחרים שהם בידור, שהם דרמה וכולי, יש לזה משקל אחד וכשאתה משדר
חדשות, יש לזה משקל אחר, במיוחד לגבי פירוש המציאות והאיזון הנדרש הוא ברור
לכולם. לכן נבנה איזה מבנה רגולטורי מיוחד בחברות חדשות מהטעם שתיווך
המציאות בחדשות הוא שצריכה עליו להיות זהירות, ואנחנו לא מדברים כאן על
השפעה של ימין ושמאל או של שמאלנים וימניים. ממש לא. זה לא הסיפור אלא כדי
שיאזן בין האינטרס הציבורי לאינטרס המסחרי שיש לגוף עסקי שהוא לגיטימי
לחלוטין. אנחנו רוצים שאנשים ירוויחו כסף. זה לא שייך, אבל יש גם אינטרס
ציבורי בצדו.

לכן ההצעה לפטור לחלוטין את מי שהוא מוגדר כאן – לא חשוב כרגע אם נגיע
לעשרה אחוזים או לשמונה אחוזים, לשישה אחוזים או ל11 אחוזים – אלא בגלל
מחובות רגולטוריות, הוא מפר את ההגיוני, הרציונל שעמד מאחורי הקמתן של
חברות חדשות ולטעמי הוא לא נכון.

אפשר לדבר על חובות מופחתות בחדשות, אפשר לדבר על כל מיני דברים, אפשר לדבר
על נאותות הפקה אחרת, על השקעה אחרת, אפשר בהחלט לדון ורצוי כי רוצים לסייע
בהגנת ינוקא ומה שאתם רוצים מכל הטעמים שהוזכרו כאן בעבר. אי אפשר לפטור
לחלוטין כי בזה אנחנו אומרים שחדשות הן בעצם כמו כל משדר אחר. חדשות זה גם
כמו האח הגדול ואנחנו לא חושבים כך.

אני חושב, ואני מנסה לשכנע אתכם, שחדשות זה לא כמו האח הגדול. אפשר להתווכח
איזה, איזה תנאים, איזו רגולציה, כמה רגולציה ואיזה חובות אבל אי אפשר
לפטור אותו לחלוטין. זאת עמדתי הבסיסית ואני אומר לכם שאני לא מתייחס בכלל
לפרטים.

עוד הערה אחת אני אומר כי אני מניח שיש הרבה חילוקי דעות. עכשיו אני מדבר
בכובעי כמחוקק. אנחנו בהוראות מעבר פוטרים מישהו שזכה ושילם כסף או התחייב
לתנאים שהימדינה הכתיבה לו, פוטרים אותו באחת.

היו"ר יואב קיש:

מי אמר את זה?

מיקי רוזנטל (המחנה הציוני):

זה כתוב בחוק.

היו"ר יואב קיש:

לא.

מיקי רוזנטל (המחנה הציוני):

זה מה שכתוב כאן.

היו"ר יואב קיש:

לא.

אתי בנדלר:

מה זאת אומרת פוטרים? פוטרים מכאן ואילך.

מיקי רוזנטל (המחנה הציוני):

כן. מכאן ואיל.

אתי בנדלר:

לא חובות עבר. עוד לא דנו בחובות עבר.

היו"ר יואב קיש:

הבנו שדיברת על חובות עבר, גם אני וגם היועצת המשפטית.

מיקי רוזנטל (המחנה הציוני):

אני אומר לכם שזה מופיע כאן לכן אני מעיר הערות כלליות.

היו"ר יואב קיש:

גם בהוראות מעבר לא פוטרים מחובות עבר.

מיקי רוזנטל (המחנה הציוני):

אני טוען שלהבנתי, איך שאני קורא את זה, פוטרים לחלוטין כאן מחובות עבר.

היו"ר יואב קיש:

לא. אנחנו לא בסעיף, אבל נקרא אותו.

מיקי רוזנטל (המחנה הציוני):

אם אתה טוען כך, נחה דעתי.

אתי בנדלר:

הנוסח לא ברור.

היו"ר יואב קיש:

אין כוונה לפטור מחובות עבר.

אתי בנדלר:

הנוסח לא ברור. הנושא הובהר בין יושב ראש הוועדה וביני.

מיקי רוזנטל (המחנה הציוני):

בסדר. אני לא הייתי בישיבה הזאת. אני מודה לך.

היו"ר יואב קיש:

מה שעשית עכשיו זה להראות לי שבוויכוח בינינו אם הנוסח ברור או לא, צדקה
היועצת המשפטית.

מיקי רוזנטל (המחנה הציוני):

כך אני הבנתי עת קראתי את החוק. אני אסיים את המשפט ואומר שטוב שכך. עוד
יותר טוב. אבל אנחנו כרגולטור, כמדינה, לא יכולים להגיד לאנשים לגשת למכרז
מתוך תקווה שאחר כך הם יצליחו לשנות את זה.

היו"ר יואב קיש:

לא. אני רוצה לומר יישור קו בעניין הזה. היועצת המשפטית תעיד עלי שגם בשיחה
אתה, לא זו הייתה כוונתי מלכתחילה, בכלל לא, אלא כוונתי הייתה כוונתה
והנושא היה ניסוח ואת זה נפתור.

מיקי רוזנטל (המחנה הציוני):

לא ידעתי ואני מודה.

אתי בנדלר:

אין ספק שלו חלילה היו פוטרים מחובות עבר, זה היה תקדים איום ונורא.

מיקי רוזנטל (המחנה הציוני):

אנחנו מסכימים. מצוין.

קריאה:

זה היה מפרק את השוק.

מיקי רוזנטל (המחנה הציוני):

אנחנו מסכימים וטוב שכך. אני מודה לך.

איתן כבל (המחנה הציוני):

החוק הזה לא היה יכול להתקיים אם הסעיף הזה היה ביטול חובות עבר. זה היה
מפרק את הכול.

היו"ר יואב קיש:

אני עוצר כרגע את הדיון בסעיף שהעלה חבר הכנסת מיקי רוזנטל ואנחנו חוזרים
להתייחסות הכללית.

שרן השכל (הליכוד):

בנגע לסעיף הזה, יש לי כמה וכמה דברים. אני אתחיל קודם בסעיף אחר של 15 עד
עשרים. המטרה ב-15 עד עשרים היא אכן לבוא ולהכין את הערוץ לקראת מעבר
לעשרים. זאת אומרת, אנחנו אמנם פוטרים אותו מהרבה דברים אבל אני כן חושבת
שיש כאן מקום, ואני בטוחה שישלימו את זה לאחר מכן האיגודים, שמי שנמצא ב-15
עד עשרים - - -

אתי בנדלר:

למעשה 16.

שרן השכל (הליכוד):

16 ומעלה.

אתי בנדלר:

16 עד עשרים.

שרן השכל (הליכוד):

בואו כן נשים איזשהו מינימום יותר קטן לסוגה עילית או לתכנים שאנחנו
צריכים, בואו נשים מינימום, נגיד חמישה מיליון שקלים השקעה בחדשות. כמובן
לא שישים אבל להתחיל להכין אותם לקראת המעבר לעשרים ושלא יגידו אחר כך,
כשהם כבר מגיעים לעשרים, שהם צריכים זמן הכנה.

היו"ר יואב קיש:

הכול מחדש.

שרן השכל (הליכוד):

בדיוק. אני חושבת שנכוון לכיוון הזה ונראה בדיוק איך אנחנו מוסיפים את
הדברים הללו.

דבר נוסף. ערוץ זעיר, הקטגוריה הראשונה, יש כמה דברים שאנחנו צריכים לדון
בהם. ברשות השנייה יש התחייבויות רבות לכל רישיון מסחרי. יש לי כאן שני
עמודים של סעיפים.

היו"ר יואב קיש:

חוץ מהסעיפים 59, 60 ו-63א(ג)?

שרן השכל (הליכוד):

כן.

מיקי רוזנטל (המחנה הציוני):

אתם מפתיעים אותי. כל היום אתם בוכים שיש עודף רגולציה.

שרן השכל (הליכוד):

יש לי כאן רשימה של דברים, למשל אחוז מסוים לדוברי ערבית שצריך להיות מיועד
להם, יש כאן המון סעיפים שאנחנו יכולים אמנם לעבור עליהם אבל אולי אני
אעביר אותם כהסתייגות.

היו"ר יואב קיש:

לא. בלי הסתייגויות.

שרן השכל (הליכוד):

אלא אם אתם רוצים לעבור עליהם אחד אחד.

היו"ר יואב קיש:

אני מניח שיש רשימה ארוכה. אני מציע שכרגע נעשה סבב חברי כנסת ומילה אחת של
כולם ואז נעבור אחד אחד ונתייחס לסעיף (א), לזעיר, ונדבר על הכול. נתייחס
לסעיף (ב) ונדבר על הכול.

מיקי רוזנטל (המחנה הציוני):

אני גם מציע להפריד בין החדשות לבין הרגולציה לבין היצירה העברית שאנחנו
חייבים להגן עליה.

היו"ר יואב קיש:

נכון.

מיקי רוזנטל (המחנה הציוני):

והחוק הזה לא מגן עליה.

שרן השכל (הליכוד):

בכל מקרה, כל הסעיפים הללו, צריך לקחת אותם בחשבון על מנת שלא יעמיסו פתאום
על ערוץ המוזיקה ויחייבו אותם בחמישה אחוזים שידורים בערבית או למגזרים של
עולים או דברים כאלה. אלה דברים קטנים. אנחנו מבינים על מה אנחנו מדברים
אבל חייבים להתייחס אליהם ולהכניס גם אותם בהחרגות של עד עשרה אחוזים. מעבר
לכך, אני חושבת שאפשר להתחיל להכין את הקרקע מעל עשרה אחוזים או 15 אחוזים.

דבר נוסף. הסכום שהערוצים מתחת לעשרה אחוזים יצטרכו לשלם למען הרישיון
שלהם. בתקנות היום, אם אנחנו מעבירים אותן עכשיו, לרישיון מסחרי, הם יהיו
מחויבים לשלם עשרה מיליון שקלים על הרישיון שלהם.

היו"ר יואב קיש:

זה לא פטור בסעיפים האלה.

שרן השכל (הליכוד):

לא שאני ראיתי שיש כאן איזושהי התייחסות.

נחשון אקסלרוד:

אין התייחסות. אתה אמרת בראשית השידור שהם יהיו פטורים מזה.

היו"ר יואב קיש:

מה שאמרתי והתכוונו, לא רלוונטי. כרגע מה שאמחנו רוצים זה את מה שאמרנו,
לממש.

נחשון אקסלרוד:

אין לזה התייחסות.

שרן השכל (הליכוד):

אפשר להכניס בתוך הרשימה של ערוץ עד עשרה אחוזים גם פטור מתשלום נגיד על
רישוי עד למעל עשרה אחוזים מאחוז אחד, ומ-15 אחוזים כבר עשרה אחוזים מדמי
הרישיון ועשרים אחוזים לשלם את המחיר המלא.

אני אומרת את זה בהסתייגות משום שאני ביקשתי להוריד את הסכום של עשרה
מיליון לסכום הרבה יותר קטן. ביקשתי את זה משר התקשורת אישית והוא אמר שהוא
בוחן כרגע את הדברים ושהוא אמור להחזיר לנו תשובה. מתוך זה אנחנו נגזור
באחוזים. אני מקווה שנגזור באחוזים עכשיו את המדרגות הללו גם בנוגע לסכום
הרישיון שלהם.

דבר נוסף עליו דיברנו ואמרתם שאתם רוצים להכניס אותו לקריאה שנייה ושלישית
אבל אפשר להכניס אותו גם כאן בסעיף הראשון, זה למעשה ההתחייבות של הערוצים
הייעודיים לסכום מינימום בשידורי חדשות. גם כאן למיטב ידיעתי – יכול להיות
שאני טועה – למעשה הסעיפים כאן לא פוטרים אותם.

אתי בנדלר:

זאת הפקה.

שרן השכל (הליכוד):

זה פוטר אותם לחלוטין?

אתי בנדלר:

תלוי. לא את כולם, את הזעירים ואת הבינוניים.

היו"ר יואב קיש:

אני מציע, כשניכנס ספציפית לסעיף, תעבירי את כל הדברים ונתייחס. אני בטוח
שגם הערוצים הייעודיים ירצו להתייחס לכל דבר ודבר. נעשה את ה בהמשך.

שרן השכל (הליכוד):

זה אחד הסעיפים הכי חשובים. אני מתנצלת, השר החזיר לי תשובה שהוא יוריד את
הסכום של הרישיון השנתי בשיחה שלנו והוא בוחן את זה עכשיו.

קריאה:

הוא אמר את זה גם לגבינו?

היו"ר יואב קיש:

למי הוא יוריד?

שרן השכל (הליכוד):

למסחריים.

היו"ר יואב קיש:

במסחריים אני לא דן עכשיו. תודה רבה. מה שהשר יעשה, אני לא יודע.

איתן כבל (המחנה הציוני):

לכן השר לא בא.

היו"ר יואב קיש:

לא, הוא לא צריך לבוא.

אני אומר עוד פעם. אמרנו שעל הערוצים הזעירים נדבר. לצורך העניין, קטגוריה
(ד) כמו שהגדרנו אותה, גם בנושא דמי רישיון כרגע אני לא דן. רק בין ראשונה
לשנייה.

אלעד כהן:

אני מהערוצים המסחריים. אני עובד עם נגה רובינשטיין. על פי החוק דמי
הרישיון נועדו לממן את פעילותה של הרשות השנייה. יוצא שהערוצים המסחריים
שקיימים היום ומשלמים - - -

היו"ר יואב קיש:

יש לי שאלה אליך. אני רוצה לשאול אותך שאלה. יכול להיות שאתה צודק במאה
אחוזים ואפילו במשפט שאמרת אני שמעתי לא מעט הגיון, אבל אני לא הולך לדון
בזה עכשיו.

יוליה שמאלוב ברקוביץ':

כי האוצר רוצה שיממנו.

היו"ר יואב קיש:

אנחנו לא ניכנס עכשיו לדיון הזה.

איתן כבל (המחנה הציוני):

אתה פתחת כאן משהו שהוא לא ראוי לדיון.

היו"ר יואב קיש:

נתתי רשימה ארוכה של נושאים, ביניהם, תסתכלי ברשימה אם אמרתי דמי רישיון.

אתי בנדלר:

כן.

היו"ר יואב קיש:

לדעתי אמרתי, אבל תכף נוודא כדי שלא תרגיש שלא התייחסתי אליך.

אלעד כהן:

הבנתי את זה היטב אדוני היושב ראש.

היו"ר יואב קיש:

לכן אמרתי לחברת הכנסת שרן השכל שעל ההערה שלה נדון אחרי קריאה ראשונה
בנושא זה. הנה, יש כאן דמי רישיון.

שרן השכל (הליכוד):

אז זה נמצא בפנים?

היו"ר יואב קיש:

אחרי קריאה ראשונה. רק אחרי קריאה ראשונה.

מיקי רוזנטל (המחנה הציוני):

הוא אמר נושאים שידונו בהם.

שרן השכל (הליכוד):

אני מכינה רשימה.

היו"ר יואב קיש:

אמרתי לך, כל מה שקשור לערוצים הגדולים.

שירה גרינברג:

רק כדי להבהיר לגבי דמי הרישיון.

היו"ר יואב קיש:

לא, אני לא רוצה לדבר על זה.

שירה גרינברג:

חברת הכנסת דיברה על כך.

היו"ר יואב קיש:

הקשבתי לה בקשר רב.

שירה גרינברג:

אם דנים בזה רק אחרי הקריאה הראשונה - - -

היו"ר יואב קיש:

לגבי הערוצים הזעירים נדון.. תכף נגיע לזה.

שרן השכל (הליכוד):

בכל מקרה, בנוגע לזעירים, צריך להוסיף תוספת.

דבר נוסף. אני חושבת שכאן זה המקום להכניס גם את העניין של הבעלות הצולבת.
במידה ויש ערוץ זעיר וערוץ מסחרי, יהיה ניתן, עד שהוא יצמח לגודל שוק של
15.

היו"ר יואב קיש:

אני לא יודע אם את יודעת אתל פרשנות הממונה על ההגבלים העסקיים. היא הלכה.
הם עוד לא הכינו את חוות הדעת שלהם. על זה נדון ביום חמישי.

שרן השכל (הליכוד):

כי זה המקום להכניס את זה.

קריאה:

האם אפשר לחזור על הדברים?

היו"ר יואב קיש:

תכף נדון על כל הסעיפים. אלה אמירות רקע.

שרן השכל (הליכוד):

אם כן, אנחנו דנים בזה ביום חמישי.

היו"ר יואב קיש:

על הצולבת, כן.

שרן השכל (הליכוד):

אם אנחנו עושים את זה, את הצולבת, זה להכניס את זה גם כאן בסעיף הראשון
ולכן לא נוכל להצביע על זה.

היו"ר יואב קיש:

אני תכף אומר לכם מה אני עושה.

שרן השכל (הליכוד):

תהיה בעייתיות להצביע על הסעיף בנוסח הזה.

היו"ר יואב קיש:

תמיד אפשר לחזור, לתקן ולהוסיף.

שרן השכל (הליכוד):

כל שאר הדברים, אלה באמת סעיפים קטנים שמדברים על פיקוח ברגולציה.

(היו"ר איתן כבל)

שרן השכל (הליכוד):

אם אני אתחיל לפתוח את הסעיפים עכשיו בהרחבה, ייקח לנו הרבה זמן לעבור
עליהם, אבל אלה באמת הסעיפים שעושים הרבה מאוד חלקים מהפיקוח, הבירוקרטיה
והרגולציה על הערוצים המסחריים שנצטרך לפתור.

היו"ר איתן כבל:

זה אמור להיות יותר ארוך ממה שדיברת עד עכשיו?

שרן השכל (הליכוד):

הרבה יותר. יש לי כאן שבעה עמודים.

אתי בנדלר:

אני חוזרת ומביעה שוב את התנגדותי הנחרצת. אתם אמנם מכריעים אבל בסופו של
דבר נצטרך לדון בזה. אני חושבת שעל גבי הצעה שבאה לדון בשלושה סעיפים
שקשורים לערוצים הייעודיים, שאני חושבת שאין מחלוקת בקרב אף אחד שצריך באמת
לדון ולתת להם עזרה ראשונה, כפי שהגדיר את זה היושב ראש בישיבה הראשונה
וחבר הכנסת כבל אמר שהמסגרת צריכה להיות מאוד ברורה, לא לחרוג. לקחת את
ההזדמנות הזאת ולדון בכל הנושא של הערוצים המסחריים, זה פשוט דבר לא ראוי.

קריאה:

אבל אלה לא ערוצים מסחריים.

שרן השכל (הליכוד):

אני מדברת כאן על הערוצים הייעודיים. למשל, הוועדה תמנה על פי המלצות המנהל
את נציגי הרשות במועצת המנהלים של החברה, לוח שידורים עונתי שהמועצה צריכה
לקבוע לערוצים הייעודיים, השידורים בשפה הערבית. יש לי כאן את כל הסעיפים
האלה שאלה דברים שאי אפשר להחיל אותם על הערוצים הייעודיים. זה מאוד מאוד
בעייתי. לכן צריך לבוא ולהסדיר גם אותם.

אתי בנדלר:

אני רוצה בכל זאת לומר משהו בהקשר הזה. יש עודף רגולציה גם לגבי הערוצים
הגדולים. אין ספק בעניין הזה וחייבים לעשות רפורמה בכל הנושא של שידורי
טלוויזיה מסחריים. אני חושבת שזה צורך חיוני אבל אי אפשר לעשות את זה בצורה
של טלאים. ככל שתורידי יותר רגולציה על הערוצים הייעודיים כרגע, רק
לצרכיהם, אולי יצדקו הערוצים המסחריים הגדולים ויאמרו שהפער ביניהם הוא כל
כך גדול, הוא בלתי מתקבל על הדעת, אז תעשו כבר רפורמה בכל במכה אחת.

שרן השכל (הליכוד):

ראשית כל, כאשר הערוצים צומחים ונהיים איזושהי ישות חזקה ויציבה גם מבחינה
תקציבית, אז תהיה להם אפשרות לממן את זה, אבל כשאני קוראת שבעל רישיון
לשידורי טלוויזיה יצטרך שידורים בערבית ובשפות אחרות, אפיון אזורי או ארצי
של התכניות, דרכי פרסום לוח השידורים ואופן מסירת המידע לציבור – יש כאן
רשימה של דברים שאי אפשר לבוא ולבקש מערוץ רוסי לשדר עכשיו בערבית או לשדר
דברים כאלו. צריך לתת את הדעת.

שירה גרינברג:

זאת רגולציה חדשה שלא חלה עד עכשיו.

שרן השכל (הליכוד):

כאשר אנחנו מעבירים אותם עכשיו לרישיון מסחרי, הכול כולל הכול יחול עליהם.
אם הם לא יצליחו לעמוד בכל הדברים האלה, הם יקרסו.

היו"ר איתן כבל:

שרן, עוד משהו?

שרן השכל (הליכוד):

לא.

היו"ר יואב קיש:

תודה. יוליה.

יוליה שמאלוב ברקוביץ':

תודה אדוני היושב ראש. כשלא היית כאן חברת הכנסת שרן השכל הציעה סעיפים
מאוד חשובים לגעת בהם. אני חושבת שזה לא סוד, כמו שכרגע אמרה היועצת
המשפטית, שצריך להוריד את הרגולציה והשר צועק את זה בכל פינה אפשרית ואומר
שבעיניו יש עודף רגולציה וצריך להקטין אותו. למזלנו הגדול אנחנו רואים עין
בעין לבוא ולהקטין את הרגולציה. אני מאוד מבקשת לעשות הבחנה בין רגולציה
כלכלית אשר באמת מפילה על הערוצים – אני כרגע לא מכניסה אותם בל חשוב לי
לומר – גם מסחריים הגדולים וגם הזעירים עודף כלכלי שאני לא בדיוק הבנתי
מדוע אתם אומרים שאי אפשר לפטור למשל את חובות העבר.

היו"ר יואב קיש:

זאת שאלה נפרדת. כרגע לא ניכנס לזה.

יוליה שמאלוב ברקוביץ:

תרשה לי רגע.

היו"ר יואב קיש:

לא. אני לא רוצה. את תתחילי כאן דיון שאני לא רוצה שניכנס אליו.

יוליה שמאלוב ברקוביץ:

אני לא רוצה דיון. אני רק רוצה לומר.

היו"ר יואב קיש:

עזבי את חובות העבר.

יוליה שמאלוב ברקוביץ:

מאוד חשוב לי לומר שיש רגולציה שנקראת רגולציה ערכית. רגולציה ערכית, בשום
פנים ואופן לא יכולה לרדת מסדר היום וחבר הכנסת מיקי רוזנטל אמר, ואני
מסכימה אתו לחלוטין, גם לגבי החדשות וגם לגבי תכניות מסוימות. אני חושבת
שמקריאים כאן דבר כמו למשל לוח שידורים שמגישים אותו מראש, ואני יודעת שיש
ויכוח על זה עם האוצר עד כמה זה חשוב או לא חשוב. זה חשוב. אני רוצה לתת
לכם דוגמה. היום לצערי אני נותנת דוגמה, פעם לטובה ופעם אולי לא לטובה, את
קשת. כשהתחילו עם האח הגדול, אני לא בטוחה אם הייתי יושבת ראש הרשות השנייה
בהתחלה, עת יצא האח הגדול לאוויר, שלא היינו באים ומסבים את תשומת לבם
לנקודות מסוימות שהיו לא כל כך חיוניות לגבי ההשפעה על הנוער במדינת ישראל
בתקופה ההיא. אני מדברת על האח הגדול הראשון שעלה לאוויר.

יש כאן כמה דברים שהם דברים מאוד מאוד חשובים ואני מבקשת, כיושבת ראש הרשות
שמפקחת על הערוצים האלה, ואומרת שיש להוריד רגולציה מקסימלית, עד כמה
שאפשר, על הערוצים שנמצאים. אנחנו בעד זה. אנחנו חושבים שזה נכון אבל אני
מאוד מבקשת להתייחס בכובד ראש לנושא שהוא נושא ערכי. כל הסעיפים שכתובים
כאן הם סעיפים ענקיים. אי אפשר לדון בחוק הזה כרגע, על הסעיפים האלה כי
אחרת החוק הזה לעולם לא יעבור. כפי שאמרה היועצת המשפטית, אלה דברים כל כך
חשובים ואני לא חושבת שאפשר לדחוס הכול לתוך החוק הזה. החוק הזה מדבר על
ערוצים ייעודיים, ערוצים שבעיני הם זעירים באמת.

דובר כאן על צולבות ואני יודעת שתהיה כאן בעיה. אני מציעה שאנחנו נתייחס
באופן מיוחד לערוצים שהם ערוצי שפה ולערוצים נושאיים. אני לא רואה אישית,
יכול להיות שאתם תגידו שיש כאן בעיה, מדוע ערוץ המוזיקה לא יכול להישאר תחת
בעלות של קשת כפי שזה היום אלא שהוא יישאר כערוץ המוזיקה גם ברשות השנייה.
אפשר להשאיר אותו.ף

היו"ר יואב קיש:

אין קטגוריה כזאת.

יוליה שמאלוב ברקוביץ:

לשם כך אנחנו נמצאים כאן.

קריאה:

אנחנו מסכימים עם הרשות השנייה בעניין הזה.

יוליה שמאלוב ברקוביץ:

אנחנו כאן כדי לראות את הקטגוריות ולא לדבר על בעלות צולבת, כן או לא. אם
הם היו עכשיו נשארים בכבלים ובלוויין, הם היו עדיין הבעלים. אני לא רואה
שום סיבה שאם זה יישאר ערוץ מוזיקה, בל נטעה, אין אף ערוץ בישראל שמתעסק רק
במוזיקה. אני חושבת שנכון להיום הוא צריך להישאר ערוץ המוזיקה תחת כללים של
הרשות השנייה. כנ"ל לגבי הערוצים השפתיים כמו ערבית וכמו רוסית. מעבר לזה
שהם זעירים, הם זעירים גם כי הם מתייחסים לאוכלוסייה מאוד מאוד ספציפית.

אסף אמיר:

רק מורשת אף אחד לא רוצה יותר. מוזיקה, ערבית, רוסית, אבל פעם הייתה מורשת.

יוליה שמאלוב ברקוביץ:

לא נתת לי לסיים את דברי. כמו שאמרתי בפעם הראשונה לפני כמה ימים, אני
אומרת גם היום. שימו לב שאתם לא לוחצים יותר מדי, שלא יישאר לכם ערוץ אחד
שתוכלו להראות את הדוקומנטרי ואת הסרטים. תפתחו עיניים למצב הקיים בשוק
היום ותבינו שאין כאן אויבים שלכם. כולנו בעד יצירה עברית. זה כתוב בסעיף 5
ברשות השנייה ברחל בתך הקטנה. יצירה ישראלית היא אחת המטרות של הרשות
השנייה אבל עם זאת צריך להתייחס לכל השוק ולראות מה קורה כרגע. אנחנו
מדברים על זעירים ואולי על זעירים יותר שאלה ערוצים נושאיים וערוצי שפה.

קריאה:

אנחנו מסכימים עם הרשות השנייה בעניין הזה.

אבי שמידט:

אני חייב לומר שהדירקטיבה של השר ובכלל של הוועדה היא ברורה וזה נאמר בדיון
הראשון, שהמטרה היא באמת להוריד רגולציה. אני חושב ששבעת העמודים שהכינה
חברת הכנסת שרן השכל לא יספיקו כדי לתקן את כל העוול, לנקד את כל הסעיפים
בחוק שבהם צריך לחפש רגולציה ולאתר אותה ולעקור אותה עבור אותם ערוצים
זעירים. בסופו של דבר החוק הזה, כמו שכולנו מכירים אותו, הוא ארכאי. גם
הרישיונות לא מתאימים לו. לכן, ככל שנהפוך ונהפוך בדברים, אין שום טעם כרגע
להיכנס לכל סעיף רגולטורי ולהתחיל להתעסק אתו.

אני חושב שמה שאנחנו צריכים לעשות כדי באמת לפשט את העניין, זה לקבוע מה כן
ולא מה לא, והייתי רוצה ברשותכם להציע דווקא לגשת לטיוטה של חוק ההסדרים
שפורסמה לציבור רק לפני מספר ימים והיא קובעת דברים פשוטים ואני חושב שאפשר
לאמץ אותם ככל שמדובר בערוצים זעירים שנכנסים זה עתה לתוך מערכת רגולטורית
רחבה. מדובר שם על דברים פשוטים שאני חושב שהם אלמנטריים וחשוב שיישארו
כהגדרות מחייבות אבל לא מעבר לכך. כלומר, מדובר על השקעה בקיום הפקות מקור,
מדובר על הנגשה לבעלי מוגבלויות. אני קורא מתוך סעיף 12 לטיוטת חוק
ההסדרים. הגנה על ילדים, לרבות מניעת שידורים אסורים. עידוד תחרות והסרת
חסמים, צרכנות ואתיקה. אלה נושאים פשוטים, ראויים, ברורים, שבשינויים כאלה
או אחרים אפשר להתייחס אליהם כאל דברים מחייבים. אי אפשר לזרוק אי הכול אבל
מצד שני אי אפשר להתחיל לנקד כרגע כל תג וסעיף שקשור בעניינים רגולטוריים.

שרן השכל (הליכוד):

בעצם עד עשרה אחוזים הם יהיו משולבים רק לדברים האלה.

אבי שמידט:

להיצמד. בדיוק.

קריאה:

ולדבר באופן פוזיטיבי ולא נגטיבי מה כן ומה לא.

שירה גרינברג:

אנחנו מסכימים עם היועצת המשפטית של הוועדה. בסופו של דבר מדובר על אסדרת
הרגולציה שהיא אסדרה שכולם מסכימים שיש צורך לבצע אותה והיא אסדרה שצריך
לבצע אותה בראייה הכוללת של השוק. בסוף התפקיד שלנו הוא לראות את השוק. אני
מדברת כרגע על התפקיד המקצועי. כאשר אנחנו מסתכלים על השוק, על התחרות בו,
האסדרה הזו אמורה לייצג אסדרה תחרותית בשוק תוך התחשבות במאפיינים השונים
ובמדרגים השונים. הנושא נמצא תחת חוק ההסדרים כי הוא דורש את החשיבה הכוללת
שמסתכלת על כלל השוק ולא רק על הערוצים הזעירים.

לכן לדעתנו לגבי נושא הרגולציה, העמדה שלנו אומרת שצריך לבצע הפחתת רגולציה
שהיא הפחתה בראייה של כלל השוק בהתאם – אנחנו נציע שזה יהיה כך – לטיוטה של
חוק ההסדרים כאשר יגיע חוק ההסדרים והחקיקה בגינו.

היו"ר מיואב קיש:

מה תעשו אם אנחנו נייתר לכם את חוק ההסדרים? מה יהיה?

שירה גרינברג:

אנחנו שמחים על כל אסדרה שהיא מקצועית ונכונה בעינינו שנעשית בין אם כאן
ובין במקום אחר. אנחנו חושבים שמקצועית נכון שאסדרה כזאת תיעשה בראייה
הכוללת של השוק ולא בראייה צרה שלעתים עלולה, בשל הזווית הצרה עליה
מסתכלים, להטות את ההסתכלות לכיוון שהוא בסוף לא ייצר שיווי משקל מאוזן
בשוק שזו בסופו של דבר המטרה באסדרה של תחרות.

זה לגבי סוגיית הרגולציה וזאת סוגיה שהיא סוגיה מהותית, היא סוגיה גדולה,
היא סוגיה שהסעיף במחליטים של חוק ההסדרים הוא פורץ חקיקה שהיא חקיקה
שנפרסת לסעיפים רבים ויש לדון עליה בצורה רחבה. על כן נראה לנו נכון הדבר
כפי שהצגתי אותו.

הנקודה השנייה היא לגבי הסוגיה של פטור מרישיון לערוצים זעירים מדמי רישיון
ופטור מדמי הפצה שהיושב ראש העלה. אנחנו סבורים שבסופו של דבר דמי רישיון
הם דמי רישיון שנועדו בעצם לממן את התפעול של הרשות השנייה. ברגע שהערוצים
האלה עוברים להיות תחת סמכות הרשות השנייה ולרשות השנייה יש עיסוקים
שקשורים כרגע בערוצים הללו, על כן נכון שדמי הרישיון כמובן ייכללו גם
בערוצים הזעירים כפי שקראתם להם כרגע בקטגוריה הזו.

איתן כבל (המחנה הציוני):

כמה זה דמי הרישיון?

שירה גרינברג:

זה דמי הרישיון שמשלמים עבור הפעילות.

איתן כבל (המחנה הציוני):

כמה?

קריאה:

עשרה מיליון שקלים בשנה.

שירה גרינברג:

העלות כיום, בהינתן זה שמדובר בשלושה ערוצים, וזה כרגע מה שמשרד התקשורת
מעדכן, כנראה תגיע לאזור התשעה מיליון שקלים.

איתן כבל (המחנה הציוני):

אני לא רוצה לפתוח את הדיון אבל אנחנו כל הזמן חיים כאן באיזושהי עננה של
מה ההשתה הבסיסית. כשבא ערוץ, מה מונח לפתחו.

קריאה:

עשרה מיליון שקלים.

שירה גרינברג:

לא. ממש לא.

היו"ר יואב קיש:

אני מתנצל. הייתי כאן עת דיברת על חוק ההסדרים.

שירה גרינברג:

דיברנו על הרגולציה ועל החשיבות להסדיר את זה באופן רחב בפן המקצועי כדי
שנייצר תחרות הוגנת במגרש משחקים מאוזן.

התייחסתי לנושא של דמי הרישיון. ציינתי שהמהות של דמי הרישיון היא תשלום
בגין הפעילות של הרשות השנייה ומהרגע שהערוצים האלה נמצאים תחת אחריותה של
הרשות השנייה ויש פעילויות שהרשות השנייה צריכה לבצע בגין הרגולציה על
הערוצים האלה, אין הגיון שהערוצים הללו יהיו פטורים מתשלום דמי רישיון. אני
לא מדברת כרגע על מה בדיוק יהיה המודל, איך משיתים את דמי הרישיון, האם הוא
מתחלק באופן שווה, האם יש שם התחשבות ברמות ההכנסה לפי הנתחים. אני לא
מתייחסת כרגע למודל הספציפי.

מיקי רוזנטל (המחנה הציוני):

ערוצי הרדיו האזוריים שמפוקחים על ידי הרשות השנייה, הם משלמים משהו. נכון?

שירה גרינברג:

כן. כולם.

מיקי רוזנטל (המחנה הציוני):

אבל הם לא משלמים כמו ערוץ טלוויזיה.

שרן השכל (הליכוד):

לכן אני אומרת שאני לא קובעת מה המודל אבל חייב להיות מודל של תשלום דמי
רישיון. לא הגיוני לומר שיש גוף שנמצא תחת גוף שאמור לפקח עליו ויש לו
פעילות בגינו, שהתשלום הזה הוא תשלום בגין הפעילות, והוא לא ישלם. לכן צריך
לחשוב מה המדרג הנכון.

לגבי דמי ההפצה. גם היום הערוצים הייעודיים משלמים את דמי ההפצה.

היו"ר יואב קיש:

לא. הם פטורים.

שרן השכל (הליכוד):

הם לא פטורים.

מיקי רוזנטל (המחנה הציוני):

הם משלמים לכבלים.

קריאה:

הם פטורים מתשלום לכבלים.

שירה גרינברג:

מדברים על דמי הפצה לעידן פלוס. כבר היום הם משלמים את דמי ההפצה. הסדרנו
את השוק וגם הערוצים המסחריים הגדולים קיבלו שם הנחה של הורדה לאחד וחצי
מיליון וגם הייעודיים קיבלו.

היו"ר יואב קיש:

אני מבקש לא להפריע לשירה. אחר כך שאלות.

שירה גרינברג:

כפי שביצענו גם כשהיינו אצל כבוד יושב ראש ועדת הכלכלה את החקיקה, האסדרה
הקודמת שנעשתה התייחסה לנושא הזה וגם הערוצים הייעודיים כאשר אנחנו מדברים
על האסדרה לטווח הארוך ולגבי הטווח הקצר ביצענו אסדרה גם לאלו וגם לאלו
ואני מדברת על האסדרה לטווח הארוך. כמובן שדמי ההפצה אלו משלמים, גם
הזעירים וגם המסחריים וגם יש את נושא התאגיד וכולם נוטלים איזשהו חלק בעלות
הזאת. ברור שאם יש מישהו שיש לו פטור, העלות תיפול על האחרים ואין שום
הגיון כלכלי שבמידה והאסדרה אומרת שהם אמורים לשלם, שהם לא ישלמו.

היו"ר יואב קיש:

באיזה סכומים מדובר היום?

שירה גרינברג:

1.7 מיליון. משהו כזה.

היו"ר יואב קיש:

זה המחיר שהולך רק לעידן פלוס?

שירה גרינברג:

שהערוץ הייעודי משלם.

היו"ר יואב קיש:

את דמי הפצה ל-הוט ו-יס. הם פטורים בגלל הפקות מקור.

שירה גרינברג:

דמי מעבר. זו סוגיה אחרת.

היו"ר יואב קיש:

כן. דמי מעבר.

שירה גרינברג:

זאת סוגיה אחרת. אם אתה רוצה, אפשר לדבר עליה.

היו"ר יואב קיש:

דברי גם עליה. דמי מעבר.

שירה גרינברג:

דמי המעבר, כפי אמר כבוד היושב ראש, שזה ל-הוט ול-יס, שאלה הכבלים
והלוויין, כיום נכון שאין תשלום על ערוץ שהוא ערוץ ייעודי, ומדוע? מכיוון
שערוץ ייעודי, ההנחה שבסיסו בפן של האינטרס הציבורי. ברגע שיש ערוץ ייעודי
שמשדר משהו ייעודי כגון מורשת, כגון ערוץ בשפה רוסית, כגון ערוץ בשפה
ערבית, יש אינטרס ציבורי מדוע נכון להעביר אותו על האפיקים של הוט ו-יס ללא
דמי המעבר. אולם, כאשר מדובר בערוצים מסחריים ואין כבר חובות במובן הזה
שהערוץ הוא ערוץ שמדבר אך ורק על נושא מסוים שבו יש אינטרס ציבורי אלא
מתירים אותו בעצם מכל החובות הללו והוא הופך להיות ערוץ עם אינטרס מסחרי
רגיל, מה שחל היום על האסדרה של הערוצים המסחריים זה שמי שמפיק הפקות מקור
מתוך האינטרס שאנחנו מעוניינים ביצירה ישראלית, וכך גם קבעה הוועדה
המקצועית, ועדת פילבר שעסקה בנושא, מי שיפיק הפקות מקור מעל פעמיים דמי
המעבר, יהיה פטור מתשלום דמי המעבר מכיוון שאז יש נימוק מדוע האינטרס
הציבורי גובר על זכות הקניין של הקצאת האפיקים של הוט ו-יס. זאת סוגיה
שנאמרה כאן על ידי נציג יס מבחינת הזכות שלהם והקניין.

היו"ר יואב קיש:

נכון. הבנתי שהוא אמר שאם אנחנו פוטרים את הייעודיים מתשלום, שלפחות בזה זה
ייגמר ושלא עכשיו יהיה פתח לעוד ערוצים נוספים.

מודי שרצקי:

לא, שיבואו עוד ערוצים.

היו"ר יואב קיש:

הם יהיו מחויבים בזה.

מודי שרצקי:

וגם אני לא בטוח שיהיה לי היכן להעביר אותם. איך אפשר לחייב אותי עוד
להעביר? עכשיו יבואו עוד חמישה ערוצים מסחריים חדשים זעירים או בינוניים או
לא יודע מה, ואיפה אני אעביר אותם. למה לחייב אותי עכשיו להעביר מעל ה-12
ערוצים שאני כבר מעביר היום. אין בזה טיפת הגיון.

שירה גרינברג:

מה שאנחנו אומרים בפן המקצועי, וכך גם הוועדה המקצועית חיוותה את דעתה וזה
מה שמופיע בהמלצות ועדת פילבר, אנחנו חושבים שהאינטרס הציבורי הוא לעודד את
היצירה הישראלית ומי שישקיע ביצירה ישראלית יותר מתשלום דמי המעבר, יהיה לו
פטור מדמי המעבר, אך מי שלא עושה את זה – אין הצדקה ציבורית לפטור אותו
מדמי המעבר.

מודי שרצקי:

זה בא על חשבוננו.

נחשון אקסלרוד:

איך הדברים האלה מתיישבים עם ערוץ רוסי או ערוץ ערבי?

היו"ר יואב קיש:

אני תכף אתייחס לזה.

שירה גרינברג:

זה מה שאנחנו אומרים.

היו"ר יואב קיש:

אני רוצה רגע לעצור כאן. אנחנו עוסקים בנושא הליבה ואני רוצה להציע הצעה
שהיא מאוד משמעותית ואני מבקש שאולי נתחיל להתייחס אליה. היא שונה ממה
שכתוב בהצעה. היא מתכתבת עם כל מה שנאמר כאן. אני אעבור על הדברים אחד אחד.

יש שאלה אחת שעדיין נשארת פתוחה כי אני הולך להתייחס אם אחוז מההכנסות ואז
אנחנו חוזרים לשאלה הראשונה אבל אני לא נכנס לזה ואני לא שם את זה. זה בצד.
ראשית, אני מאוד מבין את משרד התקשורת בנושא קטגוריית הזעירים שאנחנו רוצים
להגדיר מה כן ולא מה לא, כדי באמת להתמקד בנושאים שאין בהם את המשמעות
הכלכלית אבל יש בהם את המשמעות של נאותות התקשורת ונאותות החדשות אם עושים
וזה נושא שיבהיר ויסדר את הדבר. אני חושב שלכיוון הזה נלך בנושא הזעירים.

לגבי היוצרים. כרגע אתם בהצעה שהיא מאוד בעייתית מבחינתכם, אני מבין, כי
בעצם היא אומרת שכל מי שיורד מעשרים אחוזים, נגמר, פטור. אני מסכים אתכם
שאני לא רוצה שהמצב הזה ימשיך ואנחנו נעשה תיקון. אבל אני גם ממשיך ומתכתב
עם מה שאמרה יושבת ראש הרשות השנייה כשביקשה לא להרוג את השוק. לא לצפות
להיות בסיטואציה שמי שלא יכול ליישם, יהיה, כי לא יהיה. הוא ייסגר. צריך
להבין את זה ולכן יש לי כאן הצעה שעונה גם לנושא הפקות מקור וגם מתייחסת
לנושא הרישיון כמו שהזכרת וגם לנושא הייעודי.

ראשית, אני חושב שלא ראוי שאנחנו לוקחים את הייעודיים ואנחנו למעשה מזניחים
את כל ההיסטוריה ברמת הייעודיים שלהם ואני גם חושב שבסופו של דבר יישאר להם
איזה אלמנט ייחודי גם בתפיסת למשל דמי המעבר וכיוצא בזה. אני הייתי מציע
שכשלושים אחוזים מהשידורים יישארו בייעודי ואז גם לגבי שפות, אני חושב שאני
פותר את זה. זה אומר שערבית לפחות שלושים אחוזים.

נחשון אקסלרוד:

ערבית תישאר מאה אחוזים.

היו"ר יואב קיש:

אני יודע.

שרן השכל (הליכוד):

מינימום. אתה לא קובע.

היו"ר יואב קיש:

מינימום. לא אמרתי לך שלא תעשה. מכיוון שאני הולך לומר כאן הרבה דברים, אני
מבקש שתרשמו ואחר כך נתייחס לכל הדברים.

מיקי רוזנטל (המחנה הציוני):

שלושים אחוזים מסך השידורים שלהם?

היו"ר יואב קיש:

מסך השידורים יהיו בהגדרה של הייעודי שלו.

מיקי רוזנטל (המחנה הציוני):

מינימום.

היו"ר יואב קיש:

מינימום. יותר – בבקשה. מה שזה עושה, זה גם פותר לי במידה מסוימת את מה
ששירה אמרה לגבי דמי מעבר ובכוונתי שזה יפטור אותם מדמי המעבר.

איתמר אביטן:

אבל זה לא נותן לנו הפקות מקור.

היו"ר יואב קיש:

אל תתחיל עכשיו. זה לא יפטור, וכאן אני אומר ל-יס, ערוצים חדשים שייכנסו
ללא הגדרה הזו של שלושים אחוזים. הם יהיו מחויבים בדמי מעבר. שוב, אני לא
פותר לכולם את הכול. אני מתחיל עם הצעה שאני שם אותה על השולחן. אנא תרשמו
את הדברים כי אנחנו נתייחס לכל הנושאים האלה.

נושא נוסף, דמי רישיון. אני שם לרגע בצד את דמי הרישיון של הערוצים
הגדולים, כי אמרתי שאני דן על זה אחרי קריאה ראשונה. אנחנו נדון גם על זה
אבל אני כן חושב שנכון להתייחס להערה של שירה בנושא דמי רישיון ואני יכול
לומר לכם קודם כל את התפיסה הבסיסית שלי שכנראה לצערי לא תעבור. התפיסה
הבסיסית שלי היא שהערוצים לא צריכים לממן את הגוף הרגולטורי שמפקח עליהם.
זו התפיסה הבסיסית שלי. יש כאן משהו אולי אנכרוניסטי, אולי לא אנכרוניסטי,
אבל כשאני מדבר על כסף, אני מסתכל על שירה והיא מסתכלת עלי ושנינו מבינים
את המשמעויות. אבל לא אמרתי שאני אצליח במהלך הזה. אני אומר מה התפיסה
הבסיסית שלי, שזה מה שאני מאמין בה.

יותר מזה, אני כן מקבל את האמירה של משרד האוצר שלא יכול להיות שמישהו משלם
עשרה מיליון שקלים ומישהו לא משלם כלום ונמצא שם ומקבל. לכן, גם לגבי נושא
דמי הרישיון – לא אמרתי הגדולים, את הגדולים נעשה אחרי קריאה ראשונה וננסה
לראות מה אנחנו עושים עם זה. זה יצטרך להיות עם משרד התקשורת ועם משרד
האוצר. אין לי כרגע תשובה. אנחנו עושים עכשיו דמי רישיון לערוצים הזעירים
וגם לשאר הערוצים. אני רוצה שאנחנו נתייחס לכמות ההכנסות שלהם. זאת אומרת,
אתן לכם דוגמה. אם היום אנחנו לוקחים שחקן גדול, בוא נגיד 400 מיליון
שקלים, שמשלם עשרה מיליון שקלים, זה סדר גודל של 2.5 אחוזים מההכנסות שלו
שהולכים לדמי רישיון. אני אקח ערוץ קטן יותר שהוא עם 250 מיליון שקלים והוא
משלם גם כן עשרה מיליון שקלים. יש לו ארבעה אחוזים. אני חושב שהמספר שלושה
אחוזים לדמי רישיון הוא מספר הגיוני מההכנסות. מודל שיש לו יתרון בעניין
הזה אבל את זה אני אשאיר לשר.

שרן השכל (הליכוד):

בוא נשמע מה הם אומרים.

היו"ר יואב קיש:

הכול נשמע בסוף. אני אומר שדמי רישיון הוא נושא חשוב ואנחנו נצטרך לדון בו.
לגבי הנושא של הזעירים, אני הייתי מדבר על סדר גודל של בין שניים לשלושה
אחוזים ואולי גם מגביל את זה בסכום שלא יהיה מעל סכום כלשהו, למשל מיליון,
כדי לעזור לזעירים להצליח במקום הזה. אם אני מדבר על מישהו שמגיע לאזור
התשעים, שמונים ומאה מיליון, זה כבר הופך להיות סכום מאוד משמעותי, ואם
מישהו שהוא על עשרה מיליון, זה סכום אחר. זה נכון שהאחוזים מאוד יחסיים
בעניין הזה אבל עדיין הייתי ממליץ לשר שבנושאים של הזעירים נשים קפ מלמעלה
שלא יהיה מעל סכום מסוים. שוב אני אומר, נשאיר את זה במידה מסוימת לשר.

לנושא הפקות מקור. אני מסכים ואמרתי שבמדרוג – ואולי כאן אני אפילו מתחבר
למה שאמרה הנציגה שהלכה, אבל אתה מייצג אותה כאן ממשרד עורכי הדין של
קשת-רשת.

קריאה:

אתה מתכוון לנגה.

היו"ר יואב קיש:

נגה אמרה את המידיות. היא אמרה איך יכול להיות שמעל עשרים אחוזים אנחנו
חוטפים את כל – נשתמש בשפה זהירה – המקל ומתחת לזה, אפס. אני בעד מדרוג
ואני חושב שצריך לתקן את זה בהצעת החוק. ההצעה שלי היא שהפקות מקור, אני
הולך למסלול שמוגבל משני סעיפים ואני אסביר את כוונתי. אני רוצה להגדיר שסך
כל ההפקות יהיו שמונה אחוזים מההכנסות, כמו שהלוויין ולדעתי הוט מחויבים.

מירי נאור:

אתה מתכוון לזעירים?

היו"ר יואב קיש:

גם לזעירים.

מירי נאור:

אתה מתכוון להפקה מקומית?

היו"ר יואב קיש:

כן, מקומית שמתוך זה חמישים אחוזים חיצוני.

קריאה:

מה הכוונה? מפיקים חיצוניים?

אתי בנדלר:

לא. הפקות מקומיות קנויות.

היו"ר יואב קיש:

מקומיות קנויות ארבעה אחוזים מההכנסות.

אסף אמיר:

אבל יש 65 אחוזים כרגע בחוק.

היו"ר יואב קיש:

נכון. יש 65 אחוזים לגדולים. אני מדבר כרגע על הזעירים. ערוץ 9, אני רואה
שאתה רוצה לדבר. מכיוון שלא דיברת עד עכשיו, אתה תהיה הראשון שידבר אחרי.

אני אומר שוב, אני מציע שמונה אחוזים להפקות מקור וקנויות חיצוניות בעצם
ארבעה אחוזים.

נחשון אקסלרוד:

מה זה אומר?

היו"ר יואב קיש:

אחרי כן נדבר על זה. מי שההכנסות שלו עשרה מיליון שקלים, יש לו סכום של 800
אלף שקלים כחובת מינימום להפקות מקור, מתוך זה 400 אלף שקלים לקנות בחוץ.

נחשון אקסלרוד:

מה זה הפקות מקור? הפקות מקומיות.

אתי בנדלר:

הפקות מקומיות.

היו"ר יואב קיש:

הפקות מקומיות.

איפה הנושא שאני רוצה להתכתב אתו, עם המדרגות הבאות. הרי יש לנו גם את
המדרגה של קטן ובינוני שכרגע יש להן התייחסות רק לנושא החדשות. אין שם
לנושא הפקות. אני הייתי רוצה להוסיף את השמונה אחוזים האלה גם לקטן
ולבינוני כי מחר הבינוני יכול בסוף להיות גדול והוא יצטרך למצוא את עצמו עם
מחויבויות. אבל איפה אני רוצה לשים קפ וכאן חשוב לי? היום אני יודע לומר
דבר אחד. ערוץ גדול, אני יודע להגיד בדיוק מה המחויבויות שלו לפי הרשות
השנייה. נכון? כולם מסכימים אתי?

קריאה:

כן.

היו"ר יואב קיש:

אני אומר שהקטגוריה שהיא מתחת לו, בינוני, אני אמרתי שהוא צריך שמונה
אחוזים. אבל אני רוצה להגדיל את זה כדי לא לייצר לו כאשר במקרה אולי שמונה
אחוזים בסוף, בגלל שהגדול ישתנה, זה יהיה יותר. אני רוצה לייצר מדרוג גם
בזה. מה הכוונה? שאם אתה במדרגה הבינונית, בכל מקרה שמונה האחוזים שלך לא
עולים על חמישים אחוזים מהמחויבות של הגדול. זאת אומרת, נכון שאתה מחויב
אבל אם פתאום יוצא לך להיות כמעט כמו גדול בשמונה אחוזים שלך, יש לך עדיין
את הבאפר הזה. כשתעבור להיות גדול, תעשה את המגבלות של הגדול. למגבלה של
בין עשר ל-15, אני רוצה לשים קפ של עשרים אחוזים מהגדול.

ליוצרים אני אומר, מה זה מייצר לכם?

קריאה:

מה זה העשרים אחוזים?

היו"ר יואב קיש:

אני אסביר. אנחנו רוצים מדרוג ואני מאוד מסכים עם האמירה הזאת שזה לא יכול
להיות מאפס למאה באחוז אחד. עשיתי כאן סולם שאני מוכן לדון עליו עם כולנו
והסולם שאמרתי הוא כזה, ואני אלך דווקא מהסוף? ערוץ גדול מוגדר ואני לא
מתעסק אתו. איפה כן חשוב להבין.

קריאה:

הוא נקודת הייחוס.

היו"ר יואב קיש:

בדיוק. הוא נקודת הייחוס. למה אני קורא לו נקודת הייחוס? כי אם הערוץ
הגדול, המחויבויות שלו ירדו, זה ישפיע על המינימום של כולם. הוא גדול, הוא
קובע איך השוק צריך להיראות ואם הגדול הוא איקס, אז סבבה. אם פתאום הגדול
יהיה שני איקסים, נגיד נחליט להעלות פי שתיים את המחויבויות, כל השוק יצטרך
לעשות אדפטציה במדרוג שלו. אם נוריד אותו לחצי איקס, אותו דבר.

לכן אני בונה את המדרוג הבא: אמרתי, הגדול הוא נקודת הייחוס. הדרגה מתחת,
אמרתי, לא תהיה יותר מחמישים אחוזים מהגדול. זאת אומרת, אם אתה בן 16
לעשרים אחוזים מהשוק, המחויבויות שלך – ואני לא רוצה להתחיל לתרגם כל סעיף
וסעיף למרות שמי שרוצה, אפשר לשאול – יהיה במקסימום חמישים אחוזים מחויבות
על הפקות מקור ועל כל הדברים האלה. זה המספר.

קריאה:

סוגה עילית.

היו"ר יואב קיש:

מבחינתי הכול.

איתמר אביטן:

כבוד היושב ראש, אם אפשר לדבר במספרים ולא בתיאוריות.

איתן כבל (המחנה הציוני):

אני מציע שנחלק את הדיון כך שקודם נדבר על ההפקות כמערכת. ההפקות הרי
מחולקות לסוגה עילית ולדברים.

אסף אמיר:

כשהיושב ראש מדבר על 62 מיליון, שמעתי את המספר הזה.

היו"ר יואב קיש:

אני לא אמרתי.

איתן כבל (המחנה הציוני):

הוא לא אמר.

אסף אמיר:

נגה דיברה עליו.

מיקי רוזנטל (המחנה הציוני):

אתה מתחיל לשמוע מהרהורי לבך.

איתן כבל (המחנה הציוני):

הוא לא התייחס למספר הזה. אנחנו מדברים על הפקות בכלל ואנחנו מדברים על
סוגה עילית. סוגה עילית, אני רוצה שאדוני יבין, חלק מהקרבות שהתקיימו כאן
שנים רבות, זה לא רק על ההפקות שזה היה ברור אלא גם מה עושים בתוך ההפקות
האלה. מאוד הקפדנו לשמור על החלוקה.

היו"ר יואב קיש:

אני משאיר את החלוקה רק על אותו מפתח.

איתן כבל (המחנה הציוני):

אני לא פוסל. דיברנו על זה קודם. חייבת להיות מדרגיות, שמייצרת את
האיזונים. אני עוד דלא יודע אלא רק מקשיב לו. אני רק מנסה להגיד שחייבת
להישמר אותה סימטריה כל הזמן.

אסף אמיר:

אבל אז ב-19 ל-20.

היו"ר יואב קיש:

נכון. עדיין זה לא מייחס למאה.

איתן כבל (המחנה הציוני):

האמן לי שאני שומע זאת לראשונה.

היו"ר יואב קיש:

נכון.

איתן כבל (המחנה הציוני):

כל מה שאני אמרתי ליושב ראש, אמרתי לו שזה לא יהיה בצורה כזאת שאין באמצע
מדרגיות והנה, אני שמח שהוא הביא הצעה שאני אפילו לא יודע לומר לו טובה או
לא טובה. אני שומע בפעם הראשונה שיש כאן סוג של מדרגיות. אני מציע שלפחות
בשלב הראשון, לפני שאנחנו צוללים, אתם תלכו הביתה ללמוד, אסף ילך הביתה עם
הצוות שלו ללמוד, הערוצים הקטנים והבינוניים והזעירים ילכו ללמוד את זה.
זאת אומרת, נעבד התאמה גם בנושא של סוגה עילית ונחזור לכאן ואחר כך נבצע את
ההתאמות.

אבי שמידט:

איך זה מתכתב עם הורדת הרגולציה?

היו"ר יואב קיש:

אני אגיד לך איך זה מתכתב.

אבי שמידט:

זה נשמע חובק עולם.

היו"ר יואב קיש:

אני אגיד לך איך זה מתכתב. כשאתם תרצו להוריד את הרגולציה, אתם תעשו את זה
דרך הערוצים הגדולים. עדיין הערוצים הזעירים שאנחנו רוצים לעזור להם - - -

אבי שמידט:

רגע, כאן אמרת משהו.

היו"ר יואב קיש:

אתם תתווכחו אתם כשהם ירצו לעשות את זה. אני אסביר מאוד פשוט. יש לי בחוק
הזה מהלך מאוד ברור שהוא מטרת החוק ועם זה היועצת המשפטית תסכים. לקחת את
הערוצים הייעודיים, להעביר אותם למה שהגדרנו ערוצים זעירים ולשמור שיש שם
מינימום מחויבות כספית ולתת להם לחיות ולהתפתח. זאת המטרה הראשונית הבסיסית
שלי. השלב הבא שלי בעניין הזה הוא אני משאיר למשרד האוצר ולמשרד התקשורת את
רפורמת חוק ההסדרים והגמישות לטפל - - -

אתי בנדלר:

רפורמת קרא. בבקשה, אל תדברו על חוק ההסדרים.

היו"ר יואב קיש:

לא נדבר על חוק ההסדרים. רפורמת קרא לטפל באסדרה.

איתן כבל (המחנה הציוני):

סליחה. מהפיכת קרא.

היו"ר יואב קיש:

יש כאן את אבי, הוא יודע שאני מאוד אוהב את השר שלו אבל כשמדברים על קרא,
אני אומר שזה לא קרה, ואם קרה, אז מה קרה.

אבי שמידט:

יקרה ועוד איך.

היו"ר יואב קיש:

זה סלנג של הכנסת. אתה יודע מהיכן הביטוי הזה.

איתמר אביטן:

כבוד היושב ראש, אני ויתרתי על זכות הדיבור בהתחלה כדי להגיד משהו עקרוני.

היו"ר יואב קיש:

מי שהבטחתי לו את זכות הדיבור, זה ליורי. אתה לא תתפרץ.

שרן השכל (הליכוד):

לפני כן, הערה קטנה. אני מבקשת. הצעת החוק, גם המקורית שלי, באה ונתנה מענה
ופתרון לערוצים ייעודיים שלא מצליחים לצוף מעל המים. אנחנו הסרנו את
התכנים, את היצירה הישראלית, מתוכם. אם אתה מחזיר את זה עד עשרה אחוזים,
אתה לא נותן להם מקום לנשום.

היו"ר יואב קיש:

שמונה אחוזים.

שרן השכל (הליכוד):

אתה לא נותן להם מקום לנשום.

היו"ר יואב קיש:

נשמע אותם.

שרן השכל (הליכוד):

המטרה היא לבוא ולתת להם לצמוח ולהתפתח. אתה לא יכול להחזיר את זה. מעשרה
אחוזים, אני בעצמי אמרתי, בוא תיתן להם, תעשה את זה במדרגיות.

היו"ר יואב קיש:

אני מוכן לדון על זה בוועדה. נשמע אותם ויכול להיות שאת צודקת. כרגע קבעתי
מספר שבעיני הוא נראה סביר. את אומרת שהוא גבוה ומיותר, נעשה על זה דיון
בוועדה.

אתי בנדלר:

את מציעה לזעירים לא להטיל.

שרן השכל (הליכוד):

נכון.

אתי בנדלר:

מהבינוניים ואילך, כן.

היו"ר יואב קיש:

מקובל. אני אומר שוב הזעירים – וכאן אני בהחלט מתכתב עם מה שאומרת חברת
הכנסת השכל – אנחנו רוצים שפחות - - -

מיקי רוזנטל (המחנה הציוני):

השאלה מתי אתה מתחיל להיות זעיר.

אסף אמיר:

זעיר הוא זעיר. אם זה זעיר, אני חושב שכולנו נסכים על זה.

שרן השכל (הליכוד):

אם אתה רוצה לחנוק אותם, לא יהיה להם שקל להביא לכם.

היו"ר יואב קיש:

יש נושא אחד שלא דיברנו עליו והוא נושא האחוזים והמדרגות. אני אומר לכם כאן
את דעתי ואני מקווה להשיג כאן תמיכה בעניין הזה מכל חברי הכנסת. טעות תהיה
לנו להתחיל לזוז ממה שנקבע בדוח פילבר עם עבודה מעמיקה ועם החשיבה הארוכה
על המדרגות האלה ועם תמיכה של הממשלה. אני חושב שבוועדה הזו ביום אחד לפה
או לשם, דיון כזה או אחר, תהיה טעות. אני חושב שמטרתנו בדיון תהיה להתמקד
מה עושה כל מדרגה, כמו שהתחלתי דיון עם חברת הכנסת השכל. אני אומר לחבריי,
ואני אומר את זה גם לכל הפורום, שהמדרוג כפי שקבע דוח פילבר, אני לא הייתי
רוצה להתחיל לתקן ולגעת בו כי נלקחו שם כל הדיונים עם כל הנציגים של כולם
ושמעו הרבה יותר שעות מאלו שאנחנו נספיק לעשות. לכן מה שכן, איפה אני חושב
שאפשר לעשות, זה באמת לדון בתוך המדרוג, זה לדבר על אחוזים מהמחזור שזה
יכול לתת גם איזשהו יחס בתוך המדרוג אבל לא הייתי נוגע בזעיר, קטן, בינוני
וגדול.

איתן כבל (המחנה הציוני):

שרן, את הבאת ההצעה אבל את שוכחת דבר אחד. יש כאן מסלול ירוק חדש.

שרן השכל (הליכוד):

ברור לי.

איתן כבל (המחנה הציוני):

אם לא היה המסלול הזה, ממילא כל השיח הזה לא היה מתקיים. גם כשאנחנו מביאים
את המסלול הזה, כאילו אנחנו מתחילים את כל התורה עכשיו. זה העניין כי
השאלות שנובעות מהמרחב הגדול שבו מתקיים עולם התקשורת הן כמו פאזל. אתה לא
יכול להגיד שאתה עכשיו נותן את המענה לייעודיים ואחר כך נראה. זה לא עובד
כך. ולכן בזהירות רבה. זה כמו לבנים, כמו דומינו. כל נגיעה לא זהירה, אתה
ממוטט ובסוף לא יהיה לא זה ולא זה.

שרן השכל (הליכוד):

בדיוק, אבל אם אתה שם את זה, אתה ממוטט את זה.

מיקי רוזנטל (המחנה הציוני):

אבל אתם לא יכולים לאמץ מתוך פילבר את מה שנוח לכם.

שרן השכל (הליכוד):

איתן, אני בעצמי אמרתי החל מעשרה אחוזים ומעלה, תוסיף להם. הם יצליחו לעמוד
בזה. מתחת לעשרה אחוזים, הם לא יצליחו לעמוד בזה.

היו"ר יואב קיש:

נדון בזה במדרגות.

שרן השכל (הליכוד):

אתה ממוטט את הכול.

היו"ר יואב קיש:

אני רוצה להמשיך ולסיים את ההצעה שלי כי לא סיימתי אותה. לכן המדרגות
מורכבות משני קפים ולגבי משרד התקשורת, חשוב לי שתבינו. אני בחוק הזה לא
יכול לעשות את מהפכת השר. לא יכול. אני כן יכול לייצר את המדרוג ולאפשר לשר
לעשות את המהפכה בערוצים הגדולים.

אבי שמידט:

המהפכה מעבר לפינה.

היו"ר יואב קיש:

מצוין.

מיקי רוזנטל (המחנה הציוני):

היא הנותנת.

היו"ר יואב קיש:

נוסף לכך, המשימה שלי לדאוג שתהיה קטגוריה של זעירים שיוכלו להתפתח ולחיות
עם מינימום מגבלות ובזה אני אעמוד חד וחלק.

אני רוצה לסכם את מה שאמרתי. אני רוצה לסיים את ההצעה שלי ואחר כך כולם
ידברו. אחרי מה שאמרתי כאן, כולם ירצו לדבר.

דיברתי על לשמור על שלושים אחוזים ייעודי וכאן נצטרך לשמוע מהייעודיים מה
הם אומרים, כדי לשמר את נושא דמי המעבר ללא תשלום. ערוץ אחר זעיר שירצה
לעלות את נושא דמי המעבר, נסדיר עם האוצר ועם יס או עם הוט כמו שצריך.

נושא דמי הפצה. אם כבר דיברנו על כך, אנחנו נצטרך לבחון את העלויות שלהם
ולראות איך אנחנו בערוצים זעירים דואגים להקל בנושא דמי הפצה. אני כבר אומר
את זה.

בנושא דמי רישיון, אמרתי את האמונה שלי. כרגע זה לא הקו המוביל לצערי בהצעת
החוק הזו. אנחנו נצטרך לבנות מסלול שיאפשר לשר גם גמישות בעניין הזה. אני
לא רוצה לקבוע לו את האחוזים.

הנושא של כל הפקות המקור, סוגה עילית בפנים. אני לא מתייחס והחלוקה נשארת
אותה חלוקה. אולי יכול להיות שגם בחלוקה, אמרתי חמישים אחוזים ואולי צריך
שיהיו 65 אחוזים כדי שיהיה בדיוק כמו החלוקה שקיימת. זה גם נושא לדיון ותכף
נדבר עליו. בכל מקרה, יש לו שתי רמות כאשר האחת היא מה שנקרא סולם הייחוס
הגדול של הערוצים הגדולים שהמדרגה מתחת היא חמישים אחוזים, המדרגה מתחת היא
עשרים אחוזים והמדרגה מתחת, גם כן אני שם אותה כי זה רק קפ מלמעלה שלא
יהיה, אלה עשרה אחוזים. אלה מדרגות שמייצרות מדרג.

אתי בנדלר:

איך אמרת?

היו"ר יואב קיש:

חמישים, עשרים ועשרה.

קריאה:

מה זה עשרה?

היו"ר יואב קיש:

אני אגיד מה זה עשרה.

קריאה:

עשרה אחוזים זה לזעירים?

היו"ר יואב קיש:

לזעירים. יכול להיות שנבטל את זה. אלה לא עשרה אחוזים, כי אל תסתכלו על
החמישים או העשרים. המסלול האמיתי הוא שמונה אחוזים מההכנסות. זאת אומרת,
שמונה אחוזים מההכנסות זה המסלול שככל שההכנסות עולות, זה עולה. אבל אני
חותך אותו עם הקו שאמרתי של החמישים, עשרים ועשר.

אורי רשטיק:

חמישים ממה?

היו"ר יואב קיש:

מנקודת הייחוס. מהי נקודת הייחוס שלי?

אורי רשטיק:

220 מיליון הפקות מקור.

היו"ר יואב קיש:

הגדולים.

קריאה:

אין 220 מיליון.

אורי רשטיק:

כן.

היו"ר יואב קיש:

אולי כולם ביחד.

אורי רשטיק:

ב-2014 היה מיקוד רגולציה שדיבר על כך שלבעלי רישיון יש חובת הפקות סוגה
עילית. סוגה עילית, היום זה 10.2 מההכנסות שלהם או חמישים מיליון.

היו"ר יואב קיש:

אתה יודע מה? עצור. ערוצים גדולים, מי נמצא כאן? אני רוצה לשמוע את המספרים
בכסף שאתם מכירים להפקות מקור, לסוגה עילית.

קריאה:

לפי חוק.

היו"ר יואב קיש:

לפי חוק.

מיקי רוזנטל (המחנה הציוני):

דבורה קמחי, היועצת המשפטית של ערוץ 10.

דבורה קמחי:

חובת ההפקה של הפקות מקומיות היא במונחי אחוזים ולא בכסף.

היו"ר יואב קיש:

כמה אחוזים?

דבורה קמחי:

לפחות ארבעים אחוזים מהשידורים הפקות מקומיות. מתוך ההפקות המקומיות, אנחנו
חייבים להשקיע סכום של כ-72 מיליון שקלים בחדשות ועוד 62 מיליון שקלים
לתכניות סוגה עילית על 180 שעות של תכניות סוגה עילית בשנה.

היו"ר יואב קיש:

תודה שעזרת לי. האם קשת-רשת חושבים שהמספרים שונים?

קריאה:

לא.

אילאיל לבנת:

לגבי החדשות החוק אמנם קבע שישים מיליון שממודדים ב-68, אולם לאחר מכן שיקף
תמונת מצב - - -

היו"ר יואב קיש:

לא דיברתי על חדשות.

מיקי רוזנטל (המחנה הציוני):

החדשות הן מחויבות.

היו"ר יואב קיש:

לגבי סוגה עילית.

קריאה:

62.

היו"ר יואב קיש:

אני עכשיו עושה סדר במספרים. ארבעים אחוזים הפקות מקומיות, זה לא נושא שאני
בכלל חושב שצריך להכניס אותו. המספר היחידי שאני מדבר עליו כמספר ייחוס, זה
ה-62 מיליון סוגה עילית. נקודה. אם הוא מנורמל, הוא מנורמל, ואם הוא לא
מנורמל, לא מנורמל. תחליטו מה שאתם רוצים. זה המספר. לכן אם רוצים היום
לצורך העניין לעשות מספרים, חמישים אחוזים, זה אומר ש-31 מיליון שקלים סוגה
עילית מחויבות לבינוני, וזה אומר ש-12,4 מיליון שקלים מחויבות סוגה עילית
במקסימום. אם זה עובר את השמונה אחוזים מההכנסות שלו.

מיקי רוזנטל (המחנה הציוני):

לא. במינימום.

היו"ר יואב קיש:

לא. במקסימום.

קריאה:

במקסימום.

היו"ר יואב קיש:

הוא משלם, הוא עושה סוגה עילית שמונה אחוזים מהמחזור שלו. אם הוא נתקל ב-קפ
של 62, זאת החובה שלו בגדול. 31 מיליון בבינוני ו-12,4 בקטן. זה הרעיון.
זאת ההצעה.

קריאה:

מה לגבי הקטן?

היו"ר יואב קיש:

לגבי הקטן יצא לי 12,4, עשרים אחוזים מ-62.

שרן השכל (הליכוד):

אתה מדבר כאן על ערוץ 9.

היו"ר יואב קיש:

תכף נשמע אותם.

מיקי רוזנטל (המחנה הציוני):

אפשר להתווכח על המספר.

איתמר אביטן:

כבוד היושב ראש, 6,2 על הזעיר?

היו"ר יואב קיש:

זעיר, כרגע 8 אחוזים מההכנסות עם קפ של 6.2. כן. נכון. עם קפ של 6.2.

שרן השכל (הליכוד):

זאת אומרת, הנמוך מביניהם.

היו"ר יואב קיש:

הנמוך מביניהם. אני אומר לפרוטוקול. בוודאי, הנמוך מביניהם. לא יכול להיות
אני אבקש 6.2 מערוץ שעושה עשרה מיליון.

זו הייתה ההצעה. אני אומר עכשיו ליוצרים ותשימו לב למה שאמרתי קודם. אני
עשיתי כן צעד מאוד גדול. אני אומר לכם איך אני מרגיש ויכול להיות שזה ירד
בעקבות מה שנשמע לגבי היכולת הכלכלית של הערוצים. אני אומר לכם את זה בצורה
הכי ברורה. בכל מקרה, תבינו שכן, הנושא של סוגה עילית חשוב לנו ועל הדבר
הזה דיברנו כרגע. עשינו כאן נושא מאוד משמעותי. יתכן שבזעירים אני אבטל את
זה, אם אני אגלה, כמו שאמרה שרן. אני אומר לכם שיתכן שבזעירים וזה גם צריך
פחות להפריע לכם. לכן איתן אמר לכם תרגיעו.

אסף אמיר:

אנחנו מודים על העובדה שהעניין של סוגה עילית הוא חשוב ועלה כאן לדיון.

היו"ר יואב קיש:

השמונה אחוזים נובע בגלל הכבלים והלוויין. הוא לא נובע סתם באוויר.

יש התייחסות לחדשות.

מירי נאור:

אפשר שאלת הבהרה לדברים שנאמרו?

היו"ר יואב קיש:

אני אאפשר לך אחר כך. כולם ישאלו. יהיו הרבה דיונים ואת כנראה תביני הרבה.

מירי נאור:

יש כאן אי הבנה.

היו"ר יואב קיש:

מהי אי ההבנה?

מירי נאור:

אתה אמרת סוגה עילית אבל אתה מתכוון להשקעה בהפקה מקומית.

אסף אמיר:

לא. הוא מתכוון לסוגה עילית.

מיקי רוזנטל (המחנה הציוני):

הוא התכוון לסוגה עילית.

היו"ר יואב קיש:

אני לא מחייב להפקות מקומיות. לצורך העניין, ארבעים אחוזים לא יהיה. לא
יהיו הפקות מקוריות.

קריאה:

שמונה אחוזים יהיו.

היו"ר יואב קיש:

שמונה אחוז יהיו. אני מבין שאתם צריכים לדבר על הפקות מקומיות לצורך
העניין.

מירי נאור:

כן.

היו"ר יואב קיש:

יש כאן בלבול וזה חוסר ניסיון שלי בהבנה של העניין. אני כן רוצה להבהיר. יש
את הנושא של הפקה מקומית וסוגה עילית ואיתן, אמרת שהיו באמת דיונים ארוכים.
כשאני דיברתי על השמונה אחוזים, דיברתי על הפקות מקומיות. אני מודה שמשם
הגיעו שמונה אחוזים.

אורי רשטיק:

יש משהו אחר שהוא בתוך החוק. בחוק יש בנצ'מרק אחוזי אחר. אם אתה מסתכל על
סעיף, אני לא זוכר את מספר הסעיף שלך הסוגה עילית, מה הסעיף של הסוגה
העילית אומר לגבי בעלות רישיון? אני אומר לך מה הוא אומר.

היו"ר יואב קיש:

לא. אני עשיתי כאן טעות. אני ניסיתי את ההפקות המקומיות, חשבתי שהכוונה
בסוגה עילית ולעשות לזה קפ. אני מתנצל.

אבי שמידט:

אתה צודק. במסגרת ההנחיות להפחתת הרגולציה, ואני חושב שזה כבר מיושם בחוק
ההסדרים הקרוב, או בחוק קרא או בחוק התקשורת, ביטל את ההבחנה בין סוגה
עילית והפקות על מנת לאחד את המשתנים. אני חושב שצריך להתייחס לנושא הזה.

היו"ר יואב קיש:

אני התכוונתי מבחינת השמונה אחוזים, הכוונה היא למחויבות להפקות מקומיות,
מתוכן 65 בחוץ נדמה לי ו-35 בבית. אלה המספרים.

אני מבין נושא שלא הבנתי קודם וזה נושא סוגה עילית. איתן, אנחנו נתייעץ
ונחליט על זה אחר כך. נדבר על זה.

קריאה:

הפקות מקומיות בכל מקרה יהיו.

מיקי רוזנטל (המחנה הציוני):

בסוף תצטרכו להוציא כסף גם על סוגה עילית וגם על חדשות או לא על חדשות או
סך הכול כסף. תנו להשמיע את כל ההצעה ואחר כך תעירו את ההערות שלכם. איך
אפשר להבין מה הוא רוצה אם אתם לא נותנים לו להסביר?

היו"ר יואב קיש:

חברים, נתחיל מהמסלול שלמטה.

אבי שמידט:

אני רוצה לתקן.

היו"ר יואב קיש:

לא.

אבי שמידט:

יכול להיות שלא אמרתי דברים מדויקים. אני רוצה שתגיד בדיוק - - -

היו"ר יואב קיש:

לא, אף אחד לא יגיד. סיימנו את זה. אנחנו מגדירים מחדש. הזעירים, וזה גם
לנושא החדשות, מחויבים לשמונה אחוזים הפקות מקומיות לפי חלוקה של 65-35
כמקובל.

שרן השכל (הליכוד):

הפקות מקומיות.

היו"ר יואב קיש:

הפקות מקומיות.

שרן השכל (הליכוד):

סוגה עילית.

היו"ר יואב קיש:

לא סוגה עילית. אני לא מדבר יותר על סוגה עילית כרגע. אני מדבר על הפקות
מקומיות. סוגה עילית זה נושא בעייתי אחר שנתייחס אליו בהמשך.

הנושא השני הוא אותם שמונה אחוזים שימשיכו להפקות מקומיות גם לקטגוריות
הבאות. כדי לבנות את עצמם מקטגוריה לקטגוריה, אנחנו נגדיר רף מקסימום שינבע
מהרף של ההפקות המקומיות של ערוצים גדולים. אני עוד לא נכנס לזה. עשיתי
טעות שלקחתי את הסוגה עילית כרף מקסימום. אנחנו נבדוק את זה גם בנושא הפקות
מקומיות.

איתמר אביטן:

אבל עלייה מבינוני לגדול, זאת עלייה משמונה לארבעים אחוזים. זה מה שאתה
אומר.

היו"ר יואב קיש:

נכון.

מיקי רוזנטל (המחנה הציוני):

עוד הערה אחת, אני אבקש להוציא אותך. אני רוצה לשמוע את כל ההצעה.

היו"ר יואב קיש:

אתה צודק. העלייה תהיה בשמונה אחוזים לארבעים ואני מוכן לשמוע במהלך הדיון
את ההערה הזאת ואז לשמוע שבוא נעשה אולי שמונה לזעיר, 12 לקטן ועשרים
לבינוני. זה יהיה אחר כך דיון.

לגבי סוגה עילית, לזעיר לא תהיה שום התייחסות לסוגה עילית. אני כבר אומר
לכם. אנחנו נצטרך לבנות את המסלולים של סוגה בשני המסלולים הנוספים באמצע.
זה הכול. זה לגבי מה שהולך להיות. אני מזכיר לכם שהגדרתי שעדיין שלושים
אחוזים מהמקור הייעודי של הערוץ חשוב שיישארו.

עכשיו אני עובר לנושא החדשות. בנושא החדשות אני הולך מהזעיר. לזעיר לא תהיה
שום מחויבות כספית בנושא כמות הכסף שהוא צריך להשקיע בחדשות. אני דורש מכל
מי שעושה חדשות, אם הוא מחליט לעשות חדשות, שזה יהיה מירושלים ואני נותן לו
גרייס בשלוש השנים הראשונות בהקמה ובהרצה, שהוא לא יהיה מחויב לפעול
בירושלים. אבל לאחר שלוש שנים מעלות השידור הראשון של החדשות, או לצורך
העניין מקבלת הרישיון, כי יש ויכוח אם אתם עושים או לא עושים, היום אתם לא
נמצאים בירושלים, יהיו לכם שלוש שנים להתארגן לעבור לירושלים. זה לגבי
ירושלים.

מיקי רוזנטל (המחנה הציוני):

אני מקשיב לך. את ההערות שלי אני אעיר.

היו"ר יואב קיש:

כאן אני מתחבר לגבי הזעיר.

שרן השכל (הליכוד):

מה עם ה-15 והעשרים?

היו"ר יואב קיש:

אותו דבר. יש לי בחוק התייחסות ואני אקריא לך את ההתייחסות בחוק. על הזעיר
דיברתי. תכף אני אדבר על הדברים האחרים.

לגבי הקטן, מדובר כאן שהוא כבר חייב בשידור חדשות. אם אתה שחקן קטן ואתה
מעל מאה מיליון שקלים הכנסה, אם ניקח את השוק היום, כתוב שאתה בחובת שידור
חדשות. הקפיצה כאן היא שקודם כל אתה חייב לשדר אבל אתה לא מחויב עדיין
לסכום. זאת אומרת, את הדבר הזה אני משאיר. אני לא רוצה לקבוע את הקטן
כמחויב בסכום אבל אני כן רוצה שהוא יתחיל לשדר חדשות כי במדרגה הבאה אני
מחייב אותו לשידור וחובת הוצאה לתפעול לחברת החדשות, מכיוון שזו המדרגה של
הבינוני, כפי שאמרנו חמישים אחוזים מהמגבלה של הגדול. שוב, אני אשמור על
אותו מפתח. אני מכין אותו כחמישים אחוזים לקפיצה לשידור של הגדול.

עכשיו אני הולך למגבלות הרגולטוריות בנושא שידור חדשות ואני חושב שזה מאוד
חשוב. אני מקבל את ההמלצה של משרד התקשורת ושל שרן השכל, ונדמה לי גם ערוץ
20 דיבר על כך. אני מקריא את הדברים שאני מבקש שיעלו כחובות רגולטוריות.
הנגשה לבעלי מוגבלויות, הגנה על ילדים, הגבלות על שידורים אסורים, אתיקה
והשאלה הגדולה כאן היא חברה נפרדת והמשמעות שלה כי לפתוח סתם חברה נפרדת,
זאת לא בעיה. המשמעות של חברה נפרדת היא גם בעלי תפקידים שונים וזה אומר
דירקטוריון שונה. יש לנו עכשיו סיטואציה עם ערוץ 20 שכבר שנה יושב, ודיברתי
על זה קודם, בתהליך של לעמוד בדרישות של המועצה לכבלים ולוויין. ראיתי את
הדרישות של המועצה לכבלים ולוויין והן בסך הכול – יונתן, אתה יכול להציג
לנו אותן בהמשך – דרישות הגיוניות. אני רוצה להשאיר לערוץ זעיר וגדול, כדי
שיהיה גם מעבר חלק, את הדרישות שהוא יקריא ויאמר ואנחנו ניקח אותן כדרישות
לערוץ זעיר ואז יצא מצב שבעצם ערוץ 20 לא יצטרך להמציא את הגלגל וללכת
לרישיון חדש של חדשות כזעיר. מי שירצה להתייחס ולשנות, כמובן נדבר אבל זה
יפשט את כל התהליך ויאפשר לכל הערוצים הייעודיים גם לעמוד בתנאים.

איתן כבל (המחנה הציוני):

לא נקים דירקטורין כמו בתאגיד.

יונתן לייסנר:

אני חושב שצריך לקחת את החובות מחוק הרשות השנייה ולא מאתנו.

היו"ר יואב קיש:

אני רוצה לשמוע את החובות שלכם ובתור זעיר, אני אתן להם כזעיר, את החובות
שלכם וברגע שהם יעברו שלב, הם יעברו לחובות של הרשות השנייה. כך זה ייבנה
וזאת תהיה הדרך של המדרוג. אולי זה לא יהיה אפילו בשלב השני אלא בשלב
השלישי של קטן. אנחנו צריכים לחשוב על זה אבל המסר הוא שאנחנו מתחילים עם
העיר במסלול הזה ואחרי שהם עוברים מדרגה, הם ילכו. מיקי, אני חושב שעניתי
לפחות חלקית על השאלות.

מיקי רוזנטל (המחנה הציוני):

יש לי כמה הערות אבל אני מוכן קודם לשמוע את ההערות ואחר כך אני אומר את
דעתי על ההצעה.

היו"ר יואב קיש:

אני מתנצל שבלבלתי את הפורום עם נושא סוגה עילית ונושא הפקות מקור.

יורי קגנוביץ:

תודה אדוני היושב ראש. אני רוצה לומר כמה דברים בהתייחס למה שדובר בשעה
האחרונה כאן. אני רוצה שנרד לקרקע. לגבי רוץ 9. ערוץ 9 הוא ערוץ טלוויזיה
שבשנים הטובות תפס ארבעה עד חמישה אחוזי נתח שוק. אחרי הפיצול, בעזרת השם
יהיו שני אחוזים. אמרתי בישיבה הקודמת שחיינו במסגרת רגולטורית מאוד ברורה
במשך 15 שנים. עמדנו בכל המחויבויות ולא הפרנו אף פעם. לדעתי קיבלנו קנס
אחד במהלך 15 שנים אלה על כתוביות.

יונתן לייסנר:

אגב, זה חוק שהכנסת לא קיבלה בו את עמדתנו.

יורי קגנוביץ:

בשנת 2014.

היו"ר יואב קיש:

אתה רומז לכך שהכנסת תמיד צריכה לקבל את עמדתכם?

יונתן לייסנר:

אם נפתח את חוק הכתוביות, נשב כאן עד הבוקר.

יורי קגנוביץ:

השורה התחתונה. במהלך כל הדיונים, אתה וחברי הכנסת אומרים שכל מטרת החוק
היא להקל עלינו.

היו"ר יואב קיש:

נכון. תגיד לי ממה אתה חושש.

יורי קגנוביץ:

אני חושש משני דברים שהם מאוד ברורים. ראשית כל, אני חי היום במסגרת
רגולטורית מסוימת שאין לי לא דמי רישיון ולא דמי זיכיון וכפי שאמרתי, אתם
תצעקו עכשיו, אצלי במשרד יש ניקיון פעמיים בשבוע ולא כל יום כי אנחנו
חוסכים כל שקל אפשרי.

היו"ר יואב קיש:

אני יכול לשאול אותך שאלה? אתה לא חייב לענות. אם אני עושה עשרה אחוזים,
מדובר על לפחות מאה מיליון שקלים. האם אתם נופלים לקטגוריה של זעיר?

יורי קגנוביץ:

אנחנו נופלים לקטגוריה של סופר זעיר. עם 2-2.5 אחוזים.

דבר שני. אני ערוץ דובר שפה רוסית. אני לא הולך להיות ערוץ דובר שפה
צרפתית. אני לא אכנס למגרש של הגדולים כמו שערוץ 20 - אני מצטער שאני אומר
את זה – רוצה לעשות. אני אשאר הקטן שלי עם 900 אלף צופים כאשר המגרש הזה
הולך וקטן מיום ליום אבל עדיין יש בו צורך. חד וחלק.

היו"ר יואב קיש:

חדשות אתם משדרים.

יורי קגנוביץ:

חדשות אנחנו משדרים. אנחנו עומדים בכל החובות הרגולטוריות.

היו"ר יואב קיש:

בזה שאני מעביר את המחויבויות הרגולטוריות של מועצת כבלים ולוויין כדרישה
לחדשות גם לזעיר, אני פותר לכם את הבעיה הזו שלא תצטרכו עכשיו לעשות חברה
נפרדת. לא יודע מה עשיתם, אבל אני פותר את הבעיה.

יורי קגנוביץ:

כן.

היו"ר יואב קיש:

איפה הבעיה?

יורי קגנוביץ:

אני אומר. הבעיה השנייה היא - - -

היו"ר יואב קיש:

לא שנייה. לא הבנתי את הראשונה.

יורי קגנוביץ:

הבעיה הראשונה היא שנכון להיום, מעבר לתשלומים לוועדות מדרוג, לאקו"ם
ולאיגודי אומנים כאלה ואחרים שאנחנו משלמים להם וזה כבר מובנה בתוך התקציב
שלנו - - -

היו"ר יואב קיש:

אמרתי שהתשלום היחידי הוא דמי רישיון.

יורי קגנוביץ:

אפילו אם אתם היום תטילו עלי מאה אלף שקלים דמי רישיון שנתיים, זה מאה אלף
שקלים יותר ממה שאני מוציא היום. אני חושב שאנחנו ערוץ יחיד במדינה שקרוב
לאיזון. אני יכול גם לדבר במספרים. אנחנו סיימנו את השנה הזאת במיליון
שקלים הפסד, אחרי ארבעים מיליון שקלים אתם היינו ב-2014. אני לא חושב שיש
דבר כזה במדינה. אני מדבר על הפסדים ישירים.

השורה התחתונה. אם אתה היום מטיל עלי מאה אלף שקלים נוספים או עשרה שקלים
נוספים, זה הפסד.

היו"ר יואב קיש:

הנושא שאתה מעלה כבעיה ראשונה זאת הדרישה לדמי רישיון מהזעירים.

יורי קגנוביץ:

בדיוק.

דבר נוסף. אנחנו היום חברת ההפקה היחידה במדינה הזאת שדוברת רוסית. מעבר
לזה שאנחנו יודעים להתפרנס ממכירת פרסומות, אנחנו גם מדי פעם מתפרנסים
מהפקות כאלה ואחרות שמזמינים מאתנו ערוצים רוסיים. אני קורא לזה השלמת
הכנסה. זה מצחיק, אבל זה כך. ברגע שאתה אומר שהיום אני אצטרך להוציא 500,
600, 700 אלף שקלים על הפקות חוץ, ואני היום עושה את הפקות החוץ האלה
לגורמים אחרים, זה פשוט הזוי. למה? כי נכון להיום, ברגע שאני אצטרך להוציא
500 אלף שקלים על הפקות חוץ, זה אומר שאני אצטרך לפטר עובדים באותם 500 אלף
שקלים. נקודה.

דב אברמוב:

אין דרישה לפי חוק התקשורת, אין מכסה של הפקות חוץ. זה גם לא מתאים לערוצים
בסדר הגודל הזה.

יורי קגנוביץ:

אדוני היושב ראש, נכון להיום אני עם חובה לעשות שלושים אחוזים הפקות מקור.
אני חושב שאני עושה יותר מחמישים אחוזים בפועל נכון להיום אבל אני עושה
אותן בבית. אני לא מוציא אתן החוצה כי אין חברת הפקה שיודעת לעשות את זה
בשפה הרוסית במדינה.

היו"ר יואב קיש:

אני שמח אתה מעלה את הבעיות. אנחנו נפתור אותן כי אין כוונה להרוג ערוץ
כלשהו.

יורי קגנוביץ:

אני אומר שני משפטים ובזה סיימתי. ראשית, אני חושב שאי אפשר להשוות בין
ערוץ 9 וערוץ ערבי - אני לוקח את כולם לסל אחד – לבין ערוץ 20 כי אני מסכים
עם גברת יוליה שמאלוב שאמרה שבאמת צריך כאן לשמור גם על הנושאים של
הייעודיים. אני בחיים לא אכנס למגרש של קשת, רשת ו-10. אני גם לא שם. זאת
גם לא המטרה, גם אם תיתן לי ותגיד לי.

דבר שני. אני מבקש אדוני היושב ראש, אל תמציאו לנו בבקשה מחויבויות. תשאירו
אותנו. אנחנו תומכים במעבר לרשות שנייה אבל תשאירו אותנו במחויבות קיימת.

איתן כבל (המחנה הציוני):

העלית רק שתי סוגיות, אם הבנתי נכון.

היו"ר יואב קיש:

אני מסכם את דבריך, יורי. דמי רישיון וחיוב לקניית הפקות מקומיות בחוץ. אלה
שני הדברים שבעיניך הורג את הסיפור.

יורי קגנוביץ:

כן.

היו"ר יואב קיש:

תודה רבה. אני מדבר קודם עם הערוצים הייעודיים.

נחשון אקסלרוד:

מעבר לדברים שאמר יורי שהם רלוונטיים עבורנו במאה אחוזים, נאמר כאן כבר
קודם, ואני רק רוצה לחדד את זה, שהמעבר ממשטר של רגולציה תחת מועצת הכבלים
והלוויין למשטר של רגולציה במסגרת חוק הרשות השנייה, שבעת העמודים האלה
שמחזיקה חברת הכנסת השכל, הם מאוד רלוונטיים.

היו"ר יואב קיש:

אתם עושים חדשות?

נחשון אקסלרוד:

אנחנו לא עושים חדשות. הרישיון שלנו במועצת הכבלים והלוויין חייב אותנו
להתחיל לעשות חדשות החל מהשנה השלישית לקיומנו וזה כבר עבר. אין לנו כסף
לעשות חדשות ולא עשינו חדשות. אנחנו מאוד רוצים לעשות חדשות. ברור לנו
לגמרי שגם החדשות האלה צריכות לעמוד באמת באותה רגולציה שחבר הכנסת רוזנטל
מדבר עליה.

מיקי רוזנטל (המחנה הציוני):

לא. אני לא דיברתי על זה. דיברתי על ערכים וזה משהו אחר. לא אמרתי איך
מחייבים אתכם בערכים האלה. זה לא חייב להיות בדרך שמחייבים ערוצים גדולים.

היו"ר יואב קיש:

כערוץ זעיר, אין עליך חובה לעשות חדשות.

נחשון אקסלרוד:

אני לא ערוץ זעיר. אני ערוץ מיקרו. ערוץ הלא טי.וי. הוא ערוץ שבשנה טובה
ההכנסות שלו מתקרבות לשלושה מיליון שקלים. שם אנחנו עומדים. זאת אומרת, אם
החוק רוצה להתחיל לחייב את ערוץ הלא טי.וי. בדמי רישיון - - -

קריאה:

החובה שלך בהפקות מקור לעומת ההכנסות.

נחשון אקסלרוד:

לא בהפקות. עוד רגע נגיע לזה.

היו"ר יואב קיש:

אתה מצטרף לנושא דמי הרישיון.

נחשון אקסלרוד:

יותר מזה. אני רוצה לומר לך שהמחויבות הרגולטורית שלי להשקעה בהפקה מקומית
ובהוצאות תפעול, עומדת היום על 22 מיליון. אמרנו גם בישיבה הקודמת.

היו"ר יואב קיש:

איזה מחויבויות?

נחשון אקסלרוד:

של השקעה בהפקה מקומית.

היו"ר יואב קיש:

כל זה יורד. אלה שמונה אחוזים מההכנסות שלך.

נחשון אקסלרוד:

הבעיה שלי תבוא כשאנחנו נגיע לדבר על הוראות המעבר עליהן דיברת אבל אני לא
אקדים מאוחר.

היו"ר יואב קיש:

אם אני מסכם את דבריך, דמי רישיון, אין לכם את היכולת לממן. הנושא השני הוא
גם הפקות החוצה.

נחשון אקסלרוד:

הפקות החוץ, כמובן שאין לנו דבר כזה. עשרות סעיפי רגולציה מכוח חוק הרשות
השנייה - - -

היו"ר יואב קיש:

זה לא יהיה. אנחנו נבנה הגדרה שתאמר במה צריך לעמוד.

נחשון אקסלרוד:

בסדר גמור, אבל אתה דיברת על זה רק בנושא של חדשות ואני מדבר על זה באופן
כללי.

היו"ר יואב קיש:

כמו למשל?

נחשון אקסלרוד:

המון.

היו"ר יואב קיש:

יכול להיות שנצטרך לעשות לזעירים שתי רשימות, אחת לחדשות.

נחשון אקסלרוד:

יש אין ספור הוראות רגולציה.

היו"ר יואב קיש:

מעיר חבר הכנסת מיקי רוזנטל שערוץ לא זעיר, ערוץ מיקרו מתחת לעשרה מיליון
שקלים.

שרן השכל (הליכוד):

זאת בדיחה.

מיקי רוזנטל (המחנה הציוני):

זאת לא בדיחה. אתה פוטר אותו.

אסף אמיר:

דיברנו על זה קודם. אם היית אומר שהם בשני אחוזים, הם לא מתקדמים, או
בשלושה אחוזים, אם היית אומר ארבעה אחוזים, ואני מדבר בשמי ולא בשם מישהו
אחר, תוותר להם על הכול, אבל מי שיש לו כוונות להתקדם - - -

מיקי רוזנטל (המחנה הציוני):

אני חושב שערכית הרשות השנייה צריכה לחייב אותם בכל הדברים הערכיים.

נחשון אקסלרוד:

בהחלט. אין ויכוח על זה.

מיקי רוזנטל (המחנה הציוני):

בכל הדברים שלא עולים, שיש להם משמעות כספית מינימלית.

קריאה:

על זה אין ויכוח.

מיקי רוזנטל (המחנה הציוני):

אנחנו לא פוטרים אותם משום דבר ערכי אבל פוטרים אותם מכל התשלומים האחרים.
אם ההכנסות שלהם מתחת לעשרה מיליון שקלים או משהו כזה, באמת לא כדאי להתעסק
עם זה. סתם אמרתי עשרה מיליון. תבואו תגידו שמונה מיליון או שמונה מיליון.

היו"ר יואב קיש:

אני מקבל.

מיקי רוזנטל (המחנה הציוני):

צריך ללמוד את זה.

היו"ר יואב קיש:

בסדר. יש לנו מישהו מערוץ 24?

טלי גורן:

כן. אנחנו. סמנכ"לית רגולציה ותקשורת בקשת וגם דירקטורית ב-24. אנחנו
נמצאים בדיוק באותו מצב. כל הערוצים הייעודיים נמצאים באותו מצב ולכולנו יש
מגבלות וחלקן – אני יכולה להגיד בשם ערוץ 24 – אני חייבת לתת לכם איזושהי
אנקדוטה קטנה כדי שתבינו. קליפים בערוץ 24 לא מוכרים כהפקה. לא מוגדרים
כהוצאה. סתם דוגמה למשהו שהתחיל לפני הרבה מאוד שנים ולא השתנה. דברים שהם
נורא אנכרוניסטיים, לא מקבלים שום ביטוי.

ערוץ 24, כמו הערוצים הייעודיים האחרים, נמצאים כולם באותה מצוקה כלכלית.
אני יכולה גם להגיד בשם הערוצים המסחריים הגדולים שרק עכשיו התפצלו, כולנו
נמצאים במצב מאוד קשה. כל הדיון כאן הוא דיון שכמובן הוא לא בשל כי הוא
נעשה נורא מהר. אי אפשר לבוא ולדבר על טלאים ועל טלאים כשלא מתייחסים בכלל
לערוצים המסחריים הגדולים.

היו"ר יואב קיש:

לא. אמרתי שנתייחס אליהם אחרי קריאה ראשונה.

טלי גורן:

בסופו של דבר אנחנו כולנו נמצאים באותו שוק.

היו"ר יואב קיש:

לגבי האמירה הזו אני יכול להגיד לך שאני לא מסכים אתה כי אני יכולתי להגיד
מה שאומרת היועצת המשפטית שלי כל הזמן, שהחוק הזה דן בייעודיים ולא דן בכלל
בגדולים ולכן כל שינוי בגדולים לא רלוונטי.

אתי בנדלר:

לא אמרתי שהוא לא רלוונטי. אגב הצעת החוק הזאת, הוא מאוד רלוונטי. אני רק
אומרת שהטיפול בהם צריך לעסוק בצורה מערכתית, רוחבית, עם הצעת חוק שרואה את
כל ההיבטים.

היו"ר יואב קיש:

זו כוונת השר.

אתי בנדלר:

ורואה את כל האיזונים. זה לא אגב הטיפול בהסכמת הערוצים הייעודיים.

טלי גורן:

בדיוק.

אתי בנדלר:

ויפה שעה אחת קודם. אנחנו כל הזמן פונים לזרז. אם זה היה תלוי בי, אני ממש
מפצירה בנציגי הממשלה לא לחכות אפילו לחוק ההסדרים עם הצעת חוק ממשלתית
בעניין הזה כי אני באמת חושבת, ואני חוזרת ואומרת, שהרגולציה על השידורים
המסחריים היא איומה, היא קשה, היא לא מאוזנת, היא לא מביאה בחשבון דברים
שכן צריכים להביא בחשבון. אין פלטפורמה לאינטרנט ועוד אלף ואחת בעיות שיש
אבל לא אגב הטיפול בהצעת החוק.

טלי גורן:

הדיון הזה עקר מ-גוגל, פייסבוק, יו-טיוב, באמת הגורמים האמיתיים המאיימים
על כולנו. הדיון הזה עקר מזה. זה כאילו אנחנו חיים בספרה אחרת לגמרי, בבועה
קטנה מקומית שאין לה שום קשר לא לשינויים הטכנולוגיים, לשום דבר. כל הדיון
הזה, אני חייבת לומר לכם, הוא פשוט עוסק, בעצם מבקשים לדון על נתחי שוק או
על נתחים מסחריים. אתה מדבר על שמונה אחוזים, על עשרים אחוזים. תשמעו, בואו
תסתכלו על השוק הזה. השוק הזה, אין בו כסף. אפשר לנסות להמשיך ולסחוט, אבל
אין בו. אם אנחנו מדברים על דמי הרישיון, אם אנחנו אומרים במשך שנים, וכולם
מסכימים אתנו וכולם אומרים כן, כן, כן, בחוק הבא זה ייפתר. אנחנו בעשור
האחרון שומעים פעם אחר פעם אחר פעם שכולם מהנהנים בהסכמה ואומרים שממש עוד
רגע יפתרו לנו את הבעיה.

אתי בנדלר:

לצערי בשום שלב לא אמרו. הייתה עוד ועדה ועוד ועדה וכן מאמצם את ההמלצות
ולא מאמצים את ההמלצות וכך הלאה.

טלי גורן:

לא סתם אמרנו תודה רבה ולא תודה על התוכן השיווקי. כאשר הייתם צריכים באמת
להסדיר את התוכן השיווקי, אף אחד לא טרח לעשות את זה אלא רק לכפות עלינו
עוד ועוד קנסות.

יונתן לייסנר:

לא על ערוץ 24.

טלי גורן:

אני מדברת כרגע גם וגם.

היו"ר יואב קיש:

יש לה שני כובעים.

יונתן לייסנר:

בערוץ 24 התוכן השיווקי מוסדר.

קריאה:

היא מדברת כקשת.

טלי גורן:

אני יכולה לומר לך בשם קשת לגבי ערוץ 24.

היו"ר יואב קיש:

אני רוצה לדבר לגבי ערוץ 24. קודם כל, שאלה עקרונית. האם אתם נכנסים
לקטגוריה של זעיר, מתחת למאה מיליון שקלים הכנסות?

טלי גורן:

כן. לגמרי. מיקרו.

היו"ר יואב קיש:

אתם כנראה לא תהיו במיקרו של מתחת לעשרה מיליון שקלים. בוודאי שתהיו כמה
שיותר, זו הכוונה שלי. מה ממה שאמרתי – ועזבי רגע את קשת – כלפי ערוץ 24,
כמו שדיברו אתי קודם על דמי רישיון, הפקות מקומיות חיצוניות והנושא שעלה,
מה הנושאים הרלוונטיים לכם.

טלי גורן:

אותו דבר בדיוק. יש כרגע עודף רגולציה גם על ערוץ 24. זה אותו דבר בדיוק.

היו"ר יואב קיש:

לכם יש גם את הבעלות הצולבת.

טלי גורן:

נכון. לגבי הבעלות הצולבת, אני שמעתי את הצעתך. אני אומרת שמבחינת קשת
אנחנו מוכנים להתחייב שהערוץ הזה יישאר ערוץ מוזיקה כל עוד הוא נמצא
בבעלותה של קשת.

מיקי רוזנטל (המחנה הציוני):

ערוץ ייעודי תחת הרשות השנייה והם יתחייבו בהתחייבות רגולטורית שהוא יישאר
רק ערוץ מוזיקה.

טלי גורן:

נכון.

יוליה שמאלוב ברקוביץ:

יש לי אפילו הצעת שיפור בנושא. במידה והם יחליטו למכור – למרות שאני חושבת
שזה לא קשור כי אני חושבת שאין לנו איזשהו ערוץ שמשדר מוזיקה ישראלית כל
הזמן ולכן לדעתי גם אם מישהו אחר היה קונה אותו, היה צריך להשאיר את
המוזיקה – אז הרשות אולי תסתכל עליו כעל ערוץ זעיר, לא נושאי.

טלי גורן:

גם עכשיו ערוץ 24 הוא בבעלות קשת. כרגע הוא נמצא תחת חוק התקשורת. עכשיו
אתם מבקשים להעביר אותו תחת חוק הרשות השנייה. לו היה נשאר תחת חוק
התקשורת, לא הייתה כאן בעיה. לכן אני מבינה שבעצם הבעיה היא בזה שפותחים
אותו לחלוטין. לכן אני אומרת שאפשר להשאיר אותו כערוץ מוזיקה.

מיקי רוזנטל (המחנה הציוני):

האם אתם מוכרים חבילות פרסום חותכות גם בין ערוץ 24 לקשת או לאתר מאקו או
שכל דבר הוא בנפרד?

קריאה:

או שהוא משק סגור כשלעצמו.

טלי גורן:

משק סגור.

מיקי רוזנטל (המחנה הציוני):

זאת שאלת תום לב. לא אמרתי שאתם עושים כאן טריקים. רציתי לדעת לצורך
העניין, לשקול האם להתיר לכם להישאר ערוץ.

היו"ר יואב קיש:

יכולים גם לחייב אותם.

מיקי רוזנטל (המחנה הציוני):

אנחנו רוצים רק להבין.

היו"ר יואב קיש:

אנחנו לא רוצים שבגלל האחזקה הצולבת הם יוכלו לעשות. הם יהיו מחויבים למשק
סגור.

מיקי רוזנטל (המחנה הציוני):

לכן שאלתי.

טלי גורן:

גם היום מדובר במערכות גבייה שונות לחלוטין, בשתי חברות שונות לחלוטין.
אנחנו מחויבים בדיווח למועצת הכבלים והלוויין ומחויבים בדיווח לרשות
השנייה.

היו"ר יואב קיש:

אני מעלה הצעה – לא הצבעה - שאני מבקש שיעבירו אותה לממונה על ההגבלים כי
מאוד חשוב לי לשמוע את דעתה. ההצעה אומרת שערוץ 24 יעבור לרשות השנייה
במסגרת החוק הזה. לבדוק, אני לא יודע כי זו שאלה ואשמח לשמוע את ההתייחסות
המקצועית, להשאיר את הבעלות הצולבת עם החרגה שהערוץ מתחייב לשני דברים,
האחד, להיות משק סגור וזה אומר שהוא לא עושה בנדלינג ולא מוכר וזה משק
סגור, והשני, שהוא מחויב להיות ערוץ מוזיקה מאה אחוזים.

טלי גורן:

לא. הוא לא מאה אחוזים גם היום.

היו"ר יואב קיש:

כמה הוא?

יוליה שמאלוב ברקוביץ:

75 אחוזים. לפי הרישיון.

היו"ר יואב קיש:

אז 75 אחוזים מוזיקה. לא יהיו חדשות.

טלי גורן:

חדשות מוזיקה יכולות להיות.

היו"ר יואב קיש:

חדשות מוזיקה, כן, אבל לא חדשות.

קריאה:

כמו בערוץ 33.

היו"ר יואב קיש:

הבעלים יהיה מחויב למכור, ואני אומר שהם יגדירו בסוף אם זה רלוונטי ומה
התנאים, במידה והוא יוצא מקטגוריה של ערוץ זעיר. יהיה מחויב למכור. צריך
יהיה להגדיר את הזמן אם במקרה תגדלו להיות ערוץ גדול, אז תהיו מחויבים
למכור והעסק ייגמר. או אם הוא ימכור, קשת יצאו ולא תהיה אחזקה צולבת, הוא
יוכל להיות ערוץ זעיר רגיל כמו כל שאר הערוצים הזעירים. זו שאלה לבדיקה עם
הממונה על ההגבלים.

שמענו. ערוץ 20.

יוסי עבאדי:

יועץ משפטי חיצוני לערוץ 20. אני מבקש להקדים שתי הערות לפני שאני מתייחס
לגופו של עניין. אנחנו נמצאים כאן כדי להקל על הרגולציה בגלל כמה תופעות.
האחת, שהרגולציה מגשימה את עצמה ואז נוצר מצב שאם נניח צריך לסווג תכנית
מסוימת כתכנית מורשת, צריך שהיא תהיה מאה אחוזים דברי רבנים ואם זאת סתם
לדוגמה תכנית של אוכל כשר, אז מתחיל כבר להיות ספק. ואם יש בה אלמנטים
אחרים שהם לא מורשת, מתחילה השאלה איך לסווג אותה, האם היא מעורבת, האם היא
חצי. בקיצור, הרגולציה מוצאת כל מיני דרכים להתחיל לצבוע כל דקה, להאזין
ולהוציא כל מיני דוחות. לכן אנחנו כאן.

אסף אמיר:

הרגולציה עושה את תפקידה על פי חוק.

היו"ר יואב קיש:

הוא הקשיב בשקט לכל הדוברים. אני מבקש מכולם ללא יוצא מהכלל, לא להפריע לו.

יוסי עבאדי:

הדבר השני. המתכונת, לא רק לגבי ערוץ 20 אלא לגבי כל הערוצים כאן, עברנו
בוועדות דומות לגבי ערוץ 10, רק כאשר הערוצים מדממים על הרצפה, קורסים, רק
אז יושבים כאן ומתחילים להוציא כל מיני נוצות קטנות.

היו"ר יואב קיש:

זה פחות רלוונטי. בוא נדבר לעניין.

יוסי עבאדי:

לא, זה רלוונטי לעניין שתכף אני אגיע אליו. נכון היה מבחינה חשיבתית לעשות
את זה בדרך של תקציב אפס. כמו שהיושב ראש הציע, לבנות מה כן.

היו"ר יואב קיש:

אמרתי שאני מקבל את זה. בוודאי בתחום החדשות ולא רק כדי שגם הערוצים
האחרים. זאת אומרת, תהיה הגדרה של מה כן ולא הגדרה של מה לא.

יוסי עבאדי:

כל ההערות שהעירו כאן הערוצים הייעודיים רלוונטיות גם לערוץ 20.

היו"ר יואב קיש:

דמי רישיון?

יוסי עבאדי:

גם לגבי הפקות חיצוניות וגם לגבי מה שנאמר כאן בעקיפין לנושא של הז'אנר
וההגדרה. אם מתחילים להגדיר מה זה בדיוק מורשת, אם זה שלושים אחוזים או
ארבעים אחוזים, קראנו פנימה את כל הרגולציה שמתחילה לבדוק האם אלה שלושים
אחוזים מהדקות.

היו"ר יואב קיש:

אני רוצה שתשמור על הייעודי שלך. איך אתה יכול לעשות את זה בלי שאני אומר
לך שלושים אחוזים תשמור?

יוסי עבאדי:

יש לנו בהחלט התחייבות להיות ערוץ מורשת. בכלל, צריך להבין, אין מקום יותר
לערוצים כלליים.

מיקי רוזנטל (המחנה הציוני):

איך זה בא לידי ביטוי?

יוסי עבאדי:

הערוץ חייב להיות ערוץ נישה והוא חייב שתהיה לו זהות.

היו"ר יואב קיש:

אם כן, מה הבעיה שלך עם מה שאני מציע?

יוסי עבאדי:

הבעיה שלי היא שאתה קורא את הרגולטור בחזרה פנימה.

היו"ר יואב קיש:

אבל אני חייב לראות שאתה שומר על זה. מה אתה רוצה? תן לי פתרון.

קריאה:

בלי לנקוב בשלושים, פשוט תגיד שהערוץ ייתן מענה לייעוד לשמו הוא הוקם.

יוסי עבאדי:

תהיה לו הגדרת ייעוד אבל היא לא תהיה באחוזים. הרי ברור שאם הערוץ יברח
לחלוטין מהייעוד שלו, לא תהיה לו זכות קיום.

היו"ר יואב קיש:

מה האחוז נכון לעכשיו?

יוסי עבאדי:

היה 75 אחוזים. הוא ירד ממאה ל-75.

היו"ר יואב קיש:

אני רוצה לשאול אתכם בצורה הכי ברורה. איך אנחנו מוצאים פתרון? כנראה ממה
שאתה אומר, יש שלושים אחוזים ואין לך בעיה אלא הבעיה שלך היא כל הבדיקה
הרגולטורית.

יוסי עבאדי:

נכון.

היו"ר יואב קיש:

אתה לא רוצה להתנהל בוויכוחים.

יוסי עבאדי:

בדיוק.

היו"ר יואב קיש:

אני שואל אותך איך אתם מוצאים פתרון להגדרה של המהות של הערוץ כדי שנוכל
לאפיין את זה ולדעת בצורה קלה ופשוטה שאתם שומרים על השלושים אחוזים
ייעודי?

נתנאל סימנטוב:

המהלך המדובר כאן הוא להעביר את זה מערוצים ייעודיים לערוץ מסחרי קטן. למה
אנחנו חוזרים עכשיו אחורה ומנסים לאפיין ערוץ מסחרי קטן שהוא גם ייעודי?
למה הלכנו אחורה?

היו"ר יואב קיש:

אני אגיד לך למה. אני רוצה לפטור אתכם מדמי מעבר. אני כן רוצה לשמר את
האופי של הערוץ.

נתנאל סימנטוב:

זה קשור להפקות מקומיות ודברים מהסוג הזה עליהם דיברנו קודם. איך זה קשור
לתוכן הייעודי? אנחנו חוזרים לאותו בור ממנו אנחנו מנסים לצאת.

מירי נאור:

כולם אמרו כאן שהם ימשיכו לעשות את הייעוד שלהם.

קריאה:

זה לבחירת הערוץ. מי שרוצה להמשיך, ימשיך. כשאני אגיע למספר מסוים, לעשרה
אחוזים, ,אני אעמוד.

היו"ר יואב קיש:

אני לא מאמין ששמענו שתוכן ייעודי הוא בור. אי אפשר כך לנהל דיון.

שרן השכל (הליכוד):

הדבר היחיד הוא הבעלות הצולבת.

איתן כבל (המחנה הציוני):

אני אומר מה חשבתי עת דיברתם. אני באמת תוהה. אני חושב שאתם צריכים להחליט
מה אתם רוצים להיות כשתהיו גדולים.

היו"ר יואב קיש:

הם אמרו.

איתן כבל (המחנה הציוני):

תאמין לי שהבנתי. אני יותר קרוב אליהם מאשר אתה, כך שהבנתי עוד יותר טוב.
אני באמת מנסה, ואני אומר את זה ממקום הכי טוב ואני לא רוצה שיהיה כאן
איזשהו מקום שמישהו יחשוב אחרת, באמת אני רוצה שתצליחו, זה חשוב לי, ואני
אעשה כל מאמץ כאן כדי שבאמת תצליחו לצאת לדרך. אתה יודע, אפילו ריקוד תימני
כבר לא רוקדים כאן. אחד לפנים ושניים לאחור. זאת אומרת, אנחנו באים כל הזמן
ומנסים ללכת לקראתכם ובאמת, אני לא מתבייש לומר את זה, בסוף כל הערוצים
האחרים, הערוצים הייעודיים, מקבלים את חלקם בגלל ערוץ 20. בוא נגיד את
האמת.

נתנאל סימנטוב:

אני שמעתי בדיון הקודם שיש כאן עוד שני ערוצים שעומדים להיסגר בתוך חודשים
ספורים.

איתן כבל (המחנה הציוני):

אבל הם לא באו אלינו כמוכם.

נתנאל סימנטוב:

הם היו באים בעוד חודשיים.

היו"ר יואב קיש:

איתן, אל תיכנס לזה.

איתן כבל (המחנה הציוני):

נתנאל, אני לא רוצה ללכת למקום הזה. אל תכניס אותי לשם.

אמר היושב ראש שבסוף אתם קיבלתם את הרישיון שלכם בזמנו.

יוסי עבאדי:

זה לא עובד.

איתן כבל (המחנה הציוני):

אני מדבר שוטף. אתה זוכר אותי מהפעם הקודמת. מה שאני מנסה להגיד, ואתה יודע
את זה, את המאבק שניהלתי עבורכם.

יוסי עבאדי:

נכון.

איתן כבל (המחנה הציוני):

הסתבר שזה לא, מאלף ואחד דברים, ובדין. כשיצאו המכרזים לערוצים הייעודיים,
עולם התקשורת הלך למקום אחר לגמרי. גם המסחריים הגדולים. הפתיחה הזו יצרה
רעידות טקטוניות כאשר כלפי הקטנים האחרים הרעידות עוד יותר גדולות כפי שגם
יורי אמר.

אמר היושב ראש שבסוף צריך לשמור איזשהו סממן.

יוסי עבאדי:

אני לא מתווכח עם זה. אני רק מתווכח על החבל.

איתן כבל (המחנה הציוני):

אני הבנתי על מה התווכחת. תאמין לי שאני כבר יודע מה אתה רוצה לומר. אתה
אומר שאתה לא רוצה על הצוואר שלך - - -

יוסי עבאדי:

חבל.

איתן כבל (המחנה הציוני):

בדיקת חמץ.

יוסי עבאדי:

נכון.

איתן כבל (המחנה הציוני):

אני יודע. זה לא חבל. אתה לא רוצה בדיקת חמץ.

היו"ר יואב קיש:

איתן, יש לי הצעה שאולי תעזור לך. אני פתאום חושב לעצמי. הרי בסופו של דבר
אנחנו מייצרים מסלול, וזה בא בעקבות הערתה של לאה מנהלת הוועדה. דרך אגב,
זו מטרתנו ואני לא מסתיר את זה, שמחר יבוא פלוני אלמוני וירצה לפתוח ערוץ
מסחרי קטן וייכנס למסלול של ערוץ זעיר. לו אין מחויבות לייעודי. הוא בא
להיות מסלול מסחרי זעיר. בבקשה, אנחנו רוצים. הם איזושהי קטגוריה אחרת. חלק
כמו ערוץ המוזיקה וכמו ערוץ 9, רוצים להמשיך. הם אומרים שיש להם בעיה עם כל
הרגולטור על הראש שלהם ויש להם חלומות להיות גדולים. אני אומר, בוא נגיד
ככה. בוא ניתן להם לבחור. נעשה מסלול אחד שאומר שמרת על שלושים אחוזים
מהייעודי שלך, כל עוד אתה שם, לא יהיו לך דמי רישיון, לא יהיו לך דמי הפצה
או מעבר ואתה לא מחויב לתוכן. החלטת שאתה לא רוצה את השלושים אחוזים, עברת
לקטגוריה השנייה, אתה ערוץ חדש זעיר. כן, תהיה חייב לשלם את השניים
וחצי-שלושה אחוזים דמי רישיון. אני לא רוצה לכפות עליכם, אבל אני לא יכול
להגיד לך שתיהנו משני הקצוות של העוגה. זה לא עובד. זו החלטה שלכם. בעצם
כולם יחליטו.

איתן כבל (המחנה הציוני):

מבלי לצלול פנימה אל תוך המחשבה, זה עושה שכל.

שרן השכל (הליכוד):

ערוץ מסחרי.

היו"ר יואב קיש:

לא. לא צריך להגדיר את זה.

קריאה:

אתה חייב להגדיר.

היו"ר יואב קיש:

לא. אני לא מגדיר את זה.

מירי נאור:

מי שקובע אם עמדנו בשלושים אחוזים או לא, זה הרגולטור. בדיוק מזה אנחנו
מנסים לברוח. אנחנו, כל הערוצים הייעודיים.

היו"ר יואב קיש:

להם זה קל. זאת ערבית, זאת רוסית, זאת מוזיקה. זה קל.

מירי נאור:

אמרה טלי שגם מוזיקה, הפקה של קליפים לא מוכרת להם. זאת אומרת שיש כאן
בעיה.

מיקי רוזנטל (המחנה הציוני):

על רוב הקליפים הם לא משלמים כסף.

מירי נאור:

זה לא משנה. זה מה נחשב ומה לא נחשב. זה שוב הדיסוננס הזה שהרגולטור לא
תמיד מבין מה הייעוד האמיתי של הערוץ.

היו"ר יואב קיש:

אני אומר לך דבר אחד. אני שאלתי את כל הצוות שלכם שאלה שלא יכולתם לתת לי
עליה תשובה. שאלתי אתכם איך אתם מגדירים שלושים אחוזים ייעודי בלי להיכנס
לבוג'רס של הרגולטור. אין לכם תשובה והאמת היא שגם לי אין תשובה. אני אומר
לך יותר מזה. מישהו צריך לבדוק.

נתנאל סימנטוב:

מה שבטוח הוא שהיום התשובה היא שיושבים שני בחורים והם מחליטים על דעת
עצמם.

אתי בנדלר:

מה זה על דעת עצמם?

נתנאל סימנטוב:

הם מחליטים מה זאת מורשת.

מירי נאור:

הבעיה היא בהגדרה.

אתי בנדלר:

יש רגולטור.

מירי נאור:

ברישיון יש הגדרה לכל ערוץ ייעודי מה מגדיר אותו כייעודי וכאן הבעיה. אולי
זה הפתרון. ההגדרה של מה הופך ערוץ לייעודי, מה מגדיר אותנו כמורשת או מה
מגדיר כל ערוץ לפי הייעוד שלו, ההגדרה הזאת צריכה להיות רחבה יותר. היא
צריכה אולי להיעשות בשיתוף פעולה בין הרגולטור לבין מנהלי הערוץ. צריכה
להיות כאן איזושהי הסכמה להגדרה הזו. ברגע שיש הסכמה, אנחנו מוכנים לעשות
שלושים אחוזים בעיניים עצומות.

היו"ר יואב קיש:

גם אם תהיה הסכמה, גם אם נגדיר מחדש את הייעודי, יהיה רגולטור שיבדוק ויהיו
השמות ואתם יכולים להיות באותה מלכודת. אני מוכן גם לעשות את העבודה הזאת.
אני חושב שאני יותר ויותר מתעקש על שני המסלולים האלה. ערוץ ייעודי שיבחר
להישאר בייעוד שלו ויגדיר לפחות - - -

אבי שמידט:

רק לא שלושים. 75.

היו"ר יואב קיש:

לא. שלושים. אבי, תן לי לסיים את הרעיון שלי. אחרי כן, אם תרצה, נתווכח על
המספר. נישאר את השלושים אחוזים ייעודי שלו ואני מוכן גם לדון בהגדרות של
הייעודי עם כל מי שצריך. זה מסלול אחד והמסלול הזה יקבל הקלות. בהגדרה היום
הוא מקבל הקלות. אותו ערוץ, אם יבחר לעזוב את הייעוד שלו ולהיכנס למסלול
שהגדרנו חדש - - -

שרן השכל (הליכוד):

אתה משאיר אותו ברשות השנייה?

היו"ר יואב קיש:

רק בשנייה.

איתן כבל (המחנה הציוני):

אתה לא יכול להיות לבקש להיות בכיתה ד' עם חומר של כיתה ב'.

היו"ר יואב קיש:

חברים, אם הדרך להשיג כאן שקט היא להוציא החוצה, אני אוציא החוצה. אני מבקש
לא להפריע. זה הכיוון ולשם אני הולך.

שרן השכל (הליכוד):

אחת הבעיות העיקריות היא שגם כאשר הם מייצרים תוכן ייעודי, הם לא מחשיבים
את זה ולא רק בערוץ 20 שהם עושים כמו שאמרו על יוצאי תימן, על פרשת תימן,
והם לא מחשיבים את זה כמורשת.

איתן כבל (המחנה הציוני):

תימנים אף פעם לא נחשבו.

שרן השכל (הליכוד):

נכון.

היו"ר יואב קיש:

אני מכיר חברת כנסת שמחפשת שופטים תימנים. תיזהר.

שרן השכל (הליכוד):

הבעיה הזו היא גם לגבי הערוצים האחרים. אני אתן דוגמה מערוץ 24, ערוץ
המוזיקה, שעשה תכנית נהדרת על שירה של חזנים ולא החשיבו להם את זה כערוץ
מוזיקה בתוכן הייעודי. כאן טמונה הבעיה, בפרשנות של הרגולטור. על מנת למנוע
את זה, אני מבקשת שתיתן להם עוד קצת לברג', תשים את זה עשרים אחוזים
ייעודי. הם רוצים לשדר לאנשים.

היו"ר יואב קיש:

אני עוד לא רוצה להיכנס למספרים.

איתן כבל (המחנה הציוני):

הבעיה היא בפרשנות. זה לא משנה אם אלה עשרה אחוזים או עשרים אחוזים.

היו"ר יואב קיש:

על המספר נדון אחר כך.

שרן השכל (הליכוד):

אבל גם על הפירוש.

היו"ר יואב קיש:

על הפירוש אמרתי שנדון.

המנכ"ל, בבקשה.

מימון שמילה:

אני רוצה להתייחס למספר דברים שנאמרו כאן בשעתיים האחרונות.

היו"ר יואב קיש:

יפה. זה חשוב לי.

מימון שמילה:

לגבי דמי רישיון, אני מבקש לא להיכנס לזה כרגע ולא צריך לקבוע את זה כרגע.
בחוק הרשות השנייה, סעיף 99 עד סעיף 102 מקנה לשר סמכות לקבוע את דמי
הרישיון וחשוב שזה יישאר כך. אנחנו יודעים לעשות עבודה כלכלית, לקבוע כמה
צריך להיות דמי הרישיון. יש כל מיני חישובים שצריך לעשות. אי אפשר להגיד
עכשיו שזה יהיה שלושה אחוזים או שני אחוזים. תשאירו את זה לשר.

היו"ר יואב קיש:

יש לי הסתייגות אחת לעמדה הזו. אם אנחנו מחליטים לפטור מישהו מדמי רישיון
לאור מה שדיברנו כאן, זה משהו שהוא ברמת החוק.

מימון שמילה:

אני מציע לא לפטור אלא להשאיר את זה לשר, להכניס את זה לשיקולים שלו. הוא
יקבע בתקנות כמה דמי הרישיון שיהיה לכל אחד.

היו"ר יואב קיש:

הוא לא יכול לקבוע לכל אחד. זה לא עובד כך. יש קטגוריות.

קריאה:

מי שנחמד, יקבל פחות, ומי שלא נחמד, יקבל יותר.

היו"ר יואב קיש:

הוא יכול להגיד שזעירים לא ישלמו דמי רישיון.

מימון שמילה:

הוא יכול להגיד גם את זה.

איתן כבל (המחנה הציוני):

אדוני המנכ"ל, בחברות, ואני חושב שאתה ההצלה של משרד התקשורת במצבו היום,
כתוב בפני עיוור לא תיתן מכשול. אל תציב בפני השר שלך מצב שעלול להיות בלתי
אפשרי כי באופן טבעי תתחיל אליו עלייה לרגל ויתחילו לחצים.

מימון שמילה:

המצב אפשרי. אנחנו עושים את זה וגם הרבה דברים אחרים. גם כשהייתה החשכה של
ערוץ 2 וערוץ 10 והכספים שמגיעים, אנחנו יודעים להוציא שימוע ויודעים לחלק
את הכספים. אנחנו יודעים לעשות את זה נכון ולנמק את זה כלכלית. אין לנו שום
בעיה לעשות את זה וכך זה צריך להישאר. אני מבקש לא לשנות את זה.

לגבי הפקות מקור. רשמתי את ההצעה. ניסיתי להבין את מה שהצעת. יכול להיות
שזו הצעה מצוינת אבל השעה עכשיו 10:00 בלילה ואין שום סיבה הגיונית מקצועית
להיכנס עכשיו למספרים ולקבוע. אדוני הציע בתחילת הדיון זה וזה וזה, בין
ראשונה לשנייה ושלישית, בוא נשאיר את זה שם. בינתיים אנחנו נשב ונחשוב
ונבוא בין קריאה ראשונה לשנייה ושלישית עם הצעה. ניקח את ההצעה שלך כבסיס
ונחשוב גם עליה.

היו"ר יואב קיש:

זה יכול להיות פתרון מצוין. אני מקבל את הצעתך. אני אומר שוב, כל המספרים
שאני אמרתי, משרד התקשורת, נא להכין הצעה לבסיס. אני לא אצביע על זה היום
אלא ביום חמישי. המספרים הם לא קודש. המבנה חשוב. הדברים האלה יהיו במבנה.
אנחנו נדון על כל המספרים אחרי הקריאה הראשונה. מה שלי חשוב להשלים, ואני
רואה כבר את השעה, ואני מקבל את הצעתך שלא נצביע על זה עכשיו אלא שנכין
משהו מוסדר ויהיה מסמך מול העיניים, אבל לי חשוב, ואני רוצה לדעת האם זה
יהיה מוכן לדיון ביום חמישי.

מימון שמילה:

היום בינתיים יום שלישי. אני אתן לך תשובה. אני מעדיף שזה יהיה בין קריאה
ראשונה לשנייה ושלישית.

היו"ר יואב קיש:

לא. אני לא יכול.

קריאה:

מה הוא יביא לקריאה ראשונה?

היו"ר יואב קיש:

יש לנו נוסח והנוסח הזה מבחינתי צריך להיות מושלם ליום חמישי. אני מוכן
להשהות דברים לקריאה שנייה ושלישית. אם אתם אומרים לא, אנחנו נישאר כאן
ונגדיר את המבנה. ידועה לי השעה המאוחרת ואין בכוונתי כרגע לומר שהשמונה או
שבעה אחוזים, העשרים או החמישים, זה ברזל. ממש לא. אלה מספרים שאנחנו
נתייחס אליהם. אמרתי למשרד התקשורת שיכין דף שיגדיר את ההגדרות של כל
קטגוריה. לעשות דף על מה שדיברנו כדי שיהיה מסמך מול העיניים. הדף הזה
יוגדר כקריאה ראשונה ובהגדרה הדיון המלא על המספרים יהיה בקריאה השנייה
והשלישית.

מיקי רוזנטל (המחנה הציוני):

יופי. זה לא רק עניין של קריאה שנייה ושלישית. עלו כאן מספר סוגיות כמו
למשל של ערוץ ייעודי תחת הרשות השנייה. עלו כל מיני דברים חדשים שלא נדונו
קודם.

היו"ר יואב קיש:

זה ברור.

מיקי רוזנטל (המחנה הציוני):

אני אשמח מאוד להקדיש קצת זמן למחשבה ולדבר אתם על הנושאים. בסוף זו החלטה
שחורצת גורלות.

היו"ר יואב קיש:

אתה צודק. יש לנו עוד הרבה נושאים לעשות. יש לנו את נושא אפיקים, יש לנו
להגדיר בהגדרה מה החובות של החדשות שהם צריכים ברמה פוזיטיבית, מה החובות
האחרים של הערוצים ברמה הפוזיטיבית, של הזעירים. כל הדברים האלה, זאת רשימה
שאני חושב שמחר אפשר לעשות.

מימון שמילה:

אני רוצה להשלים עוד שני דברים. האחד, לגבי מה שהעלית קודם עם השלושים
אחוזים לייעודי. אני מבין מהיכן זה בא. לגבי דמי המעבר, אתה רוצה שהם יהיו
פטורים, מי שייעודי כרגע.

היו"ר יואב קיש:

נכון.

מימון שמילה:

יש לנו קושי עם הדבר הזה, עם השלושים אחוזים וגם עם המספר הזה. היום גם
קבוע שמי שקובע את דמי המעבר, זה המשרד. זה השר. תשאיר את זה כך.

היו"ר יואב קיש:

היועצת המשפטית שלך אמרה לי, אני חושב שגם אתה שמעת את זה, שללא השקעה
ספציפית בנושא ייעודי או בהפקות מקור - - -

מימון שמילה:

תכף אני אגיד לאן אנחנו הולכים.

שירה גרינברג:

אני לא היועצת המשפטית.

היו"ר יואב קיש:

לא את. דנה. גם את הסברת. פעמיים כי טוב.

מימון שמילה:

הכוונה היא לקבוע דמי מעבר באופן כלכלי מחושב ונכון. חלק מהפרוצדורה שאנחנו
נרצה לשקול להכניס שם, שמי שמפיק הפקות יותר ממה שנקבע לו בדמי המעבר, זה
ינוכה לו. כמו קיזוז מס. אז הוא יוכל לעלות אפילו ללא עלות.

היו"ר יואב קיש:

למה לסבך אותנו? למה להכניס עוד פעם את כל הדברים האלה?

מימון שמילה:

אתה שומע שהם ממילא מפיקים.

מיקי רוזנטל (המחנה הציוני):

אתם כל הזמן אומרים להוריד רגולציה אבל אתם רק מוסיפים.

מימון שמילה:

אנחנו מורידים את הרגולציה.

מיקי רוזנטל (המחנה הציוני):

אני לא אומר שזה רעיון טוב או רע, אבל זאת עוד רגולציה.

היו"ר יואב קיש:

אני אומר בצורה הכי פשוטה. בסוף זה יעבוד בהקראה ובשינוי. מה שאני הולך
לעשות במהלך מחר, אם אתם לא תעשו את זה, הצוות שלי יעשה את זה.

יוליה שמאלוב ברקוביץ:

גם אנחנו נעשה את זה.

היו"ר יואב קיש:

או שהם יעשו. זאת טבלה שתיקח את כל מה שדיברנו כאן עכשיו ותגדיר את הזעיר,
קטן, בינוני. גדול לא צריך. היא תגדיר בדברים את כל המחויבויות ולטבלה הזו
אנחנו נתייחס.

נחשון אקסלרוד:

ומיקרו. לא רק זעיר אלא גם מיקרו.

מימון שמילה:

אני רוצה לומר דבר אחרון. דיברנו קודם על הפחתת רגולציה. הוזכרה קודם מהפכת
קרא וחוק ההסדרים. אנחנו שם נכנסנו לדברים הללו בצורה מערכתית. לא נכון
עכשיו לפתוח אקרשטיין ולהרים לבנה אחת שמשליכה על כל השביל.

היו"ר יואב קיש:

בלי סיסמאות.

מימון שמילה:

קודם חברת הכנסת שרן השכל התחילה להזכיר כל מיני סעיפים שנתחיל להוריד
ולשנות לטובת הזעירים. אני לא יודע מה ההשפעות.

היו"ר יואב קיש:

אני אמרתי לך איך השיטה שלי עם הזעירים ואני חוזר על זה עכשיו.

איתן כבל (המחנה הציוני):

מה כן.

היו"ר יואב קיש:

מה כן בלבד. הם יהיו מחויבים לרגולציה של מה כן בנושאים החשובים שהוגדרו גם
כאן.

שירה גרינברג:

זה בדיוק מה שמוסדר בחוק ההסדרים.

היו"ר יואב קיש:

בסדר. אז נעשה את זה כאן.

מימון שמילה:

אבל זה לא רק בעניין חדשות.

היו"ר יואב קיש:

אתם תעשו על הכול. אני עושה את זה עם הזעירים כדי לשחרר את הלחץ של המעבר
הזה.

מימון שמילה:

זה מתחיל להזכיר דיונים של חוק הסדרים. מגיעים לשעות הקטנות של הלילה
ומתחילים לסגור דברים.

היו"ר יואב קיש:

לא אמרתי שאני מצביע עכשיו. נכון?

מימון שמילה:

אני אומר שגם לקריאה ראשונה, אני אומר לך שזה לא בשל.

היו"ר יואב קיש:

לא אמרתי את זה. יש לנו עוד עבודה מלאה ביום חמישי. יש לנו יום שלם לעבוד.

מימון שמילה:

יש דברים שהם כבר בשלים ואפשר לרוץ אתם קדימה. מה שלא בשל, צריך לתת לנו
לעבוד מקצועית. יש דברים שקבועים כבר בחוק, שהשר רשאי ויכול לקבוע, נא
להשאיר אותם כך ולהשאיר את המנדט הזה בידי השר כדי שהוא יקבע את זה והוא
יקבע את זה כמו שצריך.

היו"ר יואב קיש:

תודה.

שרן השכל (הליכוד):

שאלה. אם אנחנו מדברים נגיד על זעירים, למה לא להוריד מעשרה אחוזים לחמישה
אחוזים? הם לא עוברים נגיד את העשרה או 15 מיליון שקלים. אז המדרגה הראשונה
תהיה עד חמישה אחוזים ואז מחמישה אחוזים עד 15 אחוזים. אז לא צריך להיכנס
לכל ההגדרות.

היו"ר יואב קיש:

מה שעלה כאן זה להגדיר לא עשרה או חמישה אחוזים אלא הציע מיקי רוזנטל הגדרה
של מיקרו, מתחת לעשרה מיליון שקלים.

מיקי רוזנטל (המחנה הציוני):

אפשר נאנו, אם אתה רוצה.

היו"ר יואב קיש:

נאנו זה כבר משכורת של חבר כנסת. תיזהר. מתחת לעשרה מיליון שקלים יוגדר
ערוץ מיקרו. אני פונה אליך יושבת ראשד הרשות השנייה, איזה חובות את חושבת
שצריכים להיות על ערוץ מיקרו כזה?

יוליה שמאלוב ברקוביץ:

כמו שאמרתי קודם. מצדי גם להוריד את כל הרגולציה הכלכלית מהערוצים הגדולים.

היו"ר יואב קיש:

לא. אל תתחילי אתי. שאלתי שאלה.

יוליה שמאלוב ברקוביץ:

ברמה הערכית.על אחת כמה וכמה אם מדובר על ערוץ מיקרו כזה.

היו"ר יואב קיש:

רק ברמה של האתיקה בלבד.

יוליה שמאלוב ברקוביץ:

אתיקה, ערכים.

היו"ר יואב קיש:

את יכולה להכין רשימה של הנושאים האלה ליום חמישי כדי שנוכל להגדיר אותם
ולשחרר אותו?

יוליה שמאלוב ברקוביץ:

קודם כל, יש סעיפים בחוק.

היו"ר יואב קיש:

אני אומר כבר עכשיו, מיקרו וזעיר. לא סעיפים בחוק. אני מגדיר רשימה
פוזיטיבית בלבד, גם לתחום ההתנהלות הכללית וגם לתחום החדשות. שני אלה יהיו
ואני אומר עכשיו למועצת הכבלים והלוויין שלגבי חדשות, כדי לפתור גם את 9
וגם את ערוץ 20, כל זעיר יהיה לפי ההגדרות שלכם לחדשות.

אלידור בליטנר:

אני אשמח להתייחס לסוגיית החדשות.

שרן השכל (הליכוד):

זאת חברה נפרדת.

היו"ר יואב קיש:

לא.

שרן השכל (הליכוד):

כן.

היו"ר יואב קיש:

חברה נפרדת?

קריאה:

אני צריך לבדוק. אני לא רוצה לשלוף.

היו"ר יואב קיש:

ערוץ 9 אומר לך לא. ערוץ 20 אומר לך לא. הם ממילא מתמודדים עם זה. אני לא
רוצה להמציא להם את הגלגל.

משרד המשפטים, בבקשה.

אלידור בליטנר:

אני חוזרת להתייחס לנוסח שפורסם על ידי הוועדה ואני מצרפת את זה למה שאמר
כבוד היושב ראש לעניין הפטור מחובה של הקמה של חברת חדשות. לתפיסתנו,
לתפיסת משרד המשפטים, רגולציית החדשות, לרבות לעניין החובה של חברת החדשות,
צריכה להיות אחידה.

היו"ר יואב קיש:

כולם? ללא מגבלה?

אלידור בליטנר:

יש את המדרג, נכון, והזעיר והקטן לא מחויבים בשידורי חדשות.

היו"ר יואב קיש:

הזעיר לא מחויב. הקטן כבר מחויב.

אלידור בליטנר:

הזעיר לא מחויב. נכון. אבל אם הוא בוחר, הוא בוחר, הוא לא חייב.

היו"ר יואב קיש:

הוא יכול.

אלידור בליטנר:

אבל אם הוא בוחר, ואני רוצה להזכיר את המסגרת, אנחנו מדברים כאן על מעבר
מעולם של ערוצים ייעודיים לעולם של ערוצי ברודקסט. אם הוא בוחר לעשות כן,
זה נכון שהרגולציה שתחול עליו היא רגולציית שידורי החדשות הקבועה היום בחוק
הרשות השנייה. זו הרגולציה שהמחוקק גיבש בזמנו.

קריאה:

סליחה, אבל זה לא מדויק.

היו"ר יואב קיש:

אני מבקש לא להפריע לה.

אלידור בליטנר:

צריך להבחין בין רגולציה למשל של עולם של הפקות מקור. בעצם הפקות מקור,
אפשר לראות את זה כסוג של MUST. רגולציה כלכלית. זאת רגולציה מסוג אחד.
רגולציה אחרת היא כמו רגולציה אינהרנטית. זה כמו שעכשיו נבוא ונגיד שאנחנו
פוטרים את הערוצים הזעירים מהחובה למשל של לא לשדר תוכן מיני בשעה 2:00
בצהרים.

היו"ר יואב קיש:

אמרנו שזה לא העניין.

אלידור בליטנר:

גם רגולציית החדשות היא רגולציה אינהרנטית לעניין הזה. הקמה של חברת חדשות
נפרדת נועדה לייצר הרחקה מאינטרסים מסחריים. שוב אני מזכירה שזו בחירה לשדר
חדשות. אם הוא בוחר, הוא צריך בעצם לעמוד בהוראות הרגולציה של שידורי
חדשות. אני מקבלת את זה שאם עכשיו יש בעצם ערוץ שמשדר שידורי חדשות לפי
אסדרה אחרת שקבועה ברישיון שלו, צריך לתת איזושהי הוראת מעבר. אבל בסופו של
דבר, הרגולציה צריכה להיות אחידה ושומרת על עקרונות היסוד של רגולציית
חדשות שזאת הרחקה מאינטרסים צרים ופוליטיים.

היו"ר יואב קיש:

הוראת מעבר, לצורך העניין היא כאשר כל עוד הם בקטגוריה זעיר, זה המצב. תהיה
להם הוראת מעבר ברגע שהם הופכים להיות קטנים.

אלידור בליטנר:

הוראת מעבר שקשורה בהסתמכות.

היו"ר יואב קיש:

ברור לי מה התכוונת. אני לא מסכים אתך ואני אומר לך את זה בצורה הכי ברורה.

מיקי רוזנטל (המחנה הציוני):

גם אני מבקש להציע משהו. אני חושב שצריך להבחין בין נאותות ההפקה וההוצאות
הכלכליות שמחויבת חברת חדשות לפי חוק. כמו ששמעתם, ערוץ 2 מוציא עשרות
מיליוני שקלים על החדשות. אני חושב שבזה אנחנו יכולים להתפשר עם הזעירים.
מאידך אני אומר שהנציגות הציבורית, ולא הסברתי לכם, לחברת החדשות יש
דירקטוריון נפרד שיש בו נציגי ציבור.

היו"ר יואב קיש:

אני יודע.

מיקי רוזנטל (המחנה הציוני):

אני חושב שהדברים הערכיים, עליהם צריך לשמור כדי לאפשר להם, אם הם רוצים,
שיצאו לדרך. לא יהיה עליהם את העומס הכלכלי לייצר חדשות כאלה וכאלה אבל אתה
לא יכול להוריד מהם את כל האחריות כי יש כאן משהו בעייתי.

היו"ר יואב קיש:

אתה לוקח את זה למקום לא נכון ואני אסביר לך. ראשית, אני מבין בהחלט את
הנקודה שאתה מעלה. דיברנו עליה גם בערוץ הכנסת ואתה צודק.

מיקי רוזנטל (המחנה הציוני):

נכון. לגמרי. השמעתי את אותם טיעונים.

היו"ר יואב קיש:

אבל אני רוצה לומר לך משהו. היכן המצב שלנו כרגע? יש לנו את ערוץ 9 שעובד
עם רישיון של שידור חדשות שקבעה לו מועצת הכבלים והלוויין – תקן אותי אם
אני טועה – והוא עומד שם בתנאים. שם התנאים, תאמין לי, כל הנושאים האתיים
והדברים עליהם דיברת, מנגנון קצת שונה.

יורי קגנוביץ:

זה מטופל. יש לנו נציגי ציבור והכול בסדר.

היו"ר יואב קיש:

אני מנסה להגיד לך שאני לא רוצה לקחת לזעיר. את כל הזעירים אני מעביר
ממועצת הכבלים והלוויין לרשות השנייה. הרי בדקנו וכולם זעירים. הם כבר עשו
את הרגולציה הנדרשת לחדשות במסלול של הכבלים והלוויין וכאן אני לא מסכים גם
אתך. לכן אני אעביר אותם לרגולציית חדשות ברגע שהם יעלו מזעיר לקטן. את לא
מסכימה, ראיתי. אני יודע שאת לא מסכימה.

אלידור בליטנר:

הוראת המעבר צריכה להיות מוגבלת בזמן ולא בנתח שוק.

היו"ר יואב קיש:

זאת לא הוראת מעבר. זאת תהיה הגדרה בחקיקה שזעיר יוכל לעמוד בהגדרות
שהגדרנו במועצת הכבלים והלוויין. אנחנו נפרט אותם.

מיקי רוזנטל (המחנה הציוני):

אני רוצה לסיים את הטיעון. יש הבדל בין ערוץ 9 לערוץ 20, גם מבחינה זו
שערוץ 9 הוא ערוץ שלצערי אין לו שום סיכוי להתרחב אלא רק סיכוי להידלדל
והוא עומד בהוראות הרישיון שלו. ערוץ 20 לא עמד בתנאי הרישיון שלו והוא
עכשיו רוצה להיות ערוץ שמשדר חדשות כשאין לו רישיון לשדר חדשות. רק עכשיו
תיקנו את החוק כדי שהוא יוכל לשדר חדשות.

אלידור בליטנר:

זה לא מדויק.

מיקי רוזנטל (המחנה הציוני):

למען הסר ספק, אני בעד המשך קיומו של ערוץ 20 שהוא חשוב מאוד לדמוקרטיה
הישראלית. אני אלחם שהוא יוכל לשדר את התכנים שהוא רוצה לשדר. זה בכלל לא
שייך. אבל אנחנו לא יכולים להחיל על אחד את מה שאנחנו לא מחילים על אחר. לא
יכולים לעשות אפליה. לכן, בגלל שלא היה לו רישיון לשדר חדשות, הוא היה ערוץ
ייעודי למסורת, לא היה לו רישיון לשדר חדשות.

קריאה:

זה לא נכון.

יוסי עבאדי:

הרישיון שקיבל ערוץ 20, עם הקמתו, כולל בתוכו פרק חדשות שמתיר לו לשדר
חדשות בכפוף לאישור של המועצה.

מיקי רוזנטל (המחנה הציוני):

יפה. המועצה לא אישרה והם משדרים חדשות.

שרן השכל (הליכוד):

המועצה אישרה.

מיקי רוזנטל (המחנה הציוני):

אל תצעקי עלי. זה לא יהפוך אותך לצודקת. מתי היא אישרה?

שרן השכל (הליכוד):

היא אישרה.

מיקי רוזנטל (המחנה הציוני):

המועצה כאן. את יכולה לשאול אותה. מתי אישרתם?

היו"ר יואב קיש:

מיקי, תעצור. אני מבקש מכם לעצור. יש לנו כאן את ערוץ 20 שהתחיל להסביר מה
היה. את קפצת והוא קפץ. די. בואו נשמע את ערוץ 20.

קריאה:

שניהם צודקים.

מיקי רוזנטל (המחנה הציוני):

אני יודע ששנינו צודקים.

היו"ר יואב קיש:

אני לא יודע מי צודק.

מיקי רוזנטל (המחנה הציוני):

אני רוצה לסיים את הטיעון. אני חושב שאנחנו לא יכולים לעשות בטוויסט הזה
שאנחנו מעבירים אותם לרשות השנייה, לתת להם משהו שלא היה מחויב אם הם היו
מקבלים אישור חדשות בערוץ הכבלים. זה הכול.

שרן השכל (הליכוד):

באותם תנאים.

היו"ר יואב קיש:

לזה אני מסכים אבל בואו נעצור את הדיון.

אבי שמידט:

אני מרגיש שאנחנו חייבים לפשט את התהליך כדי שהוא יהיה הרבה יותר קל.
הגדרנו כבר ערוץ זעיר, משהו שנולד כאן ממש.

היו"ר יואב קיש:

לא. מיקרו.

אבי שמידט:

מיקרו. יש גם זעיר. יש גם קטן. אנחנו לא נצא מזה. הייתה החלטה שאנחנו לא
נכנסים לא לשלושים אחוזים ולא לעשרים אחוזים ולא ל-75 אחוזים. אנחנו
מוציאים את הערוצים הייעודיים מתוך תיבת משה רבנו החמימה הזאת.

היו"ר יואב קיש:

ואז מה עם דמי הרישיון? אתה פוטר אותם? מה עם דמי מעבר? השר יקבע?

אבי שמידט:

כן.

היו"ר יואב קיש:

מה עם דמי הפצה?

אבי שמידט:

ספקי התוכן, אמרו לנו קודם. הוט ו-יס אמרו שהם מוכנים לפטור את הערוצים
הייעודיים ובפרט שלא נכניס פנימה עוד ערוצים.

היו"ר יואב קיש:

הבנתי. אם אני עוזב את המיקרו כי אני רוצה לפשט ואומר כאן נציג השר וגם
יושב כאן משרד האוצר והם מציעים שהשר יקבע את דמי הרישיון, יקבע את תנאי
המעבר.

אבי שמידט:

כמו שקיים היום.

היו"ר יואב קיש:

אני מבין שכולם משלמים דמי הפצה.

אבי שמידט:

מה שקיים היום.

היו"ר יואב קיש:

מה שקיים, תמשיכו לשלם. אז אנחנו פוטרים אותם - לא חדשות – ושמים להם אפס
מגבלות כזעירים ורק מי שעובר את הזעיר, גם מגבלת היצירה לא תהיה לזעירים
ורק מי שעובר את הזעיר מתחיל את זה. האם אתם מסתדרים עם ההגדרה שדמי רישיון
יקבע השר?

דב אברמוב:

לא.

היו"ר יואב קיש:

למה לא? היום אתם לא משלמים.

אבי שמידט:

נכון.

דב אברמוב:

אנחנו לא רוצים להיענש בגלל החוק הזה.

היו"ר יואב קיש:

האם השר יכול לקבוע שהם לא ישלמו?

קריאה:

כן.

קריאה:

לא הכול. הוא צריך עבוד לפי חוק. גם אפס הוא מספר.

איתן כבל (המחנה הציוני):

חברים, אתם לא שמים לב מה קורה.

מיקי רוזנטל (המחנה הציוני):

גיהצו את זה ונגמר העניין. אתם מבינים את זה. הרי זה מה שהיה במס הכנסה.

איתן כבל (המחנה הציוני):

אני אומר לך אדוני היושב ראש ואני אומר את זה גם לך, שמילה. בסוף יש כאן
התנהגות שמיכתית. מה זו התנהגות שמיכתית? אנחנו מנסים לכסות את 20, הרגליים
של 9 בולטות. מנסים לכסות את 9, הרגליים של 20 בולטות. אחרי שתיארתי את
המצב, זה בדיוק המצב, למה? במקום להגדיר לעצמנו מה אנחנו רוצים, אנחנו
מגדירים להם מה הם רוצים. אני רוצה להגיע למשימות שתוכלו לעבוד. הרי מה
קורה? אתם כל הזמן עם פנס. אנחנו מתקדמים, אתם כל הזמן חושבים במושגים של
מתאים לי או לא מתאים לי. יש עוד ערוצים שגם הם בודקים את עצמם אם כל שינוי
כזה מתאים להם או לא מתאים להם. הוא צריך להשאיר את השמיכה על כולם.

קריאה:

זה משותף לכולם.

איתן כבל (המחנה הציוני):

כן, אבל זה לא בדיוק משותף.

קריאה:

זה לא פנס אלא חמצן.

איתן כבל (המחנה הציוני):

אני רוצה שתפעלו. בואו נשב ונראה איך אנחנו מייצרים את הפלטפורמה שאתם
מצליחים לפעול. זה העניין. אתה שולח אותו לשר. תקשיב, אם השר כבר יודע
לפטור את כולם, מה אתם עושים בשעה 11:00 בלילה? מה הקטע? לכו לשר. או שיהיה
בג"ץ או שלא יהיה בג"ץ וזה הכול.

מיקי רוזנטל (המחנה הציוני):

לא רק שיהיה בג"ץ אלא זה גם יתקע את כל העניין לשנים.

איתן כבל (המחנה הציוני):

זה יתקע את כל העניינים.

שירה גרינברג:

רק אחרי החוק. הם לא תחת הרשות השנייה. מה שהוא הקריא זה בחוק הרשות
השנייה.

היו"ר יואב קיש:

אין לו את זה במועצת הכבלים והלוויין?

איתן כבל (המחנה הציוני):

לא מתאים לך גברתי הסגנית, כי מה קורה, את רוצה לעשות מעשה טוב.

מיקי רוזנטל (המחנה הציוני):

כולם כאן רוצים לעשות מעשה טוב.

איתן כבל (המחנה הציוני):

אני לפחות – לא רוצה לדבר בשם אחרים – רוצה לצאת מכאן עם מצב שאני יודע לתת
לכם ולערוצים הייעודיים לצאת לדרך שאתם מתכוונים לה. לא להתחכם אתכם, לא
לנסות לשחק אתכם את המשחקים אבל אני רוצה שתבינו שזה לא יהיה המצב שהיום
קמה מדינת ישראל, אז היום גם בוטלה הרגולציה או כל ניסיון כזה או אחר.
יוסי, אתה מהוותיקים כאן סביב השולחן וכבר עברת מספיק. ראית את עולם
התקשורת.

יוסי עבאדי:

לא מספיק. יש לי עוד.

איתן כבל (המחנה הציוני):

מספיק כדי שיהיה לך עוד יותר מספיק.

קריאה:

בואו נמכור כרטיסים למופע של איתן ונשייך אותו להפקות מקור.

היו"ר יואב קיש:

אני מתחיל להתעייף.

איתן כבל (המחנה הציוני):

אתה התחייבת לפני שלוש שעות.

היו"ר יואב קיש:

עכשיו אני רוצה להתקדם. גיבשתי את דעתי. חברים, יש נושא אחד שעוד לא דיברנו
עליו וזה היוצרים. אני רואה אותו מחכה לי. אני רוצה להסביר לכם לאן זה
הולך. מכיוון שהשעה מאוחרת, אני לא אכתוב את זה עכשיו אלא נכתוב את זה מחר
ואתם תקבלו את זה ליום חמישי וזאת תהיה ההתייחסות הבסיסית.

הרעיונות שעלו כאן, ואני מצטער, בסוף צריך להחליט, אין מה לעשות ואנחנו
נחליט בצורה הזאת. ערוץ ייעודי שעובר לרשות השנייה ובוחר להישאר ייעודי, זה
אומר שהוא שומר על שלושים אחוזים מהיקף הפעילות הקודם שלו ואני מוכן לדון
על הסעיפים אבל בסוף מישהו יקבע וזה הרגולטור. שלושים אחוזים, הוא יקבל את
ההקלות של אותו ערוץ ייעודי. זה אומר שבחוק אנחנו נקבע שלא יהיו לו דמי
רישיון ולא יהיו לו דמי מעבר ונעשה לו באמת מסלול ירוק.

במידה ואחד הערוצים האלה – וכנראה ערוץ 20 יהיה בקטגוריה הזאת – יחליט שהוא
רוצה לצאת למשחק של הגדולים, הוא עובר לקטגוריה של הערוץ הזעיר בהתאם
להכנסותיו. אז בערוץ הזעיר תהיה הגדרה שהשר יקבע את דמי הרישיון לערוץ
זעיר. אני לא אכנס לזה ואני אשאיר לו את זה. אבל אני לא אעמיד את השר
בדילמה למה הוא לייעודי זה אפס ולזה יש דמי רישיון. לכן יש שני מסלולים.
יבוא חדש, בית קולנוע מחר ירצה לעשות ערוץ טלוויזיה והוא ירצה ערוץ זעיר,
אז הוא לא יוכל להיכנס לערוץ של השלושים אחוזים ייעודי אלא הוא יצטרך
להיכנס לערוץ הזעיר ויחולו עליו אותן חובות. לא עושה כאן איפה ואיפה. אז
אני פותח שוק חדש למי שרוצה להתחרות.

מימון שמילה:

אני חייב לשאול. היה כאן חבר הכנסת אייכלר כשהתחיל הדיון ודיבר על ערוץ
אידיש.

מיקי רוזנטל (המחנה הציוני):

ערוץ 68. אני כל הזמן צופה בו.

היו"ר יואב קיש:

אני אגיד לאייכלר, וחברי הכנסת יצביעו על זה, שהמודל שלו איננו מבוסס
פרסומות. אם הוא רוצה להיות על מודל פרסומות, שילך להיות ערוץ זעיר. ייעודי
נגמר. אנחנו עושים את זה כגרייס לאלה שהתחילו ייעודי ואנחנו רוצים לשמר
אותם במסלול הזה. מתחשבים בהיסטוריה שלהם. אין יותר ייעודיים. זה היה מודל
מיוחד של פרסומות במועצת הכבלים והלוויין וזה נגמר. אני מאפשר להם לבחור
להישאר באיזושהי אנקדוטה לעניין הזה כל עוד הם משמרים את הדבר הזה.

שרן השכל (הליכוד):

בייעודי אפשר בעלות צולבת.

היו"ר יואב קיש:

לא. לא דיברתי על בעלות צולבת. אל תכניסי לי מלים שלא אמרתי. הנושא הזה של
זעיר, קטן ובינוני, אנחנו נכין טבלה מסודרת, איתן ואני, עם כל המספרים, מה
שהגדרתי קודם. אני אומר לכולם כבר עכשיו שהטבלה לא תהיה סופית ואחרי קריאה
ראשונה נהיה מוכנים לדון בכל הדברים אבל היא תיתן איזשהו קו מחשבה. לזעיר
שבשני המסלולים האלה, בין אם הוא ייעודי ובין אם לא, בחדשות, אנחנו נגדיר
את ההגדרות הפוזיטיביות שהוא יהיה מחויב אליהן ומסלול החדשות יהיה מבוסס על
ההגדרות של מועצת הכבלים והלוויין.

אני אומר שזה הסיכום שלי לדיון לסעיף הזה. אני נותן לחברי הכנסת להתייחס
בקצרה ואני אתן ליוצרים לומר מילה.

מיקי רוזנטל (המחנה הציוני):

יש כמה דברים שלא התייחסת אליהם והם קריטיים, כמו למשל אורך תקופת המעבר.

היו"ר יואב קיש:

לא. תקופת מעבר, לא נכנסתי אליה כי זה מופיע. נתייחס לזה בהמשך.

היוצרים, בבקשה. נציג אחד.

אורי רשטיק:

אני אגיד בקצרה. אני משח"ם, ארגון השחקנים. קודם כל, שוב, אנחנו מברכים על
הרצון הטוב והכוונה. אם מתכוונים לפטור את הזעירים בין היתר מחובות של
יצירה מקורית ומסוגה עילית, חשוב לנו שהם באמת יהיו זעירים.

היו"ר יואב קיש:

אני אגיד לך מה הכיוון, לשאלתך. מי שבוחר להיות זעיר ייעודי, ברגע שהוא
הגדיר שלושים אחוזים, אני פוטר אותו. הוא שם במשחק נקי. ברגע שהוא הולך
זעיר, הכיוון הוא שמונה אחוזים מהמחזור. ככל שהוא יעלה, אתה תקבל יותר. את
הוויכוח על השמונה נעשה אחר כך ולא עכשיו.

אורי רשטיק:

אני רוצה להציע, אם אפשר את הבנצ'מרק האחוזי. כבוד היושב ראש, אתה התייחסת
לאחוז שנוגע למועצת הכבלים והלוויין. בחוק הרשות השנייה יש בנצ'מרק אחוזי
מובהק - - -

היו"ר יואב קיש:

תשים לב לדבר אחד. הזעירים מבחינתי אפס, לא צריך לעשות כלום. אם אתה שואל
אותי, היה לנו על זה ויכוח. בזעירים אתה לא תיכנס. אתה תקבל את המספרים שלך
בקטן ובבינוני.

אורי רשטיק:

אני אומר שני דברים. האחד, לגבי הזעיר, שם לא יהיה. אבל חשוב לנו להדגיש
שזה יהיה זעיר באמת.

היו"ר יואב קיש:

אני אומר לך למה המספרים האלה הגיעו בפילבר. גם אני חשבתי ונשמע לי הרבה
עשרה אחוזים, אבל תבין שעשרה אחוזים זה לא נספר סתם אלא זה מייצג גידול
לגודל מסוים שעכשיו הוא כבר משמעותי להתחיל לעבוד במגבלות. אני רוצה שהם
יגיעו לשם. אם אני אתחיל מחמישה אחוזים לשים עליהם, אני הורג אותם.

אורי רשטיק:

אנחנו מביעים את עמדתנו ועמדתנו היא שעשרה אחוזים לעניות דעתנו, זה גבוה.

הדבר השני. אתה מדברר על שמונה אחוזים מההכנסות לצורכי סוגה עילית.

היו"ר יואב קיש:

לא, לא סוגה עילית.

אורי רשטיק:

ברשותך, אני רוצה להאיר את עיניכם לגבי הבנצ'מרק האחוזי כפי שמופיע בחוק.
היום בחוק מועצת הרשות השנייה הבנצ'מרק האחוזי לסוגה עילית הוא – דיברנו על
62 מיליון, הסעיף המלא שמדבר מדבר על כך שהפקות סוגה עילית של בעל רישיון
גדול הן 10.2 אחוזים מההכנסות או 62 מיליון, הגבוה מביניהם. כלומר, בתוך
החוק יש לך כבר בנצ'מרק אחוזי. לא צריך לצאת לחוקים אחרים.

היו"ר יואב קיש:

אמרתי שאת הוויכוח על האחוזים נעשה בפעם אחרת.

אורי רשטיק:

אני רק מאיר את תשומת הלב.

היו"ר יואב קיש:

תודה. אני רוצה לשאול את משרדי הממשלה אם מישהו רוצה להתייחס.

שירה גרינברג:

כן. כמובן שאנחנו צריכים מבחינה מקצועית ללמוד את ההצעה. לא ברור לנו. יש
כאן מספרים וצריך להבין.

קריאה:

היכן אנחנו מכשילים.

שירה גרינברג:

לא. זה יהיה לא אחראי ולא מקצועי להסכים על משהו שלא ברור לנו.

איתן כבל (המחנה הציוני):

היא צודקת. אני מסכים אתה.

שירה גרינברג:

צריך להבין בסופו של דבר מה ההצעה.

היו"ר יואב קיש:

אני מבקש מכל המשרדים זמינות מלאה למחר החל משעה 11:00 כך שיהיה נציג שישב
אתנו על הדבר הזה כדי שנוכל להשלים את זה ונוכל גם לקבל הערות שלכם בשלב
ההכנה.

שירה גרינברג:

דבר שני. אם משאירים את הנושא של הזעיר ייעודי ומשאירים ייעודי, בסופו של
דבר הנושא של ייעודי הוא צריך להישאר לעניות דעתנו ב-75 אחוזים כמו היום.
ממה שנאמר כאן על ידי הערוצים שהצהירו - - -

היו"ר יואב קיש:

לא. אני לא מסכים אבל שמענו את דעתך.

שירה גרינברג:

כדי שנוכל להשתמש בזה, הרי הנימוק שציינו קודם הוא נימוק שעיקר עיסוקו הוא
בזה ועל כן יש אינטרס ציבורי על מנת להעביר אותו לאפיקים במובן של לקיחת
זכות הקניין על אף - - -

היו"ר יואב קיש:

לא לוקח שום זכות קניין.

שירה גרינברג:

דיברנו על הנושא של זכות הקניין של הוט ו-יס. הנימוק היה שרוב עיסוקו.
כלומר, יש כאן משמעות ל-75 אחוזים.

היו"ר יואב קיש:

גם יש משמעות לשלושים אחוזים.

שירה גרינברג:

אני חוששת שמבחינה משפטית, יש כאן בג"ץ שמתנהל.

היו"ר יואב קיש:

אני אמרתי לא לדבר על בג"ץ. תודה. הלאה. לא, אני לא צוחק. אני מהאוצר
בוודאי לא רוצה לשמוע את זה.

עוד מישהו מהמשרדים רוצה לדבר?

מימון שמילה:

כן. אני. להמשיך את מה ששירה ציינה לגבי השלושים אחוזים. צריך שזה יתחבר
ויתכתב עם מה שכתוב היום בערוץ ייעודי. היום כתוב בחוק התקשורת ערוץ
ייעודי, ערוץ שברובו עוסק בייעוד לשמו הוא הוקם. נכון שהרציונל יימשך אותו
דבר. היום זה עומד על 75-25. אפשר אולי להציע ולחשוב על כך שזה יהיה 51
אחוזים בענייני ערוצים ייעודיים.

יוסי עבאדי:

רק לא כתוב ברובו. כתוב בעיקרו.

מימון שמילה:

בעיקרו. זאת הכוונה. אתם מציעים את הנושא של הפטור המלא למי שהוא זעיר
וייעודי. דעתי לא נוחה עם הדבר הזה, שיהיה פטור מדמי הרישיון ודמי הפצה.

היו"ר יואב קיש:

לא. אמרתי שזה לשיקול השר. נתתי את הפטור המלא לייעודי ואמרתי שמי מהזעירים
שירצה לשנות מסלול - - -

מימון שמילה:

ומי שלא ירצה לשנות מסלול וירצה להישאר במועצת הכבלים והלוויין, מה יהיה
אתו?

היו"ר יואב קיש:

זאת הוראת מעבר שנראה כמה זמן יש לו את הזיכיון שלו ומתי פג תוקף הזיכיון.
אם הוא צריך להחליף בעלות, בעיקר לערוץ 24 אני אומר, אם הוא רוצה לשנות
בעלות, ניתן לו מספיק זמן להיערך להחלפת הבעלות במידה וזה יהיה נושא. במידה
ולא, ירצה, ישתמש בזמן שלו והזמן יפוג, אז יפוג. יחליט.

אלידור בליטנר:

גם אנחנו צריכים ללמוד את הפרטים שנאמרו כאן בעל פה.

היו"ר יואב קיש:

אני כבר אומר. תקשורת, אוצר, משפטים – מחר ב-11:00. גם חברי הכנסת שמעורבים
בעניין.

אלידור בליטנר:

אני כבר אציין שהסיפור הזה של המסלול החדש של ערוצים ייעודיים, צריך להיות
פתוח לכל כמובן. זה לא בגלל שיש גורם שזכה פעם במכרז ועכשיו יש לו זכות
מוקנית לנצח לקבל איזשהו מסלול מועדף. גם זה דבר שצריך לבחון.

היו"ר יואב קיש:

זה מעניין. תסבירי לי. אני אומר לך שהם יושבים היום במועצת הכבלים והלוויין
ואני מעביר אותם, אפילו מחייב אותם, כי אם לא – נגמר להם הזיכיון, לרשות
השנייה. את אומרת שמי שבוחר במסלול הייעודי צריך להיות מוגבל בזמן?

אלידור בליטנר:

לא. אני אומרת שהמסלולים כאן, אתם מסבירים שזאת פתיחה לתחרות. אז לכאורה אם
יש לכם כאן עוד מסלול, גם הוא צריך להיות פתוח, מסלול שמאפשר איזשהו מאזן
אחר בין חובות לזכויות. גם הוא צריך להיות פתוח.

היו"ר יואב קיש:

אני מנסה להבין.

אלידור בליטנר:

כאמור, יש כאן הרבה פרטים חדשים שהועלו ואנחנו צריכים לבחון אותם.

אתי בנדלר:

ההצעה המקורית הייתה לבטל את הערוצים הייעודיים. נכון? ההצעה שלכם, של
הממשלה, להעביר אותם למסלול של ערוצים מסחריים. באנו ואמרנו, ראו, יש כאן
איזושהי פגיעה בכאלה שניגשו למכרז, קיבלו רישיון לערוץ ייעודי והם רוצים
להמשיך לפעול עד תום התקופה שהוקצתה להם, עד תום תקופת הרישיון שהוקצתה להם
או שנקבעה בחוק כשהארכנו את התקופה הזאת, וקשה לכפות עליהם, אני חושבת,
לעבור אם הם לא מעוניינים בכך למסלול של ערוץ מסחרי שיש לגביו מערכת
רגולציה.

אלידור בליטנר:

הם יכולים להישאר ערוץ ייעודי עד תום הרישיון שלהם.

מיקי רוזנטל (המחנה הציוני):

נכון, אבל אתם עוסקים בפלפולים משפטיים. זאת לא סוגיה כי ערוץ ייעודי צריך
להיות מכרז של המדינה לערוץ חדש ייעודי. המדינה לא מעוניינת בזה יותר ולא
יהיה יותר. לכן אלה פלפולים של משפטנים.

היו"ר יואב קיש:

אתה אומר שאם המדינה תחליט על מכרז ייעודי מסחרי, בבקשה.

אתי בנדלר:

הוראת מעבר לגבי אלה.

אלידור בליטנר:

יש עוד הרבה פרטים לא ברורים.

אתי בנדלר:

מי שיש לו ערוץ ייעודי, מאשרים לו להמשיך להחזיק ברישיון שלו עד תום
התקופה.

היו"ר יואב קיש:

יש להם שנה.

אתי בנדלר:

אתה אומר שניתן להם עוד תקופה מסוימת.

יוליה שמאלוב ברקוביץ:

הם יכולים להחליט מחר לעבור.

מיקי רוזנטל (המחנה הציוני):

זו פרורוגטיבה של המדינה להחליט על ערוצים ייעודיים.

היו"ר יואב קיש:

אני לא רוצה למנוע מהם את האפשרות להישאר ערוץ ייעודי, ערוץ מסחרי ייעודי.

מיקי רוזנטל (המחנה הציוני):

הטענה שלך הייתה על אי שוויון מול חדשים, אלה שירצו ערוץ ייעודי.

טלי גורן:

יש דרך לפתור את זה. אנחנו יכולים להיות עדיין תחת חוק התקשורת, תחת הפיקוח
של הרשות השנייה.

היו"ר יואב קיש:

לא. זה לא יהיה.

טלי גורן:

רגע. יש דרך לפתור את זה גם ברמה המשפטית. יש לזה פתרון.

היו"ר יואב קיש:

אנחנו לא נשאיר ערוצים ייעודיים במועצת הכבלים והלוויין.

טלי גורן:

את זה אני אומרת. אני אומרת את מה שאתה אומר.

היו"ר יואב קיש:

אמרת לי שאת רוצה להשאיר אותם תחת חוק התקשורת.

טלי גורן:

לא. הגדרה של תחת חוק התקשורת, תחת הפיקוח של הרשות השנייה. יש פיצוח נורא
פשוט לזה. בבקשה, תאתגרו אותנו. אנחנו מוכנים להביא הצעה לנוסח שתהיה
רלוונטית ותתאים. אנחנו מסתכלים על זה מהשטח ואנחנו יכולים להביא את זה מחר
בבוקר. תקשיבו בבקשה לדבר הזה כי יש דרך לעשות את זה.

היו"ר יואב קיש:

אני מוכן שתביאי לי מחר ב-11:00 הצעה ואנחנו נבחן אותה. נראה אם יש בה משהו
מאיר עיניים.

טלי גורן:

אתה תקבל.

היו"ר יואב קיש:

אני רוצה לומר למשרד המשפטים, לאלידור. אני כן חושב שהמסלול הזה שמאפשר –
ומן הסתם ערוץ 9 ו-הלא ייכנסו אליו בוודאות וגם ערוץ המוזיקה כנראה, אלא אם
הם יציעו משהו אחר – זה המסלול של המסחרי זעיר ייעודי לצורך העניין. אני לא
רואה את זה כפתרון ביניים. אני רוצה שיהיה להם פרק זמן משמעותי. יש לנו את
הבעיה הזאת כבר היום ולכן מה עשינו בזה? אני לא רוצה לסגור אותם. לסגור
אותם זה קל.

מיקי רוזנטל (המחנה הציוני):

בהוראת מעבר.

היו"ר יואב קיש:

לא הוראת מעבר. קבוע. אז אין לי בעיה להגיד שבמידה והמדינה תחליט להוציא
רישיון לערוצים נוספים בתחום הזה, שתוציא. אני קובע למדינה לא להוציא או כן
להוציא? שתוציא. אני מבטיח לך שאף אחד לא יתמודד.

אלידור בליטנר:

ההצעה שלכם מבטלת את המכרזים. היא מעבירה את זה לעולם של רישיונות.

היו"ר יואב קיש:

בסדר, שתוציא רישיון.

אלידור בליטנר:

נבדוק את הפרטים ואז נוכל להתייחס.

היו"ר יואב קיש:

בסדר. אני הולך לסכם. מועצת הכבלים והלוויין, בבקשה.

יונתן לייסנר:

אני מצטער אם אני לוקח שני צעדים אחורה כי לא הייתי בזכות דיבור. אחת
המחלוקות הבלתי נגמרות שיש לנו עם ערוץ 20 זה בגלל הרישיון הגרוע שלהם, והם
קיבל רישיון גרוע לא בתקופתי, שמחייב אותנו כל הזמן להחליט מהי מורשת ומהי
לא. מחלקת הפיקוח אצלנו חייבת, כדי למלא את תפקידה על פי חוק, להסתכל
ברישיון ואז להסתכל בתכניות שלהם ולומר שהאייטם הזה מורשת והאייטם הזה לא
מורשת.

היו"ר יואב קיש:

אם עכשיו אני נותן לך לעשות את הרישיון הכי טוב שאני יכול?

יונתן לייסנר:

יש לי פאנצ'. רגע.

היו"ר יואב קיש:

אני מחכה לפאנצ'. למה רק בסוף? בגלל שלא נתתי לך זכות דיבור?

יונתן לייסנר:

אנחנו למדנו שהרישיונות שנכנסים לעניין התוכן נגמרים רע מאוד. למשל בתיקון
של משדר חדשות בינלאומי, רישיון שאנחנו נותנים עכשיו לערוץ 24, גם אני וגם
יושב ראש המועצה נעמדנו על הרגליים האחוריות כדי שלא תהיה שם מילה אחת
בתוכן. שלא יהיה עוד עם מצב שאגף פיקוח צריך לשבת ולספור אייטמים, זה כן
קשור לישראל או לא קשור לישראל.

היו"ר יואב קיש:

זה קורה לך רק בערוץ 20? לא קורה לך באחרים? בערבית זה קל.

נחשון אקסלרוד:

לא. זה גם לא כל כך קל כי אצלנו למשל לא מוכנים לקבל את תכניות האקטואליה
כהפקות מקומיות. גם בעיה.

יונתן לייסנר:

התערבות בתוכן זאת רעה חולה ולשיקול דעתי לא תפקידו של רגולטור ב-2018.

מירי נאור:

נכון. לכן התנגדנו לשישים אחוזים.

היו"ר יואב קיש:

איך אני עושה את זה? מה הפאנצ'?

יונתן לייסנר:

ההצעה של היושב ראש לערוצים ששלושים אחוזים מהם יהיו בתוכן, לא משנה איזה,
שיהיו, עוד פעם להיכנס לתוכן ועוד פעם להיכנס לתוכן ברישיון, זאת רעה חולה.

קריאה:

הוא רוצה לרדת לגמרי מהאחוזים.

יונתן לייסנר:

אני מתבטא לבד. המטרה של הוועדה הזאת, של כל הצעת החוק הזאת, היא לאפשר
חופש פרוגרמתי לערוצים הייעודיים, להפוך אותם לערוצים מסחריים לכל דבר.

קריאה:

הם לא רוצים.

יוליה שמאלוב ברקוביץ:

הם לא רוצים.

יונתן לייסנר:

אתם לא יכולים גם לבכות שאתם מפטרים וגם לבקש.

איתן כבל (המחנה הציוני):

אמרת פאנצ' ולא הבנתי אותו.

מיקי רוזנטל (המחנה הציוני):

לא כולם אותו הדבר. לא כולם באותה סירה.

יונתן לייסנר:

הם יהיו ערוצים מסחריים, יהיה להם חופש פרוגרמתי מוחלט כמו לערוצים
הרגילים.

היו"ר יואב קיש:

אני אומר לך מה אתה אומר לי ותגיד לי אם הבנתי. אתה אומר לי שהמסלול
שאמרתי, ייעודי זעיר, לא רלוונטי ושיהיה רק זעיר.

יונתן לייסנר:

אני אומר לא להתערב בתוכן.

היו"ר יואב קיש:

כשאני עושה את זה אני נכנס לבעיה, כי אני צריך להטיל עליהם חבויות שאני לא
רוצה להטיל עליהם.

יונתן לייסנר:

החובה שלך של קטן, בינוני, גדול צריכה להיות מוגדרת הכנסות.

מירי נאור:

מכיוון שגם הרגולטור אומר את מה שאנחנו אמרנו, מה שמעיד על כך שהבעיה
קיימת, אם אלה לא יהיו שלושים אחוזים אלא עשרים אחוזים, גם אם יהיו בעיות
בפרשנות - - -

היו"ר יואב קיש:

אבל אז את נכנסת לבעיות שירצו ממני גם 75 אחוזים. על העשרים אחוזים כבר
דיברת וזה לא עזר לי.

איתן כבל (המחנה הציוני):

המשמעות היא שתיאורטית כל מי שבא סופר לך כסף והוא יגיד מחר שהוא רוצה
ערוץ, לא משנה איזה. הוא יכול לעלות מחר ולהגיד מה שהוא רוצה.

יוסי עבאדי:

אז מה רע בזה?

איתן כבל (המחנה הציוני):

אני מודה לכם על שפרשנתם אותי בחיי. אני לא ביקשתי מכם עזרה. אני שאלתי את
עצמי ולא אתכם. אני מנסה להגיד את הדבר הבא. תקשיבו, העניין לא ברור לי. מי
צריך אותך?

יונתן לייסנר:

אנחנו רוצים להעביר את זה לרגולטור השני.

איתן כבל (המחנה הציוני):

רגע. אי אפשר להביא הצעה שהיא חצי קפה וחצי תה. בסוף אני רוצה שקודם כל
נבין. אני באמת לא משתגע על רגולציה, אבל לא כל רגולציה משמעותה חולה רעה.
אתה יודע מתי זאת חולה רעה? כשאחר כך אתה אומר איפה היינו. הרי גם היום
כשיש רגולציה, המערכות עוברות על כל מיני עניינים ודברים ומשדרות תכנים.
אני לא רוצה שיבואו לבדוק את אף אחד אבל אתה לא יכול להגיד לי, אני באמת
אומר לך את זה. את חוק הרישיונות, מי שכתב אותו, זה אני ואני רוצה להזכיר
את זה. צריך למצוא איזה שהם כללים. אתה לא יכול להגיד שכל אחד עכשיו יעשה
מה שהוא רוצה.

היו"ר יואב קיש:

השעה 22:40 והסיכום שאני אמרתי הוא הסיכום התקף. אני חוזר ואומר שאני מבקש
מנציגי המשרדים לבוא לפרסה מחר ב-11:00. איתן, אנחנו נלך עכשיו לעשות חשיבה
בינינו. אני לא אחזור על הסיכום שלי. חלק יאהבו אותו יותר וחלק פחות. זה
הכיוון אליו אנחנו הולכים. נבנה אותו כתשתית לקריאה ראשונה והוויכוחים
מסביב יתעצמו בין קריאה ראשונה לקריאה שנייה. אנחנו נאפשר את מה שאמרנו
שנאפשר, לייצר קטגוריה חדשה של זעירים, שכולם יוכלו לחיות ולהמשיך לעשות את
מה שהם רוצים לעשות ובעניין הזה, זאת המשימה הראשונה.

לגבי כל הנושאים הגדולים, בין הקריאה הראשונה לשנייה והשלישית. אני אומר
לכם שהשר איוב קרא ומשרד האוצר רוצים בפירוש לבוא לקראתכם גם בהקטנת
רגולציה.

חברים, תודה רבה לכולם. הישיבה נעולה.

הישיבה ננעלה בשעה 22:45.
