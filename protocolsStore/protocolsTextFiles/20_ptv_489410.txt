הכנסת העשרים

מושב רביעי

פרוטוקול מס' 336

מישיבת ועדת הכנסת

יום שני, ד' באדר התשע"ח (19 בפברואר 2018), שעה 15:45

סדר היום:

1. הרכב הוועדה המשותפת של ועדת הכנסת וועדת הכלכלה לדיון בפרק י"א כולו
(רשויות תחבורה מטרופוליטניות) מתוך הצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019), התשע"ח-2018 (מ/1196) -
רביזיה.

2. בקשת יושב-ראש ועדת הפנים והגנת הסביבה למיזוג הצעות החוק הבאות:

א. פרק י"ב (רישוי עסקים), סעיפים 108(23)-פרק ב'1 המוצע, 109(ב)(1) -
לעניין פרק ב'1 (רישוי עסקים בעלי חשיבות לאומית), מתוך הצעת חוק התכנית
הכלכלית (תיקוני חקיקה ליישום המדיניות הכלכלית לשנת התקציב 2019),
התשע"ח-2018 (מ/1196).

ב. הצעת חוק רישוי עסקים (תיקון - רישוי מפעלי תשתית לאומית), התשע"ח-2017
(פ/4832/20), של חה"כ משה גפני וקבוצת חברי כנסת

נכחו:

חברי הוועדה:

מכלוף מיקי זוהר – היו"ר

רוברט אילטוב

דוד ביטן

יואל חסון

חברי הכנסת:

מיכאל מלכיאלי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדס צנוירט

הרכב הוועדה המשותפת של ועדת הכנסת וועדת הכלכלה לדיון בפרק י"א כולו
(רשויות תחבורה מטרופוליטניות) מתוך הצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019), התשע"ח-2018 (מ/1196) -
רביזיה.

היו"ר מכלוף מיקי זוהר:

אני מתכבד לפתוח את ועדת הכנסת. הנושא: רביזיה שהוגשה על-ידי חבר הכנסת
יואל חסון. אנא ממך, נמק את הרביזיה שלך.

יואל חסון (המחנה הציוני):

אדוני היושב-ראש, אנחנו דיברנו בוועדה באותו לילה של הפיצולים, שאין היגיון
בהעברת החוק הזה של רשות מטרופולינית לוועדה משותפת שאנחנו לא מבינים מה
הקשר שלה ומה היכולות שלה. אנחנו רוצים להבין מה המניעים. אנחנו האופוזיציה
לא נהיה, אדוני היושב-ראש, חלק מהמשחקים שלכם ומהתרגילים הפוליטיים. לא
מוכנים להשתתף בזה. אז נכון שהתקנון מאפשר לכם לכתוב מיהם נציגי האופוזיציה
בלי לשאול את האופוזיציה, בלי להתעניין עם האופוזיציה את מי היא רוצה ומה
היא רוצה. אז אני מודיע לכם שקיבלנו החלטה, כל סיעות האופוזיציה, בישיבה
ב-13:00 בצהריים, שאנו נתפטר מהוועדה הזאת. כל מי שהוא חבר נציג
האופוזיציה, יגיש מכתב התפטרות, ולא יהיה חבר בוועדה הזאת. אדוני
היושב-ראש, אין משמעות לזמן כשהיושב-ראש לא מאזין לדברי איש האופוזיציה.
אתה לא האזנת לי, זה לא מקובל עליי. היועצת המשפטית - אני רשאי שהיושב-ראש
יקשיב לי.

היועצת המשפטית, אנחנו מתפטרים מהוועדה הזאת. תוגש התפטרות של כל חברי
האופוזיציה מהוועדה.

היו"ר מכלוף מיקי זוהר:

נצביע.

יואל חסון (המחנה הציוני):

אני מדגיש שוב בפני היועצת המשפטית שכל נציג אופוזיציה, גם שימונה אחרי
אותם מתפטרים, יתפטר. אנחנו לא רואים בוועדה הזאת ועדה לגיטימית שאמורה
לדון בחוק הזה. ועדת הכלכלה היא זו שאמורה לדון. כולנו נתפטר ברגע שהמינוי
ייכנס לתוקף, ואם תמנו אחרים, גם הם יתפטרו.

ארבל אסטרחן:

הכנסת הצביעה על זה.

היו"ר מכלוף מיקי זוהר:

מי בעד הרביזיה – שירים את ידו. מי נגדה?

הצבעה

בעד הרביזיה - 1

נגד – 3

הרביזיה לא התקבלה.

היו"ר מכלוף מיקי זוהר:

הרביזיה לא התקבלה.

2. בקשת יושב-ראש ועדת הפנים והגנת הסביבה למיזוג הצעות החוק הבאות:

א. פרק י"ב (רישוי עסקים), סעיפים 108(23)-פרק ב'1 המוצע, 109(ב)(1) -
לעניין פרק ב'1 (רישוי עסקים בעלי חשיבות לאומית), מתוך הצעת חוק התכנית
הכלכלית (תיקוני חקיקה ליישום המדיניות הכלכלית לשנת התקציב 2019),
התשע"ח-2018 (מ/1196).

ב. הצעת חוק רישוי עסקים (תיקון - רישוי מפעלי תשתית לאומית), התשע"ח-2017
(פ/4832/20), של חה"כ משה גפני וקבוצת חברי כנסת

היו"ר מכלוף מיקי זוהר:

נושא שני: בקשת יושב-ראש ועדת הפנים והגנת הסביבה למיזוג הצעות החוק הבאות:
פרק י"ב (רישוי עסקים), זה חוק ההסדרים, וחוק רישוי עסקים, של חבר הכנסת
משה גפני. זה בעצם מיזוג של הצעת חוק של גפני לחוק ההסדרים. מישהו רוצה
להתנגד?

יואל חסון (המחנה הציוני):

כן, אדוני. אני מתנגד לזה.

היו"ר מכלוף מיקי זוהר:

אישרת את זה. הצבעת על זה בעד.

יואל חסון (המחנה הציוני):

חשבתי על זה, והספקתי אפילו לעשות התייעצות סיעתית, לא על חשבון זמן
הוועדה. בהתייעצות הסיעתית למדתי, שבסופו של דבר, מאחורי כל התרגילים האלה
של החיבורים, בסוף יש מטרה שאני לא יודע לזהות אותה, ואני מזהה אותה אחר כך
בפרשת 5000. כדי למנוע פרשת 5000 מראש, ולהציל אתכם מעצמכם, אני מתנגד לדבר
הזה.

היו"ר מכלוף מיקי זוהר:

מי בעד – ירים את ידו. מי נגד?

הצבעה

בעד הבקשה - 3

נגד - 1

נמנעים - אין

הבקשה למיזוג אושרה.

יואל חסון (המחנה הציוני):

רביזיה, אדוני.

היו"ר מכלוף מיקי זוהר:

אם אתה לא מסיר את הרביזיה, זה עניין שלך עם גפני – לא אתי. אתה פשוט פוגע
בחקיקה של גפני.

תודה רבה, הישיבה נעולה.

הישיבה ננעלה בשעה 15:55.
