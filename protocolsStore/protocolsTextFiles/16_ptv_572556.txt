הכנסת השש-עשרה נוסח לא מתוקן

מושב שלישי

פרוטוקול מס' 224

מישיבת ועדת הכנסת

יום שלישי י"ג באדר ב' התשס"ה (22 במרץ 2005), שעה 10:00 

סדר היום:

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום.

ב. קביעת ועדות לדיון בהצעות החוק הבאות:

  1. הצעת חוק כלי הירייה (תיקון-חובת דיווח), התשס"ה-2004, של חברת הכנסת
  אתי לבני (פ/2884).

  2. הצעת חוק הבטחת הכנסה (תיקון-סייגים לזכאות למלגה), התשס"ד-2004 של
  חברת הכנסת זהבה גלאון (פ/2716).

  3. הצעת חוק הבטחת הכנסה (תיקון-סייגים לזכאות למלגה), התשס"ד-2004 של
  חברי הכנסת אתי לבני מלי פולישוק-בלוך וקבוצת חברי כנסת (פ/2974).

  4. הצעת חוק הבטחת הכנסה (תיקון-זכאות לגמלה בזמן לימודים), התשס"ה-2004
  של חברי הכנסת יורי שטרן ואליעזר כהן (פ/3105).

  5. הצעת חוק הכשרות המשפטית והאפוטרופוסות (תיקון-הסמכה לתרומת איברים
  לאחר המוות על ידי קטינים), התשס"ה-2005-של חברי הכנסת אילן שלגי וקבוצת
  חברי כנסת (פ/3105).

ג. קביעת ועדה לדיון בהצעה לסדר היום בנושא: "השימוש בתחבולות ובתכסיסים על
ידי לשכת ראש הממשלה כנגד מתיישבי גוש קטיף"- של חבר הכנסת צבי הנדל.

נכחו:

חברי הוועדה:

רוני בר-און – היו"ר

זהבה גלאון

מאיר פרוש

מלי פולישוק-בלוך

שאול יהלום

אליעזר כהן

גדעון סער

עמרי שרון

אילן שלגי

מיכאל איתן

נסים דהן

מוזמנים:

אריה האן - מזכיר הכנסת

דוד לב - סגן מזכיר הכנסת

רחל כהן - סיעת שינוי

יועצת משפטית: ארבל אסטראחן

מנהלת הוועדה: אתי בן יוסף

קצרנית: איה לינצ'בסקי

ערעורים על החלטת יו"ר הכנסת והסגנים שלא לאשר דחיפות הצעות לסדר היום.

היו"ר רוני בר-און:

בוקר טוב, אני מתכבד לפתוח את ישיבת ועדת הכנסת מספר 224. על סדר היום קודם
כל ערעורים על החלטת יו"ר הכנסת והסגנים שלא לאשר דחיפות הצעות לסדר היום.
ערעור ראשון של חבר הכנסת טיבי בנושא הכללת תרופות בסל בריאות. מה עם
הפתרון של ראש הממשלה? יותר מפי שניים ממה שהציע הנדיב הידוע.

אחמד טיבי:

קודם כל ההצעה שלי נדחתה עוד לפני שראש הממשלה העלה את הפתרון.

היו"ר רוני בר-און:

אני חושב שראש הממשלה קיבל את ההחלטה רק בגלל ההצעה שלך. אלה 11 הצעות. אתה
עומד על הערעור, זה יכול לקחת שעה כשהעניין פטור הלכה למעשה.

נסים דהן:

בשבוע הבא ידברו על זה כל השבוע.

אחמד טיבי:

אני נענה לבקשת היו"ר.

היו"ר רוני בר-און:

חבר הכנסת אחמד טיבי, בהגינותו הרבה, כפי שהורגלנו בה בוועדה, שמע להצעתי
ומושך את ערעורו, אני מאד מכבד אותו על כך ואין ספק שזה יועיל לו בערעורים
הבאים שיגיש.

העניין השני, אני מבקש לפטור אותי מחובת הנחה לקריאה שנייה ושלישית להצעת
חוק זאב ז'בוטינסקי (ציון זכרו ופועלו), התשס"ד-2004, שבאדיבותה ויעילותה
של יושבת ראש ועדת החינוך התרבות והספורט עבר לפני פחות מרבע שעה בקריאה
שנייה ושלישית בוועדת החינוך, ויהיה מוכן להעלאה היום או מחר. אם זה מחר
אני ממילא לא צריך, אבל ליתר ביטחון אני מבקש את הדבר הזה, דווקא היום,
שהוא יום יא' באדר, יום תל-חי. מי בעד מתן פטור מחובת הנחה?

הצעה

בעד: רוב

נגד: אין

נמנעים: אין

התקבל הפטור מחובת הנחה

היו"ר רוני בר-און:

תודה רבה אני מאד מודה לכם.

זהבה גלאון:

אחרי שהעברת לו אמרתי לו תל-חי, והוא לא ידע על מה אני מדברת.

היו"ר רוני בר-און:

למרות שיוסי שריד אומר שזה לא יום תל-חי אלא יום ביריה.

קביעת ועדות לדיון בהצעות החוק

היו"ר רוני בר-און:

אנחנו עוברים לנושא השני, קביעת ועדות לדיון, ויש לי בשורה לא כל כך טובה
לחברות הכנסת זהבה גלאון ומלי פולישוק, אני לא בטוח שנעביר את ההצעות שלכם
לוועדות משום שהתחייבתם שתקדמו את זה רק בתיאום עם הממשלה.

מלי פולישוק-בלוך:

זה כבר מתואם.

היו"ר רוני בר-און:

הממשלה לא תהיה ערוכה לקדם את זה לפני תום הפגרה, אז אני מבטיח לכם שבישיבה
הראשונה שלאחר הפגרה החוקים שלכם יעברו.

מלי פולישוק-בלוך:

תעשה עכשיו את ההעברה.

היו"ר רוני בר-און:

מכיוון שאתן לא מרוויחות שום דבר מזה שזה ישכב במגירה שלי או במגירה של
יו"ר הוועדה הספציפית במשך פגרת הקיץ, לא משנה איפה יעבור עליו ביעור חמץ,
לעומת זה אתם עושים לי בלגן עם יו"ר הקואליציה, אז תקלו עלי.

מלי פולישוק-בלוך:

אין כאן שום בלגן, החוק הזה מתואם, הייתה לנו ישיבה בנושא הזה וזה מתואם עם
כל הממשלה ואין מחלוקות.

רוני בר-און:

אז למה זה בוער לך.

מלי פולישוק-בלוך:

קודם כל כי פיניתי את רבע השעה הזה אני לא רוצה לבזבז את זמני, ואני לא
יודעת מה יהיה אחרי פסח.

היו"ר רוני בר-און:

אם יהיה דיון אני צריך לקורא לחבר הכנסת סער.

מלי פולישוק-בלוך:

בחודש וחצי של הפגרה אפשר גם לקיים דיונים.

היו"ר רוני בר-און:

זה מתואם עם הממשלה שזה לא יהיה בפסח.

מלי פולישוק-בלוך:

זה מתואם לגבי הנוסח לא על מועד.

היו"ר רוני בר-און:

אני צריך לקרוא לחבר הכנסת סער או שאני מבטיח לך שהנושא הראשון על סדר היום
ביום העבודה הראשון של הכנסת ב- 15 במאי ומצידי את יכולה לתאם עם יו"ר
הוועדה שאליה את מייעדת את החוק שיקבע לרבע שעה אחר כך לדיון.

מלי פולישוק-בלוך:

למה אי אפשר להחליט עכשיו לאיזה ועדה זה הולך.

היו"ר רוני בר-און:

מכיוון שהבטחתי ליו"ר הקואליציה ואמרתי לו שאני אצליח כנראה לשכנע אתכן,
מכיוון שאני נאלץ להודות בכישלוני לשכנע אתכם אז אני מבקש או לחכות לו או
לוותר ולתת לי את זה כהישג שאני אוכל להגיד ששכנעתי מישהו.

זהבה גלאון:

אנחנו רוצות למעמד האישה.

שאול יהלום:

זה לא שייך למעמד האישה זה שייך לוועדת עבודה.

זהבה גלאון:

יש לך בכלל זמן לדון על ההצעות האלה?

היו"ר רוני בר-און:

חבל על הויכוח, אתן מסכימות? אם אתן מסכימות אז לא לקרוא לחבר הכנסת גדעון
סער. סעיפים 2, 3, 4 יידונו בישיבה הראשונה של ועדת הכנסת מיד לאחר פגרת
הפסח. אנחנו דנים בהצעת חוק כלי ירייה (תיקון-חובת דיווח) של חברת הכנסת
אתי לבני. חברת הכנסת לא נמצאת פה, נשמעו הצעות להעביר את לוועדת פנים
ואיכות הסביבה או לוועדת קידום מעמד האישה. חוק כלי ירייה לוועדה למעמד
האישה?

רחל כהן:

זה לא כלי ירייה, זה דיווח עובד סוציאלי על נשק.

היו"ר רוני בר-און:

מה זה שייך למעמד האישה?

רחל כהן:

זה קשור לרצח נשים.

שאול יהלום:

גברים לא נרצחים?

עמרי שרון:

כשמדובר בכלי ירייה, כל מה שקשור בדיווח זה משרד הפנים, לא יעזור כלום. אם
כל הצורך להגן על נשים מעמדן ובריאותן, זה צריך להיות בוועדת הפנים אחרת זה
ממש לסבך את זה.

רוני בר-און:

מי בעד ועדת הפנים?

הצבעה

בעד: רוב

נגד: אין

פה אחד עבר לוועדת הפנים.

היו"ר רוני בר-און:

הנושא הבא זה הצעת חוק הכשרות המשפטית (תיקון-הסמכה לתרומת איברים לאחר
המוות על ידי קטינים), התשס"ה-2005 של חבר הכנסת אילן שלגי וקבוצת חברי
כנסת פ/3105. ההצעות הן או לוועדת העבודה והרווחה או לוועדת החוקה. שרת
המשפטים תומכת בתנאי שהמציעים ימתינו להצעת חוק ממשלתית באותו עניין. גם את
זה לעכב?

שאול יהלום:

לא, זה כבר אצלי.

היו"ר רוני בר-און:

גם את זה אנחנו מעכבים. אתה לא המציע.

שאול יהלום:

החוק נמצא אצלי

היו"ר רוני בר-און:

הוא לא אצלך, וגם לא יהיה אצלך.

עמרי שרון:

זה לא החוק על תרומת איברים עצמה.

שאול יהלום:

זה החוק שמדברים עליו.

היו"ר רוני בר-און:

הסיכום של יו"ר הכנסת ראובן ריבלין היה שיש לנו שתי הצעות ולכן יועבר
העניין לוועדת הכנסת שתכריע בעניין, כל אחד יביא את נימוקיו ובא לציון
גואל. לא נקיים על זה דיון כי חבר הכנסת שלגי לא נמצא כאן ואין לי את עמדת
מיכאל איתן.

שאול יהלום:

אתה לא יכול לבזבז את זמננו, אני מפנה שעה, מבטל ישיבה משום שזה מופיע על
סדר היום.

היו"ר רוני בר-און:

אני מתנצל בפני יו"ר ועדת העבודה והרווחה.

שאול יהלום:

תתנצל בפני אלה שלא הגיעו ותחליט.

היו"ר רוני בר-און:

מה דעתך חברת הכנסת גלאון?

זהבה גלאון:

אני מתנצלת שאני לא מכירה את העניין.

היו"ר רוני בר-און:

מכיוון שאני מכיר את דעתו של חבר הכנסת פרוש על דעתו בתרומת איברים אני לא
אשאל אותו מה דעתו על החוק. אם אני אשאל אותו איפה החוק הזה צריך להיות
נידון הוא יגיד מילה שהוא אחר כך יצטער עליה.

זהבה גלאון:

החוק צריך להיות נדון בוועדת העבודה והרווחה, אין לי בכלל דילמה על העניין
הזה.

עמרי שרון:

אבל זה לא החוק של השתלת איברים אלא הוא מדבר על מי כשיר לתרום, מאיזה גיל,
16 או 17.

שאול יהלום:

זה בדיוק מה שאנחנו דנים בהצעת החוק הממשלתית.

זהבה גלאון:

בהצעה הכוללת של משרד הבריאות על השתלת איברים יש כל מיני סעיפים, זה לא
הגיוני אחרת.

היו"ר רוני בר-און:

אם יש לך סיכוי לקבל את זה , זה רק אחרי שנשמע את חבר הכנסת מיכאל איתן.

שאול יהלום:

אז תזמין אותו. אני אבקש ממך להעביר אלי אלא אם כן יהיה ערעור. השר שנוגע
לעניין מבקש להעביר אלי, אז מה הבעיה. אתה תמיד מדבר על זמנה של הכנסת,
ביטלתי ועדה כדי להופיע כאן.

היו"ר רוני בר-און:

יו"ר ועדת העבודה והרווחה מלין בצדק שקבענו היום את הדיון על הצעת חוק
הכשרות המשפטית והאפוטרופוסות (תיקון-הסמכה לתרומת איברים לאחר המוות על
ידי קטינים), של חבר הכנסת אילן שלגי, שלא אשאל אותו מה הוא רוצה כי הוא לא
היה פה בזמן. במליאה אמרת שאתה רוצה לוועדת חוקה וחבר הכנסת יהלום ביקש
לוועדת עבודה ורווחה ויו"ר הכנסת אמר שנכריע בזה.

ביקשתי לדחות את זה עד שתבוא, אומרת היועצת המשפטית שזה ענייני כשרות
משפטית ואפוטרופוסות ועניינם של אלה הוא בוועדת חוקה חוק ומשפט. אומר חבר
הכנסת יהלום שמדובר בתרומת איברים ועניינם של אלה בוועדת עבודה ורווחה, פה
גדר המחלוקת.

שאול יהלום:

אני עוסק בוועדה עכשיו בהצעת חוק ממשלתית על עניין ההשתלות, ההצעה עוסקת
במי יכול להשתיל מה מותר להשתיל, זו הצעת חוק ממשלתית שהועברה על ידי משרד
הבריאות וזו כבר ישיבה רביעית או חמישית לה. החוק הזה עם קטינים, יש סעיף
דומה בוועדה וזה חלק מהעניין ולא יכול להיות ששתי ועדות ידונו בזה. שר
הבריאות - - -

היו"ר רוני בר-און:

הנקודה ברורה כששר הבריאות מדבר על השתלות ברור שהוא מדבר על ועדת עבודה
ורווחה מכיוון שפה מדובר על סמכות ליטול איברים מקטינים, שזה עניין של
כשרות משפטית ואפוטרופוסות. הלו"ז של הדיון הוא לא לו"ז של השתלות אלא לו"ז
של כשרות ואפוטרופוסות.

מיכאל איתן:

כל חוק הכשרות כולו נוגע לכל הנושאים שלא קשורים לוועדת החוקה. גם לחתום על
הלוואה בבנק זה ועדת כספים וגם להצטרף לעמותה זה ועדת הפנים. כל חוק הכשרות
כולו, אין בו שום סעיף שנוגע לוועדת חוקה, זה אבסורד.

היו"ר רוני בר-און:

הנקודה ברורה.

מיכאל איתן:

לפעמים הייעוץ המשפטי אומר שזה יכול להיות פה או פה, בעניין הזה הוא אומר
חד משמעי.

זהבה גלאון:

אם חבר הכנסת גדעון סער הגיע אני רוצה רביזיה.

היו"ר רוני בר-און:

אל תשגעו אותי

אילן שלגי:

קודם כל אני רוצה להבהיר שלא מדובר בנטילת איברים מקטין אלא בזכותו לחתום,
כי ההצעה גם אומרת שאם חלילה הוא ימות לפני גיל 18, יהיה צורך בהסכמת הוריו
לתרומה עצמה. החוק מדבר על כשרות, ואני סבור שמקומו בוועדת חוקה.

היו"ר רוני בר-און:

מי בעד ועדת חוקה ירים את ידו?

הצבעה

בעד: 5

נגד: 2

הוחלט להעביר לוועדת חוקה.

קביעת ועדה לדיון בהצעה לסדר היום בנושא: "השימוש בתחבולות ובתכסיסים על
ידי לשכת ראש הממשלה כנגד מתיישבי גוש קטיף"- של חבר הכנסת צבי הנדל.

היו"ר רוני בר-און:

הנושא הבא הוא קביעת ועדה לדיון בהצעה לסדר היום השימוש בתחבולות ובתכסיסים
על ידי לשכת ראש הממשלה כנגד מתיישבי גוש קטיף, של חבר הכנסת צבי הנדל. לאן
אתה רוצה את זה?

אליעזר כהן:

אני מחליף את חבר הכנסת הנדל ומבקש להעביר את זה לוועדה לביקורת המדינה.

היו"ר רוני בר-און:

ביקורת המדינה? יש הצעות אחרות? אני מציע לוועדה לקידום מעמד האישה.

אליעזר כהן:

אני רציני.

היו"ר רוני בר-און:

גם אני רציני, חבר הכנסת שטרית הציע ועדת חוץ וביטחון וזה נראה לי כבד מידי
לוועדת חוץ וביטחון.

גדעון סער:

לדעתי ועדת חוקה חוק ומשפט.

הצבעה

בעד חוקה: רוב

בעד ועדת ביקורת המדינה: 2

עבר לוועדת חוקה.

היו"ר רוני בר-און:

אני מזכיר לחברי ועדת הכנסת שב- 11:30 פתיחת דיון פורמאלית בעניינו של חבר
הכנסת גורולובסקי בנושא הסרת החסינות.

גדעון סער:

אני רוצה להודיע שאת חבר הכנסת עמרי שרון יחליף בדיון אהוד יתום. האם אני
צריך עד פתח הדיון להודיע על כל המחליפים?

היו"ר רוני בר-און:

לטעמי, עד הישיבה המהותית הראשונה.

גדעון סער:

לדעתי אני אודיע לפחות על עוד מחליף אחד מקום חבר הכנסת גורולובסקי.

היו"ר רוני בר-און:

תודה רבה לכולם הישיבה נעולה.

הישיבה ננעלה בשעה 10:30
