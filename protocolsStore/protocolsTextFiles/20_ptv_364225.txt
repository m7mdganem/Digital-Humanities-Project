הכנסת העשרים

מושב שלישי

פרוטוקול מס' 173

מישיבת ועדת הכנסת

יום שני, כ"ז בחשון התשע"ז (28 בנובמבר 2016), שעה 10:30

סדר היום:

1. בקשת יושב ראש ועדת הכלכלה להעביר את הצעות החוק הבאות מוועדת העבודה,
הרווחה והבריאות לדיון בוועדת הכלכלה:

א. הצעת חוק עבודת נשים (תיקון – הזכות להיעדר מעבודה בעת שירות מילואים של
בן הזוג), התשע"ו-2016 (פ/3255/20)

ב. הצעת חוק שירות מילואים (תיקון – זכויות עובד שבן זוגו משרת שירות
מילואים בנסיבות חירום), התשע"ו-2016 (פ/1710/20)

ג. הצעת חוק שירות מילואים (תיקון – זכויות עובד שבן זוגו משרת שירות
מילואים בנסיבות חירום), התשע"ז-2016 (פ/3471/20)

ד. הצעת חוק שירות מילואים (תיקון – זכויות בת הזוג של חייל המשרת
במילואים), התשע"ו-2016 (פ/3288/20)

2. בקשת חברת הכנסת קארין אלהרר להעברת הצעת חוק הבנקאות (שירות
ללקוח)(תיקון ­– הלוואה לדיור לאדם עם מוגבלות), התשע"ה-2015 (פ/1451/20)
מוועדת הכלכלה לדיון בוועדת הכספים

3. בקשת חבר הכנסת ישראל אייכלר להעברת הצעת חוק ההוצאה לפועל (תיקון –
ביטול האפשרות לצוות על עיכוב יציאה מהארץ בגין חוב כספי נמוך),
התשע"ה-2015 (פ/814/20) מוועדת החוקה, חוק ומשפט לדיון בוועדת הכספים.

4. קביעת ועדות לדיון בהצעות החוק ובהצעות לסדר היום בנושאים הבאים:

א. הצעת חוק התכנון והבנייה (תיקון מס' 109), התשע"ו-2016 (מ/1074).

ב. הצעה לסדר היום בנושא: ירידת ירושלים בירת ישראל בדירוג הלמ"ס מהאשכול
הרביעי לשלישי.

ג. הצעה לסדר היום בנושא: המאבק שקד-נאור על אופי בית המשפט העליון.

ד. הצעה לסדר היום בנושא: התערבות הייעוץ המשפטי ומשטרת ישראל באירועי
ההקפות השניות ובאירועים תרבותיים ייחודיים.

5. בקשת יושב ראש הוועדה המיוחדת לדיון בהצעת חוק להגברת התחרות ולצמצום
הריכוזיות בשוק הבנקאות, בהצעת חוק התכנון והבנייה ובסעיפים מהצעת חוק
ההסדרים, למיזוג הצעות החוק הבאות:

א. הצעת חוק התקנים (תיקון – מעבדה מוסמכת לאישור ייבוא טובין),
התשע"ו-2015 (פ/2263/20).

ב. פרק י"ג: תקינה בהצעת חוק התכנית הכלכלית (תיקוני חקיקה ליישום המדיניות
הכלכלית לשנות התקציב 2017 ו-2018), התשע"ז-2016 (מ/1083).

נכחו:

חברי הוועדה:

יואב קיש – היו"ר

יואב בן צור

רועי פולקמן

חברי הכנסת:

דוד ביטן

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יעקב סימן טוב

בקשת יושב ראש ועדת הכלכלה להעביר את הצעות החוק הבאות מוועדת העבודה,
הרווחה והבריאות לדיון בוועדת הכלכלה:

א. הצעת חוק עבודת נשים (תיקון – הזכות להיעדר מהעבודה בעת שירות מילואים
של בן הזוג) התשע"ו-2016 (פ/3255/20)

ב. הצעת חוק שירות מילואים (תיקון – זכויות עובד שבן זוגו משרת שירות
מילואים בנסיבות חירום) התשע"ו-2016 (פ/1710/20)

ג. הצעת חוק שירות מילואים (תיקון – זכויות עובד שבן זוגו משרת שירות
מילואים בנסיבות חירום) התשע"ז-2016 (פ/3471/20)

ד. הצעת חוק שירות מילואים (תיקון – זכויות בת הזוג של חייל המשרת
במילואים) התשע"ו-2016 (פ/3288/20)

היו"ר יואב קיש:

אני פותח את הישיבה. על סדר היום יש לנו בקשה של יושב ראש ועדת הכלכלה
להעביר את הצעות החוק הבאות מוועדת העבודה, הרווחה והבריאות אליו, לוועדת
הכלכלה: הצעת חוק עבודת נשים (תיקון – הזכות להיעדר מהעבודה בעת שירות
מילואים של בן הזוג), התשע"ו-2016 (פ/3255/20), של חבר הכנסת איתן כבל;
הצעת חוק שירות מילואים (תיקון – זכויות עובד שבן זוגו משרת שירות מילואים
בנסיבות חירום), התשע"ה-2015 (פ/1710/20), של חבר הכנסת רועי פולקמן; הצעת
חוק שירות מילואים (תיקון – זכויות עובד שבן זוגו משרת שירות מילואים
בנסיבות חירום) התשע"ז-2016 (פ/3471/20), של חבר הכנסת אייל בן ראובן; וחוק
הצעת חוק שירות מילואים (תיקון – זכויות בת הזוג של חייל המשרת במילואים),
התשע"ו-2016 (פ/3288/20), של חבר הכנסת מוטי יוגב וחברי כנסת.

אני מבין שיושב ראש ועדת העבודה, הרווחה והבריאות הסכים להעברה.

אתי בן יוסף:

- - -

היו"ר יואב קיש:

כנראה יש לו מספיק עבודה. ומכיוון שאנחנו דנים פה בעניין הזה בהסכמה, את
רוצה להתייחס לזה, היועצת המשפטית ארבל אסטרחן?

ארבל אסטרחן:

ברור שזה שייך לוועדת העבודה, הרווחה והבריאות מבחינת המהות, אבל בסדר. זו
לא תהיה הפעם הראשונה - - -

היו"ר יואב קיש:

כן. אבל אם הוא הסכים, אז מה?

ארבל אסטרחן:

אז אנחנו אומרים שזה לא פגם בהליך - - -

היו"ר יואב קיש:

זה לא יפגע בהליך - - -

יואב בן צור:

כן. למדנו שעכשיו בדיוק כל הנושאים נמצאים בדיוק בוועדות שהם צריכים להיות.

ארבל אסטרחן:

אני יכולה להשתדל לשאוף שכך יהיה ולהציע שכך יהיה.

היו"ר יואב קיש:

אז אוקיי. מכיוון שזה בהסכמה וגם יש שיקולים של עומס בוועדות, אני בהחלט
בעד להיענות לבקשתו של יושב ראש ועדת הכלכלה, חבר הכנסת איתן כבל.

מי בעד ההחלטה, שירים את ידו.

הצבעה

בעד – פה אחד

נגד – אין

נמנעים – אין

בקשת יושב ראש ועדת הכלכלה להעביר מוועדת העבודה, הרווחה והבריאות לוועדת
הכלכלה את הצעות החוק הבאות: הצעת חוק עבודת נשים (תיקון – הזכות להיעדר
מהעבודה בעת שירות מילואים של בן הזוג), התשע"ו-2016 (פ/3255/20); הצעת חוק
שירות מילואים (תיקון – זכויות עובד שבן זוגו משרת שירות מילואים בנסיבות
חירום), התשע"ו-2016 (פ/1710/20); הצעת חוק שירות מילואים (תיקון – זכויות
עובד שבן זוגו משרת שירות מילואים בנסיבות חירום), התשע"ז-2016
(פ/3471/20); והצעת חוק שירות מילואים (תיקון – זכויות בת הזוג של חייל
המשרת במילואים), התשע"ו-2016 (פ/3288/20), נתקבלה.

היו"ר יואב קיש:

התקבל פה אחד.

בקשת חברת הכנסת קארין אלהרר להעברת הצעת חוק הבנקאות (שירות ללקוח)(תיקון
– הלוואה לדיור לאדם עם מוגבלות), התשע"ה-2015 (פ/1451/20), מוועדת הכלכלה
לדיון בוועדת הכספים

היו"ר יואב קיש:

עכשיו אנחנו בבקשתה של חברת הכנסת קארין אלהרר להעברת הצעת חוק הבנקאות
(שירות ללקוח)(תיקון – הלוואה לדיור לאדם עם מוגבלות) התשע"ה-2015, מוועדת
הכלכלה לוועדת הכספים.

יש פה הסכמה של יושב ראש ועדת הכלכלה?

אתי בן יוסף:

כן. פה, בעמוד השני הסכמתו. נענה לבקשתה.

היו"ר יואב קיש:

נענה. אז יש הסכמה, ולכן גם כן, כמו שאמרתי: אני לא רואה - - -

את רוצה להתייחס, היועצת המשפטית ארבל אסטרחן?

ארבל אסטרחן:

כנ"ל. החוק שייך לוועדת הכלכלה.

יואב בן צור:

למה אתה מעייף אותה סתם?

ארבל אסטרחן:

אני מציעה שהדברים ייעשו לפי התקנון והתקדימים, אבל כאמור: אם יש הסכמה,
אפשר לעשות - - -

היו"ר יואב קיש:

אם יש הסכמות זה - - -

אוקיי. מי בעד שזה יעבור לוועדת הכספים, שירים את ידו.

הצבעה

בעד – פה אחד

נגד – אין

נמנעים – אין

בקשת חברת הכנסת קארין אלהרר להעביר את הצעת חוק הבנקאות (שירות
ללקוח)(תיקון ­– הלוואה לדיור לאדם עם מוגבלות), התשע"ה-2015 (פ/1451/20),
מוועדת הכלכלה לדיון בוועדת הכספים נתקבלה.

היו"ר יואב קיש:

התקבל פה אחד.

בקשת חבר הכנסת ישראל אייכלר להעברת הצעת חוק ההוצאה לפועל (תיקון – ביטול
האפשרות לצוות על עיכוב יציאה מהארץ בגין חוב כספי נמוך), התשע"ה-2015
(פ/814/20), מוועדת החוקה, חוק ומשפט לדיון בוועדת הכספים

היו"ר יואב קיש:

סעיף ג' של חבר הכנסת ישראל אייכלר. לבקשת משרד המשפטים, אני לא דן בזה
היום.

יואב בן צור:

למה? העברת חוק ההוצאה לפועל - - -

ארבל אסטרחן:

שזה ברור ששייך לוועדת החוקה, חוק ומשפט.

היו"ר יואב קיש:

הכול ברור. גם הקודמים היו ברורים, - -

ארבל אסטרחן:

נכון. ביקשו.

היו"ר יואב קיש:

- - אבל הם ביקשו שלא נדון בזה היום. דיברתי גם עם חבר הכנסת ישראל אייכלר.

יואב בן צור:

כן?

היו"ר יואב קיש:

כן. הסברתי לו שאנחנו לא נדון בזה היום, ונדון בזה בפגישה הבאה.

קביעת ועדה לדיון בהצעת חוק התכנון והבנייה (תיקון מס' 109) התשע"ו-2016
(מ/1074)

היו"ר יואב קיש:

אז אני עובר לסעיף ד(1), לקבוע ועדה להצעת חוק התכנון והבנייה (תיקון מס'
109) התשע"ו-2016 (מ/1074). יש לנו את הלשכה המשפטית שממליצה להעביר את
ההצעה לוועדת הפנים והגנת הסביבה. הייתה הצעה להעביר לוועדה מיוחדת
להתחדשות עירונית. אני בעד המלצתה של הלשכה המשפטית, ואני ממליץ להעביר את
זה אכן לוועדת הפנים והגנת הסביבה.

מי בעד, שירים את ידו.

הצבעה

בעד ההצעה – פה אחד

נגד – אין

נמנעים – אין

ההצעה בדבר קביעת ועדה לדיון בהצעת חוק התכנון והבנייה (תיקון מס' 109)
התשע"ו-2016 (מ/1074), נתקבלה.

היו"ר יואב קיש:

פה אחד. אוקיי. עבר לוועדת הפנים והגנת הסביבה.

ארבל אסטרחן:

זו הודעה. צריך להגיד שסעיפי א' ו-ב' היו הצבעה במליאה.

קביעת ועדה לדיון בהצעה לסדר היום בנושא: ירידת ירושלים בירת ישראל בדירוג
הלמ"ס מהאשכול הרביעי לשלישי

היו"ר יואב קיש:

יש לנו הצעה לסדר היום בנושא: ירידת ירושלים בירת ישראל בדירוג הלמ"ס
מהאשכול הרביעי לשלישי. הצעת חברי הכנסת משה גפני, נחמן שי, מיקי לוי,
עאידה תומא סלימאן, רחל עזריה ומיכאל מלכיאלי.

לאן זה אמור ללכת ומה הייתה המלצת המליאה?

אתי בן יוסף:

הנה.

היו"ר יואב קיש:

ההצעה הייתה לוועדת הכספים או ועדת הפנים והגנת הסביבה.

מישהו מהמציעים נמצא פה?

יואב בן צור:

לא.

היו"ר יואב קיש:

לא.

יואב בן צור:

ועדת הפנים והגנת הסביבה.

היו"ר יואב קיש:

מה דעתה של היועצת המשפטית?

ארבל אסטרחן:

בדרך כלל, בהצעות לסדר אנחנו פחות מתערבים.

יואב בן צור:

ועדת הפנים והגנת הסביבה. נו, מה. זה הגיוני, מה.

היו"ר יואב קיש:

ועדת הפנים והגנת הסביבה. אני מסכים.

יואב בן צור:

כן.

היו"ר יואב קיש:

חבר הכנסת רועי פולקמן, אתה רוצה להתייחס?

רועי פולקמן:

לא.

היו"ר יואב קיש:

מי בעד ועדת הפנים והגנת הסביבה, שירים את ידו.

הצבעה

בעד ההצעה – פה אחד

נגד – אין

נמנעים – אין

ההצעה בדבר ועדה לדיון בהצעה לסדר היום בנושא: ירידת ירושלים בירת ישראל
בדירוג הלמ"ס מהאשכול הרביעי לשלישי, נתקבלה.

היו"ר יואב קיש:

הלך לוועדת הפנים והגנת הסביבה.

קביעת ועדה לדיון בהצעה לסדר היום בנושא: המאבק שקד-נאור על אופי בית המשפט
העליון

היו"ר יואב קיש:

הצעה לסדר היום בנושא: המאבק שקד-נאור על אופי בית המשפט העליון, של חברי
הכנסת אלעזר שטרן, בצלאל סמוטריץ', אוסאמה סעדי, נורית קורן ויגאל גואטה.

יש ועדת החוקה, חוק ומשפט או ועדת הכספים. לדעתי, זה ועדת החוקה, חוק
ומשפט.

יואב בן צור:

ועדת החוקה, חוק ומשפט. כן.

היו"ר יואב קיש:

אני בעד ועדת החוקה, חוק ומשפט. מי בעד ועדת החוקה, חוק ומשפט?

הצבעה

בעד ההצעה – פה אחד

נגד – אין

נמנעים – אין

ההצעה בדבר קביעת ועדה לדיון בהצעה לסדר היום בנושא: המאבק שקד-נאור על
אופי בית המשפט העליון, נתקבלה.

היו"ר יואב קיש:

פה אחד.

קביעת ועדת לדיון בהצעה לסדר היום בנושא: התערבות הייעוץ המשפטי ומשטרת
ישראל באירועי ההקפות השניות ובאירועים תרבותיים ייחודיים

היו"ר יואב קיש:

אנחנו עכשיו בהצעה לסדר היום בנושא: התערבות הייעוץ המשפטי ומשטרת ישראל
באירועי ההקפות השניות ובאירועים תרבותיים ייחודיים.

יואב בן צור:

ועדת הפנים והגנת הסביבה.

קריאה:

ועדת הכספים. חבר הכנסת משה גפני רוצה - - -

יואב בן צור:

בוועדת הכספים? בוועדת הכספים, בוועדת הכספים.

היו"ר יואב קיש:

זה של חבר הכנסת משה גפני, והוא פנה וביקש אישית שנעביר את זה אליו.

רועי פולקמן:

לחבר הכנסת משה גפני?

היו"ר יואב קיש:

כן. והוא הולך לדון בזה - - -

ארבל אסטרחן:

אבל איך זה יכול להיות - - -?

רועי פולקמן:

כן? זה אפשרי? מה, לוועדת הכספים? להעביר כזו הצעה?

יואב בן צור:

למה לא? - - - בהצעה לסדר אין בעיה.

דוד ביטן:

זה לא ממלכתי, אבל זה אפשרי.

היו"ר יואב קיש:

אני בעד ועדת הכספים של חבר הכנסת משה גפני. מי בעד, שירים את ידו.

הצבעה

בעד ההצעה – פה אחד

נגד – אין

נמנעים – אין

ההצעה בדבר קביעת ועדה לדיון בהצעה לסדר היום בנושא: התערבות הייעוץ המשפטי
ומשטרת ישראל באירועי ההקפות השניות ובאירועים תרבותיים ייחודיים, נתקבלה.

היו"ר יואב קיש:

התקבל פה אחד.

בקשת יושב ראש הוועדה המיוחדת לדיון בהצעת חוק להגברת התחרות ולצמצום
הריכוזיות בשוק הבנקאות, בהצעת חוק התכנון והבנייה ובסעיפים מהצעת חוק
ההסדרים, למיזוג הצעות החוק הבאות:

הצעת חוק התקנים (תיקון - מעבדה מוסמכת לאישור יבוא טובין), התשע"ו-2015
(פ/2263/20), עם פרק י"ג: תקינה בהצעת חוק התכנית הכלכלית (תיקוני חקיקה
ליישום המדיניות הכלכלית לשנות התקציב 2017 ו-2018) התשע"ז-2016 (מ/1083)

היו"ר יואב קיש:

יש לנו את בקשת יושב ראש הוועדה המיוחדת לדיון בהצעת חוק להגברת התחרות
ולצמצום הריכוזיות בשוק הבנקאות, בהצעת חוק התכנון והבנייה ובסעיפים מהצעת
חוק ההסדרים, למיזוג הצעות החוק הבאות: הצעת חוק התקנים (תיקון – מעבדה
מוסמכת לאישור יבוא טובין), התשע"ו-2015 (פ/2263/20) עם פרק י"ג: תקינה
בהצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2017 ו-2018) התשע"ז-2016 (מ/1083).

חבר הכנסת רועי פולקמן, אתה רוצה להתייחס?

רועי פולקמן:

זו הצעה בחוק ההסדרים. אותה הצעה שעבדנו עליה. היא לחלוטין מחוברת - - -

היו"ר יואב קיש:

יש לי שאלה: עד מתי אפשר למזג הצעות חוק עם חוק ההסדרים?

ארבל אסטרחן:

עד שהוועדה מאשרת לפני קריאות שנייה ושלישית.

היו"ר יואב קיש:

אם התחילו להצביע בוועדה, אבל עוד לא סיימו?

ארבל אסטרחן:

על איזה חוק התחילו?

היו"ר יואב קיש:

לא משנה. התחילו להצביע על איזשהו סעיף שאתה רוצה למזג שם.

ארבל אסטרחן:

עם אותו סעיף ועליו כבר הצביעו? על הסעיף שאיתו רוצים למזג?

היו"ר יואב קיש:

כן. אבל הרי החוק לא הגיע עוד לקריאה שנייה.

ארבל אסטרחן:

אבל הרעיון הוא שהוועדה ממזגת - - - שני חוקים ביחד לקריאות שנייה ושלישית.
אם היא כבר אישרה אחד לקריאות שנייה ושלישית - - - שצריך לעשות רביזיה:
לפתוח אותו ואז למזג. כי משהו שאושר לקריאה שלישית, כבר אי אפשר למזג אותו.

רועי פולקמן:

בגלל זה זה מסבך. ברגע שמתחילים הצבעות על סעיפים זה מתחיל לעשות בלגן. כן,
זה מתחיל להיות בלגן.

אתי בן יוסף:

אז עוד לא הצבעתם על שני אלה.

רועי פולקמן:

כן. נו, בגלל זה ביקשתי מהיושב ראש באופן מיוחד להעלות את זה היום. הדיונים
הם מאוד אינטנסיביים. יכול להיות שיהיו הצבעות כבר מחר.

היו"ר יואב קיש:

זאת אומרת, הדרך לעשות את זה: אני יכול לעשות רביזיה - - -

ארבל אסטרחן:

אם אף אחד אחר לא ביקש רביזיה. רביזיה אפשר פעם אחת.

היו"ר יואב קיש:

כן. ואז - - -

ארבל אסטרחן:

ואז זה פותח את החלק שהצביעו עליו, ואז הוועדה יכולה למזג ולאשר את שניהם
ביחד לקריאות שנייה ושלישית. ברגע שאישרו פרק לקריאות שנייה ושלישית - - -

היו"ר יואב קיש:

ואז זה בא לאישור ועדת הכנסת, אחרי האישור.

ארבל אסטרחן:

המיזוג צריך לבוא לאישור ועדת הכנסת.

היו"ר יואב קיש:

כמו עכשיו.

ארבל אסטרחן:

נכון. כי זה מיזוג אחרי קריאה ראשונה. מיזוג אחרי קריאה טרומית לא צריך
אישור ועדת הכנסת. אחרי קריאה ראשונה צריך.

היו"ר יואב קיש:

אוקיי. אז הבנו. אני בעד. מי בעד, שירים את ידו.

הצבעה

בעד הבקשה – פה אחד

נגד – אין

נמנעים – אין

הבקשה למיזוג הצעות החוק – הצעת חוק התקנים (תיקון - מעבדה מוסמכת לאישור
יבוא טובין), התשע"ו-2015 (פ/2263/20), עם פרק י"ג: תקינה בהצעת חוק התכנית
הכלכלית (תיקוני חקיקה ליישום המדיניות הכלכלית לשנות התקציב 2017 ו-2018),
התשע"ז-2016 (מ/1083), נתקבלה.

היו"ר יואב קיש:

התקבל פה אחד.

סיימנו, לדעתי.

הישיבה ננעלה בשעה 10:43.
