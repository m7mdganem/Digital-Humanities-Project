הכנסת השבע-עשרה נוסח לא מתוקן

מושב ראשון

פרוטוקול מס' 27

מישיבת ועדת הכנסת

יום שני, כ"א תמוז התשס"ו (17 ביולי 2006), שעה: 09:30

סדר היום: א. קביעת מסגרת הדיון להצעות להביע אי אמון בממשלה

ב. הצעות חוק יסוד: הכנסת (תיקון מועד ישיבת הפתיחה של הכנסת),

הצעת חברי הכנסת דוד טל (פ/17/110), משה גפני (פ/17/374), ודוד

אזולאי (פ/17/817) – הכנה לקריאה ראשונה.

ג. בקשת הממשלה להקדמת הדיון בהצעת חוק מועצת הצמחים

  (ייצור ושיווק)(תיקון), התשס"ו-2006.

ד. שונות.

נכחו:

חברי הוועדה:

רוחמה אברהם – היו"ר

קולט אביטל

אורי אריאל

אלי גבאי

זהבה גלאון

יצחק גלנטי

אבשלום וילן

אחמד טיבי

דוד טל

אביגדור יצחקי

יעקב מרגי

יורם מרציאנו

גדעון סער

מאיר פרוש

מוזמנים:

אורי נוסבאום, משרד החקלאות

עו"ד טלי ארפי, הלשכה המשפטית, משרד האוצר

עו"ד מאיה לסר, הלשכה המשפטית, משרד האוצר

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

דרורה רשף

 

א. קביעת מסגרת הדיון להצעות להביע אי אמון בממשלה

היו"ר רוחמה אברהם:

בוקר טוב לכולם. אני פותחת ישיבה נוספת של ועדת הכנסת. אני רוצה לאחל
לכולנו שמי ייתן שהשבוע הזה נשמע רק בשורות טובות- - -

קריאות:

אמן.

היו"ר רוחמה אברהם:

ונתבשר שהלחימה בצפון תגיע לקיצה, אבל מעבר לזה - הרגע הגעתי מישיבה אצל
יושבת ראש הכנסת. ומכיוון שנאמרות במסדרונות אמרות כאלה ואחרות בדבר הפגרה
– אני יודעת שגם חברת הכנסת גלאון שלחה מכתב, וכולי - אז כדי לסבר את האוזן
ולהבין מה קורה: מבחינת התקנון - תקנון 27ב אומר שדיון בפגרה – מועד פתיחה
וסגירה של הכנסת - יכול להיעשות רק לאחר שיושבת ראש הכנסת פנתה לוועדת
הכנסת, והיא עדיין לא פנתה, זה אל"ף, ובי"ת, בסיכום דברים שהיה לי אתה,
נאמר לי הבוקר שבהתאם לנסיבות ולמצב יש לנו את השבוע עד יום רביעי שבו
נחליט אם נאריך את היציאה לפגרה. ומכיוון שאנחנו פועלים בהתאם לתקנון,
יושבת הראש צריכה להחליט על זה עם הנשיאות, וזה עדיין לא קרה, רק כדי לסבר
לכולם את האוזן, זה המצב. אז כך שגם אין להעלות את זה בשונות.

זהבה גלאון:

רק שאלת הבהרה. נניח שהיושבת ראש תחשוב שצריך להאריך את המושב, מתי היא
אמורה לפנות מבחינת הוועדה?

היו"ר רוחמה אברהם:

היא יכולה לעשות את זה מעכשיו לעכשיו, אין בעיה. אני אכנס את הוועדה,
וכולי.

הנושא השני שאתו הייתי צריכה לפתוח, למעשה – אנחנו מקבלים אותך בברכה, חבר
הכנסת פרוש, וכולנו משתתפים בצערך על מרת פרוש, ומי ייתן ולא תדעו עוד צער.

מאיר פרוש:

תודה.

היו"ר רוחמה אברהם:

דבר נוסף שקשור לפגרה – עד עתה בכנסות קודמות, הוחלט להגביל את כינוס
הוועדות למיניהן, כאשר היו שלוש ועדות – ועדת חוץ וביטחון, ועדת החוקה, חוק
ומשפט וועדת כספים – שלא הייתה הגבלה על הכינוס שלהן. בגלל המצב המיוחד יש
החלטה – יושבת ראש הכנסת הורתה, בצורה חד משמעית וברורה, שלאף ועדה לא תהיה
הגבלה. כל ראשי הוועדות יוכלו לכנס את הוועדות במהלך הפגרה כל אימת שהם
יחשבו שזה נכון וראוי ורצוי ודחוף מבחינתם. כך שגם את ההודעה למנהלי הסיעות
שלכם ולראשי הוועדות אני מבקשת להעביר.

ובנוסף, יש סיכום נוסף, שהכנסת תתכנס מעת לעת. זאת אומרת: במידה שנניח
שאנחנו מאריכים או לא מאריכים – השאלה הזאת כרגע לא עומדת לפתחנו – אבל
במידה שנניח יצאנו כבר לפגרה, ויש סבירות גבוהה שיש צורך שהכנסת תתכנס, אז
ייצאו זימונים והכנסת תתכנס בזמן שצריך.

זהבה גלאון:

מי יקבע את זה?

היו"ר רוחמה אברהם:

יושבת ראש הכנסת.

זהבה גלאון:

זה נתון לשיקול דעתה?

היו"ר רוחמה אברהם:

כן.

זהבה גלאון:

הבנתי. יש לנו בעיה עם זה שזה יהיה נתון לשיקול דעתה בלבד.

דוד טל:

למה? גברתי לא סומכת על יושבת ראש הכנסת?

זהבה גלאון:

יושבת ראש הכנסת, עם כל ההערכה הגדולה, מייצגת מפלגה שלצערי – היא פועלת
כיושבת ראש מפלגה ולא כיושבת ראש הכנסת.

דוד טל:

אבל היא מתנהגת בצורה ממלכתית ביותר.

זהבה גלאון:

לא, היא לא מתנהגת בצורה ממלכתית.

דוד טל:

אבל תמיד יהיה לה רוב כאן בוועדה.

היו"ר רוחמה אברהם:

סליחה, אני רוצה לעבור לנושא הראשון שעל סדר יומנו היום. הכנסת היום תיפתח
בהצעות אי אמון בממשלה של סיעות רע"מ-תע"ל, חד"ש ובל"ד, בנושאים הבאים: של
רע"מ-תע"ל: "מדיניותה הגורמת למשבר הומניטרי בשטחים בכלל וברצועה בפרט",
המועמד להרכיב את הממשלה הינו חבר הכנסת איברהים צרצור. הנושא השני, של
חד"ש: "המלחמה המתמשכת ברצועת עזה והמשבר ההומניטרי הפוקד את הרצועה",
המועמד להרכיב את הממשלה הוא חבר הכנסת מוחמד ברכה, והנושא השלישי הוא:
"ההסלמה בצפון וברצועת עזה" של בל"ד, המועמד להרכיב את הממשלה הוא חבר
הכנסת ג'מאל זחאלקה. אני מציעה, כפי שנהגנו קודם, עשר דקות למציעים ושלוש
דקות לכל סיעה. מי בעד?

אחמד טיבי:

שמתם לב שעדיין לא הצעתי מועמדות? אני אעשה את זה בזמן, כאשר יש סיכוי.

היו"ר רוחמה אברהם:

חברים, 11 הצביעו בעד. מי מתנגד? מי נמנע? לפיכך אני קובעת שהדיון היום
יתנהל עשר דקות למציעים ושלוש דקות לכל סיעה.

הנושא הבא – בקשתו של ראש הממשלה להודיע הודעה היום בכנסת לאחר האי אמון.
אני גם מודיעה שמי שידבר זה ראש הממשלה וראש האופוזיציה בלבד ולאחר מכן
תהיינה הצבעות על הצעות חוק.

על זה אני לא צריכה לקיים הצבעה, נכון? ארבל?

אורי אריאל:

למה הסיעות לא מדברות?

היו"ר רוחמה אברהם:

ככה. כי ככה החלטנו.

אורי אריאל:

מי זה החלטנו?

היו"ר רוחמה אברהם:

הייתה ישיבה של אופוזיציה וקואליציה וכך החלטנו.

אורי אריאל:

-   - -

אחמד טיבי:

מי היה נציג האופוזיציה?

היו"ר רוחמה אברהם:

נציג האופוזיציה זה חבר הכנסת גדעון סער.

אחמד טיבי:

למה - - -?

היו"ר רוחמה אברהם:

יכולתי לא לומר לכם את זה בכלל.

גדעון סער:

אני לא עונה מכיוון שאני לא מרגיש שאני צריך להיות תחת חקירה נגדית של מר
טיבי. אני מבקש את רשות הדיבור כשתוכלי.

זהבה גלאון:

גם אני מבקשת.

אחמד טיבי:

מר סער מייצג את האופוזיציה פה?

גדעון סער:

סלח לי מאד, סלח לי מאד. אתה מייצג את האופוזיציה עם האי אמון שאתה מגיש
בימים האלה, באמת.

אחמד טיבי:

למה ויתרת על דיבור של הסיעות?

גדעון סער:

מי בכלל אמר שזה על סדר היום? על מה אתה מדבר? מה אתה בכלל יודע שהוא תוקף?

אחמד טיבי:

אתה קודם כל צריך לעמוד על זה שכל סיעות הבית ידברו.

היו"ר רוחמה אברהם:

תודה, תודה. כדי לסבר את האוזן: בדקנו מבחינת חוק הכנסת, ולפי החוק נאמר
שרק 25 חתימות או הממשלה יכולים להביא לכינוס הכנסת.

זהבה גלאון:

לכן ההחלטה שלכם היא מאד בעייתית, אני מבקשת רשות דיבור. היו"ר אין לה מעמד
לכנס.

היו"ר רוחמה אברהם:

-   - -

זהבה גלאון:

אמרת שהיו"ר תכנס על פי הבנתה. לא אמרת - - -

היו"ר רוחמה אברהם:

חברת הכנסת גלאון, זה לפני שידענ ו מה אומר החוק.

זהבה גלאון:

יושבת ראש הכנסת לא יודעת מה אומר החוק לפני שהיא מקבלת החלטה?

היו"ר רוחמה אברהם:

אוי, זהבה - - -

זהבה גלאון:

אל תגידי לי אוי, סליחה. אני מבקשת רשות דיבור.

היו"ר רוחמה אברהם:

אני אתן לך את רשות הדיבור.

מזכיר הכנסת אריה האן:

היא התכוונה שיש לה דרך לכנס. או על ידי הממשלה או על ידי 25 חתימות.

אורי אריאל:

רגע, מה קורה בדיון עם ראש הממשלה?

זהבה גלאון:

לא, אני בחיים לא יכולה לגייס 25 חתימות - - -

היו"ר רוחמה אברהם:

את ויתרת על רשות הדיבור?

זהבה גלאון:

לא, לא ויתרתי.

היו"ר רוחמה אברהם:

אז אם לא ויתרת, אז בבקשה.

ב. הצעות חוק יסוד: הכנסת (תיקון מועד ישיבת הפתיחה של הכנסת)

היו"ר רוחמה אברהם:

הנושא השני הוא הצעתו של חבר הכנסת דוד טל, לתיקון חוק יסוד: הכנסת (תיקון
מס' 37 - ישיבת הפתיחה של הכנסת).

גדעון סער:

סליחה, גברתי, יש תוספת לסדר היום. אני מודה שאני במקרה הגעתי, לא ידעתי
בכלל שזה על סדר היום, בנושא של הצעת חוק מועצת הצמחים, פטור מחובת הנחה.
מה הדחיפות של זה?

היו"ר רוחמה אברהם:

תכף יסבירו לנו. אנחנו נגיע לנושא הזה בסדר היום ותשאל את מי שאתה רוצה. יש
פה נציגים של משרד החקלאות. ההצעה הזאת עברה בוועדת השרים.

גדעון סער:

אני מאד מתרגש, זה עבר בוועדת השרים, זה באמת אירוע היסטורי. תיקון לחוק
מועצת הצמחים. אני ממש משתוקק לדעת מה הדחיפות.

היו"ר רוחמה אברהם:

חבר הכנסת סער, אתה תדע מה הדחיפות אם תתאזר בסבלנות עוד מספר דקות.
בינתיים האדם היחידי שברשות דיבור כרגע הוא דוד טל.

דוד טל:

גברתי היושבת ראש - - -

מאיר פרוש:

למה עוברים לנושאים אחרים כרגע לפני שמסיימים את הנושא הזה - - -

היו"ר רוחמה אברהם:

כי ככה. זה לא פתוח לדיון.

אורי אריאל:

מה זאת אומרת לא פתוח לדיון?

היו"ר רוחמה אברהם:

יכולתי שלא להודיע את ההודעה הזאת ולא להביא אותה לידיעתכם.

אורי אריאל:

לא, את לא יכולה.

היו"ר רוחמה אברהם:

תאמין לי שיכולתי, חבר הכנסת אריאל, לא לומר דבר, אבל בכנסת יש שקיפות
מלאה, ו - - -

מאיר פרוש:

אני רוצה לומר משהו.

היו"ר רוחמה אברהם:

בסדר. אז אני אאפשר את רשות הדיבור, אבל אני אחליט מתי לאפשר את זה. אני
החלטתי שכרגע מי שברשות דיבור זה חבר הכנסת דוד טל ואחרי שנשמע את דבריו
ונחליט אם מעניקים פטור למועצת הצמחים, לחוק, כל אחד יוכל להגיד מה שהוא
רוצה. אני, כאן, פיות לא סותמת.

כן, חבר הכנסת טל.

דוד טל:

תודה, גברתי היושבת ראש. עמיתי חברי הכנסת, הצעת החוק שמונחת לפניכם באה
לתקן את הטעון תיקון בחוק הקיים, כך שאם קורה, כפי שקרה בפעם האחרונה,
שמליאת הכנסת צריכה להתכנס בחול המועד - ואנחנו הוספנו כאן גם את ימי
הזיכרון, והיועצת המשפטית המסורה של הוועדה הזאת הוסיפה כאן, ואני מקבל את
הצעתה, את ערב יום הזיכרון או ערב חג – זה יידחה ליום לאחר מכן או למועד
הקרוב ביותר. זה כל השינוי המהותי בהצעת החוק הזאת. אני לא רואה שהיא
קונטרוורסלית, אני רואה מקום שכולם יתמכו בה מקיר לקיר.

אורי אריאל:

מה הדחיפות?

דוד טל:

זה לא פטור.

היו"ר רוחמה אברהם:

על הפטור כבר דנו. זו הכנה לקריאה ראשונה.

דוד טל:

על הפטור לא הייתם צריכים לדון, פרט להצעתו של ידידי ורעי חבר הכנסת דוד
אזולאי, משום שהצעת החוק הזאת הבשילה כבר מבעוד מועד.

לכן, גברתי היושבת ראש, אני חושב שאם לא יהיו השגות בצורה כללית על הצעת
החוק, אני חושב שכנהוג נתחיל לעבור על הצעת החוק, ואם יהיו השגות נתייחס
אליהן. במקרה הזה, למשל, לא הכנסנו את חנוכה, שאפשר לחשוב לגביו אם הוא
ייכנס או לא ייכנס, סברנו שאין להכביד באיזונים הכלליים שאנחנו רוצים
לעשות. אין צורך להכביד, ואם ייצא לנו בחנוכה, אנחנו נתכנס כאן בחנוכה,
ויהיה לנו מספיק זמן להדליק נרות בערב.

היו"ר רוחמה אברהם:

יש לך מה להוסיף, חבר הכנסת אזולאי?

דוד אזולאי:

אני מסכים עם דבריו של חבר הכנסת דוד טל בעניין הזה, ואפשר לאשר את הצעת
החוק.

היו"ר רוחמה אברהם:

יש למישהו מחברי הכנסת הערה נוספת?

מאיר פרוש:

כנ"ל גם לגבי הצעתו של חבר הכנסת גפני.

היו"ר רוחמה אברהם:

ודאי. אנחנו מדברים על שלושת ההצעות.

דוד טל:

הוסמכתי על ידי חבר הכנסת גפני.

היו"ר רוחמה אברהם:

חברי חברי הכנסת, לפני שנעבור להצבעה לתיקון החוק, הייתי רוצה להזכיר: זו
הכנה לקריאה ראשונה שרוצים להניח היום למליאה, אבל התייעצתי עם היועצת
המשפטית שלנו, יש כמה הערות שראוי שנשמע אותן קודם כל, ולאחר מכן נראה אם
נרצה לעשות המשך לתיקון של החוק הזה.

דוד טל:

אולי נעשה את זה בין הקריאה הראשונה לשנייה, גברתי?

ארבל אסטרחן:

אני רוצה לומר כמה דברים.

דוד טל:

בבקשה, גברתי.

ארבל אסטרחן:

הצעת החוק, כפי שהציג חבר הכנסת טל, מונעת את האפשרות שהכנסת תתכנס לישיבתה
הראשונה בחול המועד, כפי שאירע השנה. באותה הזדמנות הצענו לחברי הכנסת, עוד
לפני שהם הגישו את הצעת החוק אלקטרונית וקיבלו את זה, וכך זה מופיע גם כעת
– מעבירים פה הוראות מחוק היסוד לחוק הכנסת – מחוק יסוד: הכנסת לחוק הכנסת
– הוראות שסגרנו שאינן הוראות - - - ומקומן בחוק רגיל. לכן זה נראה יותר
ארוך רק מהעניין הזה של חול המועד. מוצע פה שבחוק היסוד תהיה רק הוראה
שהכנסת תתכנס לישיבתה הראשונה בתוך 15 ימים מיום פרסום תוצאות הבחירות, אלא
אם כן נקבע בחוק מועד סמוך אחר בשל יום חג, מועד, זיכרון או בשל סמיכות
לאחד מהם או בשל חול המועד – זו תהיה ההוראה בחוק היסוד, ובחוק הכנסת עצמו
תהיה הוראה שתאמר שהכנסת תתכנס לישיבתה הראשונה ביום ב' בשבוע השני לאחר
השבוע שבו נתפרסמו תוצאות הבחירות – זו הוראה שקיימת היום בחוק היסוד,
סברנו שמקומה לא שם – בשעה 16:00, ואם היה יום זה חג, מועד, זיכרון או ערב
של חג או חול המועד – ביום החול הקרוב שלאחר מכן.

מזכיר הכנסת אריה האן:

יכול להיות יום החול הקרוב יום ראשון שלא מתכנסים בו. צריך לחשוב על זה.

ארבל אסטרחן:

נכון. זה יכול להיות יום ראשון, בהחלט.

סעיף 13 לחוק יסוד: הכנסת – שכפי שאתם רואים פה בסעיף 2 נמחק – הוא זה
שקובע איך תיפתח הישיבה, על ידי הנשיא, והוא יעביר את זה לוותיק חברי
הכנסת. אותו דבר – מוצע להעביר את זה לחוק רגיל, לחוק הכנסת. וסעיף 3 שמוצע
פה הוא בעצם סעיף טכני, הוא מעביר את ההגדרה של ותיק חברי הכנסת מהסעיף
שמבוטל לסעיף אחר.

מאיר פרוש:

זה היה ותיק או זקן?

ארבל אסטרחן:

את הזקן כבר העברנו לפני חמש שנים. וותיק זה מי ששנות כהונתו, בסך הכל,
ברצף או שלא ברצף, הארוכות ביותר.

ההצעה הזאת מעוררת כמה שאלות שרציתי להביא בפניכם. לא בטוח שתרצו לכלול את
זה בהצעה הזאת, יכול להיות שתרצו לכלול את זה בעתיד, אבל ברגע שנוגעים
בסעיפים האלה, כשישבנו עליהם, ראינו שיש פה כמה עניינים.

קודם כל, ספירת הימים לכינוס הכנסת, היא ממועד פרסום תוצאות הבחירות ולא
ממועד הבחירות, ונשאלת השאלה אם זה צריך להיות כך. היום פרסום תוצאות
הבחירות צריך להיות בתוך שמונה ימים, ונשאלת שאלה האם העיקרון החוקתי לא
צריך להיות שאדם מצביע, וכעבור איקס זמן נפתחת הכנסת, ולמה לתת לאיזושהי
ועדה מנהלית לקבוע את מועד כינוס הכנסת.

עניין אחר הוא – אם כבר נוגעים בסעיפים האלה, אני חשבתי שאולי יש מקום
לחשוב בכלל על המועדים האלה. היום מפרסום התוצאות עד לכינוס הכנסת יש תקופה
מקסימלית של 15 ימים.

גדעון סער:

צריך לקצר את זה.

ארבל אסטרחן:

והתקופה הזאת מבחינה חוקתית היא תקופה בעייתית. צריך לזכור: ממשיכים לכהן
חברי הכנסת הקודמים. חלקם לא נבחרו וכבר נתפרסמו התוצאות. הם יודעים שהם לא
נבחרו.

ירדנה מלר-הורוביץ:

ואם רוצים לערער?

דוד טל:

בחלקם אפילו ראשי ועדות.

ארבל אסטרחן:

נכון. במעבר בין הכנסת ה-16 ל-17 אני זוכרת מקרה של שני ראשי ועדות שידעו
כבר שלא נבחרו – ועדת החינוך וועדת העבודה - וביקשו לכנס את הוועדה, ואז
נתנו חוות דעת. יש רציפות, הכנסת ממשיכה, אין ספק שהוועדות קיימות, אבל זה
צריך להיות רק לדברים מאד דחופים ואז נשאלת השאלה מה דחוף. זה נושא שהוא
בעייתי. נכון שזה לא נובע ישירות מההצעות של חברי הכנסת שכאן להוסיף את חול
המועד, אבל זה בהחלט נובע מהסעיפים שאנחנו נוגעים בהם.

זהבה גלאון:

רגע, אל תתקדמי. זה נשמע מאד הגיוני, אבל מה עם ערעור? למשל, אני זוכרת
בכנסת האחרונה שנבחר חבר כנסת - שאנן? – ומצא את עצמו לא חבר כנסת.

גדעון סער:

יש ערעורים.

ארבל אסטרחן:

היום תוצאות הבחירות מתפרסמות בתוך שמונה ימים. זו הוראה שקבועה בחוק
היסוד. הערעורים הם אחרי זה והם יכולים להתמשך. למשל, לפני הישיבה דיברתי
עם תמי אדרי, רציתי לדעת, והיא אמרה לי שהעבודה עוד יש לה ערעורים.

גדעון סער:

-   - -

ארבל אסטרחן:

בדיוק. היא תוך שמונה ימים גומרת. תמי אדרי אמרה לי גם שמבחינתה – היא
פרסמה עד היום השמיני את התוצאות. מבחינתה ביום התשיעי היא סיימה. אפשר
לכנס את הכנסת. השאלה היא אם חברי הכנסת ירצו באמת לדון בנושא הזה, לפתוח
אותו במסגרת הזאת.

דבר נוסף שאני כן ארצה שיהיה בחוק הזה ואולי אני אביא אותו בין הקריאה
הראשונה לשנייה – היום יש פה הגדרה של יום חג, מועד, זיכרון – שזה ביטוי
אחר שמופיע במקום אחר בחוק יסוד הכנסת. יש הוראה שאומרת שאם לא עובר חוק
תקציב אז יהיו בחירות תוך איקס ימים, ואם היה זה יום חג, מועד או זיכרון –
והוספנו כאן את חול המועד - תהיתי האם מדובר בביטוי שהוא ברור עד הסוף.
בשביל לבדוק את זה, ישבתי עם לוח שנה עד 2015, ובדקתי איזה חגים, מועדים
יכולים להיות בימי שני. ויש כל מיני מועדים שיכולים להיות. ובשביל שתהיה
ודאות חשבתי – ואולי אציע את זה בין הקריאה הראשונה לשנייה, שתהיה הגדרה של
ימי חג, שתהיה ודאות. שיהיה כתוב: ראש השנה, יום כיפור וכולי, ואז אני ארצה
שחברי הכנסת יראו אם חסר שם משהו, אם להוסיף שם משהו.

היו"ר רוחמה אברהם:

תכיני את זה למחר.

ארבל אסטרחן:

אבל כרגע הרעיון של חברי הכנסת ברור ואפשר גם לאשר את זה ככה. אלה ההערות.

גדעון סער:

אני חושב שאנחנו צריכים לנצל את ההזדמנות של החוק הזה שאנחנו תומכים בו, גם
כדי לעשות תיקון – ואני מציע שזה יהיה כבר עכשיו בקריאה הראשונה - במועד של
הכינוס הראשון של הכנסת. אין שום סיבה שבעולם שיהיו שבועיים ימים מיום
פרסום התוצאות עד הכינוס.

זהבה גלאון:

נכון.

גדעון סער:

זה יוצר גם הרבה בעיות בעבודת הסיעות, כי למעשה חברי הסיעה הם חברי הסיעה
של הכנסת הקודמת, שאתה יודע שהם לא נבחרו. ואתה יושב עם חברי סיעה אחרים
בכנסת הנכנסת. המועד הרלוונטי הוא המועד שבו ניתן, במסגרת ועדת הבחירות
המרכזית, להשיג על תוצאות הבחירות. זה מסתיים שבוע אחרי הבחירות. וכל
השבועיים האלה, שלמעשה יוצאים שלושה שבועות, מרגע היבחרות חברי הכנסת עד
הרגע של הכינוס, אין בזה - - -

ארבל אסטרחן:

זה עד שבועיים, זה יכול להיות גם פחות, כי זה יום שני השני.

גדעון סער:

אני חושב שצריך, מיום פרסום התוצאות, לתת מקסימום שבוע. אין צורך בהתראה
יותר ארוכה.

היו"ר רוחמה אברהם:

רגע, אם שמונה ימים מיום - - -

גדעון סער:

זה לא לשנות את המועד עד לפרסום התוצאות, אבל מעת פרסום התוצאות לצמצם את
זה בחצי.

ארבל אסטרחן:

זאת אומרת, לתת שבועיים מהבחירות, בעצם?

גדעון סער:

כן.

היו"ר רוחמה אברהם:

שבועיים מיום הבחירות.

דוד טל:

אתה יכול לצמצם את זה מקסימום בשבוע.

גדעון סער:

זה לא רק כינוס הכנסת, אלא בסופו של דבר תהיינה לזה השפעות על הליכים
אחרים. תמיד אומרים: הכנסת, מרגע שהיא נבחרה עד שהיא מתחילה לתפקד - - -

דוד אזולאי:

גדעון, אתה מדבר על מיום פרסום ברשומות?

היו"ר רוחמה אברהם:

כן. מיום פרסום ברשומות שבועיים.

גדעון סער:

אני מדבר על שבועיים ימים מהבחירות.

ארבל אסטרחן:

אני לא הייתי רוצה לשנות את ההוראה שהתוצאות יתפרסמו תוך שמונה ימים, אבל
לקרוא לזה איקס זמן מהבחירות. אז בעצם אתה אומר שבועיים מהבחירות. וההוראה
שניתנת לוועדת הבחירות לפרסם תוך שמונה ימים לא משתנה.

דוד טל:

גברתי היושבת ראש אני מקבל – הנושאים שהעלתה כרגע היועצת המשפטית של הוועדה
הם נושא חשובים שאם כבר מתקנים, יש מקום לתקן אותם. לי יש כאן איזושהי
בעיה, משום שאני סברתי שמועד הוא יום חג, והלכנו לאבן שושן וניסינו למצוא
האם מועד זה חג, אז מופיעים פה כל מיני מובאות, שאולי זה לא בדיוק כך. אז
אנחנו צריכים אולי למחוק את מועד – כי יש לנו לפני כן "בשל יום חג", כלומר,
אם מועד הוא יום חג אז יש לנו את זה ולא צריך את הכפילות, ולהשאיר את זה
זיכרון או בשל סמיכות לאחד מאלה או חול המועד, ופשוט למחוק את המועד, אלא
אם כן מישהו מחברי יעמוד על זה.

ארבל אסטרחן:

אם תהיה רשימה כמו שהצעתי אז נפתור את זה.

היו"ר רוחמה אברהם:

אם היא תכין רשימה למחר אז פתרנו את הבעיה.

קולט אביטל:

יום טוב זה גם יום חג.

דוד טל:

לכן צריך להגיד יום חג.

היו"ר רוחמה אברהם:

אם היא תכין רשימה למחר, אני חושבת שנפתור את הבעיה.

מזכיר הכנסת אריה האן:

לכן צריך להגיד יום חג. את אומרת: יום שני, לא יום חול. אני מציע שתמיד
יהיה יום שני.

קריאות:

אבל זה לא יכול להיות שבועיים.

מזכיר הכנסת אריה האן:

אז יהיו 12 יום במקום שבועיים, אז מה?

ירדנה מלר-הורוביץ:

- - - שמונה ימים אם נפרסם את זה לקראת יום שני.

דוד אזולאי:

אני שואל את היועצת המשפטית, אולי נדחה את זה בין הקריאה הראשונה לשנייה?

קריאות:

שנייה-שלישית.

היו"ר רוחמה אברהם:

אז מה אתם מציעים? להעלות את החוק כפי שהוא?

דוד טל:

כמו שהוא כרגע, נעלה אותו, ומחר היא תביא את ההשגות שלה.

היו"ר רוחמה אברהם:

ואם מחר אנחנו מסיימים את כל ההשגות ביחד? מחר זה על סדר היום ממילא, אז או
שאנחנו עושים את כל התיקון עכשיו - - -

קולט אביטל:

לא, אני מציעה שכל אחד יתארגן לקראת מחר.

ארבל אסטרחן:

זה חוק ש- לא לרוץ אתו. צריך לשים לב.

דוד אזולאי:

אני מבקש להוסיף עוד הערה אחת ליועצת המשפטית. זה הנושא של ימי תענית. יש
שני ימי תענית - - -

ארבל אסטרחן:

אז אני אכלול את זה ברשימה וכשתהיה רשימה סגורה, נצטרך לעבור עליה.

דוד טל:

מאה אחוז.

קולט אביטל:

תבדקי את ההגדרה "יום טוב", ימי תענית נכנסים להגדרה הזאת.

היו"ר רוחמה אברהם:

הבנתי שאנחנו הולכים להעלות את ההצעה לקריאה ראשונה כפי שהיא מופיעה לנו
כאן, ומחר, שזה על סדר היום, ארבל תניח לנו הצעת חוק מתוקנת עם כל הנושאים
שהועלו כאן עכשיו, כולל כל החגים שנופלים בימי שני עד 2015, ומחר נעלה את
זה לקראת שנייה ושלישית. מי בעד? 13 בעד. מי נגד? מי נמנע? בכך אני קובעת
שהצעתם של חברי הכנסת דוד אזולאי, דוד טל ומשה גפני, עולה היום על סדר היום
של הכנסת לקריאה ראשונה.

ג. בקשת הממשלה להקדמת הדיון בהצעת חוק מועצת הצמחים (ייצור ושיווק)(תיקון)

היו"ר רוחמה אברהם:

אני עוברת לנושא הבא.

מאיר פרוש:

מה עם הקודם?

היו"ר רוחמה אברהם:

הבא. בשונות אני אעלה את הקודם.

בקשת הממשלה להקדמת הדיון בהצעת חוק מועצת הצמחים (ייצור ושיווק)(תיקון),
התשס"ו-2006. נמצא כאן אורי נוסבאום, נציג משרד החקלאות. אורי, תסביר
לחברים גם מה הדחיפות של הפטור מחובת הנחה.

אורי נוסבאום:

במסגרת חוק ההסדרים 2003 נעשה שינוי מרחיק לכת בנושא מבנה הסדרת ענפי
הצמחים. במסגרת החוק אוחדו ארבע מועצות הייצור הצמחיות למועצת הצמחים,
מועצה אחת.

אביגדור יצחקי:

השר הקודם עשה נכון ואיחד את כל המועצות.

אורי נוסבאום:

במהלך הרפורמה הזאת הועברו רוב הסמכויות שהיו למועצות לסמכות השרים, שר
החקלאות ושר התמ"ת.

גדעון סער:

נשאלת מה הדחיפות לא מה היה ב-2003.

היו"ר רוחמה אברהם:

אבל הוא מסביר, הוא יאמר את זה.

אורי נוסבאום:

אני אעשה את זה קצר. לפני האיחוד הזה הייתה אוטונומיה למגדלים של כל ענף
להסדיר את הענף שלהם. במסגרת העברת הסמכויות מהמועצות לשרים, האוטונומיה
נלקחה לחלוטין, והיום המצב הוא שאין למגדלים השפעה. המגדלים הם רק גורם
מייעץ כמעט בכל הנושאים, גם השוטפים, לשרים.

השר הנוכחי שלום שמחון, מעוניין לשנות את אופן יישום הרפורמה, בצורה של
החזרת סמכויות מהשרים למגדלים, בצורה של ניהול המערכת למניעת בזבוז כספי
המגדלים באופן לא יעיל. גם בחוק היום הרבה סמכויות לא מופעלות על ידי
המועצה.

היו"ר רוחמה אברהם:

למה זה דחוף?

אורי נוסבאום:

לאחרונה עברו תקנות לבחירות דמוקרטיות של המגדלים במועצה. וההליך שנקבע
בתקנון הוא שעד סוף אוקטובר השנה תיבחר מועצה קבועה בהליך הזה. ההליך בעצם
כבר היה צריך להתחיל בימים האלו, והוא מעוכב בגלל הרצון של השר לבחון את כל
השינויים הללו של המועצה, כדי שלא ייווצר מצב - - - המבנה של המועצה כפי
שהוא היום בחוק. רוצים גם למנוע בזבוז כספים בהליך הזה, שהוא מסורבל וארוך,
ויוקמו המון ועדות קלפי, ייצוג, וזה בסך הכל כספי מגדלים, כל ההליך הזה
צריך להיות ממומן על ידי המועצה, שממומנת על ידי כספי המגדלים. על מנת
למנוע את הבזבוז הזה ועל מנת לאפשר לשר לשקול איזה שינוי צריך לעשות. צריך
למנוע את הבזבוז הזה על מנת לאפשר לשר לשקול איזה שינוי צריך לעשות, כי
ברור שצריך לעשות איזשהו שינוי. לכן הדחיפות.

היו"ר רוחמה אברהם:

כן, חבר הכנסת סער.

גדעון סער:

קשה היה מאד להבין מדברי נוסבאום מהי הדחיפות. שמענו היסטוריה ארוכה.

אביגדור יצחקי:

אבל זה לא מה שכתוב בחוק.

היו"ר רוחמה אברהם:

בסדר, אני אאפשר לך - - -

גדעון סער:

אני קורא את החוק, שיהיה כתוב, במקום זנים מזיתים סוריים זיתי שמן, למשל.
זה חשוב מאד, אני לא מתנגד.

אביגדור יצחקי:

יוותר לי חבר הכנסת סער – אתה מוותר לי – יש מועצת צמחים, מועצת הצמחים
קיימת, היא עובדת, היא פועלת, היא חושבת ובועטת. דרך אגב, הקים אותה השר
ישראל כץ בהתנגדותו הנחרצת של השר שלום שמחון.

קולט אביטל:

נכון. והפעלנו את החוק הזה בכנסת.

אביגדור יצחקי:

אבל איך אמרו כבר חכמינו זכרונם לברכה? דברים שרואים מפה לא רואים משם. כל
מטרת התוספת הזאת היא להכליל גם את החלק של הזיתים וגם של היין בתוך מועצת
הצמחים.

גדעון סער:

חשוב ביותר, אבל לא דחוף.

אביגדור יצחקי:

האמת היא שזו מטרה מאד ראויה וצריך לעשות את הדבר הזה. מאחר ששר החקלאות לא
דיבר אתי, לאור זה אני מבקש התייעצות סיעתית עד מחר, ולדחות את הנושא הזה
מסדר היום. תודה רבה.

אורי אריאל:

קח את הזמן, אביגדור. קח.

היו"ר רוחמה אברהם:

יש לך זמן להתייעצות סיעתית.

ד. שונות

היו"ר רוחמה אברהם:

אני עוברת לנושא האחרון, ואני מבקשת בקצרה, רבותי, בנושא של השונות. מישהו
מחברי הכנסת רוצה לומר משהו לעניין הזה? ביקשו את רשות הדיבור חברי הכנסת
סער, גלאון, חבר הכנסת פרוש וטיבי.

זהבה גלאון:

אני ביקשתי ראשונה.

היו"ר רוחמה אברהם:

רק בקצרה, אני נותנת לזה חמש דקות, רבותי, לא יותר מזה. כן.

זהבה גלאון:

גברתי, בלי קשר לעמדה פוליטית, אני מעריכה, או למיטב הבנתי, מדינת ישראל
נמצאת במלחמה בשתי חזיתות. לא יכול להיות שהכנסת יהיה לה פיקוח פרלמנטרי
מוגבל ביותר באמצעות הוועדות בלבד.

היו"ר רוחמה אברהם:

אף אחד לא אמר את זה.

זהבה גלאון:

אני אומרת, אני קובעת עכשיו.

אחמד טיבי:

היא עכשיו מציגה את עמדתה.

היו"ר רוחמה אברהם:

את יכולה לקבוע אבל זה לא מה שנאמר.

זהבה גלאון:

אוקי. אני עכשיו מנסה לנתח את ההתנהגות של יושבת ראש הכנסת והנשיאות - - -

היו"ר רוחמה אברהם:

אנחנו לא מנתחים כאן את ההתנהגות של יושבת ראש הכנסת. גלאון, בקצרה, תסיימי
את דברייך.

זהבה גלאון:

גברתי, לא, אני – סלחי לי.

אחמד טיבי:

עוד לא התחילה. כבוד תני לה. מה אתם רוצים? לא נותנים לה לדבר?

היו"ר רוחמה אברהם:

אנחנו לא מנתחים כאן את ההתנהגות - - -

אחמד טיבי:

היא רוצה להציג את מה שהיא רוצה. כבר כמה ימים לא רוצים לתת לה לדבר. כמה
ימים.

היו"ר רוחמה אברהם:

נו, באמת.

דוד טל:

ראיתי אותה הבוקר בטלוויזיה, ראיתי אותה אתמול בטלוויזיה, שלשום שוב
לטלוויזיה, ובראשון בטלוויזיה.

אחמד טיבי:

כי זה לא קשור לכנסת.

היו"ר רוחמה אברהם:

אתה מפריע עכשיו על חשבונה של חברת הכנסת גלאון. חבל.

זהבה גלאון:

גברתי היושבת ראש, אני משתדלת לדבר - - -

אביגדור יצחקי:

בשביל מה? שיהיו עוד הצעות אי אמון? בשביל שהממשלה עוד פעם תצטרך לבוא לפה?
בשביל זה צריך לכנס את הכנסת?

זהבה גלאון:

היא הנותנת. היא הנותנת. יושב ראש הקואליציה - - -

אביגדור יצחקי:

-   - -

היו"ר רוחמה אברהם:

אתה לא ברשות הדיבור כרגע. אתה רוצה את רשות הדיבור, רשות הדיבור תינתן לך.
כרגע היחידה שברשות דיבור זו חברת הכנסת גלאון.

אחמד טיבי:

הקואליציה קובעת. יש פרוטקציה בבית הזה.

היו"ר רוחמה אברהם:

טוב, אני סוגרת את הישיבה, תודה רבה, רבותי.

הישיבה ננעלה בשעה: 10:13.
