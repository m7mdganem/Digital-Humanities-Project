הכנסת השש-עשרה נוסח לא מתוקן

מושב שני

פרוטוקול מס' 155

מישיבת ועדת הכנסת

יום רביעי, י' באב התשס"ד (28 ביולי 2004), שעה 9:00

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

ב. חילופין בראשות הוועדה המשותפת לתקציב הביטחון.

ג. עבודת הוועדות בפגרת הקיץ.

ד. קביעת ועדות לדיון בהצעות החוק הבאות, לשם הכנתן לקריאה ראשונה:

1. הצעת חוק הימנעות מהארכת חיים, התשס"ג-2003 (פ/1336), של חבר הכנסת

רומן ברונפמן.

2. הצעת חוק הימנעות מהארכת חיים, התשס"ג-2003 (פ/924), של חבר הכנסת

מיכאל איתן.

3. הצעת חוק נכי רדיפות הנאצים (תיקון – כפל קצבה), התשס"ג-2003, של חבר

הכנסת אברהם הירשזון (פ/1449).

4. הצעת חוק האזנת סתר (תיקון – איסור האזנות לחברי כנסת), התשס"ד-2003,

של חבר הכנסת אורי אריאל (פ/1678).

ה. מיזוג הצעות חוק לפי סעיף 122 לתקנון.

ו. הרכב ועדת משנה שעניינה קביעת סוגי אמצעי מיגון לאבטחת חברי הכנסת.

ז. המשך לסעיף ד - קביעת ועדות לדיון בהצעות החוק הבאות, לשם הכנתן לקריאה

ראשונה: בקשת חבר הכנסת רשף חן להעברת הצעת חוק הימנעות מהארכת חיים,

התשס"ג-2003 (פ/1550).

נכחו:

חברי הוועדה: רוני בראון – היו"ר

אריה אלדד

רוני בריזון

רשף חן

גדעון סער

מוזמנים: מזכיר הכנסת אריה האן

סגן מזכיר הכנסת דוד לב

גאולה רזיאל - מנהלת לשכת מזכיר הכנסת

וילמה מאור - מנהלת ועדת העבודה, הרווחה והבריאות

דורית ואג - מנהלת ועדת חוקה, חוק ומשפט

יועצת משפטית: אנה שניידר

מנהלת הוועדה: אתי בן-יוסף

קצרנית: תמר פוליבוי

א. ערעורים על החלטת יושב-ראש הכנסת והסגנים שלא לאשר דחיפות הצעות לסדר
היום

היו"ר רוני בר-און:

ישיבת ועדת הכנסת מס' 155 פתוחה. תודה רבה למשתתפים. ערעורים על החלטת
יושב-ראש הכנסת והסגנים, שלא לאשר דחיפות הצעות לסדר היום. ערעורו של חבר
הכנסת, בעניין דנן יש לומר פרופסור אריה אלדד, בנושא "סל התרופות". נא
להרצות את הערעור.

אריה אלדד:

בשבוע שעבר שמענו על אדם שהשתתף בצנתור לב, ועל שולחן הצנתור אמרו לו שיש
להם שני סטנדים: אחד תוצרת אזור התעשייה באור יהודה יד ראשונה משהו מצוין,
אבל יש לנו גם אחד טוב מאמריקה, רק תחתום פה. אלה מעשים שקורים בכל יום.

רוני בריזון:

אבל זה גם עם אפידורל, כשאישה יולדת ולא מקבלת אפידורל.

אריה אלדד:

אני חושב שראוי להעלות את הדברים, לפני שהם נכנסים למטחנה הכללית של חוק
ההסדרים והצעות התקציב.

היו"ר רוני בר-און:

יש מישהו שחושב אחרת? אין מישהו מהנשיאות. תודה רבה. מי בעד קבלת הערעור?
מי נגד? מי נמנע?

הצבעה

בעד – כולם

נגד – אין

נמנעים – אין

הערעור של חבר הכנסת אריה אלדד התקבל.

היו"ר רוני בר-און:

תודה. פה אחד הערעור התקבל.

ב. חילופין בראשות הוועדה המשותפת לתקציב הביטחון

היו"ר רוני בר-און:

הנושא הבא: חילופין בראשות הוועדה המשותפת לתקציב הביטחון. הודיעני
יושב-ראש הקואליציה ויושב ראש סיעת הליכוד, כי בהתאם לסיכומים בינו לבין
יושב-ראש סיעת האיחוד הלאומי-ישראל ביתנו, חבר הכנסת יורי שטרן וחבר הכנסת
אורי אריאל, העומד היום בראשות הוועדה המשותפת לתקציב הביטחון, יתבצעו
חילוים בראשות הוועדה המשותפת לתקציב הביטחון החל מתאריך 2 באוגוסט 2004.

החילופים המוצעים הם: במקום חבר הכנסת אורי אריאל יבוא חבר הכנסת אברהם
הירשזון מסיעת הליכוד. מי בעד ההמלצה לוועדה המשותפת לתקציב הביטחון להחליף
את היושב ראש אורי אריאל בחבר הכנסת הירשזון, החל מה-2 באוגוסט 2004? מי
נגד? מי נמנע?

הצבעה

בעד – כולם

נגד – אין

החילופין בראשות הוועדה המשותפת לתקציב הביטחון אושרו.

היו"ר רוני בר-און:

תודה. פה אחד אישרנו את החילופין.

ג. עבודות הוועדות בפגרת הקיץ.

היו"ר רוני בר-און:

עבודות הוועדות בפגרת הקיץ. בפגרת הקיץ הקודמת קבענו מכסה, על-פי סמכותנו
לפי סעיף 99 לתקנון הכנסת, על ועדות הכנסת, לרבות ועדות מיוחדות, ועדות
חקירה פרלמנטריות. הטלנו על הוועדות האלה להמשיך בעבודתן בימי פגרת הקיץ,
ואולם מספר ישיבות שוועדה כלשהי תקיים לא יעלה על תשע ישיבות, אלא אם כן
יושב ראש הכנסת יתיר ישיבה או ישיבות נוספות על-פי סעיף 99(ב) לתקנון.
לעניין זה, ישיבות שהן גם ועדות משנה וסיורים כמוהם כישיבת ועדה.

אז קבענו – והיום גם אנחנו נקבע - שהגבלה זו לא תחול על ועדת החוקה, חוק
ומשפט, ככל שהיא פועלת כוועדה לקידום החוקה, ועל ועדת החוץ והביטחון.

אנה שניידר:

בכל השנים ועדת הכספים לא היתה מוגבלת.

היו"ר רוני בר-און:

אבל לא נתבקשנו בעניין הזה. מי שביקש זה חבר הכנסת איתן לקיים עד 20 ישיבות
במהלך פגרת הקיץ. אני לא אטיל עליו מגבלה. האם יש רעיונות אחרים בעניין
הזה? האם יש צרכים אחרים, אדוני יושב-ראש הקואליציה? מי בעד אישור ההמלצה,
כפי שקראתי אותה בפניכם? מי נגד? מי נמנע?

הצבעה

בעד – 3

נגד – אין

נמנעים – אין

ההמלצה לעבודת הוועדות בפגרת הקיץ נתקבלה.

היו"ר רוני בר-און:

פה אחד אישרנו את זה, כפי שעשינו בפעם הקודמת, וגם בנושא ועדת החוקה, חוק
ומשפט לא הגבלנו את הישיבות.

ד. קביעת ועדות לדיון בהצעות החוק הבאות, לשם הכנתן לקריאה ראשונה:

1. הצעת חוק הימנעות מהארכת חיים, התשס"ג-2003 (פ/1336), של חבר הכנסת רומן
ברונפמן

2. הצעת חוק הימנעות מהארכת חיים, התשס"ג-2003 (פ/924), של חבר הכנסת מיכאל
איתן

היו"ר רוני בר-און:

הנושא הבא: קביעת ועדות לדיון בהצעות החוק הבאות, לשם הכנתן לקריאה ראשונה:
הצעת חוק הימנעות מהארכת חיים, התשס"ג-2003 (פ/1336), של חבר הכנסת רומן
ברונפמן, והצעת חוק הימנעות מהארכת חיים, התשס"ג-2003 (פ/924), של חבר
הכנסת מיכאל איתן.

נשמעו הצעות להעביר לוועדת העבודה, הרווחה והבריאות או לוועדת החוקה, חוק
ומשפט. אנחנו ישבנו, גם יושבי ראש הקואליציה, גם אנוכי וגם יושבי ראש
הוועדות הנכבדות, פעם פעמיים ושלוש, וזה באמת קצת התארך מדי, אבל מכיוון
שמדובר בהארכת חיים, שום דבר לא מאוחר בעניין הזה. כך או כך, סוכם בין
יושבי ראש ועדות העבודה, הרווחה והבריאות וועדת החוקה, חוק ומשפט, כי תוקם
ועדה משותפת, ועדה בת 10 חברים, חמישה מכל ועדה, כאשר ראשות הוועדה המשותפת
תהיה ברוטציה. אני לא אגיד "ברוטציה", כי זו לא הגדרה נכונה, רוטציה זה
עניין כרונולוגי. תהיה ועדה שהראשות שלה תהיה משותפת גם ליושב ראש ועדת
העבודה, הרווחה והבריאות וגם ליושב ראש ועדת החוקה, חוק ומשפט.

נמצא, אפוא, שהחברים מטעם ועדת העבודה, הרווחה והבריאות הם: חבר הכנסת שאול
יהלום, חבר הכנסת אהוד יתום, חבר הכנסת מתן וילנאי, חבר הכנסת יאיר פרץ
וחבר הכנסת אריה אלדד; בעוד אשר מטעם ועדת החוקה, חוק ומשפט החברים הם: חבר
הכנסת מיכאל איתן, חברת הכנסת נעמי בלומנטל, חבר הכנסת רשף חן, חבר הכנסת
אופיר פינס-פז וחבר הכנסת אברהם רביץ. ב-10 האלה יש לך תיקו בין קואליציה
לאופוזיציה, אדוני היושב ראש, זה מקובל עליך?

גדעון סער:

כן.

וילמה מאור:

אדוני היושב ראש, הושגה ההסכמה בין יושב-ראש ועדת החוקה, חוק ומשפט לבין
יושב-ראש ועדת העבודה, הרווחה והבריאות שזה כן יהיה ברוטציה, כאשר בחצי
השנה האחרונה תהיה בראשות חבר הכנסת יהלום.

היו"ר רוני בר-און:

אני דיברתי לפני חצי שעה בטלפון עם חבר הכנסת שאול יהלום. האם הוא יושב-ראש
הוועדה שלך?

וילמה מאור:

כן, רק שבינתיים יש עדכון. הסיכום האחרון היה שזה כן ברוטציה, כאשר החצי
שנה הראשונה תהיה בראשותו של חבר הכנסת יהלום.

היו"ר רוני בר-און:

אם כך, אני מתקן לפרוטוקול שבהמשך לשיחתי עם יושב ראש ועדת העבודה, הרווחה
והבריאות מלפני כחצי שעה, מודיעים לי עכשיו שהסיכום על יו"רות משותפת הוא
גם כולל עניין רוטציה ביו"רות הוועדה, כאשר בחצי השנה הראשונה יכהן כיושב
ראש הוועדה המשותפת יושב ראש ועדת העבודה, הרווחה והבריאות. זה הוא הנוסח
הסופי, אלה הם השמות וזה הוא הסידור. מי בעד הסידור הזה? מי נגד? מי נמנע?

הצבעה

בעד – 3

נגד – אין

נמנעים – אין

הסיכום לגבי קביעת ועדות לדיון בהצעות החוק של חברי הכנסת ברונפמן ואיתן
נתקבל.

היו"ר רוני בר-און:

אנחנו קובעים, אפוא, שפה אחד גם עניין זה הוסדר.

3. הצעת חוק נכי רדיפות הנאצים (תיקון – כפל קצבה), התשס"ג-2003, של חבר
הכנסת

אברהם הירשזון (פ/1449)

הנושא הבא על סדר היום הוא הצעת חוק נכי רדיפות הנאצים (תיקון – כפל קצבה),
התשס"ג-2003, של חבר הכנסת אברהם הירשזון (פ/1449). נשמעו הצעות להעביר את
ההצעה לדיון בוועדת כספים או לוועדת העבודה, הרווחה והבריאות. שני חברי
הוועדה אינם כאן. מה עמדתך, אנה שניידר?

אנה שניידר:

הנושא הזה תמיד היה נידון בוועדת הכספים.

גדעון סער:

אני בעד ועדת הכספים.

היו"ר רוני בר-און:

מי בעד ועדת הכספים? מי נגד? מי נמנע?

הצבעה

בעד - רוב

נגד – מיעוט

ההצעה שהצעת החוק של חבר הכנסת הירשזון תעבור לדיון בוועדת הכספים נתקבלה.

היו"ר רוני בר-און:

תודה, זה עבר לוועדת הכספים.

4. הצעת חוק האזנת סתר (תיקון – איסור האזנות לחברי כנסת), התשס"ד-2003, של
חבר הכנסת אורי אריאל (פ/1678)

היו"ר רוני בר-און:

הנושא הבא: הצעת חוק האזנת סתר (תיקון – איסור האזנות לחברי כנסת),
התשס"ד-2003, של חבר הכנסת אורי אריאל. לא נשמעה כל הצעה להעביר את הנושא
לוועדה מסוימת. הנושא עלה לדיון פה בישיבת הוועדה האחרונה. נאמרו הדעות
לכאן ולכאן. דעתי היתה שזה היה צריך להידון בוועדת הכנסת. דיברתי על זה גם
עם יושב-ראש ועדת החוקה, חוק ומשפט, כי אנחנו לא מדברים פה באמצעי של האזנת
סתר, אלא בזכויות ובחובות של חברי הכנסת כתוצאה מהחסינות שלהם. דיברתי על
זה גם עם יושב-ראש ועדת החוקה, חוק ומשפט. אין לו התנגדות בעניין הזה.
אנחנו מצביעים, אפוא, על ועדת הכנסת. מי בעד ועדת הכנסת? מי נגד? מי נמנע?

הצבעה

בעד – 4

נגד – אין

ההצעה שהצעת החוק של חבר הכנסת אריאל תעבור לדיון בוועדת הכנסת נתקבלה.

היו"ר רוני בר-און:

תודה.

ה. מיזוג הצעות חוק לפי סעיף 122 לתקנון

היו"ר רוני בר-און:

בקשתו של חבר הכנסת דוקטור יורי שטרן, יושב-ראש ועדת הפנים ואיכות הסביבה
לאשר מיזוג הצעות לפי 122 לתקנון, שתי הצעות חוק שעניינן חוק האזרחות:

1. הצעת חוק האזרחות (תיקון – פטור מתנאים להתאזרחות בתום שנת שירות סדיר),
התשס"ג-2003 של חברת הכנסת מרינה סולודקין;

2. הצעת חוק האזרחות (תיקון מס' 8) (הרחבת הפטור מתנאים להתאזרחות),
התשס"ד-2004 של חבר הכנסת חיים אורון וקבוצת חברי כנסת.

שתי הצעות החוק נידונו במאוחד ואושרו בנוסח זה בוועדת הפנים ואיכות הסביבה
בישיבתה ביום 25 ביולי 2004. הוועדה החליטה לבקש מוועדת הכנסת את אישורה
למיזוג שתי הצעות החוק, ולהביאן כהצעת חוק אחת לקריאה שנייה ולקריאה
שלישית. מי בעד המיזוג? מי נגד? מי נמנע?

  הצבעה

בעד – רוב

נגד – אין

ההצעה למזג הצעות חוק של חברי הכנסת סולודקין וחיים אורון וקבוצת חברי כנסת
נתקבלה.

היו"ר רוני בר-און:

תודה. אישרנו זאת גם פה אחד.

ו. הרכב ועדת משנה שעניינה קביעת סוגי אמצעי מיגון לאבטחת חברי הכנסת

היו"ר רוני בר-און:

הנושא הבא הוא הרכב ועדת משנה שעניינה קביעת סוגי אמצעי מיגון לאבטחת חברי
הכנסת. פנה אליי קצין הכנסת, וביקש ממני להשתמש בסמכותי, לאחר התייעצות עם
יושב-ראש הכנסת, לקבוע כי ועדת משנה היא זו שתדון באישור אמצעים וסוגי
מיגון הנדרשים, תפקיד המסור לוועדת הכנסת.

ממצאי מיגון נועדו להתמודד עם איומים של גורמים עיונים, וחשיפת סוגי אמצעי
המיגון ברבים עלולה לשחק לידיהם של המאיימים. יש צורך כי הדיון ייערך כדיון
חסוי, וההחלטות שיתקבלו בו לא יפורסמו ברבים, וסייג לחוכמה שתיקה וסייג
לשתיקה מיעוט שומעים. אני מציע, אפוא, שנקים ועדת משנה. אני מציע את השמות
הבאים: אני אעמוד בראש ועדת המשנה הזאת, ויהיו בה חברים אהוד יתום ודני
יתום.

אנה שניידר:

על-פי החוק, מספר חברי ועדת המשנה לא יעלה על חמישה.

היו"ר רוני בר-און:

את זה עשינו.

אנה שניידר:

אם מדובר בוועדת משנה, צריכים להיות חברים קבועים בוועדה.

היו"ר רוני בר-און:

לא ממלא מקום קבוע?

אנה שניידר:

ממלא מקום קבוע אפשר למנות.

היו"ר רוני בר-און:

יש לך שם אחר מהליכוד?

גדעון סער:

אם ממלא מקום קבוע יכול להיות - - -

אנה שניידר:

לא נאמר כאן משהו ספציפי שצריכים להיות חברים קבועים בוועדה.

היו"ר רוני בר-און:

הוא כבר היה חבר בוועדת משנה, שהכינה לנו את הצעת החוק שעשינו בעניין הזה.
אתה רוצה להשתתף בזה? תבחר עוד מישהו.

גדעון סער:

חבר הכנסת שאול יהלום היה מעורב בזה.

היו"ר רוני בר-און:

הוא לא רוצה, לא צלחה בידי.

גדעון סער:

חבר הכנסת מיכאל גורלובסקי, אם ירצה.

היו"ר רוני בר-און:

בסדר גמור. אני סורק לנגד עיניי את החברים.

אנה שניידר:

יכולים להיות שלושה חברי כנסת, כתוב עד חמישה חברי כנסת.

גדעון סער:

שמור לעצמך חבר כנסת נוסף.

היו"ר רוני בר-און:

לא, אנחנו צריכים לאשר את זה. אלה ארבעת השמות. הוועדה תתחיל לעבוד בהרכב
של ארבעה חברי כנסת. אם יעלה שם נוסף, נוסיף אותו, מי בעד אישור ההרכב כפי
שהוא? מי נגד? מי נמנע?

הצבעה

בעד – רוב

נגד – אין

הרכב ועדת המשנה שעניינה קביעת סוגי אמצעי מיגון לאבטחת חברי הכנסת נתקבל.

היו"ר רוני בר-און:

אישרנו גם את העניין הזה.

המשך לסעיף ד: קביעת ועדות לדיון בהצעות החוק הבאות, לשם הכנתן לקריאה
ראשונה: בקשת חבר הכנסת רשף חן להעברת הצעת חוק הימנעות מהארכת חיים,
התשס"ג-2003

(פ/1550)

רשף חן:

אני מתנצל על האיחור. בקביעת ועדות לדיון בהצעות חוק הימנעות מהארכת חיים
יש הצעה שלישית שלי, שכבר נמצאת בוועדת עבודה, רווחה ובריאות. היא הופנתה
לשם, כי לא היתה מחלוקת במליאה. מדובר בפ/1550, ואבקש להחיל עליה גם כן את
ההחלטה זו. זו בדיוק אותה ההצעה.

היו"ר רוני בר-און:

בסדר גמור, אנחנו מחליטים בכפוף לזה שלא תבוא התנגדות מצד יושבי ראש הוועדה
הרלוונטיים – אני מניח שלא תבוא התנגדות, אבל מטעמי נימוס - שאנחנו מעבירים
גם את הצעתו של חבר הכנסת רשף חן, שמספרה פ/1550 ושעניינה זהה, לדיון באותה
ועדה משותפת.

תודה רבה, אני נועל את הישיבה.

הישיבה ננעלה בשעה 9:25
