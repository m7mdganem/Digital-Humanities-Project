הכנסת התשע-עשרה

נוסח לא מתוקן

מושב שלישי

פרוטוקול מס' 125

מישיבת ועדת הכנסת

יום רביעי, י"ב בחשוון התשע"ה (05 בנובמבר 2014), שעה 10:00

סדר היום:

קביעת סדרי דיון מיוחדים לישיבת הכנסת שתיערך היום, י"ב בחשוון התשע"ה, 5
בנובמבר 2014, בשעה 11:00 – לפי סעיף 142 לתקנון הכנסת

נכחו:

חברי הוועדה:

יריב לוין – היו"ר

זאב אלקין

יצחק וקנין

איתן כבל

דב ליפמן

אברהם מיכאלי

אלכס מילר

אורי מקלב

דוד רותם

דוד אזולאי

יואב בן-צור

מוזמנים:

מזכירת הכנסת ירדנה מלר-הורוביץ

סגן מזכירת הכנסת נאזם בדר

רונית חייקין - יעקבי - מנהלת סיעת מרצ

ייעוץ משפטי:

ארבל אסטרחן

מנהלת הוועדה:

אתי בן-יוסף

קצרנית פרלמנטרית:

אושרה עצידה

קביעת סדרי דיון מיוחדים לישיבת הכנסת שתיערך היום, י"ב בחשוון התשע"ה, 5
בנובמבר 2014, בשעה 11:00 – לפי סעיף 142 לתקנון הכנסת

היו"ר יריב לוין:

רבותי, אני פותח את הישיבה. על סדר יומנו, באחת הישיבות שתכנסנה להיסטוריה,
קביעת סדרי דיון מיוחדים לישיבת הכנסת שתיערך היום, י"ב בחשוון התשע"ה, 5
בנובמבר 2014, בשעה 11:00 - לפי סעיף 142 לתקנון הכנסת.

זאב, אני מציע שתציג לנו את ההצעה ומה הוסכם. אני מניח שנאשר את זה.

זאב אלקין:

אדוני היושב-ראש, בשיח ביני לבין חבר הכנסת איתן כבל שייצג את סיעות
האופוזיציה, ואני מאוד מודה לו על - - -

איתן כבל:

אתה יכול להגיד מרכז האופוזיציה בהסכמה – עד שרונית תדיח אותי.

זאב אלקין:

אוקיי. בשיח שלי עם חבר הכנסת איתן כבל מרכז האופוזיציה בהסכמה עד שרונית
תדיח אותו, סוכם. אני רוצה להודות לאיתן ולכל סיעות האופוזיציה על שיתוף
הפעולה.

איתן כבל:

יש מה להודות.

זאב אלקין:

הנה, אני מודה לפרוטוקול. הם לא פה, רק נציגים של חלק מסיעות האופוזיציה
פה. אני דרכם ודרכך ודרך מנהלי סיעות מוסר את תודתי על שיתוף הפעולה פה ועל
הגישה האופרטיבית.

סוכם הדבר הבא, ואיתן, תקן אותי אם אני טועה, שהיום באופן חריג בגלל שתי
נסיבות: אחת, זה מגבלת הזמן שנובעת מהאירועים לזכר רבין בהר הרצל. שנית,
בגלל בקשת הממשלה למנות שר פנים כבר השבוע ולא לדחות את זה לשבוע הבא כדי
שתהיה חפיפה מסודרת וייכנס שר חדש לתפקידו, באופן חריג היום לאחר השאילתות
יתקיים דיון על בקשת הממשלה. בגלל שהוא כבר שר אז זה פורמלית לא מינוי שר,
אלא העברת סמכויות ממשרד למשרד. יתקיים על זה דיון והצבעה ובזה יסתיים סדר
היום בחלק הזה של הבוקר. באופן חריג לא תתקיים חקיקה פרטית, היא תועבר
לשבוע הבא as is עם מכסה כפולה. זאת אומרת, בשבוע הבא נדון במכסה הכפולה של
מה שנדון בוועדת שרים לחקיקה השבוע ומה שיידון ביום ראשון הבא – זה דבר אחד
שסוכם.

הדבר השני שסוכם - בגלל שלכאורה הדיון היה צריך להיות דיון אישי ודיון אישי
לא היה נכנס לאותן מסגרות הזמן שיש לנו כדי לעמוד במגבלת האירועים בהר
הרצל, הסיכום היה שאנחנו כאן במסגרת סעיף בתקנון הכנסת שמאפשר בהסכמה לסטות
מכללי הדיון, סעיף 142, אנחנו נסכם על דיון סיעתי שידברו בו רק סיעות
האופוזיציה. כל סיעת אופוזיציה תקבל שש דקות בדיון. זה יאפשר לנו – שש כפול
7.

רונית חייקין-יעקבי:

אבל זה עד 13:30.

אורי מקלב:

לא, עד 13:00. אני לא יודע מי המציא שזה עד 13:30.

זאב אלקין:

ב-13:30 כבר עולים לאוטובוסים. הרי זה שש נטו, רונית. אני גם לא יודע להגיד
בוודאות ששאילתות יסתיימו ב-12:00. זה הרי שאילתות, את יודעת. ואם יגלוש
עשר דקות, רבע שעה?

אורי מקלב:

אני רק רוצה לציין שההחלטה היתה גם בנשיאות שהדיון הוא עד 13:00, עם גלישה
במידה ו- - -

זאב אלקין:

נכון. היושב ראש אמר שאם צריך קצת הוא ייתן כמה דקות.

אורי מקלב:

בישיבת הנהלת האופוזיציה כנראה נאמר בשם הנשיאות, בשם מישהו, שעד 13:30.

זאב אלקין:

לא, זה לא נכון. החלטת נשיאות היתה עד 13:00.

יצחק וקנין:

עד 13:15 אמרו גג.

איתן כבל:

יש שבעים פנים לתורה כי לא היה את מי לשאול. אני אמרתי את הדברים. אמרתי
שב-13:30 על האוטובוסים.

זאב אלקין:

נכון.

רונית חייקין-יעקבי:

התקנון קובע מינימום שלוש דקות לח"כ. אני מבקשת שתי דקות כדי שיוכלו לדבר
אצלי שלושה.

זאב אלקין:

לי זה לא מפריע, ממילא זה סדרי דיון מיוחדים.

מזכירת הכנסת ירדנה מלר-הורוביץ:

אם אתם מסכימים.

איתן כבל:

לי אין בעיה.

זאב אלקין:

בסדר גמור. החלוקה הפנימית של שש דקות וכל סיעה תחלק את זה איך שהיא רוצה.
רק תקפידו על שש דקות ביחד כדי שלא נגיע למצב לא נעים של עיכובים בכיוון של
הר הרצל. זה לא טוב אם זה מה שייווצר.

מזכירת הכנסת ירדנה מלר-הורוביץ:

אני רק רוצה להעיר שלפני שעוברים להודעת הממשלה תהיה השבעה של חבר הכנסת
ליטינצקי.

זאב אלקין:

כן. נכון. אני שכחתי. סליחה, אני מתנצל בפני חבר הכנסת מילר באופן מיוחד על
זה ששכחתי את זה. יהיו שאילתות, לאחר מכן תהיה השבעה של חבר הכנסת
ליטינצקי, ולאחר מכן תהיה הודעת ממשלה ודיון.

אלכס מילר:

אני חושב שאתה צריך להגיע להסדר גם איתו כמה דקות הוא מדבר.

זאב אלקין:

אני סומך עליך שאתה תסביר לו שזה לא היום לספר לנו כל מה שהוא חשב כשהוא לא
היה בכנסת. איתן, תצטרך רק להתרגל לא לתת לו הנחיות מה להצביע.

איתן כבל:

אני בעדו לגמרי.

היו"ר יריב לוין:

הוא כבר מתורגל עם סופה.

זאב אלקין:

זה ההסדר. וכמו שאיתן אומר, שש דקות כפול שבע נטו. אנחנו די על הקשקש
להספיק עד 13:00. אני מקווה שגם בשאילתות לא יאריכו היום. צריך לבקש, אם
אפשר, מיושבי-ראש הישיבה לא - - -

איתן כבל:

היושב-ראש צריך להקפיד.

זאב אלקין:

חברים, במסגרת כל התהליך הזה אני גם אעדכן את הנוכחים כדי שלא תופתעו. הרי
יש לנו עוד סגנית שר פנים שכמו שאתם מבינים פג תוקף תפקידה בגלל שפג התוקף
של השר אתמול. אי-אפשר למנות אותה בממשלה עד שלא התמנה שר. התהליך הוא –
קודם שר מתמנה, מגיש בקשה. הממשלה מצביעה ואז מודיעים לכנסת, לא מצביעים.
בגלל זה מה שסוכם הוא שברגע שגלעד יתמנה הוא יוציא לממשלה מכתב. הממשלה
תעשה משאל טלפוני – זה לא רלוונטי לשולחן הזה – ולמעשה כדי שהמינוי ייכנס
לתוקף מידי ולא - - -

יצחק וקנין:

אתה יכול היום?

זאב אלקין:

זה להודיע, זה הודעה. אין הצבעה על זה, אין כלום. אחרת יפטרו.

איתן כבל:

יספיקו עד שנהיה באוטובוסים?

היו"ר יריב לוין:

תעשה את זה אחרי הישיבה המיוחדת.

זאב אלקין:

בדיוק. מה שיקרה הוא שבתום הישיבה המיוחדת היושב-ראש אחרי שהוא יגיד: "כבוד
הנשיא", ותסתיים הישיבה המיוחדת הוא לא ינעל את הישיבה. הוא כנראה יעשה
הפסקה של חמש דקות ויאפשר להקריא ואז ינעל – זה הכול.

יצחק וקנין:

זאב, תתקדם, תתקדם. אנחנו איתך.

זאב אלקין:

אם כן, זה ההסדר. סיימתי להציג את הדברים. שוב אני מודה לחבר הכנסת איתן
כבל ולאנשי סיעות האופוזיציה על שיתוף הפעולה.

איתן כבל:

בוקר טוב לכולם. אני רוצה לומר לפרוטוקול, כמובן שאתה ואני גם נשוחח בארבע
עיניים. אני אומר לך בצורה הכי ברורה, זה לא היה לי קל, עם כל הכבוד ויש
לי. אני יודע שמערכת היחסים שלי בתוך האופוזיציה היא יותר מטובה. סומכים
עליי ונותנים לי את כל הקרדיט מפה עד להודעה חדשה, אבל הפעם זה היה קשה.

אתה יודע, יש את העניינים הגדולים ובעניינים הגדולים: אל תוותר לי בכלום,
אני לא אוותר לך בכלום. אבל אני אומר, אל תהיה כמו האגודה שכל דבר הוא
ציפור נפש.

אורי מקלב:

אני ארצה להגיב.

איתן כבל:

עכשיו אצל אלקין כל דבר זה ציפור נפש. זה יכול להיות איזה חארטה בזימבבואה
שצריך להצביע עליה ועל זה יכולה הממשלה ליפול. בסוף שכנעתי את החברים שלי
זה שכשאני מדבר על אנשים כמו סגנית השר פאינה, על גלעד ארדן, בסוף החיים גם
בנויים על פלטפורמה בין-אישית, חברית.

זאב אלקין:

אתה אומר שאם אני הייתי אמור להתמנות לשר בחיים לא היו מסכימים להסדר הזה.
זה מה שאתה רומז.

איתן כבל:

לא, לא. אלקין, אתה אדם אהוב עם כל זה. רק אני אומר, שתדע, וחשוב היה לי
לומר את זה לא רק בארבע עיניים אליך כי שם נרחיב, אלא לומר את זה גם כאן
לפרוטוקול כי צריך גם לדעת מה הן המידות של כל דבר. אני חושב שהעבודה עם
יריב היתה במידה רבה דוגמה ומופת. הוא לא ויתר לי על כלום, אני לא ויתרתי
לו על כלום. אבל בכל המעטפת האנושית הצלחנו להגיע להבנות. תקלות תמיד
קורות, אני אומר את זה גם לך. אם פתאום מישהו הצביע בטעות כי הוא לא שמע או
לא ראה, איך אומרים? השמיים לא נפלו ועל זה לא מבטלים וחוזרים לדטנט.

היו"ר יריב לוין:

זה קרה גם בקואליציה. היו כאלה שבטעות הגיעו להצבעה בניגוד למנהגם בדרך
כלל.

איתן כבל:

זה מה שרציתי לומר ושיהיה בהצלחה. תודה.

זאב אלקין:

תודה רבה.

אורי מקלב:

אני לא יודע כמה מודעים, אבל יש הרבה, וגם כאלה שלא נמצאים פה בחדר, לשיח
הזה שהיה אתמול. קודם כל, להתנצל ולהבהיר שלא היתה כאן כוונה נגד ארדן כי
היתה מחשבה שכאילו יש התנגדות אישית, וזה ממש לא היה. היתה כאן פגישה של
אופוזיציה לאור כך שלא להסכים לדברים שבשיתוף פעולה עם הקואליציה - אולי
דברים שהיו, אולי איזה דברים שחשבו שאולי יש איזה מסרים.

איתן הוביל את הקו. אני אומר לכם, זה גרם בתוך המפלגות וגם בין המפלגות.
היו כאלה שהיתה להם עמדה ושינו את העמדה. היו כאלה שבתוך המפלגה גם כן שינו
את העמדה.

אנחנו מאמינים בדרך של שיתוף פעולה. כל הפעולות שנעשו בעבר על-ידי
האופוזיציה זה היה בעקבות לא מלחמה לשם מלחמה, אלא מלחמה בעקבות כך שהרגישו
נפגעים מהקואליציה הדורסנית, מקביעת דברים ומטיפול בדברים.

אנחנו מברכים, אני אומר את זה כאן בגלוי, על שיתוף פעולה ועל גמישות משני
הצדדים. אתה ממשיך בדרך הזו שהיתה. לכן, אנחנו תמכנו גם במהלך הזה על אף
שהיו כאלה שעדיין אמרו שלא היה צריך לעשות את זה. אנחנו תומכים בדרך
ובכוונה הזו. אנחנו מצהירים שבכוונתנו לשתף פעולה בכל דבר שקורה בשיתוף
פעולה.

אני רוצה לחזק באמת את איתן. זה לא היה לו כל כך קל לעבור את זה. היתה לו
ביקורת קשה מאוד, הוא עמד על זה.

איתן כבל:

נכון, אמרתי.

אורי מקלב:

הוא גם אמר שהוא רואה בשיתוף פעולה כדרך הנכונה לעשות עם הקואליציה. אנחנו
רוצים לברך ולחזק את הדרך הזו.

זאב אלקין:

אני מאוד מברך על התפיסה הזו ומאוד אשמח להמשיך ברוח הזו.

איתן כבל:

איפה שצריך להילחם נילחם. אני מצפה גם שהחברים שלי יילחמו.

היו"ר יריב לוין:

אפרופו, חברים שלא מגיעים להצבעות.

איתן כבל:

אתה מספר לי?

זאב אלקין:

למי שלא יודע ומכיר, אני אגיד לפרוטוקול שאיתן היה בין המורים הכי הכי
חשובים שלי בקדנציה הראשונה שלי בכנסת. כל מה שאני עושה פה - ממנו למדתי.
אם יש טענות אז לפנות אליו.

היו"ר יריב לוין:

רבותי, לפני שנעבור להצבעה אני רוצה לברך את חברנו אלכס מילר שמצטרף אלינו
כחבר מן המניין לוועדה.

אלכס מילר:

תודה. ברוכים הנמצאים.

היו"ר יריב לוין:

הוא בא במקום דודו. אנחנו ננצל את ההזדמנות הזו וגם נודה לדודו שנמצא כאן
על כהונתו הארוכה כחבר בוועדה הזו.

אני עובר להצבעה. מי בעד סדרי הדיון המיוחדים כפי שהוצגו כאן על-ידי
יושב-ראש הקואליציה?

הצבעה

בעד – פה אחד

סדרי דיון מיוחדים לישיבת הכנסת שתיערך היום, י"ב בחשוון התשע"ה, 5 בנובמבר
2014, בשעה 11:00 – לפי סעיף 142 לתקנון הכנסת, נתקבלו.

היו"ר יריב לוין:

אני מניח שזה פה אחד, נגד אין. יש נגד? כולם בעד, אין מתנגדים, אין נמנעים.
אושר פה אחד.

זאב אלקין:

תודה רבה.

היו"ר יריב לוין:

תודה רבה, הישיבה נעולה.

הישיבה ננעלה בשעה 10:15.
