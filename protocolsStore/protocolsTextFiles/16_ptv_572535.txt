הכנסת השש-עשרה נוסח לא מתוקן

מושב שלישי

פרוטוקול מס' 197

מישיבת ועדת הכנסת

מיום שלישי, א' בשבט, התשס"ה (11 בינואר, 2005) שעה 09:00

סדר היום:

1.  ערעור על החלטת יו"ר הכנסת והסגנים שלא לאשר דחיפות הצעה לסדר היום

2.  הצעת חוק הספרים (חובת מסירה וציון הפרטים)(תיקון מס') (תשלום בגין
    מסירת ספרים לכנסת), התשס"ה-2005

3.  בקשת חבר הכנסת איוב קרא להקדמת הדיון בהצעת חוק פיצוי לאזרחים ישראלים
    שריצו עונש מאסר עקב חשד לפעילות בטחונית למען ישראל, התשס"ה-2004
    (פ/3035)

נכחו:

חברי הוועדה:

רוני בר-און – היו"ר

מיכאל גורלובסקי

אבשלום וילן

רשף חן

אחמד טיבי

שאול יהלום

דני יתום

גדעון סער

מאיר פרוש

חברי הכנסת:

חמי דורון

מגלי והבה

דוד טל

מיכאל מלכיאור

עמרם מצנע

מרינה סולודקין

איוב קרא

יורי שטרן

מוזמנים:

אריה האן – מזכיר הכנסת

דוד לב – סגן מזכיר הכנסת

עו"ד מיבי מוזר

שי האוזמן - יו"ר התאחדות הוצאות הספרים

נעמי קמחי - מנהלת ספריית הכנסת

רונית קדם-דרור - ספריית הכנסת

מאיר לב-רן - ספריית הכנסת

יועצת משפטית: ארבל אסטרחן

מנהלת הוועדה: אתי בן יוסף

ערעור על החלטת יו"ר הכנסת והסגנים שלא לאשר דחיפות הצעה לסדר היום

היו"ר רוני בר-און:

שלום לכולם, אני מתכבד לפתוח את ישיבת ועדת הכנסת, ישיבה מספר 197. הנושא
הראשון בסדר היום –ערעורים על החלטת יו"ר הכנסת והסגנים שלא לאשר דחיפות
הצעות לסדר היום. לפנינו ערעור אחד, של חברת הכנסת ד"ר מרינה סולודקין.

מרינה סולודקין:

אני קראתי אתמול ב "ידיעות אחרונות" איזה עלבון עשו לזיכרון של גולדה מאיר,
ואני רוצה לומר לכם שביהדות רוסיה גולדה מאיר היא גיבורה היסטורית. ראש
ממשלה, אישה, של מדינה צעירה. כשאני ראיתי שלא היו חברי ממשלה הבנתי את זה,
מכיוון שאנחנו במשבר. זה שלא היו חברי כנסת ולא היו ארגוני נשים – זה לא
שעשו עלבון לגולדה עצמה, כי ברוסית יש פתגם שאין עלבון ואין בושה למתים,
אבל יש עלבון ובושה לחיים, וחשבתי שאנחנו צריכים לדבר על זה. למה לא יכולתי
לשתוק? כי ב- 98 הייתי יושבת ראש הוועדה למעמד האישה, ועשיתי טקס. תליתי את
דיוקנה של גולדה מאיר בוועדה למעמד האישה. אחר כך עשו ניקיון ועכשיו לא
יכולים למצוא את הדיוקן. זה התירוצים. אתם מבינים שלא מעריכים מה שיש. היא
היתה ראש הממשלה של ממשלת ישראל בזמן שרק סולימנה בנדרניקה. אנחנו היינו
מובילים בעניין הזה. אני לא נדהמת שיש עדיין רק 15% נשים בכנסת. בישראל לא
מעריכים את הזיכרון של האישה הראשונה.

היו"ר רוני בר-און:

אדוני, יושב ראש הקואליציה. האם יש מצב שסיעת הליכוד, במסגרת המכסה שלה,
תיתן לד"ר סולודקין להגיש את ההצעה במסגרת של הצעה רגילה?

גדעון סער:

בוודאי.

היו"ר רוני בר-און:

או.קיי. נא לרשום בפרוטוקול – יושב ראש הקואליציה וסיעת הליכוד הסכים שסיעת
הליכוד תאפשר לד"ר סולודקין להעלות את הנושא במסגרת המכסה כהצעה רגילה לסדר
היום. בנסיבות העניין אני מבין שלא צריך לדון בערעור, נכון?

מרינה סולודקין:

נכון. תודה.

היו"ר רוני בר-און:

אין צורך לדון בערעור. אנו מודים לכם, ובאמת – הנושא שהעלית הוא נושא חשוב.
יהיו לך 10 דקות לדבר עליו, ולא 3 דקות. תודה לך, תישארי אתנו.

הצעת חוק הספרים (חובת מסירה וציון הפרטים)(תיקון מס') (תשלום בגין מסירת
ספרים לכנסת), התשס"ה-2005

היו"ר רוני בר-און:

אנחנו עוברים לנושא הבא שעל סדר היום – הצעת חוק הספרים, חובת מסירה וציון
הפרטים, תשלום בגין מסירת ספרים לכנסת. לאחר כל הדיון שהיה כאן בעניין הזה,
וכל הניסיונות לגשר בין הצדדים, כך או אחרת, שלא נסתייעו לכלל הסכמה, אני
נפגשתי עם הצדדים, נפגשתי עם הגורמים המתאימים בכנסת, ולהלן נוסח ההצעה
שלי, כתיקון לחוק הספרים.

שאול יהלום:

החוק שלך? של מי החוק?

היו"ר רוני בר-און:

של ועדת הכנסת. זה לא חוק שלי. אתם מכירים את הנושא? יש פה סיפור שלפי המצב
החוקי כיום הכנסת זכאית ומקבלת עותק אחד מכל כותר, למעט ספרי בישול
ומאקרמה, וכיוצא באלה.

אחמד טיבי:

יש פה אנשים שעוסקים בבישול, שנהפכו לשרים. למה לא מכניסים ספרי בישול - -

היו"ר רוני בר-און:

אנחנו מודים לך. חבר הכנסת טיבי, אני מבקש. אתה צריך עוד זמן להתארגנות כדי
להשתחרר מאפקט הערב של אתמול?

אחמד טיבי:

לא. אני קורא ספרות על כל גווניה.

היו"ר רוני בר-און:

ההצעה שלי אומרת שהרשימה של הספרים שמוחרגים מהעניין הזה תעודכן ותשוכלל,
וייצאו ממנה עוד דברים שמקומם לא בכנסת, הם לא משרתים את הכנסת ואין צורך
שהם יהיו בספריית הכנסת כאיזה ערך עליון שמאפשר לכנסת לבצע את עבודתה, וגם
לגבי אלה שאנחנו מקבלים עד היום בחינם, אנחנו נשלם – לא מחיר מלא, אבל מחיר
מסוים – כדי שאל"ף, מבחינה תקציבית, יהיה מקום שבו יוותרו בגלל העלות,
ובי"ת- נצמצם את נזקיהם של המוציאים לאור ושל כל אלה שעוסקים בתעשיית
הספרים.

ההצעה אומרת כדלקמן: במקום כל מקום שבו כתוב "ללא תמורה" יבוא – "בתמורה",
והתמורה תוגדר : התמורה שתשלם הכנסת עבור ספר או עיתון שנמסר לה, כאמור
בסעיף קטן (ג), וזאת חובת המסירה, תהיה של 25% מהמחיר הנקוב לציבור של הספר
או העיתון שקיבלה, ובאין מחיר – לפי הערך המקובל של ספר או עיתון מסוג
דומה, וכן תשלם את עלות המשלוח. יושב ראש הכנסת יקבע כללים לביצוע סעיף קטן
זה, ויפרסמם ברשומות.

אני חושב שאנחנו מדברים פה על מחיר נקוב לציבור. אנחנו יודעים לעשות את
הדיפרנציאציה מה זה עולה לחנות ומה זה עולה ליצרן, ואני חושב שאני אשתמש
במילה קצת קשה, אבל אולי היא מתאימה – מרווח הגזל שלנו פה, במירכאות,
מצטמצם. אתם יכולים לחיות עם זה בשלום, וגם אנחנו נמצא לזה את מקורות
המימון.

דוד טל:

אדוני היושב ראש, אתה דיברת על נזק שנגרם למו"לים – אתה יכול לפרט איזה נזק
נגרם - -

היו"ר רוני בר-און:

אני אסביר לך - אתה מייצר דבר, זה עולה לך כסף, ומישהו בא ואומר: זה שלי.

דוד טל:

אני חושב שהרבה אנשים היו שמחים מאד שהספרים שלהם יהיו בספרית הכנסת.

היו"ר רוני בר-און:

הם לא שמחים. יכול להיות שכשאתה תהיה מוציא לאור של ספרים תשמח. אלה
שעוסקים בזה היום לא ממש שמחים עם העניין.

דוד טל:

לא שמחים?

היו"ר רוני בר-און:

ממש לא. אם הם היו שמחים הם לא היו יושבים פה.

דוד טל:

אם הם לא שמחים, אפשר, אולי, לוותר על זה.

היו"ר רוני בר-און:

אתה רוצה לוותר על זה? הם ישמחו עוד יותר. השאלה היא למה אתה רוצה לגרום
להם – לשמוח קצת או לשמוח הרבה.

דוד טל:

למקסימום.

שאול יהלום:

אדוני היושב ראש. יש כאן שני מישורים. המישור הראשון הוא מישור ממלכתי.
יכול אדוני גם לומר – מדוע צריכות כל הוצאות הספרים למסור שני עותקים לבית
הספרים הלאומי? אפשר שהאוניברסיטה העברית, מחזיקת בית הספרים הלאומי, או
תקציב המדינה, שחושב שבית הספרים הלאומי הוא דבר חשוב – יקנה את הספרים.
אנחנו באים ואומרים: יש מין חובת דיווח והשארה במין ארכיון לאומי, והכנסת
הושוותה לבית הספרים הלאומי וראויה לכך.

המישור השני הוא מישור המיון - ברגע שאנחנו נטיל על הכנסת את התשלום, מעבר
לעניין של התקציב, לא זו הבעיה, אבל האנשים הממונים על העניין, אם זה
בספריה ואם במקום אחר – הם לא יקנו את הספרים. יהיה להם תקציב מוגבל, והם
ימיינו. יוצא שלספרית הכנסת, שלכאורה אמורה לא למיין בין הדעות הרווחות
בציבור, אלא לתת לכנסת ולעובדיה את כל המידע שיש באותה שעה על הנושא, הרי
מישהו ימיין איזה ספרים נכנסים לספרית הכנסת ואיזה ספרים אינם נכנסים. לכן
אני מתנגד לחוק. מניסיוני, אחרי הרבה שנים שבכל שנה מנסים להביא את החוק
הזה – אחרי הרבה שנים אני אומר לכם: אין הוצאת ספרים שלא מחלקת מכל ספר חדש
עשרות אם לא מאות ספרים לכל מיני מקורבים,וזה דבר ידוע.

דוד טל:

- - -

שאול יהלום:

אני אתן דוגמה: אני הולך לדואר לקחת הפעם ספרים. אני מוצא ספר על ש"ס.
שולחים לי בחינם, אפילו לא כתוב מי שולח, ההוצאה שולחת לי. זה מראה.
לאחרונה יצאו שני ספרים על ש"ס. אחד של עיתונאי אחד וספר שני של עיתונאי
אחר. נניח שנחליט שזה ספר שחברי כנסת צריכים לדעת, ולקרוא. הרי הם לא ייקנו
את שני הספרים. אם הם יצטרכו לשלם הם יקנו רק אחד.

היו"ר רוני בר-און:

למה אתה חושב כך?

שאול יהלום:

אני בטוח.

היו"ר רוני בר-און:

לא, על תהיה בטוח.

שאול יהלום:

הרי אין להם תקציב בלתי מוגבל.

אני בא ומבקש – כל שנה חוזרים על זה. אני מציע שנשאיר את העניין הזה כפי
שהוא. ההוצאות לא מתמוטטות. לכנסת יש מעמד ממלכתי.

היו"ר רוני בר-און:

דעתך נשמעה, ותוכל להביע אותה גם בהצבעה. אני רק רוצה לומר לך דבר אחד: את
נושא בית הספרים הלאומי שמענו, ודנו בו. בית הספרים הלאומי נמצא במרחק
פסיעות תמפה. אם יקרה האסון הלא נורמלי, הקטסטרופה הזו שאחד מספרי ש"ס לא
יגיעו הנה, ואתה תגיד לספרנית שדווקא אותו אתה צריך, היא תביא לך את הספר
מבית הספרים הלאומי. ואם אתה רוצה ללכת לבית הספרים הלאומי.

שאול יהלום:

היא לא תביא את הספר לכאן.

היו"ר רוני בר-און:

בסדר, אבל תן לי להגיד לך: אם אתה רוצה ללכת לסיפור בית הספרים הלאומי – גם
איתו יש סיפור, כי אותו כבר גם אי אפשר להחזיק, והאוניברסיטה לא רוצה
להחזיק אותו, וכבר 10 שנים מנסים להקים איזושהי רשות סטטוטורית, ואף אחד לא
רוצה להתעסק עם זה, ואין מה לעשות עם כל הספרים שנצברו שם.

שאול יהלום:

היא הנותנת.

היו"ר רוני בר-און:

ופה יושבים ומעלים חגיגה על חשבון כיסם הפרטים של האנשים.

קריאות:

  - - -

דוד טל:

איזו חגיגה?

היו"ר רוני בר-און:

חבר הכנסת טל, אני קורא לך לסדר בפעם הראשונה.

אבשלום וילן:

אני גם כשני קודמיי, בהזדמנות זו רוצה לשאול: ספריית הקונגרס האמריקאי,
שהיא הגדולה בעולם, האם היא משלמת עבור הספרים?

דוד טל:

לא. חד משמעית – לא. מתוך ידיעה.

אבשלום וילן:

יש לי הצעה לסדר. כיוון שאנחנו עכשיו מייבאים שחקן חיזוק בדמותו של פרופ'
סטנלי פישר, הייתי מציע שמה שטוב לספרית הקונגרס האמריקאי, שיהיה טוב גם
לכנסת ישראל. אני , באמת, חשבתי בהתחלה – מה זה 25%. זו לא הבעיה של הכסף.
הבעיה היא פה

היו"ר רוני בר-און:

זה סמלי, שהכנסת – לטעמי, לא נכנסת לכיס של אנשים אחרים, ואם כנסת ישראל
סבורה, כמו ששאול יהלום סבור, וגם אני סבור כמוהו, כמו גם דוד טל –שכל ספר
צריך להיות פה, אבל לא בחינם, עם כל הכבוד. לא בחינם. אני מסכים לכל מה
שאמר יהלום. אני באמת רוצה להשוות את הוורסיות ב-8 הספרים על ש"ס, ואני
רוצה שהם יהיו פה, תוך דקה, על שולחני, אבל אני לא רוצה לעשות שימוש בכסף
שנלקח ממישהו, ללא רשות. תחשבו רק על הנקודה של הכסף, אל תחשבו על הנקודה
של הספרים. לגבי הספרים – נקבל החלטה בכללים שכל ספר יבוא הנה. אבל שישלמו.

אבשלום וילן:

אדוני היושב ראש, יש פה באמת נקודה במובן של העלות הכספית, אבל גם מה שאמר
חבר הכנסת יהלום – גם אנחנו קצת יודעים, כל אחד מאתנו קרוב, בצורה כזו או
אחרת, להוצאות ספרים. אנחנו יודעים שהעותק הבודד עם הוצאות המשלוח – לא על
זה קמה ונופלת אף הוצאה, וגם לא כותר של ספר. ובכל אופן ישי משמעות ציבורית
– ואני פה מסכים עם חבר הכנסת יהלום – שבנושא הזה, שכנסת ישראל מקבלת כל
ספר ישראלי-עברי שיוצא - -

היו"ר רוני בר-און:

בחינם? תתייחס רק ללוז המחלוקת בינינו – הכסף.

אבשלום וילן:

מבחינת המעמד הציבורי, ומהבחינה הכספית, אני חושב שההסדר ההיסטורי הזה, ויש
לי בהחלט הרהורים, אני לא אומר שאין, אבל אם אתה שואל אותי מה אני מחליט,
אני - - -

היו"ר רוני בר-און:

בסדר, מאה אחוז. אז תפילו את זה. אפשר גם לתת באופן אישי לכל חבר כנסת עותק
מכל כותר.

אחמד טיבי:

זה לא אותו הדבר.

היו"ר רוני בר-און:

ואחר כך גם בית בחינם, כדי שיאכסן את כל הכותרים.

רשף חן:

רציתי לדעת האם יש איזושהי הערכה כמה זה יעלה.

היו"ר רוני בר-און:

2 מיליון שקל בשנה מתקציב של 330 מיליון שקל בשנה. ואני מראה לך תוך דקה
איך אני מביא את זה מהתקציב, מכסף שבושה וחרפה שמוציאים אותו - - -

אהוד יתום:

זה 2 מיליון שקל בשנה – העלות המלאה?

היו"ר רוני בר-און:

לא, זו לא עלות מלאה. אנחנו קובעים פה 25% מהעלות, כולל משלוח – 2 מיליון
שקלים. אדמי, כחבר בוועדה שלי של תקציב הכנסת יודע שזה בשבילנו בדיוק דקה
למצוא את ה – 2 מיליון שקל האלה, מכסף שכולנו היינו מתביישים להוציא למטרות
אחרות. אנשים אומרים שהמצב בהוצאות הספרים הוא לא טוב. הם רוצים לשלוח – זה
עניינם. הם רוצים להתאבד, כלכלית – זה עניינם. אנחנו, כגוף ממלכתי, מכיוון
שאנחנו מחליטים על זה, אנחנו הם אלה שמחליטים לפתוח את הריץ' רץ' של הכיס
שלהם ולהוציא משם את הספר, צריכים לקבל את ההחלטה לא לעשות את זה.

דוד טל:

אז תן להם את מלוא הסכום, אל תגזור את ה- 75%.

היו"ר רוני בר-און:

גם אפשרות.

דוד טל:

תן להם את מלוא הסכום, אם זה באמת מציק.

רשף חן:

אני באמת מתלבט בעניין הזה. השאלה כאן היא לא שאלה של כסף, לדעתי. אותם
אנשים בסוף כל חודש שולחים צ'ק הרבה הרבה יותר גדול לאוצר המדינה. מדינת
ישראל נכנסת לכיס שלהם ומוציאה ממנו מאות אלפי שקלים, בלי להתבלבל או
להרגיש רע.

היו"ר רוני בר-און:

במה?

רשף חן:

מס הכנסה. אנחנו לוקחים מהם כסף, פוגעים בקניינים של האזרחים שלנו כל הזמן.
השאלה היא שאלה עקרונית: קודם כל, האם אנחנו רואים ערך בזה שעם כל הספרים
במדינת ישראל , כאן אני מבין שיש קונצנזוס שיש ערך כזה, כי זה לא טריביאלי.

היו"ר רוני בר-און:

אז אומר לך חבר הכנסת יהלום שהוא חושב שכן, אומרת הספרנית שהיא חושבת שכן,
אני לא רוצה להתערב בוויכוח הזה.

רשף חן:

יפה. אז בהנחה שאנחנו רואים את הערך הזה, התחושה שלי היא שה- 25 שקלים
האלה - -

היו"ר רוני בר-און:

25%. זה בערך, לפי דעתי, ה- cost שלהם. אני מעריך שזה ה- cost שלהם, give
and take, עוד שני אחוז לפה או שני אחוז לשם. אז אני אומר: לפחות שלא ייגרם
להם חסרון כיס. שלא ירוויחו, אבל שלא ייגרם חסרון כיס.

רשף חן:

אני מבין את מה שאתה אומר. אני גם מבין את העיקרון הקנייני פה, שהוא נכון.
מצד שני – התחושה שלי היא שזה בטל בשישים.

היו"ר רוני בר-און:

אני מדבר במראית העין – שבא גוף שמקבל החלטה, והוא מקבל את ההחלטה. אם
ההחלטה הזו היתה מסורה, נניח, למועצה להשכלה גבוהה, אז הכנסת יכולה לבוא
ולצעוק את כל מה שהיא צועקת, והמועצה להשכלה גבוהה היתה מחליטה. אבל הכנסת
כאן מחליטה, בשביל עצמה. אני אומר – לצורך מראית עין. אנחנו קונים את הזכות
מכוח ההחלטה שלנו. לפי דעתי, בכסף הזה שווה לנו לא להתבזות.

רשף חן:

זה לא למען חברי הכנסת. זה לא ניתן למען חברי הכנסת.

חמי דורון:

אדוני היושב ראש- 25% מהתשלום הזה שהוא כביכול תשלום סמלי בעצם בא, באיזה
שהוא מקום – אמרת עכשיו מושג "מראית עין"- וזה נכון, כי הוא בא כאילו למרק
את המצפון. הוא לא העלות הנכונה, הוא לא המחיר. אם אנחנו רוצים ללכת על
strictly business, אין בעיה – תגבה - -

היו"ר רוני בר-און:

לא נכון. אני לא קונה ב "סטימטצקי", אני לא רוצה לשלם את פער התיווך. אני
רוצה שהאדם שמוציא מכיסו את הכסף - -

חמי דורון:

זו לא ההגדרה שהגדרת קודם. אתה הגדרת קודם את המחיר לציבור. המחיר לציבור
הוא לא המחיר הסיטונאי, ואפילו לא המחיר לקימונעאי. הוא המחיר לצרכן – שאני
הולך לקנות ב "סטימצקי" זה בדיוק המחיר. אז 25% מהמחיר הזה הוא המחיר שבו
אני קונה. אז אתה יכול לומר - -

אבשלום וילן:

את מחיר העלות שלהם. הוא צודק.

חמי דורון:

לא, זה לא מחיר עלות.

היו"ר רוני בר-און:

אני מדבר רק על מחיר עלות. תקשיב, אני לא רוצה שאדם ישלם בגללי.

אבשלום וילן:

הוא הגדיר את זה נכון.

קריאה:

לא.

היו"ר רוני בר-און:

מה לא? מאיפה אתה יודע? אני בדקתי את זה. זה מחיר העלות למו"ל.

אבשלום וילן:

ספר שעולה 100 שקלים בחנות, 50 החנות קיבלה?

רשף חן:

50% רווח של חנות ספרים?

היו"ר רוני בר-און:

אני בדקתי את זה, אני אומר לך. אני בדקתי את זה עם האנשים. אתם רוצים
להתווכח עם עובדה? אתם יכולים להתווכח עם דעה, לא עם עובדה. אתה מתווכח עם
עובדה שבדקתי.

חמי דורון:

העניין של הרווח של אדם כזה או אחר הוא לא לעניין. הנקודה היא פשוטה: או
שמשלמים את המחיר, וזה חל לגבי הכל, או שלא משלמים. אם מדובר על כותר אחד
שיוצא, כותר עברי, זה באמת לא גורם כזה - -

היו"ר רוני בר-און:

איזה כותר אחד, אתה יודע כמה כותרים יוצאים פה, בשנה? מדברים על עותק אחד,
לא על כותר אחד.

שי האוזמן:

5,000 כותרים.

נעמי קמחי:

אנחנו לא לוקחים הכל.

היו"ר רוני בר-און:

סליחה, אני אוציא אותך.

דוד טל:

למה? בגלל שהיא מאירה את עיניהם של חברי הכנסת?

היו"ר רוני בר-און:

חבר הכנסת טל. פעם שניה אני קורא אותך לסדר.

דוד טל:

אתה יכול גם פעם שלישית.

היו"ר רוני בר-און:

אני קורא אותך פעם שלישית. נא לצאת, תודה רבה.

דוד טל:

תקרא לי להצבעה.

היו"ר רוני בר-און:

נא לצאת. חכה ליד הדלת, אני אקרא לך להצבעה.

דני יתום:

אני מבין שהמצב הנוכחי הוא שהכנסת יכולה לדרוש היום כל ספר שאליבא לטעמנו
אנחנו זקוקים לו, מבלי לשלם אפילו אגורה אחת. זה המצב הנוכחי.

היו"ר רוני בר-און:

למעט ספרים שמוחרגים ברשימה, כמו – ספרי בישול, ספרי ילדים, וכיוצא באלה.

שאול יהלום:

  - - ספרי לימוד. מתמטיקה לבגרות וכיוצא באלה.

דני יתום:

אין ספק שההצעה הזאת גם אם היא לא הולכת את כל כברת הדרך היא הולכת כברת
דרך מסוימת על מנת לעשות צדק עם המוציאים לאור, מכיוון היא מדברת על כך
שהעלות תהיה עלות של 25%. אני לא בדקתי האם זו העלות למו"ל, אבל אם זאת
העלות למו"ל – מקובל עלי הסכום הזה, ואני אתמוך בהצעה הזו, אם זו אכן העלות
למו"ל. האם יש בחדר הזה מישהו שגורס שהעלות האמיתית למוציא לאור היא יותר
גבוהה או יותר נמוכה?

היו"ר רוני בר-און:

אני אומר לך שזאת העלות. אם זה 24% או 27% אני לא יודע להגיד, אבל 25% זה
מספר עגול.

דני יתום:

אם זו העלות, אני חושב שהתיקון הזה הוא תיקון ראוי, צודק, וראוי שאנחנו
נאמץ אותו.

היו"ר רוני בר-און:

נשמע עוד חברי כנסת .

אחמד טיבי:

תודה, אדוני. אל"ף – אני שייך למתנגדים לחוק הזה. אני חושב שכפי שחברי, חבר
הכנסת דוד טל התבטא – זה דבר דווקא כבוד שספרים יהיו בספרית הכנסת, ואני לא
מבין את הקטנוניות של המו"לים שעל עותק אחד רוצים לחייב בהצעת חוק, תשלום
של 25%. אני רוצה לראות את זה מהזווית ההפוכה: הצעת החוק הזו, אדוני היושב
ראש, מחייבת הנחה של 75%, וזו פגיעה בזכות קניין. הפוך על הפוך. לכן אני
חושב שבסופו של דבר רצוי לדחות את הצעת החוק הזו.

נעמי קמחי:

ראשית כל, אני רוצה לומר שאמנם התאחדות המו"לים באה בטענות שהמו"לים - -
אבל זה יותר מעניין את הספריה. באופן כללי אני רוצה להגיד שחייבים לשלוח
לנו עותק אחד ורבים מהם שולחים שניים. אנחנו שואלים מדוע הם שולחים שניים,
כשהם לא צריכים, והם עונים שהם רוצים. יש כאלה ספרים שאנחנו לא צריכים
בספריה, והם ממש מבקשים שניקח אותם. אז זה לא חד משמעי העניין הזה.

עכשיו אני פוחדת שאם אנחנו נגביל את זה בעוד הגבלות ובעוד תשלום, באמת –
הספריה תצטמצם, לא יהיה את מגון הספרים. אנחנו כבר הגבלנו את זה לפי עבודת
הכנסת. עכשיו אני רוצה שרוצים לעשות עוד הגבלות ועוד הגבלות. בסוף האוסף
שיהיה לא יהיה רציני, חוץ מזה שיש לי בעיות כבר היום עם התקציב. כבר לפני
חודשיים אמרו לי שאין לי תקציב בספריה, ושאני לא יכולה לקנות שום ספר. זאת
אומרת, אם לא הייתי מקבלת את עותקי החובה, הספריה היתה משותקת לגמרי.

היו"ר רוני בר-און:

לזה יש פתרון מצוין – שעל כל עותק שהם ישלחו לך הם ישלחו לך צ'ק בגובה מחיר
הספר. זה פתרון מצוין. למה לקנוס אותם רק בספר, אם אפשר לקנוס אותם גם בספר
וגם בכסף?

נעמי קמחי:

אני חושבת שעדיין לא עלה העניין של זכות הקניין והמדתיות. זו לא מדתיות כזו
שממש פוגעת בזכות הקניין. זה לא עוד שהחוק הזה הוא שכלול לעומת החוק הקודם,
שהיה חוק פקודת העיתונות, ואז בכלל חוק הקניין לא היה שייך אליו. הכנסת
הלכה לקראתם.

היו"ר רוני בר-און:

תודה רבה. חבר הכנסת טל דיבר כבר. כן, בבקשה, אדוני.

דוד טל:

סליחה, אדוני, אתה מחרים אותי? נשמעו פה דברים, יש לי מה לומר - -

היו"ר רוני בר-און:

שמעתי אותך, אתה מפריע לי. אני אחשוב על זה אם אני רוצה לתת לך לדבר עוד
פעם.

מאיר לב-רן:

אדוני היושב ראש, ברשותך – אני רוצה להזכיר לכל הנוכחים שמי שחוקק את חוק
ההפקדה לכנסת היה דוד בן גוריון ז"ל, משום שהוא לא רק היה אוהב ספר, הוא
אמר שאנחנו עם הספר, והעם זה הכנסת. כאן זה החלק הערכי של העניין.

הדבר השני – לא משנה איזה שינויים יהיו ואיזה – יינתנו, למו"לים – עדיין
החוק צריך לחייב אותם בהפקדה, אפילו תמורת תשלום, האחריות עליהם ולא על
הכנסת, משום שלעקוב אחרי כל הכותרים שיוצאים הכנסת צריכה להחזיק פה מנגנון
גדול מאד של אנשים שעוקב אחרי כל ההדפסות. לכן חובת ההפקדה צריכה להישאר.

היו"ר רוני בר-און:

על כל זה חשב בן גוריון?

מאיר לב-רן:

לא. אם בן גוריון היה שומע את זה עכשיו זה היה משהו אחר. אני לא רוצה לומר
מה הוא היה חושב. אבל אני אומר: עדיין, חובת ההפקדה צריכה לחול עליהם,
ובקשר לתשלום – הכנסת תכריע.

דוד טל:

אדוני היושב ראש, אני מאד מודה לך ומעריך מאד שנתת לי לדבר. מעבר למה שצוין
כאן לגבי חובת הפקדה, אני רוצה לומר: מי שלא רוצה שלא ישלח.

היו"ר רוני בר-און:

אבל אתה מחייב אותו.

דוד טל:

נסדר כך שהוא לא יהיה חייב.

היו"ר רוני בר-און:

אז נבטל את החוק.

דוד טל:

אם הכנסת מאד תרצה ספר מסוים – היא תשלם מחיר מלא, כדי שלא נצטרך לגזול
אותם. אם נרצה. אבל אם הוא לא רוצה שהספר שלו יהיה בכנסת – בסדר גמור, אין
שום בעיה

היו"ר רוני בר-און:

ההצעה של חבר הכנסת דוד טל אומרת, בקיצור, לבטל את החוק. אם הכנסת רוצה היא
תרכוש את הספר.

דוד טל:

ומו"ל שירצה להעביר לכנסת יעביר על דעתו - -

היו"ר רוני בר-און:

אני מבין את הצעתך – לבטל את החוק.

אנחנו עכשיו ניתן לנגזלים את זכות הדיבור.

מיבי מוזיר:

אני מציע שמר שי האוזמן, יושב ראש התאחדות המו"לים – ידבר.

היו"ר רוני בר-און:

בבקשה. אתם גם לא מסכימים להצעה? 25% זה בסדר?

שי האוזמן:

ההצעה כפי שהיא מוצעת, לשלם תמורה, היא הצעה מקובלת, קודם כל, ואני חושב
שהיא הצעה ראויה. הנושא של ה- 25% - אני לא יכול לקבל החלטה חיובית לבד,
אני חייב לקבל החלטה במוסדות שלי, ואנחנו נעשה את זה בזריזות, אלא אם כן יש
הצעה אחרת.

היו"ר רוני בר-און:

שמעת את הדעות האחרות, כמובן.

שי האוזמן:

לדידנו, אם היה מתבטל החוק היינו שמחים יותר, ואני לא רוצה להיכנס לכל
הטיעונים של גזל או לא. זה כבר נאמר יותר מפעם אחת.

מיבי מוזר:

אני רוצה להעיר הערה אחת: ספרית הקונגרס בארצות הברית היא הספריה הלאומית,
כמו שיש כאן. היא מקבלת את העותקים. היא גם רושמת זכויות יוצרים. אם ספרית
הכנסת רוצה להפוך לספריה לאומית – אז אין בעיה. אנחנו מכבדים את זה שיש
לשמר את המורשת הלאומית או לספק ספרים לספריה הלאומית. אין לנו ויכוח על
זה. הוויכוח של התאחדות המו"לים ושל המו"לים ברובם היא על כך שבאים ומטילים
עליהם חובה שלא קיימת על אף בעל מקצוע אחר. אין יצרן שולחנות או יבואן
מכוניות, או רופאים – לא חייבים לתת שום דבר לכנסת בחינם. כאן קבעו הוראה
מיוחדת, שהיא חריגה. רוב המדיניות התרבותיות בעולם – זה לא קיים בהן, אלא
אם כן ספרית הפרלמנט היא גם הספריה הלאומית.

נעמי קמחי:

זה לא נכון. זה דווקא ברוב – קיים.

מיבי מוזר:

יש סקירה שלכם, סקירה של הכנסת, שעשתה אותה - - של משרד המשפטים, וברוב
מדינות העולם, הדבר הזה הוא - -

דוד טל:

אבל אנחנו עם הספר, אתה יודע. כל ספר צריך פעמיים.

היו"ר רוני בר-און:

אתה רוצה עוד דחייה? או שאתה רוצה שאני אציע? יש הצעה אחת של חבר הכנסת דוד
טל לבטל את החוק. יש הצעה שניה, שלי, לשלם לכם את מה שאני רוצה כ cost פלוס
משלוח, ושהכנסת, כמובן, לא חייבת לקבל כל דבר.

גדעון סער:

אדוני היושב ראש – האם תוכל לתמצת את הדילמה שיש פה?

היו"ר רוני בר-און:

הסברתי. אנחנו היום לוקחים מהם כל דבר, פרט לדברים שהם מוחרגים, כמו ספרי
בישול, ספרי לימוד וספרי ילדים. זה הרבה מאד, שמעת. 5,000 כותרים לשנה. אתה
מקבל עותק חינם, כולל המשלוח, על חשבונם. הם צריכים להביא את זה הנה. אני
אומר שלדעתי זה מיותר. אני הצעתי לשלם להם 25% ממחיר הספר לצרכן, וזה,
להערכתי, אחרי בדיקה שעשיתי, מחיר העלות שלהם, כאשר המשלוח גם לא יהיה על
חשבונם. ההערכה התקציבית שעשיתי, אחרי בדיקה עם הספריה ועם החשבות, שזה
עולה לשקל לכל היותר 2 מיליון שקל.

קריאה:

לשנה?

היו"ר רוני בר-און:

לשנה. אומר לי דוד לב שזה לא יגיע ל- ¾ מיליון שקל בשנה. אני מוצא את זה
בקלי קלות בתקציב הכנסת. הבעיה היחידה שלי היא שאנחנו גם הגוף הנהנה מזה,
וגם הגוף המחליט בזה. אמרתי שאם היתה מחליטה על זה המועצה להשכלה גבוהה, או
איזושהי רשות אחרת, שמזכה את הכנסת במתנת החינם הזו, לא היתה לי בעיה.

דוד טל:

מה דוד לב אומר?

היו"ר רוני בר-און:

דוד לב אומר לבטל, שהכנסת תזמין מה שהיא רוצה, ותשלם מחיר מלא.

קריאה:

ואז זה יעלה לכנסת יותר.

היו"ר רוני בר-און:

בוודאי.

דוד טל:

אם הכנסת תרצה. ואני סבור שכל מו"ל ירצה שהספר שלו יהיה כאן, בספריה.

היו"ר רוני בר-און:

ויש, כמובן, את הצעתם של שאול יהלום ושל אחמד טיבי – שלא לשנות את המצב
הקיים.

דוד טל:

אני מוריד את הצעתי ומצטרף אליהם.

היו"ר רוני בר-און:

אז אנחנו נקיים את ההצבעה כשאני אחליט, אחרי שיחה עם יושב ראש הכנסת. אני
מודה לכם.

המלצה על מינוי יושב-ראש לוועדת הכספים

היו"ר רוני בר-און:

אנחנו עוברים לדון בשני דברים שהם דחופים יותר. כפי שאתם יודעים, הורכבה
אתמול ממשלה חדשה בישראל, שכולנו, אבל כולנו מאחלים לה הצלחה גדולה. יושב
ראש ועדת הכספים מונה אתמול לתפקיד שר התיירות, ואנחנו חייבים לבחור היום
יושב ראש חדש לוועדת הכספים. על פי תקנון הכנסת, ועדת הכנסת היא זו שממליצה
בפני הוועדה הקבועה את היושב ראש המוצע שלה, בהתאם לסעיף 10(א) בתקנון, שזו
לשונו: "ועדה קבועה תבחר לה יושב ראש מבין חבריה, לפי המלצת ועדת הכנסת".

קיבלתי פה את מכתבו של יושב ראש הקואליציה, כי בהתאם להסכם הקואליציוני עם
סיעת "יהדות התורה" – "אודה לך אם תביא בפני ועדת הכנסת הצעה למינויו של
חבר הכנסת יעקב ליצמן מסיעת "יהדות התורה" לתפקיד יושב ראש ועדת הכספים.

אבשלום וילן:

רק הערה לסדר- אברהם הירשזון מחזיק גם בעוד תפקיד: יו"ר הוועדה המשותפת
לתקציב הביטחון.

היו"ר רוני בר-און:

דיה לצרה בשעתה, דיה לשמחה בשעתה. אנחנו נחליט. כרגע אנחנו לא רוצים לשבש
את עבודתה של ועדת הכספים.

אבשלום וילן:

אני מעיר את זה מסיבה מאד פשוטה – כי אם מחר עובר התקציב בקריאה הראשונה,
הוועדה המשותפת צריכה לשבת, שלא יקרה מה שקרה לפני שנה.

היו"ר רוני בר-און:

תקציב הביטחון בדרך כלל מתיישב יום- יומיים-שלושה אחרי שדנים בדברים אחרים.
ההערה במקומה, ואנחנו נטפל בעניין. אנחנו לא סיימנו בעניין הזה. תכף נעבור
גם לוועדת הכלכלה, וזה קצת יותר מורכב, כפי שאסביר בהמשך.

אני מציע, אפוא, ואני מציע להתאחד קואליציה-אופוזיציה, בלי חוכמות, כפי
שאנחנו עושים תמיד. אני הפסקתי את הדיון כדי להעביר את זה עכשיו, לא כדי
להתווכח אתכם. אני מציע, ואני חוזר על בקשתי: נעשה את זה באופן ממלכתי, כפי
שאנחנו תמיד עושים במסגרת ועדות מסדרות בעניינים מהסוג הזה, ונתאחד
קואליציה ואופוזיציה. הצעת ההחלטה שלי אומרת: ועדת הכנסת ממליצה לוועדת
הכספים לבחור בחבר הכנסת יעקב ליצמן כיושב ראש ועדת הכספים. מי בעד הצעתי?
תכניסו את חבר הכנסת דוד טל. נא למנות.

הצבעה

בעד ההחלטה – 12

נגד- אין

נמנעים – אין

היו"ר רוני בר-און:

12 בעד, בלא מתנגדים ובהימנעות של שניים קבעה ועדת הכנסת שהיא ממליצה בפני
ועדת הכספים לבחור בחבר הכנסת יעקב ליצמן כיושב ראש ועדת הכספים.

אני נותן אפשרות להסביר את ההימנעות, בקצרה.

רשף חן:

מעבר לבעיה הפוליטית, שאני לא מתכוון להרחיב בה, אני חושב שבסיטואציה
שנוצרה עכשיו בכנסת, מין הראוי היה לחזור לתהליך של ואעדה מסדרת ולעסוק
במינויים, כי כל הוועדות הן בעת ובעונה אחת. ההימנעות היא איזשהו סוג של
מחאה כנגד זה שאנחנו הולכים פה בשיטת הסאלמי - - -

גדעון סער:

איזה סאלמי? איזה שטויות - - - למה אתם תמיד יודעים להזיק לעצמכם?

רשף חן:

אני חושב שאנחנו צריכים, בהקדם האפשרי, לשבת, להגיע להסכמות כלליות - - -

היו"ר רוני בר-און:

נעשה את זה. אי אפשר לשתק עבודה, כרגע.

קריאה:

ועדה מסדרת זה רק - -

גדעון סער:

הוא רוצה שתהיה ועדה מסדרת, כי הוא רוצה - - -

היו"ר רוני בר-און:

תפסיקו, אני אחזור לנושא הקודם. אתה ביקשת לעשות את זה בתוך - - -

דוד טל:

יושב ראש הקואליציה חסין מפני קריאות לסדר?

היו"ר רוני בר-און:

חבר הכנסת טל, נא לצאת החוצה. אתה מורחק מהדיון. אני אכניס אותך להצבעה.

דוד טל:

אבל זה דיון חדש.

היו"ר רוני בר-און:

חבר הכנסת טל - - -

דוד טל:

כך אתה מתמודד עם הערות של חברי הכנסת?

היו"ר רוני בר-און:

אין לי יכולות יותר טובות, אני מצטער.

העניין הבא הוא ועדת הכלכלה. לוועדת הכלכלה אין כרגע מועמד ליושב ראש קבוע,
ומכיוון שכך צריך למנות לה יושב ראש זמני. אבל התקנון לא מכיר את הסיטואציה
הזו, ולכן, כדי לפתור את הבעיה, אנחנו צריכים לקבל החלטה על פי סעיף 147
לתקנון שעוסק בפתרונות לבעיות שהתקנון לא צפה אותן – סעיף סל, שאומר שבכל
מצב כזה וכזה, תחליט ועדת הכנסת אד הוק.

ארבל אסטרחן:

כתקדים.

היו"ר רוני בר-און:

כתקדים. ואני מציע שני דברים: קודם כל, שנקבל את התקדים שאני אציע עכשיו
וגם שנהפוך את זה לתקנון, כי כל פעם שאנחנו מוצאים שהתקנון שותק, ואנחנו
מחפשים ועושים תקדים – אם התקדים טוב כדאי להפוך אותו לחלק מהתקנון.

אני מציע, איפא, שבשלב הראשון נקבל את ההחלטה הבאה: מונה יושב ראש ועדה לשר
או לסגן שר, או חדל מסיבה אחרת לכהן כיושב ראש ועדה במהלך כהונת הכנסת,
רשאית הוועדה לבחור יושב ראש זמני מבין חבריה, בדרך האמורה בסעיף 10(א),
כפי שהיא קובעת יושב ראש קבוע, ויהיו לו, עד שייבחר יושב ראש קבוע, כל
סמכויות היושב-ראש. מה שאומר שאם אנחנו מקבלים את ההחלטה הזו, מייד אנחנו
יכולים לעשות, לגבי ועדת הכלכלה, מה שעשינו כרגע לגבי ועדת הכספים.

רשף חן:

יש איזושהי תקופת זמן לזמן הזה?

היו"ר רוני בר-און:

עד שיתמנה היושב ראש הקבוע.

קריאה:

זה יכול להיות עד סוף הקדנציה.

היו"ר רוני בר-און:

מה זה משנה? אבל זה לא יהיה, כי הכוחות הפוליטיים ישחקו שזה לא יהיה.

רשף חן:

מה ההבדל בין זה לבין מינוי קבוע של בן אדם ואחר כך - - -

היו"ר רוני בר-און:

כי הוא ממלא מקום. יכול להיות ל- 10 ימים, ואז ועדת הכנסת מחליטה על יושב
ראש קבוע, ואין לו יותר standing. לא צריך להדיח אותו, לא צריך לעשות לו
איזה מעשה הדחה.

חמי דורון:

הנכון יותר הוא לבוא ולומר שאולי תהיה תקופה עד לא יותר מ- -

היו"ר רוני בר-און:

הסיטואציה היום אומרת שאם יש יושב ראש לוועדה ונבצר ממנו – הוא יכול - - -

גדעון סער:

מה יקרה אם לא נמנה? הרי תוך כמה ימים ימונה חבר ש"ס שיודיעו לנו את שמו -
-

היו"ר רוני בר-און:

אבל אין יושב ראש. מי ייכנס לוועדה מחר? יש עבודה בוועדה. מי יכול לעשות
אותה?

גדעון סער:

אבל נגיד – מה יקרה אם יומיים לא יהיה יושב ראש?

רשף חן:

אולי נמנה לשבועיים, ונראה: אם עוד שבועיים עדיין תהיה בעיה, נתמודד אתה.
רוב הסיכוי שלא תהיה בעיה.

היו"ר רוני בר-און:

אני חשבתי גם על - - , אני לא רואה עם זה בעיה.

דוד טל:

אבל למה לא לפתור את זה מהיסוד?

ארבל אסטרחן:

התעוררה פה שאלה שהתקנון ממש לא נותן לה מענה. זאת אומרת – גם לשבועיים
צריך איזושהי החלטה, פה - --

היו"ר רוני בר-און:

אז הוא אומר – מה שאת אומרת פה, עד לבחירת היושב ראש, לא יותר משבועיים.
אתה רוצה שנכניס שבועיים?

רשף חן:

זה כר עכשיו בתקנות.

היו"ר רוני בר-און:

לא, זה כשנבצר ממנו.

רשף חן:

נבצר ממנו – הוא שר.

היו"ר רוני בר-און:

לא, זה לא שנבצר ממנו. הוא יכול להגיד שהוא לא רוצה להיות שר. הפרשנות של
הלשכה המשפטית היא שאם הוא מונה לשר או לסגן שר זה לא אומר שנבצר ממנו. היא

רשף חן:

  - - -

היו"ר רוני בר-און:

ביקשתי חוות דעת והלשכה המשפטית לא מפרשת "נבצר ממנו" שהוא מונה לשר או
לסגן שר. אני לא אלך נגד חוות הדעת הזו, גם אם אני חושב אחרת. אתם רוצים
להגביל את זה לשבועיים? זה מפריע לך?

גדעון סער:

ומה נעשה עושה שבועיים?

היו"ר רוני בר-און:

אני גם לא רוצה להגביל לשבועיים.

חמי דורון:

אפשר להגביל את זה גם לחודש, שזו איזושהי תקופה הגיונית.

היו"ר רוני בר-און:

הרי הכוחות הפוליטיים יהיו כאלה שהם ירצו יושב ראש קבוע, והם יקצרו את שעון
החורף.

חמי דוורן:

ואם הכוחות הפוליטיים יהיו כאלה שאתה נמצא במבוי סתום?

אבשלום וילן:

עוד חודש יאריכו את זה בעוד חודש.

היו"ר רוני בר-און:

אז כל חודש אתה רוצה להאריך בעוד חודש?

אבשלום וילן:

לא, אני נגד הקיצור.

שאול יהלום:

אפשר לשאול? עד מתי הוא ממלא מקום?

היו"ר רוני בר-און:

עד שנבחר יושב ראש קבוע.

שאול יהלום:

על ידי מי? על ידי ועדת הכנסת, או - - ?

היו"ר רוני בר-און:

על ידי ועדת הכנסת והוועדה שלו. כמו שעשינו עכשיו עם ליצמן – המלצה וועדה.

שאול יהלום:

עשינו את זה בגלל שהתפנה המקום.

היו"ר רוני בר-און:

אותו הדבר. האדם –איננו.

שאול יהלום:

השאלה היא האם לא יורד שום דבר מהסמכות, כאילו האדם איננו.

היו"ר רוני בר-און:

האדם איננו. הוא רק מנהל את ישיבות הוועדה. אין לו סטטוס, אין לו קביעות.
זה ברור לחלוטין.

יורי שטרן:

אני הייתי מציע להגביל את זה לתקופה יותר ממושכת – עד 3 חודשים.

גדעון סער:

הוא ימונה בשבוע הבא, תהיו בריאים כולכם.

היו"ר רוני בר-און:

תודה. הבנתי. על העיקרון אין לנו בעיה. יש לנו פה שתי הסתייגויות, תכף
נצביע עליהן. חבר הכנסת יורי שטרן רוצה להגביל ל- 3 חודשים.

יורי שטרן:

ואם לא ימונה עד אז – הוא הופך להיות קבוע.

היו"ר רוני בר-און:

מי בעד ההסתייגות של יורי שטרן?

הצבעה

בעד ההסתייגות – 1

נגד- רוב

היו"ר רוני בר-און:

ההסתייגות נפלה.

מי בעד ההסתייגות של חברי הכנסת חמי דורון ורשף חן, שזה יהיה לשבועיים
בלבד?

הצבעה

בעד ההסתייגות של חברי הכנסת חמי דורון ורשף חן – 2

נגד ההסתייגות – רוב

היו"ר רוני בר-און:

ההסתייגות של חברי הכנסת חמי דורון ורשף חן – נפלה.

אנחנו קוראים את ההחלטה שלנו, ואנחנו מאשרים אותה גם כהחלטה לצורך הדיון
הזה וגם כהצעה לתיקון התקנון: מונה יושב ראש ועדה לשר או לסגן שר, או חדל,
מסיבה אחרת, לכהן כיושב ראש ועדה במהלך כהונת הכנסת, רשאית הוועדה לבחור
יושב ראש זמני מבין חבריה, בדרך האמורה בסעיף 10(א) לתקנון, ויהיו לו, עד
שייבחר יושב ראש קבוע, כל סמכויות היושב ראש.

מי בעד התיקון הזה?

הצבעה

בעד התיקון – 10

נגד- 2

היו"ר רוני בר-און:

ברוב דעות – העניין אושר. גם אד הוק לעניין הספציפי, וגם כהצעה.

כותב לי, אפוא, שלום שמחון, שהיום בבוקר הוא כבר השר לאיכות הסביבה, ושהיה
עד אמש יושב ראש ועדת הכלכלה, כהאי לשנא: "שלום רב. אבקש את אישורה של ועדת
הכנסת למינוי חבר הכנסת איתן כבל כממלא מקום יושב ראש ועדת הכלכלה, עד
למינוי יושב ראש קבוע".

ארבל אסטרחן:

קראנו לו עכשיו יושב ראש זמני, לא ממלא מקום.

היו"ר רוני בר-און:

כן. אנחנו ממנים אותו כיושב ראש זמני, עד למינוי יושב ראש קבוע.

דוד טל:

הוא מועמד יחיד.

קריאה:

הזמנתם אנשים להגיש מועמדות?

היו"ר רוני בר-און:

זה לא מכרז, באמת.

אנחנו עוברים לסעיף 10(א), חזרה לתקנון, ואני מציע כי ועדת הכנסת תמליץ
בפני ועדת הכלכלה לבחור כממלא מקום זמני - -

ארבל אסטרחן:

יושב ראש זמני.

היו"ר רוני בר-און:

יושב ראש זמני לוועדת הכלכלה עד למינוי יושב ראש קבוע את חבר הכנסת איתן
כבל.

מי בעד ההצעה?

הצבעה

בעד ההצעה למנות את איתן כבל כיושב ראש זמני של ועדת הכלכלה – רוב

נגד – אין

נמנעים – אין

היו"ר רוני בר-און:

פה אחד קבענו את ההצעה. אושר.

גדעון סער:

אני רוצה להוסיף משפט, לפרוטוקול, שברגע שתודיע לי סיעת ש"ס את שם המועמד
מטעמה לתפקיד היושב ראש, זה יובא ללא דיחוי לוועדת הכנסת. בעניין זה שוחחתי
אמש עם יושב ראש ש"ס, ומאחר שלא ניתנה תשובה, עשינו את זה רק כדי שלא יהיה
ואקום, אבל ברגע שיימסר שם מטעם סיעת ש"ס זה יובא מייד.

בקשת חבר הכנסת איוב קרא להקדמת הדיון בהצעת חוק פיצוי לאזרחים ישראלים

שריצו עונש מאסר עקב חשד לפעילות בטחונית למען ישראל, התשס"ה-2004 (פ/3035)

היו"ר רוני בר-און:

חבר הכנסת קרא, יש לך בקשה לפטור מחובת הנחה. אין לנו קוורום.

שאול יהלום:

אנחנו באמצע דיון, אדוני היושב ראש.

היו"ר רוני בר-און:

אני יודע. אין לו קוורום. תן לי לנהל את הישיבה, בטובך. אני מודיע לחבר
הכנסת קרא שיושב פה וממתין לקוורום, שאין לו קוורום, שחבל על הזמן שלו. למה
אתה כל הזמן מעיר?

מה אתה רוצה לעשות עכשיו?

גדעון סער:

אני מציע להעביר את זה ליום שני בבוקר.

הישיבה ננעלה בשעה 09:50
