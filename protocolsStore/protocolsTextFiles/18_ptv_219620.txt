הכנסת השמונה-עשרה

נוסח לא מתוקן

מושב רביעי

פרוטוקול מס' 316

מישיבת ועדת הכנסת

יום שני, ד' בטבת התשע"ג (17 בדצמבר 2012), שעה 13:00

סדר היום:

מעקב אחר הפעולות לאיתור הספינה "אלטלנה"

נכחו:

חברי הוועדה:

יריב לוין – היו"ר

נסים זאב

שכיב שנאן

מוזמנים:

  ------------------------------------------------------------------------
  ליאורה בארי      –   ראש תחום המורשת המוחשית, משרד ראש הממשלה
  ---------------- --- ---------------------------------------------------
  הרצל מקוב        –   ראש מרכז מורשת בגין

  משה פוקסמן       –   סגן ראש מרכז מורשת בגין

  יוסקה נחמיאס     –   מוזיאון האצ"ל בתש"ח

  יעל קינסקי       –   נציגת תורם, קינסקי אדריכלים
  ------------------------------------------------------------------------

רכזת בכירה בוועדה:

נועה בירן

רשמת פרלמנטרית:

שרון רפאלי

מעקב אחר הפעולות לאיתור הספינה "אלטלנה"

היו"ר יריב לוין:

צהריים טובים. אני פותח את הישיבה. על סדר היום מעקב אחר הפעולות לאיתור
הספינה "אלטלנה" – ישיבת המשך לישיבות הקודמות שעסקו בנושא הזה. אנחנו
התכנסנו כאן ב-9 ביולי 2012, וקיבלנו כאן שורה של דיווחים והחלטות באשר
להתקדמות הפרויקט ובאשר לדרך שקיווינו שניתן יהיה להביא אותו לידי סיום.
חלפה כמעט חצי שנה, אני לא שמעתי שום דבר חדש אז יכול להיות שזה מכיוון
שהייתי עסוק בדברים אחרים, אבל אני חושש שלא זאת הסיבה, אלא נדמה לי שמשהו
קצת נתקע. לכן זימנתי את הישיבה הזאת בניסיון להבין איפה אנחנו עומדים
ואולי למצוא דרכים כדי לקדם את הנושא הזה. גם הדגשתי ואמרתי בישיבה הקודמת,
ואני חוזר על זה גם הפעם שלכאורה זה פרויקט שנכון לעשות אותו בכל זמן אבל
בכל זאת הזמן כאן הוא מרכיב משמעותי. מאוד כדאי שנצליח לסיים את זה כדי
שלפחות חלק מהאנשים שהיו עדים לאותו אירוע או שותפים לאותו אירוע נמצאים
אתנו ויזכו לראות את הדבר הזה גם קורה וגם להיות שותפים לו. במובן הזה
בוודאי הזמן לא עומד מלכת, ואני מאוד מקווה שבכל זאת נמצא את הדרך להתקדם.
אני מבין, הגברת בארי, שאת כאן מטעם משרד ראש הממשלה. אם תוכלי לתת לנו
התייחסות איפה אנחנו עומדים, מה נעשה עד עכשיו, ואחר כך נשמע את מרכז מורשת
בגין ונראה מה ניתן לעשות ואיך.

ליאורה בארי:

אני פה היום כנציגת תכנית מורשת שלאגף שלנו ניתנה אחריות מקצועית לנסות
להוביל. משרד ראש הממשלה הקצה לטובת הנושא הזה קרוב ל-300 אלף שקל למשלחת
איתור וחיפוש. אתה התחלת את דבריך בכך שלא שמעת בחודשים האחרונים, ולפעמים
no news is good news. אבל לצערי, היום אנחנו לא אנשי בשורות באשר לגיוס
משאבים נוספים. כזכור, תוצאות המשלחת דרשו משאבים נוספים לאיתור במעמקי ים
מרוחקים ועמוקים יותר, וסיימנו את המפגש לפני מספר חודשים בתקווה שנוכל
לגייס – והרצל יוכל להרחיב על זה – תרומה או משאבים נוספים להשלמת הנושא
הזה. לצערי, במקום הנוכחי שלנו כאן העמדה של משרד ראש הממשלה הייתה אז
ונותרה גם היום שנתנו את ה-push ההתחלתי לחיפוש הזה אבל כרגע אין לנו מאין
לקחת משאבים נוספים להמשך פעולות האיתור והחיפוש. זה העדכון נכון לעכשיו.

היו"ר יריב לוין:

תודה. הרצל, בבקשה.

הרצל מקוב:

במסגרת ה"אין חדשות" אכן לא התקדמנו מאז ישיבת המעקב הקודמת של הוועדה
בעיקר בגלל היעדר משאבים בשלב זה, כמו שאמרה ליאורה. אנחנו ניסינו לעשות
מספר מאמצים לגיוס תורמים פרטיים. יש תורם שמוכר ליושב ראש הוועדה, שמוכן
להתחייב לסכום כסף מאוד ניכר, אבל הוא מוכן לתת אותו להקמת המוזיאון
והאנדרטה לכשהאנייה או חלקים ממנה יוצאו. הוא חושב שהתפקיד של חיל הים
הישראלי בהנחיית ממשלת ישראל הוא לבצע את הפרויקט של הוצאת האנייה. כפי
שנאמר פה קודם, משרד ראש הממשלה לא מצא או לא הקצה משאבים להמשך החיפוש,
ולכן אנחנו עומדים בנקודה האחרונה שבה היינו שבה דיווחנו שאותר מיקומה של
הספינה- -

נסים זאב:

אותר?

הרצל מקוב:

כן. אותר המיקום של הספינה, אבל לא נוצר קשר פיסי עם הספינה בגלל העומק שבו
היא נמצאת. הכלים שהיו בחיפוש הקודם מיועדים לחיפושים עד עומק של 70 מטר.

נסים זאב:

מתי אותר המיקום? לאחרונה?

הרצל מקוב:

לפני כחצי שנה.

נסים זאב:

אז זאת כן בשורה. זאת אומרת התקציב מימש את הצרכים.

הרצל מקוב:

ודאי, אבל על זה דיווחנו בישיבה הקודמת. התקציב הראשוני שהיה לחיפוש ראשוני
היה על-פי תחקיר שהעריכו שזה בעומק של 70 מטר, וכך גם נבנה התקציב ונבנתה
המשלחת. מהתחקיר ומהאיתור התברר שזה בעומק של 300 מטר. התבררו שני דברים:
לקחו אותה קצת יותר רחוק, אבל ה"קצת" הזה מול חופי תל-אביב – אני מבין מעט
בגיאולוגיה ועוד פחות בגיאולוגיה ימית – הוא שיש מדף של נפילת עומק די
מהירה. איתרע מזלנו, שהמכוונים ב-49' שכיוונו שלא יוכלו להוציא את הספינה
ולא יוכלו לאתר אותה, הטביעו אותה בעומק של 300 מטר, וזה דורש ספינה יותר
גדולה, וההערכה הכספית של יום עבודה כזה הוא כ-1 מיליון יורו.

היו"ר יריב לוין:

זה דורש את הספינה לצורך מה – צילום, משיית האנייה? איזו פעולה מכל הפעולות
האלה?

הרצל מקוב:

שני הדברים.

היו"ר יריב לוין:

ואם אנחנו רוצים בשלב הראשון רק לצלם אותה כדי לוודא? הרי אנחנו קודם כול
צריכים לוודא שהיא נמצאת ולוודא באיזה מצב היא. אני מתקשה לראות איך באותו
יום ממש כבר יוציאו אותה כשלא יודעים מה יש ולא יודעים איך זה נראה ולא
יודעים בוודאות שזה זה. מה נדרש כדי לצלם כדי שנדע מה יש לנו שם?

הרצל מקוב:

קיבלנו הערכות ממומחים והעברנו אותם בפעם הקודמת, ועולה מזה שזה אותו סוג
ספינה שנדרש להורדת הרובוט לצילום והורדת המנוף למשִיה. לכן יכול להיות
שמבחינה כלכלית הרבה יותר נכון לעשות את המשימה יחד, ואולי לא ביום אחד,
אבל ביומיים ולא לגרום לספינה כזאת להגיע מאירופה. אין ספינות כאלה בארץ,
אז ספינה כזאת צריכה להגיע מאירופה. מישהו גם צריך לשלם על ימי הנסיעה שלה
שהם ימים יקרים, כאמור.

היו"ר יריב לוין:

אין שימוש בספינות כאלה לחיפוש גז, נפט? דברים מהסוג הזה?

הרצל מקוב:

אלה דברים מזדמנים שצריך לנסות לנצל אותם, אבל עדיין העלות היא בסביבות 1
מיליון יורו ליום – גם רק הורדת הרובוט שיצלם את "אלטלנה".

היו"ר יריב לוין:

יש לי עוד שאלה אחת: האם היה ניסיון להידבר עם חיל הים? זה אולי לא רק אתם,
זה גם משרד ראש הממשלה. אני מניח שחיל הים, מצוללות ועד דברים אחרים, ממילא
עובד במקומות האלה, נמצא במקומות האלה. אני גם יודע שיש מהלך לעשות סקר של
המים הטריטוריאליים או קו החוף וכן הלאה. האם נעשה בכלל איזשהו ניסיון
לפנות לחיל הים ולומר, רבותיי, אנא תסייעו לנו, אולי יש לכם יכולות כדי
לספק לנו את התמונות האלה.

הרצל מקוב:

אנחנו בדקנו את העניין הזה עם הצוות המקצועי שלנו שהם יוצאי חיל הים. הם
אמרו שעל פניו לא נראה שחיל היום יכול לעשות את זה. אבל אני אומר פה – יש
להם עניין בדבר הזה. לנו אין גישה ישירה לחיל הים, אבל יכול להיות שדרך
משרד הביטחון – אפשר יהיה לגשת לחיל הים.

היו"ר יריב לוין:

ברור. אתם מוכנים לעשות פנייה כזאת?

ליאורה בארי:

בהחלט.

היו"ר יריב לוין:

שתהיה פנייה שלכם לחיל הים שאומרת, זה הנ.צ. המסוים שאותר; אנחנו מבקשים את
עזרתכם בצילום מה שיושב שם על הקרקע – האם אתם יכולים? מתי? איך?

ליאורה בארי:

אנחנו בהחלט נשמח לעשות פנייה כזאת, וייתכן שהיא אפילו כבר נעשתה. הפנייה,
כמובן, לא עולה לנו כסף וגם לא מאמץ, וזה ראוי והכרחי ומעשי – מטעם מזכיר
הממשלה כיושב ראש תכנית מורשת. חשוב להגיד שהממצאים האלה הם לא on the dot
של נקודה הציון על המילימטר, וכמובן הסכומים – דיברנו על סכומים של כמה
מאות אלפי שקלים למשלחת איתור, ועכשיו אנחנו מדברים על סכומים של מיליון
יורו ליום, וזה כבר מקפיץ את היקף החיפוש והפרויקט - -

היו"ר יריב לוין:

זה ברור, זה סכומי עתק. האמת היא שזה נשמע לי סכומי עתק. מיליון יורו רק
כדי להוריד רובוט שיצלם?

נסים זאב:

סליחה, יש הערכה כמה צוללת יכולה לעלות לחיל הים כדי לאתר או לצלם?

היו"ר יריב לוין:

אם יש לחיל הים היכולת הטכנית לעשות את זה, זה למעשה לא עולה כי אותו אימון
שייעשה שם הם יעשו פה. לכן זה נראה לי דבר אלמנטרי.

נסים זאב:

למה שוועדת הכנסת לא תפנה לשר הביטחון ותבקש?

היו"ר יריב לוין:

קודם כול ועדת הכנסת יכולה לפנות, ואין בעיה שאנחנו נעשה את זה במקביל.
עדיין כשתהיה פנייה ממשרד ראש הממשלה לבקשת סיוע בעניין הזה ולפתור את
הבעיה יהיה לזה יותר משקל.

נסים זאב:

אדוני היושב ראש, חלק מהסיכום שלנו היום צריכה להיות החלטה לפנות לשר
הביטחון. בכל זאת זאת סמכותו. חיל הים הוא חלק מהמערך הצבאי, וצריך לבקש
ממנו לדרוש האם זה ניתן חוץ מהפנייה של ראש הממשלה שגם היא בוודאי חשובה.

היו"ר יריב לוין:

אני רוצה, ברשותכם, להבין עוד משהו אחד: התקציב הראשוני הזה נוצל כרגע
במלואו או שבזה הסתיים העניין? אין היום התקשרות שכובלת אתכם עם גורם כזה
או אחר לצורך המשך הפעולה. יכול להיות שכדאי לעשות גם התייעצות מקצועית עם
עוד גורם מקצועי שיציע פתרון.

הרצל מקוב:

אדוני אכן הבין נכון, ההתקשרות הייתה אך ורק לצורך הבדיקה הראשונית שחשבנו
שהיא תביא גם צילום, אבל התברר שזה לא בסקופ של הציוד שיש להם. אנחנו עשינו
בדיקה נוספת עם אנשים נוספים, יוצאי חיל הים, כדי לבדוק את האופציות. אמרו
לי שם שהם חושבים שאפשר לעשות התקשרות שהיא על בסיס הצלחה, זאת אומרת לשלם
רק אם מצליחים לצלם.

היו"ר יריב לוין:

מה תהיה העלות?

הרצל מקוב:

עדיין לא קיבלתי מהם הערכת מחיר, אבל הם חשבו שהם יכולים לבדוק את זה.
עדיין לא קיבלנו מהם תשובה.

היו"ר יריב לוין:

אז גם את זה כדאי לבדוק במקביל. אני לא מומחה, ורחוק מזה, בתחום הזה, אבל
גם אני עשיתי כל מיני בדיקות בשעתו. אני יודע שלהוציא את הספינה, בהנחה
שהיא באמת נמצאת שם, ויש משהו מסיבי להוציא זה סיפור יקר מאוד ומסובך מאוד
ולא פשוט. אבל ברמת הצילום, להוריד רובוט שעושה שם צילום זה לא אמור להיות
5 מיליון שקל ביום.

ליאורה בארי:

ההבדלים בעומקים מחייבים ציוד עם התמחות מאוד ספציפית, וזה מקפיץ את
העלויות.

הרצל מקוב:

אני הבנתי שזה סוג הספינה. הם לא יכולים להגיע עם הספינות הקטנות יותר
למקום הזה ולייצב אותן, ולכן העלות היא לא הרובוט ולא הצילום וגם לא כל כך
המשיה, אלא עלות הספינה. יום ספינה – זה מה שיקר.

היו"ר יריב לוין:

כן, אבל 5 מיליון שקל ליום ספינה? זה נשמע מטורף.

הרצל מקוב:

נכון. זה נשמע לי מטורף כמו שזה נשמע לך.

נסים זאב:

אולי נקנה את הספינה עצמה? כמה זה עולה? ברצינות אני שואל.

היו"ר יריב לוין:

אני שואל שאלה: יש לכם אפשרות ונכונות שכמרכז בגין תפרסמו "קול קורא" לקבל
הצעות לעניין הצילום?

הרצל מקוב:

יש, בהחלט.

היו"ר יריב לוין:

תפרסמו "קול קורא". תגידו, יש כנראה מיקום מסוים, ואנחנו מבקשים לקבל הצעות
או על בסיס הצלחה או על בסיס עלות עם איזשהו מפרט וציוד. יכול להיות
שתבואנה כמה חברות. יש גם גורמים שרוצים להסריט את זה, ומוכנים לתרום לטובת
העניין את הציוד כדי שתהיה להם היכולת להפיק מזה אחר כך סרט. יש כל מיני
אופציות כאלה. לדעתי, כדאי לנסות אותם.

הרצל מקוב:

הם מממנים את עצמם.

היו"ר יריב לוין:

הם מממנים את עצמם, זה בטוח, בזה הם לא עושים לי שום טובה. אבל יכול להיות
שאם נפרסם "קול קורא" כזה שיגיד שאנחנו מבקשים לקבל הצעות מחיר טכנית
וביצועית – כמה זה עולה, איך זה עולה, והאם יש נכונות לבצע את זה על בסיס
הצלחה או לא על בסיס הצלחה. אז יכול להיות שתקבל כמה הצעות שלא יהיו 1
מיליון יורו, אולי הן יהיו הרבה יותר נמוכות. לדעתי, אם נלך בכיוון הזה מצד
אחד ונלך מצד שני בכיוון של פנייה לחיל הים, לפחות יש לנו סיכוי להגיע
למשהו.

נסים זאב:

אם בקידוחי נפט וגז הצלחנו להביא חברות - -

היו"ר יריב לוין:

זה עלה הון כסף.

נסים זאב:

לא, זה אותו דבר. עשרות שנים קדחו ולא העלו שום דבר. בסוף אנחנו רואים
שבשנים האחרונות, אם בסוף אתה אומר שאתה שותף במניות – וברור שיש פה הצלחה,
כי יכולים להפוך את זה לאתר תיירות – יכולים להפיק מזה הכנסות בעתיד. יכול
להיות שזה יקרוץ לחברות מסוימות. גם אידיאולוגית יכול להיות שיש כאלה שירצו
לתרום.

הרצל מקוב:

זה ברור. התורמים והתרומות שאנחנו מדברים עליהם זה על בסיס אידיאולוגי.

היו"ר יריב לוין:

אני רוצה להפריד בין שני דברים. אם וכאשר נדע בוודאות שהספינה שם ואיתרנו
אותה וצילמנו אותה, ואנחנו יודעים מה אפשר להוציא ואיך אפשר להוציא – אגב,
גם מזה נגזרות העלויות כי יש הבדל בין להוציא חתיכה אחת לבין למשוך הכול
יחד – אני לא יודע מה יש שם אפילו – אני כבר אומר לכם, אני אבוא אז למשרד
ראש הממשלה ואגיד לכם שאני לא רוצה תורמים, ולא רוצה שתורמים יתנו לי תנאים
איך זה ייראה, ואיפה זה יעמוד ואיפה זה יהיה – אני רוצה את זה עכשיו במימון
של המדינה כמו שהיה צריך להיות, לדעתי, מהיום הראשון. אני גם מאמין שנצליח
לשכנע בעניין הזה. אם יש תורמים שרוצים להיות שותפים בפרויקט, לדעתי, הם
צריכים להיכנס לתמונה בשלב הזה שבו הסיכון הוא הרבה יותר גדול, אתה לא יודע
אם זה כן זה או לא זה. ואז אם בא אדם ואומר שהוא מוכן להשקיע מאמצים בחיפוש
ובאיתור הזה אז גם מגיע לו להיות שותף בתהליך אחר כך. ביום שנדע איפה זה,
שהמדינה בשביל סכום כסף כזה או אחר שהוא אחד חלקי משהו שהיא משקיעה בכל
מיני מפעלים ופעולות אחרות, כולל בנושא של המורשת, תשאיר את העניין הזה
בידיים פרטיות – בעיניי, זה לא יכול להיות. אבל כשנהיה שם נתווכח על זה אם
נצטרך.

כרגע אנחנו צריכים למקסם את היכולת שלנו לסגור את הפער הזה שתהיה לנו ידיעה
שאכן זאת במאה אחוז הספינה, עם צילום שלה, ונדע מה מצבה כדי שנוכל להעריך
מה נדרש כדי לבצע הוצאה שלה החוצה. בשביל הדבר הזה צריך ללכת בשני מסלולים
מקבילים: צריך קודם כול לבוא לחיל הים ולשאול, האם הם מוכנים להתגייס
למשימה הזאת. אגב, אני חושב שזה יהיה הדבר הכי ראוי שדווקא חיל הים יהיה זה
שיבוא ויהיה שותף במאמץ הזה. אם כן, מה אתם יכולים לעשות מבחינת היכולות
שלכם. יכול להיות שנופתע – אולי הם יגידו, שאם רק יבקשו מהם לעבור דרך
המקום יכול להיות שהם יוכלו לתת פתרון לעניין הזה. זה יהיה הטוב ביותר
שיכול להיות. במקביל ללכת ל"קול קורא" שיגיד, אנחנו רוצים להוציא תוצר.
היעד שאנחנו צריכים להציב לנו כרגע זה להיות עם תמונות שאומרות שזה זה, ומה
מצבו בהנחה שזה זה. לא נדבר עכשיו על להוציא אותה ועל איך להוציא אותה, ומה
לעשות איתה, ואיפה להציב אותה, וכל התהליך הזה. לצורך העניין הזה יכול
להיות שנופתע. יכול להיות שיש גורמים שיש להם טכנולוגיה כזאת, טכנולוגיה
אחרת, שיכולים להציע כל מיני הצעות, ויבואו ויגידו שהם מוכנים בתנאי כזה או
בתנאי אחר. יש ערך לצילומים הראשונים של האנייה הזאת. כל כלי תקשורת או
מכון מחקר או גורם אחר שיהיה הראשון שיפרסם את הצילומים של הספינה יש לו
הישג בלתי מבוטל. אפילו ההשקעה הנדרשת פה היא לא כל כך גדולה בהשוואה
לחשיפה ולקרדיט שהוא מקבל על מהלך מהסוג הזה. יכול להיות שאם נצא בקריאה
כזאת יימצאו גורמים שיהיו מוכנים לקחת על עצמם את המימון הזה, בין אם זה
תורם אחד שיתרום ובין אם זה גורם מקצועי שאומר שיש לו היכולות או גורם משדר
שיגיד שהוא רוצה ללוות את החיפוש הזה, ושהוא מביא את הצוות ועושה את הפעולה
הזאת.

אני מציע שננסה ללכת בכיוון הזה. השאלה היא כמה זמן אתם צריכים כדי לצאת
ב"קול קורא" כזה ובפנייה כזאת לחיל הים.

ליאורה בארי:

להוסיף על דבריך, אנחנו נמצאים עכשיו במצב הרבה יותר מבטיח מבחינת הנתונים
שאנחנו יכולים לתת גם לגורמים פרטיים ב"קול קורא", וגם כמובן, למשרד
הביטחון, לצבא, מכיוון שיש לנו תוצאות של אותה משלחת שנותנת לנו איזשהו
כיוון לגבי הדרישות.

היו"ר יריב לוין:

נכון.

ליאורה בארי:

לעשות פנייה בין משרדי ממשלה זה דבר מיידי. אני מניחה שהוצאת "קול קורא" זה
תהליך קצת יותר ארוך.

הרצל מקוב:

חודש.

היו"ר יריב לוין:

אני בעד שהדברים האלה ייעשו במקביל. אתם תוציאו את ה"קול קורא" הזה. כמו
שהציע נסים, אני אפילו מציע שאתם תעבירו אלינו את הפנייה שלכם, ואז אנחנו
נפנה ונאמר שבהמשך לפנייה שלכם אנחנו מצטרפים ומבקשים גם כן את הסיוע ואת
העזרה בעניין הזה.

נסים זאב:

למה שלא תהיה הצעת החלטה?

היו"ר יריב לוין:

תהיה. זאת ההחלטה שנקבל כאן. בואו ננסה. פשוט חבל, אנחנו לא נגמור עם זה.
יבוא תורם, יציע ככה, ידרוש ככה. אני לא רואה שאנחנו נחלצים מהסיפור הזה.

משה פוקסמן:

אולי אפשר לפנות לחברות שקודחות נפט. אולי לאחת מהם יש ספינה שעומדת בין
חיפוש לחיפוש. אולי מישהו יכול לפנות אליהם.

היו"ר יריב לוין:

אני מציע שאת ה"קול קורא", מעבר לפרסום שלו, תשלחו אותו גם אליהם, שיידעו
ויראו את זה. יכול להיות שמי מהחברות האלה תחליט שהיא רוצה לקחת על עצמה את
העניין. זה בוודאי יהיה הכי נוח. יכול להיות שיבוא גורם אחר, ויגיד, תשמעו,
אני מסוגל לבצע את זה באיקס זמן בהנחה שאתם מצליחים להגיע עבורי להסדר
איתם. אני מוכן להיפגש ולהיות שותף לכל דיון ולכל פגישה עם כל גורם כזה כדי
לכנס אותם לעניין הזה כדי לבצע, אבל עדיין אנחנו צריכים לעשות את הצעד גם
כדי שנעבוד בצורה מסודרת מבחינה פורמלית; שיהיה קול קורא מסודר, שאנשים
יגישו את ההצעות שלהם או את הפניות שלהם וננסה להתקדם עם זה. אם יבוא תורם
שיגיד שהוא שולח את הציוד, אז מצוין. על בסיס ה"קול קורא" הזה נתכנס. אבל
יש לי תחושה שעדיין לא מיצינו את כל הפוטנציאל של הגורמים שיכולים לרצות
להיות מעורבים בדבר הזה, וברור במקביל שאם בחיל הים מסוגלים להביא צילום –
אני לא יודע אם הם ערוכים לגרירת ספינות החוצה מהקרקעית, אבל לצלם ולהגיד
אם זה כן זה או לא זה – אני מקווה בשביל מדינת ישראל שיש להם היכולת לבצע
את הפעולה הזאת ואפילו מהר. אז זה לא נראה בשמים. זה לא מסובך וגם לא מאוד
יקר ביחס למה שיש להם ממילא בידיהם. אז אנחנו נהיה הרבה יותר חכמים. קודם
כול נדע שאיתרנו אותה ונוכל לפרסם צילומים של מה שיש, ואז אני מניח שיהיה
הרבה יותר קל להפעיל עליכם את הלחץ הציבורי כדי לקבל את התקציב שצריך כדי
להוציא את זה בצורה מסודרת.

ליאורה בארי:

זה לעשות מזה פרויקט בחוץ.

היו"ר יריב לוין:

לעשות כמו שצריך להיות – פרויקט ממלכתי של דבר שהוא באמת אירוע מכונן
בתולדות המדינה. הרי אין שום ספק שהמקום שבו זה יוצב יהיה מקום שאין תלמיד
במערכת החינוך של מדינת ישראל שלא יגיע אליו ויראה את זה. בעיניי, זה הבסיס
של הדמוקרטיה הישראלית. מהאירוע הזה היא התחילה.

אני מציע את הצעת הסיכום הבאה כדלקמן:

1. ועדת הכנסת רשמה לפניה את הדיווח, שלפיו מאז ישיבת הוועדה מיום 9 ביולי
2012, לא הושגה התקדמות בסוגיית איתור האנייה והבאתה אל החוף נוכח קשיים
שעיקרם קשיים כספיים של היעדר מימון. על רקע הערכות שהובאו בפני מרכז מורשת
מנחם בגין, עלות הפרויקט עשויה להגיע לכ-1 מיליון יורו בהנחה שזה יסתיים
ביום אחד.

נסים זאב:

סליחה, לא זה מה שהם אמרו. 1 מיליון יורו ליום, אבל לא בהנחה שאפשר לעשות
את זה ביום אחד.

הרצל מקוב:

העבודה היא יום אחד.

היו"ר יריב לוין:

אני גם לא ניסחתי שאפשר לעשות את זה ביום אחד. העלות היא 1 מיליון יורו
ליום בלי להיכנס לשאלה כמה ימים כאלה יהיו.

היו"ר יריב לוין:

2. הוועדה רשמה בפניה את הסכמת הגברת ליאורה בארי ראש תחום מורשת מוחשית
במשרד ראש הממשלה בדבר פנייה למשרד הביטחון לסייע בצילום שרידי הספינה על
מנת לוודא שאכן מדובר באלטלנה ולוודא את מצבה כפי שהוא כיום. העתק הפנייה
יועבר לוועדת הכנסת אשר היא מטעמה תפנה לשר הביטחון על בסיס הפנייה של משרד
ראש הממשלה.

3. הוועדה רשמה בפניה את הודעתה ואת הסכמתה של הגברת ליאורה בארי, ראש תחום
המורשת המוחשית במשרד ראש הממשלה, בדבר פנייה שתיעשה על-ידי משרד ראש
הממשלה בימים הקרובים למשרד הביטחון בבקשה כי חיל הים יסייע בשלב זה בצילום
שרידי הספינה כדי לוודא שאכן מדובר ב"אלטלנה" ולוודא את מצבה כפי שהוא
כיום. העתק הפנייה יועבר לוועדת הכנסת אשר אף היא מטעמה תפנה בנושא זה לשר
הביטחון על בסיס הפנייה של משרד ראש הממשלה.

4. הוועדה רשמה בפניה את הסכמת מרכז מורשת מנחם בגין לפרסם בתוך כחודש "קול
קורא" לצורך ביצוע צילום הספינה כפי שפורט ביחס לפנייה שתיעשה בידי משרד
ראש הממשלה לחיל הים. במסגרת הקריאה שתפורסם על-ידי מרכז מורשת בגין התבקשו
הצעות לביצוע צילום של הספינה במקום שבו אותרה, ככל הנראה, "אלטלנה", לרבות
בחינה של האופן הטכני שבו ניתן הדבר לביצוע ושל דרכים למימון עלויות ולמתן
זכויות על הצילומים לגורמים שיציעו לבצע את הצילום.

הערות? אין.

מי בעד ההצעה?

הצבעה

בעד ההצעה – רוב

נגד – אין

נמנעים – אין

ההצעה התקבלה.

היו"ר יריב לוין:

פה-אחד, אין מתנגדים, אין נמנעים.

צריך להוסיף עוד דבר: הוועדה מבקשת ממרכז בגין לדווח לנו כשיצא "קול קורא"
ולהעביר אלינו העתק שלו.

נסים זאב:

לא שמעתי את ההחלטה שאנחנו נפנה - -

היו"ר יריב לוין:

אמרתי בחלק הראשון שאחרי שנקבל מהם את העתק הפנייה שלהם נוציא פנייה מקבילה
שלנו.

רבותיי, תודה רבה. אנא, באמת, עשו מאמץ. צריך לגמור לפחות את השלב הזה של
הצילום. תודה רבה, הישיבה נעולה.

הישיבה ננעלה בשעה 13:50.
