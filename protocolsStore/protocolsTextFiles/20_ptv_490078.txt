הכנסת העשרים

מושב רביעי

פרוטוקול מס' 334

מישיבת ועדת הכנסת

יום שני, ד' באדר התשע"ח (19 בפברואר 2018), שעה 11:15

סדר היום:

1. קביעת ועדה לדיון בהצעת חוק רישוי עסקים (תיקון רישוי מפעלי תשתית
לאומית), התשע"ח-2017 (פ/4832/20), של חה"כ משה גפני.

2. קביעת ועדה לדיון בהצעה לסדר היום בנושא: "התמודדות המדינה עם תופעת
הבדידות בקרב האזרחים הוותיקים", של חה"כ טלי פלוסקוב וחה"כ ענת ברקו.

3. בקשת יושב-ראש הוועדה המשותפת לוועדת הכלכלה ולוועדת הכנסת, חה"כ יואב
קיש להקדמת הדיון בהצעת חוק הרשות השנייה לטלוויזיה ורדיו (תיקון מס'
44)(אסדרת רשיונות לשידורי טלוויזיה), התשע"ח-2018, לפני הקריאה השנייה
והשלישית.

4. בקשת הממשלה להקדמת הדיון בהצעת חוק חינוך מיוחד (תיקון מס' 11),
התשע"ח-2018, (מ/1199), לפני הקריאה הראשונה.

5. הרכב הוועדה המשותפת של ועדת הכנסת וועדת הכלכלה לדיון בפרק י"א כולו
(רשויות תחבורה מטרופוליטניות) מתוך הצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019), התשע"ח-2018 (מ/1196).

6. פניית חה"כ יואל חסון בדבר העברת הצעת חוק עבודת נשים (תיקון – תקופת
לידה והורות לבן זוג של עובדת שילדה יותר מילד אחד), התשע"ז-2016, מהוועדה
המיוחדת להצעת חוק התכנון והבנייה והצעות חוק הנלוות – לדיון בוועדה אחרת.

7. חילופי אישים בוועדות משותפות.

נכחו:

חברי הוועדה:

מכלוף מיקי זוהר – היו"ר

ישראל אייכלר

רוברט אילטוב

דוד ביטן

יואב בן צור

יואל חסון

אחמד טיבי

שולי מועלם-רפאלי

רויטל סויד

רחל עזריה

רועי פולקמן

יואב קיש

חברי הכנסת:

יעקב אשר

יוסי יונה

מיכאל מלכיאלי

סאלח סעד

לאה פדידה

עודד פורר

מוזמנים:

  ------------------------------------------------------------------------
  משרד האוצר                                           –   נדב שיינברגר
  ---------------------------------------------------- --- ---------------
  עו"ד, משרד החינוך                                    –   אילן פרץ שי

  מוזמן/ת                                              –   גיל יעקב

  מוזמן/ת                                              –   מרב דוד

  שדלן/ית                                              –   רות פרמינגר

  שדלן/ית (גלעד יחסי ממשל ולובינג), אינו/ה מייצג/ת     –   יובל אלגד
  לקוחות בדיון זה (לקוחות קבועים נוספים שנושא הישיבה       
  נוגע אליהם באופן ישיר: תעשיית אבן וסיד)                  
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדס צנוירט

1. קביעת ועדה לדיון בהצעת חוק רישוי עסקים (תיקון רישוי מפעלי תשתית
לאומית), התשע"ח-2017 (פ/4832/20), של חה"כ משה גפני.

היו"ר מכלוף מיקי זוהר:

שלום רב, אני מתכבד לפתוח את ישיבת ועדת הכנסת. נושאים רבים לפנינו היום.
הנושא הראשון: קביעת ועדה לדיון בהצעת חוק רישוי עסקים, של חבר הכנסת גפני.
אנחנו מבקשים להעביר את הצעת החוק הזו לוועדת הפנים, שדנה היום בחוק הזה
במסגרת חוק ההסדרים. העניין נעשה גם לבקשתו של חבר הכנסת גפני, יושב-ראש
ועדת הכספים.

יואל חסון (המחנה הציוני):

אדוני, למרות ההתנהלות הקואליציונית הנוראית שלכם, אנחנו נתמוך בזה.

היו"ר מכלוף מיקי זוהר:

אני מודה לך על ההחלטה. מי בעד – ירים את ידו. מי נגד? מי נמנע?

הצבעה

בעד ההצעה – פה אחד

ההצעה להעביר את הצעת חוק רישוי עסקים (תיקון רישוי מפעלי תשתית לאומית),
התשע"ח-2017, לוועדת הפנים, אושרה.

היו"ר מכלוף מיקי זוהר:

ההחלטה התקבלה פה אחד.

2. קביעת ועדה לדיון בהצעה לסדר היום בנושא: "התמודדות המדינה עם תופעת
הבדידות בקרב האזרחים הוותיקים", של חה"כ טלי פלוסקוב וחה"כ ענת ברקו.

היו"ר מכלוף מיקי זוהר:

סעיף 2, קביעת ועדה לדיון בהצעה לסדר היום בנושא: "התמודדות המדינה עם
תופעת הבדידות בקרב האזרחים הוותיקים", של חה"כ טלי פלוסקוב וחה"כ ענת
ברקו. הוצע במליאה להעביר את זה לוועדה המשותפת לוועדת העבודה ולוועדת
הכלכלה. מישהו רוצה להתייחס לסוגיה?

ארבל אסטרחן:

רק יש לומר שההצעה הזאת עלתה במליאה. שם רצו להעביר את זה לוועדה משותפת.
לא ניתן להעביר לוועדה משותפת ישירות מהמליאה - לכן זה מגיע לכאן.

היו"ר מכלוף מיקי זוהר:

נכון, חברים. כפי ששמעתם, היועצת המשפטית הבהירה – היא רוצה ועדה משותפת,
וזה צריך לעבור דרכנו. לכן אני רוצה להביא את זה להצבעה.

יואל חסון (המחנה הציוני):

מה ההיגיון?

היו"ר מכלוף מיקי זוהר:

כי אי-אפשר להעביר ישירות מהמליאה לוועדה משותפת - זה צריך לעבור דרך ועדת
הכנסת. אנחנו סוג של תחנת מעבר. מי בעד - ירים את ידו. מי נגד? מי נמנע?

הצבעה

בעד ההצעה – פה אחד

ההצעה אושרה.

היו"ר מכלוף מיקי זוהר:

ההחלטה התקבלה.

3. בקשת יושב-ראש הוועדה המשותפת לוועדת הכלכלה ולוועדת הכנסת, חה"כ יואב
קיש להקדמת הדיון בהצעת חוק הרשות השנייה לטלוויזיה ורדיו (תיקון מס'
44)(אסדרת רשיונות לשידורי טלוויזיה), התשע"ח-2018, לפני הקריאה השנייה
והשלישית.

היו"ר מכלוף מיקי זוהר:

3. בקשת יושב-ראש הוועדה המשותפת לוועדת הכלכלה ולוועדת הכנסת, חה"כ יואב
קיש להקדמת הדיון בהצעת חוק הרשות השנייה לטלוויזיה ורדיו (תיקון מס'
44)(אסדרת רשיונות לשידורי טלוויזיה), התשע"ח-2018, לפני הקריאה השנייה
והשלישית. חוק ערוץ 20. בבקשה, אדוני יושב-ראש הוועדה המשותפת.

יואב קיש (הליכוד):

התחיל כתיקונצ'יק ונגמר כרפורמה.

יואל חסון (המחנה הציוני):

אפשר לברר אם אתה מכיר את הבעלים של ערוץ 20?

יואב קיש (הליכוד):

אני מכיר את כל המנכ"לים של כל הערוצים המסחריים, גם את הבעלים של אללה
טיוי.

היו"ר מכלוף מיקי זוהר:

עכשיו זה עובד ככה – אם אתה מכיר את הבעלים, אסור לו לכתוב עליך. מבינים
כמה זה מופרך? אתה מכיר את הבעלים, והוא כתב עליך חיובי, אז כבר קיבלת
שוחד. נו, באמת.

יואל חסון (המחנה הציוני):

אתם אנשים אמיצים.

היו"ר מכלוף מיקי זוהר:

יש גבול. מה אנחנו פה?

יואב קיש (הליכוד):

נפגשתי עם כל המנכ"לים ושמעתי את הדעות שלהם.

אתה חושב שאעשה כזה חוק?

יואל חסון (המחנה הציוני):

כמה פעמים הופעת בערוץ 20 בחודש האחרון?

היו"ר מכלוף מיקי זוהר:

המון. אז מה?

יואב קיש (הליכוד):

הופעתי יותר בתוכניות בוקר.

יואל חסון (המחנה הציוני):

אני שואל כדי להגן עליך, חבר הכנסת קיש.

יואב קיש (הליכוד):

אני שמח שיש ערוץ 20, שהוא ערוץ עם אג'נדה ימנית, ואומר את הדעות שלו בצורה
הכי ברורה. שימשיך ויעשה, ואנחנו בעדו בכל הכוח. ואני גם בעד אללה טיוי,
שיש ערוץ שדובר ערבית למגזר הערבי, ואני אעזור לו בכל הכוח, ואני גם בעד
ערוץ 9, שדובר רוסית למגזר הרוסי, וגם ערוץ 24. ואם לא הייתי עושה את
התיקונים האלה- - -

מה שעשינו בחוק הזה, חבר הכנסת יואל חסון, הוא חשוב מאוד. אני מבקש לאשר את
ההקדמה לקריאה.

היו"ר מכלוף מיקי זוהר:

בבקשה, חבר הכנסת יואל חסון, מרכז האופוזיציה, בבקשה.

יואל חסון (המחנה הציוני):

ביל להתייחס לגופו של החוק, אני המום, שאתם כאילו לא חיים בארץ הזאת. כאילו
אתם לא קוראים את החדשות של הימים האחרונים. אתם הולכים ברחוב, וכל הח"כים
שמצביעים עכשיו בעד ההקדמה הזאת. אתם לוקחים חוק שעוסק בעולם התקשורת,
שנולד כנראה מסיבות פוליטיות, כדי לדאוג לערוץ אחד. בדרך הוסיפו כל מיני
ערוצים אחרים, ואתם באמת עושים פה הליך מזורז לחקיקה? אתם באמת הולכים
להסביר את זה שאתם ביום הזה, בשיח הציבורי היום שיש, על עולם התקשורת והקשר
של הפוליטיקאים וכל העבודה בכנסת, ואינטרסים תקשורתיים, אתם באמת רוצים
לעשות הליך מזורז לחקיקה בעולם התקשורת, לתת פטור?

אני רוצה לומר, חבריי חברי הכנסת, מכיוון שאתם רובכם אני מחבב פלוס, אני
מציע לכם – אני לא רוצה שתבוא בידכם תקלה. אתם בחוק של עולם התקשורת. יכול
להיות שהנושאים האלה נחקרים, ואתם מעמידים את עצמכם בסיטואציה כזאת? למה
אתם עושים את זה?

היו"ר מכלוף מיקי זוהר:

ככה זה עובד במדינת ישראל 2018 – כל מי שיש לו עמדה, יחשוב טוב לפני שהוא
מביע אותה. 433 בדרך.

רויטל סויד (המחנה הציוני):

די, אל תהיה ציני.

היו"ר מכלוף מיקי זוהר:

זה מה שהוא אומר.

רויטל סויד (המחנה הציוני):

לא. אתה לא יכול להיות ציני על דברים חמורים מאוד.

היו"ר מכלוף מיקי זוהר:

לא הקשבת לדבריו של יואל חסון? זה מה שהוא אמר.

ישראל אייכלר (יהדות התורה):

יואל חסון אמר עכשיו לוועדה שתי מילים: אני מאיים.

יואל חסון (המחנה הציוני):

למה, אני שולח לחקירות? חלילה. חס וחשלום. לא מאיים.

יוסי יונה (המחנה הציוני):

מה הסמכות שלו לאיים?

היו"ר מכלוף מיקי זוהר:

חברים, אומר לכם משהו. אמרתי את זה היום גם בכלי התקשורת הרבים. תראו, אם
אתם חושבים שאנחנו במפלגת השלטון הופכים עכשיו להיות באיזושהי סיטואציה
שאנחנו חוששים מהמשטרה או מגורמי האכיפה – יש לכם טעות. אנחנו לא חוששים
מהם. אנחנו מכבדים אותם, ומעריכים את עבודתם, אבל לא חוששים מהם בשום פנים
ואופן. ואנחנו עושים את עבודתנו בצורה המקצועית ביותר והרצינית ביותר, עם
גורמי מקצוע, עם החלטות שבסופו של דבר מתקבלות על הצד הרציני ביותר
והמקצועי ביותר. כל הרעש שאתם שומעים עכשיו בתקשורת, ולצערי הרעש, שהמשטרה
לוקחת בו חלק, היא חלק בלתי-נפרד מהרעש הזה שאנחנו שומעים עכשיו בתקשורת,
אני אומר את מה שאני רוצה לומר. זו הדמוקרטיה.

רויטל סויד (המחנה הציוני):

מה אתה אומר?

היו"ר מכלוף מיקי זוהר:

שהמשטרה לוקחת חלק בקרקס התקשורתי.

רויטל סויד (המחנה הציוני):

אתה שם לב איך אתה מזהה את ועדת הכנסת? זה לא בסדר, מה שאתה עושה.

היו"ר מכלוף מיקי זוהר:

את לא תפריעי לי כל הזמן. אם תרצי לדבר, אאפשר לך.

רויטל סויד (המחנה הציוני):

אתה לוקח את הסמכות שלך ואת הכוח שלך.

היו"ר מכלוף מיקי זוהר:

את לא תפריעי לי. אני קורא אותך לסדר פעם ראשונה. בדמוקרטיה הישראלית גם
לימין יש זכות דיבור, חברת הכנסת סויד. לא רק לשמאל.

היו"ר מכלוף מיקי זוהר:

כן, אבל אתה יושב-ראש הוועדה לא יכול.

יואל חסון (המחנה הציוני):

תפסיקו לרמוס את גורמי אכיפת החוק. מספיק. ההתנהגות שלכם מבזה. אתם לא
לומדים לקח.

היו"ר מכלוף מיקי זוהר:

חבר הכנסת חסון, אני קורא אותך לסדר בפעם הראשונה.

ישראל אייכלר (יהדות התורה):

אדוני היושב-ראש, אני צריך לצאת לנשיאות.

היו"ר מכלוף מיקי זוהר:

טוב. רק אשלים את דבריי בכך שאומר שאנחנו לא חוששים. אנחנו פועלים ללא רבב
וללא דופי, בהתאם לאמונתנו האידיאולוגית, העקרונית. הדברים שאנחנו מאמינים
בהם, ושנבחרנו על-ידי ציבור מסוים לממש פה בכנסת. אנחנו לא חוששים מאיש.
אנחנו חוששים מהקב"ה, ולפעמים אני באופן אישי יכול לומר שאני חושש גם
מאשתי. כל השאר מבחינתי יכולים לומר מה שהם רוצים. אני מאמין בצדקת דרכנו
ובדרך שבה אנחנו פועלים למרות כל מה שאנחנו רואים בתקשורת, ואני חוזר
ואומר - קרקס תקשורתי שהמשטרה לוקחת בו חלק. כך אני אומר וכך אני עומד
מאחורי דבריי. בבקשה.

יוסי יונה (המחנה הציוני):

אדוני היושב-ראש, שלוש הערות מאוד קצרות: אני רואה טעם לפגם- - - או לזרז
את הבאתו.

שנית, אני מכבד את עמדתך ועמדותיך, שהכנסת היא המקום שבו אתה רוצה לקדם את
האג'נדה שלך. זה לגיטימי וזה בסדר.

אבל לגבי הדבר האחרון, אדוני היושב-ראש, אני רוצה למחות על דבריך. לבוא
כיושב-ראש ועדה, ולהטיל דופי ולהמשיך לפגוע באמינות של המשטרה זה דבר איום
ונורא, כי אתה מעביר פה מסר לציבור הרחב, שיש פגיעה בלגיטימציה של משטרת
ישראל, לבדוק את חקירותיה, ולדבר הזה אין מקום בכנסת ישראל.

יואל חסון (המחנה הציוני):

ועדת הכנסת היא לא שלך.

היו"ר מכלוף מיקי זוהר:

תודה על האמירה שלך, שעזרה לי לחדד את דבריי. משטרת ישראל עושה עבודה נפלאה
באכיפת החוק, בשמירה על הסדר הציבורי ובמניעת פשיעה. דבר אחד היא לא יודעת
לעשות.

יואל חסון (המחנה הציוני):

לחקור את ראש הממשלה.

היו"ר מכלוף מיקי זוהר:

היא לא יודעת לחקור מפורסמים, והיא לא יודעת לחקור נבחרי ציבור. שם היא
נופלת פעם אחר פעם, וזה מה שאמרתי.

יואל חסון (המחנה הציוני):

תפסיק לנצל את ועדת הכנסת. זה לא מסיבת עיתונאים.

ישראל אייכלר (יהדות התורה):

אין לי שום חובה כחבר ועדה, לשמוע סימפוזיון על נושאים שלא קשורים.

יואל חסון (המחנה הציוני):

הח"כים יכולים להביע את דעתם. אתה יכול ללכת.

ישראל אייכלר (יהדות התורה):

יש לי נשיאות.

היו"ר מכלוף מיקי זוהר:

בבקשה, משפט אחרון לפני הצבעה.

רויטל סויד (המחנה הציוני):

אדוני היושב-ראש, אני רוצה לומר לך, שאתה מנצל לרעה את העובדה שאתה
יושב-ראש ועדת הכנסת, כאשר אתה בא, ואתה אומר דברים שלא קשורים להצבעה על
סעיף 7 שעל סדר-היום.

היו"ר מכלוף מיקי זוהר:

ככה זה בדמוקרטיה הישראלית – אומרים מה שרוצים, ולא חוקרים אותך על זה. אתה
אומר בלי שיחקרו אותך על זה.

רויטל סויד (המחנה הציוני):

גם אני. ואתה מתריס נגד המשטרה. זה המשך לזילות שאתם עושים פה
ולדה-לגיטימציה שאתם עורכים למשטרת ישראל. אתה בא ובציניות ובזלזול פוגע
בשלטון החוק ובמערכת אכיפת החוק.

לגופו של עניין, לסעיף 7, מה שלצערי הרב, אתה לא התייחסת אליו באף אחת
מהאמירות האחרונות שלך - אתם רוצים להביא עכשיו חוק בהצבעה מהירה- - -

היו"ר מכלוף מיקי זוהר:

לא, ביום אחד אנחנו מקדימים את זה.

רויטל סויד (המחנה הציוני):

כאשר אתם ממשיכים את הקו של ראש הממשלה ושל הקואליציה שלכם, לקחת את כל
גורמי התקשורת, לעשות בהם את השימוש שאתם רוצים לעשות בהם, להטות סיקור. זה
המשך של זה. שימו לב על איזה ערוץ אנחנו מדברים – ערוץ 20, וזה לא בסדר.

היו"ר מכלוף מיקי זוהר:

עבודה אופוזיציונית רגילה, חברת הכנסת סויד. בבקשה.

יואב קיש (הליכוד):

חבל שלא חבר הכנסת יואל חסון ולא חברת הכנסת רויטל סויד היו בפגישה אחת,
בישיבה אחת או בהצבעה אחת של החוק הזה.

יואל חסון (המחנה הציוני):

לא חברי הוועדה.

רויטל סויד (המחנה הציוני):

אנחנו חברי ועדת הכנסת.

יואב קיש (הליכוד):

כל פעם שהקואליציה מדברת, לא נותנים לנו לדבר. תנו לנו לדבר.

יואל חסון (המחנה הציוני):

מסכנים. יש לכם מספיק ערוצים לדבר בהם. יש לך ואללה, ישראל היום, התאגיד.
מה אתה עוד רוצה?

יואב קיש (הליכוד):

אני רוצה לומר לפרוטוקול – כל ההצבעות נעשו כמעט בקונצנזוס מלא, עם חבר
הכנסת איתן כבל, עם חברי כנסת נוספים מהאופוזיציה, חבר הכנסת טיבי, וכל מי
שישב – מלכיאלי שמכיר את זה וטיבי, יכולים להעיד. שני קשקשנים שלא היו פעם
אחת, ימשיכו לזמר. אל תגידו שטויות.

רויטל סויד (המחנה הציוני):

תחזור בך.

יואב קיש (הליכוד):

שני חברי כנסת שאומרים שטויות. לא קשקשנים. חזרתי.

רויטל סויד (המחנה הציוני):

לומר לך את מספר הפעמים שאתה מדבר דברי סרק בכלל בלי להבין מה אתה אומר,
בין היתר גם בשימוש שלך בכוח שלך בוועדת הפנים. תתבייש לך. יושב-ראש הוועדה
שלך פה עכשיו מכניס משפטים שלא קשורים לעניין.

היו"ר מכלוף מיקי זוהר:

אני קורא אותך לסדר פעם שנייה.

יואב קיש (הליכוד):

תגידו את האמת. אל תשקרו לציבור. שני שקרני ציבור.

רויטל סויד (המחנה הציוני):

אתה מדבר?

היו"ר מכלוף מיקי זוהר:

אני קורא אותך לסדר פעם שלישית. נא לצאת מהאולם.

רויטל סויד (המחנה הציוני):

תתבייש לך. אתה מדבר ככה על חברי כנסת שהם חברים בוועדת הכנסת, שמגיעים
ועושים את חובתם. על יושב-ראש ועדת הכנסת שלך אין מי שיגיד את זה. זה לא
ניצול לרעה – זה בושה וחרפה. מערכת אכיפת החוק - אתם עושים.

יואב קיש (הליכוד):

כשלא נותנים לדבר, ככה זה נראה. רק בשמאל מותר לדבר. זו השיטה שלכם. אנחנו
לא ניתן יד להשתקת פיות.

(חברת הכנסת רויטל סויד יוצאת מאולם הוועדה).

יואל חסון (המחנה הציוני):

אני מבין שכדי להעביר את ערוץ 20, להכניס ערוץ בערבית וערוץ ברוסית, וידעו
לעשות את העבודה הפוליטית כדי לתת לזה לגיטימציה. זה לא הופך את זה לחוק לא
מושחת. זה לא הופך את זה שהמוטיבציה המרכזית היתה- - -

יואב קיש (הליכוד):

תגיד את זה לאיתן כבל.

יואל חסון (המחנה הציוני):

כולם יודעים את זה. יודעים למה אתה מונית לראש הוועדה. אם לא היתה לך כזאת
פעילות פוליטית, לא היית מנהל את זה בכזאת יעילות. לא היית מנהל את זה
בכזאת דחיפות. הכול פה דחוף, כי הכול פה פוליטיקה. לא מעניין אותך לא הערוץ
הערבי ולא הערוץ הרוסי. מעניין אותך ערוץ 20. כולם יודעים את זה, וזה
ייבדק, וזה ייחקר. חבל שאתה שם את עצמך בפינה כזאת. אני מעריך אותך. אני לא
חושב שאתה שקרן.

היו"ר מכלוף מיקי זוהר:

חשש ומורא. תאיימו עלינו בעוד חקירות ובעוד אירועים.

יואב קיש (הליכוד):

אתה לא הבנת. ישיבה אחת לא היית.

יואל חסון (המחנה הציוני):

אני יודע לזהות בהילות. אני יודע לזהות דחיפות. אני יודע לזהות אינטרסים
פוליטיים.

יואב קיש (הליכוד):

עושים רגולציה.

יואל חסון (המחנה הציוני):

תאגיד, רשות השידור, עכשיו אתם רוצים להשתלט על ואללה.

לא רק שלא הצלתם את התקשורת הישראלית.

יואב קיש (הליכוד):

הצלנו את התקשורת הישראלית.

יואל חסון (המחנה הציוני):

ניסיתם באופן מושחת להשתלט על אמצעי התקשורת בישראל.

יואב קיש (הליכוד):

חבר הכנסת חסון, לא היית אפילו פעם אחת בדיון. אין לך מושג מה קורה.

שולי מועלם-רפאלי (הבית היהודי):

חבר הכנסת חסון, לא היית בכנסת הקודמת כשבאופן מושחת ניסו לסגור פה עיתון.

יואב קיש (הליכוד):

לא היית שם ואתה לא יודע מה היה.

היו"ר מכלוף מיקי זוהר:

בושה וחרפה לשמוע את הדברים האלה מפיך. אלה שקרים ודברי הבל.

יואל חסון (המחנה הציוני):

אתם אמיצים.

היו"ר מכלוף מיקי זוהר:

אנחנו לא חוששים.

יואל חסון (המחנה הציוני):

התייעצות סיעתית.

היו"ר מכלוף מיקי זוהר:

מייד בתומה תהיה הצבעה. הפסקה של חמש דקות.

(הישיבה נפסקה בשעה 12:03 ונתחדשה בשעה 12:08.)

היו"ר מכלוף מיקי זוהר:

אני מחדש את הישיבה. אני רוצה לעבור להצבעה. בקשת יושב-ראש הוועדה המשותפת
לוועדת הכלכלה ולוועדת הכנסת, חה"כ יואב קיש להקדמת הדיון בהצעת חוק הרשות
השנייה לטלוויזיה ורדיו (תיקון מס' 44)(אסדרת רשיונות לשידורי טלוויזיה),
התשע"ח-2018, לפני הקריאה השנייה והשלישית. מי בעד – ירים את ידו. מי נגד?
מי נמנע?

הצבעה

בעד הבקשה - 5

נגד - 3

נמנעים - אין

הבקשה אושרה.

היו"ר מכלוף מיקי זוהר:

ההחלטה התקבלה.

יואל חסון (המחנה הציוני):

רביזיה.

היו"ר מכלוף מיקי זוהר:

רביזיה נרשמה מפיו של חבר הכנסת יואל חסון. רביזיה תיקבע לשעה 12:35.

4. בקשת הממשלה להקדמת הדיון בהצעת חוק חינוך מיוחד (תיקון מס' 11),
התשע"ח-2018, (מ/1199), לפני הקריאה הראשונה.

היו"ר מכלוף מיקי זוהר:

הסעיף הבא. בקשת הממשלה להקדמת הדיון בהצעת חוק חינוך מיוחד (תיקון מס'
11), התשע"ח-2018, (מ/1199), לפני הקריאה הראשונה. לבקשת הממשלה, רוצים
להביא את זה לדיון. אני רוצה לשמוע, אם יש מישהו שיש לו מה לומר נגד הבקשה
הזאת. קודם כל נשמע את הממשלה, ואז נשמע את חברי הכנסת.

אילן שי:

אילן שי, מהלשכה המשפטית של משרד החינוך. פטור מחובת הנחה להצביע בקריאה
ראשונה על הצעת החוק במליאה כבר היום. מדובר בהצעת חוק שכוללת יישום של כמה
מההמלצות של הוועדה הציבורית – השופטת בדימוס דליה דורנר לגבי שינויים
במערכת החינוך המיוחד. ההוראה המרכזית שהיא מיישמת היא ההוראה שהבחירה בסוג
המסגרת לחינוך מיוחד תהיה על-ידי ההורים ולא כפי שהיום, על-ידי ועדת ההשמה.

שולי מועלם-רפאלי (הבית היהודי):

האפוטרופוסים הטבעיים של הילד הם ההורים שלו. זאת נקודה קריטית בשינוי הזה.

רוברט אילטוב (ישראל ביתנו):

מיקי, אני נאלץ לצאת. יש פה מחטפים של סוגיות דת ומדינה בוועדות אחרות.

היו"ר מכלוף מיקי זוהר:

קודם כל תשמע. אתה מרכז הסיעה, נכון?

עודד פורר (ישראל ביתנו):

אולי פה תיתן התייעצות סיעתית.

היו"ר מכלוף מיקי זוהר:

חבר הכנסת פורר פועל באופן שרירותי. למה – אותם עובדים שעובדים ביום שבת,
זה עובדים ששלחו אתכם לכנסת. זה עובדים יוצאי חבר העמים, שמקבלים היום 100%
שכר בשבת במקום 200%.

עודד פורר (ישראל ביתנו):

בוא נקיים את הדיון על החוק שלך.

היו"ר מכלוף מיקי זוהר:

המאבק של חבר הכנסת פורר פוגע באנשים ששלחו אתכם לכנסת, וזה הדבר העצוב
ביותר, כי החברים שלכם במקום לקבל 200%, מקבלים 100%. זה הסיפור. תבדקו את
זה. אתם מפסידים את זה. בבקשה, אדוני.

אילן שי:

מכיוון שהקביעה של סוג המסגרת לא יהיה עוד בידי הוועדה, כי הסמכות העיקרית
שלה תהיה לקבוע זכאות לחינוך מיוחד, יש גם שינוי מסוים בהרכב הוועדה בעקבות
הניסיון שהיה עם חברי ועדה שלא היו מגיעים לוועדה, והיו במעמד של יועצים,
ובנוסף חבר מקצועי נוסף שהוא עובד משרד החינוך, וכן הוראות נוספות לגבי סדר
הדיון בוועדה, מסירת מידע להורים. אם יהיו שאלות, אני יכול לענות לגבי
נושאים נוספים בתיקון.

היו"ר מכלוף מיקי זוהר:

בבקשה, חבר הכנסת יונה.

יוסי יונה (המחנה הציוני):

יש כמה סוגיות. לגבי העניין של העברת סמכות, גם בהתייחס לתגובה של חברתי
שולי מועלם, ודאי שיש לברך על כך, שמעבירים את הסמכות להורים, כלומר כאשר
ועדת הזכאות קובעת אם הילד זכאי, שמועברת הסמכות להורים, לקבוע באיזו מסגרת
הוא יהיה. לכך אני מברך על דבר שכזה, כי אנחנו יודעים את ההיסטוריה המאוד
ארוכה, של התנגדויות של ההורים על כך שהעבירו את הילדים שלהם בניגוד
לרצונם.

העניין הוא שאין מענה – אדוני היושב-ראש, למעט העניין הזה העקרוני, שהוא
בסדר, לטעמי, ואני מברך עליו, נשארות המון סוגיות שאינן פתירות, בעיקר לגבי
העניין של סל השירותים. שם קיימות בעיות מאוד גדולות במובן הבא שלא נקבע
עיקרון שוויוני של מתן סל שירותים לילד במסגרת משולבת לבין מסגרות שהן
נפרדות. קיים חשש, ואני יכול למנות לך כאן המון הסתייגויות שהגיעו אליי דרך
אנשי מקצוע – מן הסתם, גם את היית חשופה אליהם, שהם חושבים שקיימות בעיות
רבות בהקשר הזה. לכן אני חושב שהחוק במתכונתו הקיימת, הוא עדיין לא מוכן
להביא אותו. לכן ההתנגדות שלי נובעת- - -

שולי מועלם-רפאלי (הבית היהודי):

השאלה, חבר הכנסת יונה, אם זה לא דברים שאנחנו נתקן בין הראשונה לשנייה
והשלישית, כי בבסיס הצעת החוק בעצם השינוי המהותי הוא מעבר הגורם המחליט -
הוא ההורה. זה גם בסיס ההמלצות של דורנר. ודברים שהם ברמת הסתייגויות או
דברים כאלה, אתה יודע שאנחנו עובדים בשיתוף פעולה הדוק בוועדת החינוך גם עם
השר וגם עם כמובן יושב-ראש הוועדה.

יוסי יונה (המחנה הציוני):

יותר נוח לי לעבוד עם התפישות שלך מאשר עם התפישות של השר. לכן זה לא
העניין. העניין, שההסתייגות שלי נובעת מכך, שתהיה פה פגיעה מאוד-מאוד קשה.
אדוני היושב-ראש, אומר לכם מספר נקודות, שאולי כאן הנציג של משרד החינוך –
מרכיבים שהם חסרים: אין קריטריון לקביעת זכאות בשירותי חינוך מיוחד, אין
דרישות מקצועיות למי שיעמוד בראש ועדת הזכאות, לא ברור מתי יידעו ההורים
אילו שירותים יינתנו לילד בכל אחת מהמסגרות, לא ברור באילו נסיבות הוועדה
תוכל להחליט שמדובר בתלמיד חריג, שאותו יש להעביר למסגרות של החינוך
המיוחד. כל השאלות הללו, גברתי, נשארות פתוחות. לכן אני טוען שהחוק
במתכונתו הקיימת חסר, כלומר לא ניתנה תשומת לב מספקת לשינויים של החוק.

יואל חסון (המחנה הציוני):

לא ייתכן שכולנו לא נמצאת כאן. אומרת-אומרת, ולא נמצאת כאן.

יוסי יונה (המחנה הציוני):

לכן, אדוני, בזמן שביקשת לזמן את חברי הקואליציה, אני שטחתי את טענותיי
הענייניות, וקיוויתי להקשבה מספקת מטעמו של היושב-ראש. חבל.

היו"ר מכלוף מיקי זוהר:

לא נצביע על זה כרגע. נצביע על זה עוד מעט.

5. הרכב הוועדה המשותפת של ועדת הכנסת וועדת הכלכלה לדיון בפרק י"א כולו
(רשויות תחבורה מטרופוליטניות) מתוך הצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019), התשע"ח-2018 (מ/1196).

היו"ר מכלוף מיקי זוהר:

נעבור להרכב הוועדה המשותפת של ועדת הכנסת וועדת הכלכלה לדיון בפרק י"א
כולו, מתוך הצעת חוק התוכנית הכלכלית. העברנו את זה כבר – אני רק צריך
להעביר את ההרכב.

יואל חסון (המחנה הציוני):

אנחנו רוצים לדון.

היו"ר מכלוף מיקי זוהר:

אבל הרכבתי.

יואל חסון (המחנה הציוני):

סליחה, אתה לא יכול להרכיב בלי הסכמתנו. סיעות האופוזיציה מבקשות להתכנס
ב-13:00 בצהריים, ולדון על ההרכב. תעביר את זה בלי הרכב. אין לנו הרכב. לא
הגשנו הרכב.

ארבל אסטרחן:

חובה שיהיה ייצוג לאופוזיציה.

יואל חסון (המחנה הציוני):

אין לנו הסכמה על ההרכב. אנחנו מבקשים לדון בנושא הזה ב-13:00 בצהריים.

היו"ר מכלוף מיקי זוהר:

אני לא יכול להמתין.

יואל חסון (המחנה הציוני):

אז תעביר בלי הרכב.

היו"ר מכלוף מיקי זוהר:

אני לא יכול. צריך להעביר את זה.

ארבל אסטרחן:

בלי הרכב זה כבר אושר.

יואל חסון (המחנה הציוני):

אבל לא שאלו אותנו. לא התייעצו אתנו. לא מקובל.

היו"ר מכלוף מיקי זוהר:

מאמלכם איילת נחמיאס ורבין ועבד אל חכים חאג' יחיא. אז כשאקיים את ההצבעה
על הרביזיה, גם אקיים את ההצבעה.

יואל חסון (המחנה הציוני):

לא, תעשה ב-13:30.

היו"ר מכלוף מיקי זוהר:

טוב, ב-13:30.

6. פניית חה"כ יואל חסון בדבר העברת הצעת חוק עבודת נשים (תיקון – תקופת
לידה והורות לבן זוג של עובדת שילדה יותר מילד אחד), התשע"ז-2016, מהוועדה
המיוחדת להצעת חוק התכנון והבנייה והצעות חוק הנלוות – לדיון בוועדה אחרת.

היו"ר מכלוף מיקי זוהר:

אני עובר לנושא אחר – פניית חה"כ יואל חסון בדבר העברת הצעת חוק עבודת נשים
(תיקון – תקופת לידה והורות לבן זוג של עובדת שילדה יותר מילד אחד). הוועדה
המיוחדת להצעת חוק התכנון והבנייה והצעות חוק הנלוות – לוועדת הרפורמות –
היא הוועדה. אני מבקש, לפני שיואל יאמר משהו, בוא נשמע, האם יושבת-ראש
הוועדה יכולה לחסוך לנו דיון ארוך, להתחייב על מועדים, ובזה לסיים את
העניין. כן, חברת הכנסת עזריה.

רחל עזריה (כולנו):

כפי שמגיש הצעת החוק יודע, ואמרתי לו - אנחנו נקדם את החוק הזה. יש ענין
שצריך לפתור אותו.

היו"ר מכלוף מיקי זוהר:

זמנים, חברת הכנסת עזריה. מועדים.

רחל עזריה (כולנו):

אנחנו נקיים דיון עוד במושב הזה.

יואל חסון (המחנה הציוני):

את צריכה להצביע בדיון.

רחל עזריה (כולנו):

נקיים דיון עד סוף המושב.

יואל חסון (המחנה הציוני):

היא לא מצביעה.

היו"ר מכלוף מיקי זוהר:

בבקשה, נציג משרד האוצר, עוזר שר האוצר.

נדב שיינברגר:

הבעיה, שיש מחלוקת בין המציע לבין משרד האוצר ומשרד העבודה והרווחה על עלות
החוק. אנחנו מקווים בימים הקרובים לקיים ישיבה אצלי יחד עם המציע, יחד עם
הנציג מאגף תקציבים, ומשרד העבודה והרווחה, לראות אם אנחנו מצליחים ללבן את
החוק. לפי האוצר כרגע, החוק הוא תחת כללי הנומרטור. אם אתם רוצים, אפרט את
העלות שהאוצר טוען. הפער הוא בערך של 10 מיליון שקלים - 15 מיליון לעומת 5.

היו"ר מכלוף מיקי זוהר:

חבר הכנסת חסון, אתה בטח לא רוצה שהחוק ייפול בוועדת הרפורמה.

יואל חסון (המחנה הציוני):

אני רוצה שתהיה הכרעה.

היו"ר מכלוף מיקי זוהר:

אני בטוח שאתה לא רוצה להפיל אותו כדי לעשות לנו שיימינג ציבורי, אלא אתה
מעדיף להעביר את החוק לטובת אזרחי ישראל, נכון?

יואל חסון (המחנה הציוני):

אני רוצה, אדוני היושב-ראש, להודות לך שהכנסת את זה לסדר-היום של הוועדה.

היו"ר מכלוף מיקי זוהר:

זה לא מובן מאליו.

יואל חסון (המחנה הציוני):

נכון. אני מעריך את זה מאוד, ואני חושב שאין לי שום מטרה לא לשיימינג ולא
לשום דבר. יש לי מטרה עניינית. יש יותר ויותר בישראל משפחות עם תאומים,
שצריך להתאים את חופשת הלידה, שתיתן להם מענה, שהיום לא נותנת מענה.

היו"ר מכלוף מיקי זוהר:

אז בוא נעביר להם חוק.

יואל חסון (המחנה הציוני):

מחלקת המחקר של הכנסת וגורמים נוספים מעריכים- - -

יעקב אשר (יהדות התורה):

יואל, תצהיר שבמשפחה שלך אין תאומים...

יואל חסון (המחנה הציוני):

אז אני מודה לך שאתה עוזר לי לא ליפול לידי סכנה. אדוני היושב-ראש, תראה
דוגמה לאהבת חינם מצד חבר הכנסת אשר. תראה כמה הוא דואג לי שלא תיפול בידי
תקלה. לצערי, אין לי תאומים. אני צריך להודות שיש לי עוזר מצוין ודוברת
מעולה.

לצורך העניין, אני מבקש אדוני, מכיוון שזה צורך אמתי של משפחות רבות בעלות
תאומים, אני מבקש שיוגדר על-ידי הוועדה, שעד סוף המושב זה יעלה להצבעה
בקריאה ראשונה.

היו"ר מכלוף מיקי זוהר:

אם לא תגיע אתם להסכמות, עם האוצר, איך אני יכול להכריח אותם להצביע? אני
לא רוצה להצביע נגד החוק. אתם צריכים להסתדר. עד סוף הכנס הזה יתקיים דיון
בנושא?

רחל עזריה (כולנו):

כן.

היו"ר מכלוף מיקי זוהר:

תודה.

רחל עזריה (כולנו):

יש פה פער. צריך להתמודד אתו.

היו"ר מכלוף מיקי זוהר:

אני מבקש שעד סוף הכנס יהיה דיון בחוק, ואתה בינתיים תנסה להגיע להסכמות עם
האוצר.

אני קובע שהוועדה ממשיכה לדון בחוק, ופותרת את הסוגיה.

4. בקשת הממשלה להקדמת הדיון בהצעת חוק חינוך מיוחד (תיקון מס' 11),
התשע"ח-2018, (מ/1199), לפני הקריאה הראשונה.

היו"ר מכלוף מיקי זוהר:

אני רוצה להצביע לגבי הפטור להקדמת הדיון בחוק החינוך המיוחד. הצבעה על
הפטור של משרד החינוך. נציג הממשלה פירט, הדוברים דיברו. מי בעד מתן הפטור
– ירים את ידו. מי נגד? מי נמנע?

הצבעה

בעד מתן הפטור – 5

נגד – 2

מתן הפטור אושר.

היו"ר מכלוף מיקי זוהר:

ההחלטה אושרה.

7. חילופי אישים בוועדות משותפות.

היו"ר מכלוף מיקי זוהר:

חילופי אישים בוועדות משותפות.

מטעם סיעת יש עתיד – חבר הכנסת לשעבר יעקב פרי – לא חבר בוועדת הכלכלה.

החליפה אותו חברת הכנסת עליזה לביא. מהסיעה נמסר כי חברת הכנסת עליזה לביא
תכהן בכל הוועדות המשותפת בהן היה חבר יעקב פרי – מטעם ועדת הכלכלה.

חבר הכנסת חיים ילין כבר לא חבר בוועדת החינוך. החליף אותו חבר הכנסת מאיר
כהן. חבר הכנסת מאיר כהן יכהן בוועדה משותפת של ועדת החינוך, התרבות
והספורט והוועדה המיוחדת לזכויות הילד לפי הצעת חוק הכשרות המשפטית
והאפוטרופסות (תיקון – שינוי חזקת הגיל הרך).

חבר הכנסת אלעזר שטרן יכהן במקום חברת הכנסת יעל גרמן – מטעם ועדת החוקה,
חוק ומשפט בוועדה משותפת לוועדת החוץ והביטחון וועדת החוקה, חוק ומשפט
לדיון: בהצעת חוק יסוד: הממשלה (תיקון מס' 5) (סמכויות לעניין פתיחה במלחמה
או נקיטת פעולה צבאית משמעותית), ובהצעת חוק הממשלה (תיקון מס' 12) (אצילת
סמכות לוועדת השרים לענייני ביטחון לאומי), התשע"ח-2018.

מי בעד? מי נגד? מי נמנע?

הצבעה

בעד ההחלטה – פה אחד

ההחלטה אושרה.

היו"ר מכלוף מיקי זוהר:

ההחלטה התקבלה.

מה עם הרביזיה? על סעיף 7. סעיף 6 אושר. סעיף 5 – אנחנו מתכנסים יחד עם
הרביזיה יחד. עכשיו נקבע את המועד. סעיף 3 טופל. סעיף 2 של פלוסקוב וברקו
אושר. קביעת ועדה לדיון רישוי עסקים, גפני – אושר בהתחלה.

אנחנו מתכנסים פה בשעה 13:30 לגבי שני נושאים: אחד, דיון בקשת רביזיה של
חבר הכנסת חסון, בעניין הוועדה המשותפת של קיש, ונושא נוסף: קביעת הרכב
הוועדה המשותפת של ועדת הכנסת ו-וועדת הכלכלה לדיון בנושא התחבורה
המטרופולינית.

תודה רבה, הישיבה נעולה.

הישיבה ננעלה בשעה 12:35.
