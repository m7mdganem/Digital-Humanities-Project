הכנסת השבע-עשרה נוסח לא מתוקן

מושב שלישי

פרוטוקול מס' 149

מישיבת ועדת הכנסת

יום שלישי, כ"ז בתשרי התשס"ח (9 באוקטובר 2007), שעה 09:30

סדר היום:

1. ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

2. בקשת יו"ר ועדת החוקה, חוק ומשפט להעברת הצעת חוק ההוצאה לפועל (תיקון –
מניעת

פגיעה במוסד חינוכי), התשס"ו-2006, מוועדת החינוך לדיון בוועדת הפנים והגנת
הסביבה.

3. בקשת יו"ר ועדת החוקה, חוק ומשפט למיזוג הצעות החוק הבאות:

א. הצעת חוק הקאדים (תיקון מס' 4)(כללי אתיקה לקאדים), התשס"ז-2007 (הצ"ח
299).

ב. הצעת חוק כללי אתיקה לקאדים וקאדים מד'הב (תיקוני חקיקה), התשס"ז-2007

(הצ"ח פ/17/2070).

ג. הצעת חוק כללי אתיקה לקאדים וקאדים מד'הב (תיקוני חקיקה), התשס"ז-2007

(הצ"ח פ/17/2149).

נכחו:

חברי הוועדה:

יעקב מרגי – היו"ר

קולט אביטל

חיים אמסלם

אורי אריאל

מגלי והבה

אבשלום וילן

יצחק זיו

יואל חסון

שי חרמש

שלי יחימוביץ

אמנון כהן

משה כחלון

גדעון סער

מאיר פרוש

ראובן ריבלין

ליה שמטוב

עתניאל שנלר

משה שרוני

אריה אלדד

אלי אפללו

מנחם בן-ששון

לימור לבנת

סטס מיסז'ניקוב

מיכאל מלכיאור

אופיר פינס-פז

מוזמן:

מזכיר הכנסת, איל ינון

ייעוץ משפטי: ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

1. ערעורים על החלטת יו"ר הכנסת והסגנים שלא לאשר דחיפות הצעות לסדר-היום

 

היו"ר יעקב מרגי:

בוקר טוב. אני מתכבד לפתוח את ישיבת ועדת הכנסת, ישיבה מס' 149. על
סדר-היום ערעורים על החלטת יו"ר הכנסת והסגנים שלא לאשר דחיפות הצעות
לסדר-היום. ערעור ראשון הוא של חברת הכנסת שלי יחימוביץ בנושא קריאתו של
השר לביטחון פנים שלא לחקור ראשי ממשלה מכהנים. חברת הכנסת יחימוביץ תנמק.

שלי יחימוביץ:

אדוני היושב-ראש, אנחנו עוסקים כאן בסוגיה שמעסיקה את הציבור והיא חשובה
ומהותית לשלטון החוק במדינת ישראל. אנחנו עוסקים בחקירות שמתנהלות נגד ראש
הממשלה בשעה זאת ממש. ראש הממשלה נחקר עכשיו על-ידי חוקרי הממשלה. מתנהל
דיון בסוגיה האם ראש ממשלה הוא מורם מעם ואסור שייחקר בזמן כהונתו, או
לחילופין הוא כאחד האדם במדינה ששוויון בפני החוק הוא אחד הערכים המרכזיים
בה. הדיון הזה הוא דיון שמותר שיתקיים, אבל ברגע שמגיע שר לביטחון פנים
ומצהיר הצהרה נחרצת שאל לו לראש ממשלה להיחקר במהלך כהונתו, יש בכך הרבה
יותר מדיון ציבורי בעלמא, אלא בעצם אמירה שאי-אפשר להתעלם ממנה כלפי משטרת
ישראל, שאנשיה וקידומם כפופים לשר לביטחון פנים. במהלך חקירה ממש, כשנשמעת
אמירה כזאת מפי שר לביטחון פנים, יש לזה משמעות מרחיקת לכת. גם כאן אני
אומרת שזה ראוי לדיון. בעיני זה בלתי לגיטימי לחלוטין, זאת אמירה חמורה
שמסכנת את תקינות החקירה שמתנהלת נגד ראש הממשלה. אבל לכל הפחות מדובר
בסוגיה לדיון, גם אם אני לא צודקת. אין דבר יותר לגיטימי מלדון על הנושא
הזה במליאת הכנסת. גם אם מישהו חולק על עמדתי, הוא מוזמן לבוא ולומר את
דעתו.

לא בפעם הראשונה יש לי תחושה, ואני מתנצלת מראש בפני חבריי בנשיאות הכנסת,
שהם אנשים טובים וראויים, שבהשראת יושבת-ראש הכנסת, שאולי מחויבותה
לקואליציה ולראש הממשלה לפעמים גבוהה מהמחויבות שיש לה לכנסת שהיא עומדת
בראשה, מתקבלות החלטות שהן בניגוד לטובת הכנסת, בניגוד לטובת הציבור, וגם
בניגוד לעבודתנו התקינה כחברי כנסת. אני מבקשת מחבריי בוועדת הכנסת לאפשר
את הדיון הזה במליאה, בלי שום קשר לעמדתם בסוגיה הזאת. אני חושבת שאין חולק
על כך שמדובר בסוגיה חשובה וראויה לדיון.

היו"ר יעקב מרגי:

תודה. באותו נושא, ערעורו של חבר הכנסת גדעון סער. בבקשה.

גדעון סער:

תודה, אדוני היושב-ראש. ההצעה של השר לביטחון פנים, שבאה ימים ספורים לפני
חקירתו של ראש הממשלה שמתקיימת כעת, נועדה לא לחקירות אי-שם בעתיד, היא
נועדה לשתק את השוטרים. החלטת הנשיאות מאתמול היא החלטה שנועדה לשתק את
הכנסת. היא באה ומלמדת אותנו שנשיאות הכנסת רואה את עצמה כצנזור פוליטי,
ואני שואל את חברי הקואליציה: האם אתם רוצים לתת לזה יד? האם אתם רוצים
להיות חותמת גומי להפיכת מדינת ישראל לרפובליקת בננות? האם אתם רוצים למנוע
מהבית הזה לעסוק בנושאים הכי קריטיים שהציבור מתעניין בהם, שהדיון הציבורי
מתקיים בהם בכלי התקשורת?

ההחלטה של הנשיאות, שדרך אגב, לי נמסר על-ידי חברי נשיאות שבכלל לא דנו בה,
לא התקיים בה דיון בכלל, היא החלטה מבזה, ואני מציע לוועדת הכנסת להפוך
אותה.

היו"ר יעקב מרגי:

תודה. עמדת הנשיאות, חבר הכנסת מגלי והבה, סגן יושבת-ראש הכנסת.

מגלי והבה:

אדוני היושב-ראש, אני רוצה לענות גם כסגן יושבת-ראש הכנסת וחבר הנשיאות,
וגם להתייחס אחר כך לדברים שנאמרו על-ידי חבריי כחבר הכנסת מן השורה.

אני שמח שחברי הכנסת חזרו עם מרץ ורצון לעבודה והכינו לנו הצעות לסדר מעל
הממוצע. כאשר שקלנו את הנושאים שיידונו, בחרנו חמישה נושאים, ומייד נגיע
להצעות שיש עליהן ערעור. האם הנושא של שביתת המורים הוא לא חשוב? נרשמו שם
כמעט כל סיעות הבית.

לימור לבנת:

שרת החינוך חושבת שלא, עובדה שהיא נסעה.

מגלי והבה:

היו לנו המון הצעות חשובות לסדר-היום, והיתה לנו התלבטות האם לאשר. אם
נאשר, נצטרך להישאר ביום רביעי לאין-סוף דיונים. כאשר שקלנו, בחרנו את
חמישה-שישה הנושאים הבוערים באמת. אני מציע שחברי הכנסת יראו מה שאישרנו.

צר לי שגדעון סער, שהיה חבר הנשיאות בעבר, מטיל דופי בחברי הנשיאות, שיש
בהם נציג גם מהמפלגה שלו.

שלי יחימוביץ:

הצעה לסדר זה לא קואליציה ואופוזיציה.

גדעון סער:

אתה מדבר כנציג הנשיאות?

מגלי והבה:

אמרתי בפתח הדברים שלי, שאני עונה גם לגופו של עניין מטעם הנשיאות וגם כחבר
כנסת מן המניין. בעקבות הביקורת של חברי הכנסת אנחנו משתדלים לדון בכל
ההצעות, וזאת השמצה להגיד שלא הסתכלנו ולא קראנו את כל ההצעות. אחרי שסגרנו
את הרשימה היתה הצעה בנושא הסיכונים שקורים בשדה התעופה. האם הנושא הזה לא
חשוב?

קולט אביטל:

אישרנו את זה.

מגלי והבה:

נכון. כל האישורים שהתקבלו היו על דעת הנשיאות ונתנו ביטוי למרב הנושאים
החשובים שעל הפרק. אנחנו לא יכולים לענות לכל הבקשות ולכל הדרישות, ולכן
אני מבקש מחבריי להתחשב, אלא אם נתחיל לעבוד עד אחרי חצות. אני זוכר את חבר
הכנסת ריבלין, בהיותי אזרח, שעבדתם עד אחרי חצות. אז בבקשה, בואו נשנה את
לוחות הזמנים.

ראובן ריבלין:

המשכורת של חברי הכנסת היא גלובאלית. אין שעות נוספות.

מגלי והבה:

אבל אני רואה שאחרי 20:00 כבר יש בעיה. לכן אני אומר שאנחנו מבקשים להסתפק
במה שאישרנו ולא לאשר עוד הצעות, וכך אני מצפה שננהג. אני מבקש לא להטיל
דופי. זה לא בהשראת יושבת-ראש הכנסת.

היו"ר יעקב מרגי:

חברת הכנסת שלי יחימוביץ, אני אוריד את הנושא מסדר-היום. אני לא יכול כך.
תראו מה אתם עושים.

שלי יחימוביץ:

תראה מה הם עושים, איזו התגייסות לטובת ראש הממשלה.

היו"ר יעקב מרגי:

בינתיים מי שמגייסת זאת את, וזה טוב, אבל רק בשקט.

מגלי והבה:

אדוני היושב-ראש, יש פה כמה מחברי הנשיאות שמכהנים שם ומקבלים החלטות. אני
מבקש לא להטיל בהם דופי. אנחנו לא עובדים לא בהשראת היושבת-ראש ולא בהשראת
חברי הכנסת ולא בהשראת אף אחד. אנחנו עובדים לגופו של עניין, וכך אנחנו
דנים בכל הצעה לסדר. להיפך, לנושאים החשובים שעלו על הפרק השתדלנו להיענות.
לכן אני מבקש לדחות את הערעור הזה.

אני רוצה להתייחס לנושא השני שהעלו חברת הכנסת שלי יחימוביץ וחבר הכנסת
סער. הם הציגו לנו צד אחד של העניין. שמעתי את השר לביטחון פנים. כשהוא
דיבר על חקירות ראש הממשלה, הוא לא התכוון לראש הממשלה הנוכחי והוא סייג את
הדברים שלו. הוא התייחס להצעה של חלק מאלה שמאמינים שצריך לתת לראש ממשלה
לכהן בתקופת כהונתו.

גדעון סער:

לזה בדיוק הוא התכוון. כל מי שקורא עיתונים הבין את זה.

מגלי והבה:

אתה תמיד מבין יותר מכולם. לחברת הכנסת יחימוביץ יש קשרים טובים עם גלי
צה"ל. קחי את הקלטת, קחי את דברי השר לביטחון פנים ותקשיבי להם. הוא אמר
פעמיים שהוא מתכוון ללכת עם עוד גורמים להצעת חוק שתהיה במודל הצרפתי, רק
אחרי שראש ממשלה יסיים את הקדנציה שלו, ולא משנה מי זה יהיה, אז יתחילו
בחקירה. הוא לא התכוון לחקירות האלה.

גברתי, זאת לא הפעם הראשונה שאני שומע אותך. את יכולה להביע את עמדתך, את
חלק מהקואליציה.

שלי יחימוביץ:

אני חלק ממדינת שלטון החוק במדינת ישראל.

מגלי והבה:

יושב-ראש המפלגה שלך כשעמד בראש הממשלה נחקר והיה חשוד. ראש הממשלה בנימין
נתניהו נחקר והיה חשוד.

שלי יחימוביץ:

אף אחד מהם לא ניהל הסטה כזאת נגד שלטון החוק. צריך לקיים את הדיון הזה
במליאה. זה ראוי לדיון.

היו"ר יעקב מרגי:

אני אנעל את הישיבה. מרגע זה אם תהיה הפרעה אני אנעל את הישיבה ולא יהיה
דיון. חבר הכנסת והבה, הבעת את עמדת הנשיאות, תסיים בבקשה.

מגלי והבה:

כדאי לשמוע את מה שאמר חבר הכנסת דיכטר.

גדעון סער:

אני מבקש הצבעה שמית.

היו"ר יעקב מרגי:

נשמע את יושב-ראש הקואליציה ונעבור להצבעה.

גדעון סער:

זה נוהל חדש?

היו"ר יעקב מרגי:

זאת פריבילגיה שמוקנית לי ואני מנצל אותה. בבקשה.

אלי אפללו:

אדוני היושב-ראש, חברי כנסת נכבדים, בוועדת הנשיאות יושבים חלק גדול
מהחברים מכל הנשיאות, וזה מה שהתקבל. לא קיימו דיון בהצעה הזאת. אני חושב
שבאופן עקרוני לנו אין התנגדות. אני חושב שלא צריכה להיות לנו התנגדות
לדיון עצמו. אבל אני מבקש לתקן את חברת הכנסת יחימוביץ, ידידתי, בקשר למה
שאמרה לגבי דליה איציק. אני חושב שזה לא ראוי לומר על יושבת-ראש הכנסת את
המלים האלה.

בעניין המהות, באופן כללי אנחנו לא מתנגדים שיהיה דיון בעניין הזה. זה
לגיטימי. למרות שיש לנו פה רוב לדחות אותו, ואני רואה אותו עכשיו, אנחנו לא
נתנגד לדיון עצמו. אבל אני חושב שהאמירה כמו שאת אומרת, רצוי היה לא לומר
אותה.

שלי יחימוביץ:

אני מעריכה מאוד את ההודעה שלך.

היו"ר יעקב מרגי:

תודה. לי יש הודעה כרגע. מלשכת השר דיכטר פנו בבקשה למזכירות וביקשו שהנושא
לא יעלה ביום רביעי הקרוב, כי הוא שוהה בחו"ל והוא רוצה להסביר בעצמו.

גדעון סער:

שיחזור לארץ וישיב. אנחנו נעמוד על כך שזה יהיה השבוע, יום אחרי חקירת ראש
הממשלה.

היו"ר יעקב מרגי:

מה אכפת לך אם זה יהיה בשבוע הבא?

גדעון סער:

שרת החינוך יוצאת כשיש שביתת מורים, השר לביטחון פנים אומר כזה דבר ויוצא.
שיישארו בארץ קצת.

שלי יחימוביץ:

אני מוכנה לדחות את זה ליום שני.

ראובן ריבלין:

שיאשרו את הנושא, ואתה תקבע אחר כך מתי יהיה הדיון.

מיכאל מלכיאור:

צריך לקבל את הבקשה הזאת.

משה שרוני:

גדעון, תתפשר על יום שני.

גדעון סער:

אני מקבל את ההצעה בעניין יום שני.

היו"ר יעקב מרגי:

אנחנו נביא את זה להצבעה. אם זה יאושר, זה יובא לדיון בשבוע הבא, לפי בקשתו
של השר דיכטר.

מי בעד אישור הערעור? מי נגד? מי נמנע?

ה צ ב ע ה

בעד – 17

נגד – אין

17 בעד, אין מתנגדים. שני הערעורים יחד, של חברת הכנסת יחימוביץ ושל חבר
הכנסת סער התקבלו והם יידונו בשבוע הבא.

גדעון סער:

אני מברך את הקואליציה על שינוי עמדתם.

היו"ר יעקב מרגי:

אני מקווה שלא תערער על התוצאות כי לא קיימתי הצבעה שמית.

הנושא הבא בסדר-היום הוא ערעורו של חבר הכנסת מאיר פרוש בנושא הסלמה בדרום,
קטיושה על נתיבות. בבקשה, חבר הכנסת הרב פרוש.

מאיר פרוש:

אדוני היושב-ראש, חברי הכנסת, קרה דבר בישראל. לא שזה מפתיע אותנו, כי
כולנו יודעים באיזו סיטואציה אנחנו נמצאים ושהדבר הזה היה יכול לקרות
במוקדם או במאוחר. אבל השבוע קרה משהו שלא היה עד היום. אם עד היום היה לנו
מה שקרוי "יישובי עוטף עזה", שהממשלה בקושי יודעת איך להתמודד או לא
להתמודד עם הנושא הזה, נחתה קטיושה מסוג זה שהחיזבאללה השתמש בו במלחמה
השנייה בלבנון על נתיבות. לראשונה נופלת קטיושה בנתיבות.

היו"ר יעקב מרגי:

אני יכול לספר לך אישית שזאת לא פעם ראשונה.

מאיר פרוש:

היו קסאמים, לא קטיושות. אנחנו יודעים שזה יכול להגיע לטווח של 25-20 ק"מ,
דהיינו אנחנו צפויים להיות במצב שלא ירחק היום – הלוואי שהיום הזה ירחק
מאוד – וגם אשדוד ועוד ועוד מקומות, ונתקרב למרכז הארץ.

אני לא חושב שכאשר קורה דבר כזה, ואם הוא קורה לראשונה, כשסוג כזה של
קטיושות נופל בארץ, נכון שלא נתייחס לנושא הזה. לכן אני מבקש שוועדת הכנסת
תאשר את העניין הזה.

היו"ר יעקב מרגי:

עמדת הנשיאות, בבקשה.

מגלי והבה:

נימקתי את הדברים גם לגבי ההצעות הקודמות. לקחנו את סדר העדיפויות שנראה
לנו כנשיאות, ולא נוסיף בכל פעם שיש ערעור. הנושא חשוב.

היו"ר יעקב מרגי:

אני מפנה את תשומת לבכם, כי הדברים נאמרו גם במושב הקודם. ביום רביעי תמיד
יהיו נושאים שייפלטו מתוך המכסה, למרות שהנושא חשוב.

מאיר פרוש:

אבל לא נושא מהסוג הזה.

ראובן ריבלין:

התפקיד של הוועדה בערעורים הוא קודם כל למנוע צנזורה מהנשיאות. למרות שלא
עולה בדעתי שהנשיאות תעשה צנזורה.

גדעון סער:

נו, באמת.

ראובן ריבלין:

הוועדה בכל מקרה צריכה לדון כאשר יש טרוניה או הטחת חשד שהרוב בנשיאות נהג
מידה של צנזורה. זה תפקיד הוועדה, והוועדה יכולה לאשר. אבל כבר הצעתי לפני
שנה שבכל פעם שלא יהיה עניין של צנזורה, אלא יבקשו בקשה כפי שביקשו פה, חבר
הכנסת פרוש יצטרך לומר לוועדה איזה נושא יירד.

גדעון סער:

אבל לא קיבלו את הצעתך.

ראובן ריבלין:

כל עוד לא תשנו את התקנון הזה, התקנון מאפשר להצביע וההצבעה היא פוליטית.
אם לא תשיגו רוב, אנחנו נעביר את כל ההצעות.

היו"ר יעקב מרגי:

גדעון, אתה מוחזק אצל כולנו כיהודי חכם. בחוסר רגישות אמרת "נו, באמת"
ליושב-ראש הקודם, וזה יכול להתפרש כביכול שהוא היה מצנזר. וכי חבר הכנסת
ריבלין היה מצנזר?

ראובן ריבלין:

תשאל את סגן היושב-ראש דאז ברכה אם צנזרתי פעם אחת.

גדעון סער:

לחבר הכנסת ריבלין יש גישה מסוימת לנושא הפרלמנטרי ולנושא חופש הביטוי, שלא
בהכרח כל מי שבא לפניו או אחריו מחזיק באותה גישה.

היו"ר יעקב מרגי:

אני מקבל את ההבהרה שלך, וחזקה עלי שגם מי שבא אחריו לא מצנזר ולא היה
ניסיון של צנזור. חבל שהנושא עלה.

חבר הכנסת אלי אפללו, בבקשה.

אלי אפללו:

גדעון ידידי, הרי אתה ואני משוכנעים שיושבת-ראש הכנסת נוהגת כראוי.

גדעון סער:

אנחנו מדברים על החלטת נשיאות, לא נושא פרסונאלי.

אלי אפללו:

אבל כולנו יודעים למה מתכוונים, אנחנו לא שיכורים. אין שום מגמה ואין שום
דבר. אני יושב פה כיושב-ראש הקואליציה ואני תומך בעמדות האלה, כך שאתה רואה
שאין לנו שום דבר שהוא מגמתי. להיפך, גם אני תומך בעמדה של חבר הכנסת פרוש
להביא את זה לדיון.

גדעון סער:

הייתי יותר רגוע אם היית יושב בנשיאות, אדוני.

אלי אפללו:

ישבתי גם אתם.

היו"ר יעקב מרגי:

בשבוע הראשון של המושב נהנה ממידת החסד והרחמים של יו"ר הקואליציה. אבל
לעבודתה התקינה של הכנסת זה לא בריא שנחרוג מהמכסות שבוע אחר שבוע.

חברת הכנסת קולט אביטל.

קולט אביטל:

כל אחד מאתנו חזר עם הרבה רצון להביא דברים לדיון. גם אני הגשתי נושא, וגם
הנושא שלי לא אושר. אני לא חושבת שזה נעשה מתוך איזשהו רצון נגדי. אני
חושבת שמכל מכלול הנושאים, בדקנו והיו נושאים מעט יותר דחופים. יש נושאים
שבהגדרתם הם פחות דחופים.

חבר הכנסת סער, ישבנו יחד בנשיאות. אני חושבת שאתה מודע בדיוק לשיקולים
שקיימים כשבודקים אם נושא יכול להביא לידי שינוי או לא. אם מביאים דיון כדי
לעצור סחף או למנוע שביתה, זה אחרת.

גדעון סער:

אולי אהוד ברק סוף-סוף ידאג ל...

קולט אביטל:

אני בטוחה שאהוד ברק ישמח לשמוע את זה, וזה מיותר לגמרי. אבל אין שום צורך
להפוך את זה לעניין של צנזורה, כי גם אושרו נושאים שלא בדיוק נוחים למשכן.

היו"ר יעקב מרגי:

תודה רבה. מי בעד אישור ערעורו של חבר הכנסת פרוש? מי נגד? מי נמנע?

ה צ ב ע ה

בעד – 10

נגד – 2

נמנעים – אין

10 בעד, שני מתנגדים, אין נמנעים. ערעורו של הרב פרוש אושר.

2. בקשת יו"ר ועדת החוקה, חוק ומשפט להעברת הצעת חוק ההוצאה לפועל (תיקון –
מניעת

פגיעה במוסד חינוכי), התשס"ו-2006, מוועדת החינוך לדיון בוועדת הפנים והגנת
הסביבה

היו"ר יעקב מרגי:

הנושא הבא הוא בקשת יו"ר ועדת החוקה, חוק ומשפט להעברת הצעת חוק ההוצאה
לפועל (תיקון – מניעת פגיעה במוסד חינוכי), התשס"ו-2006, מוועדת החינוך
לדיון בוועדת הפנים והגנת הסביבה. הבקשה הנה בהסכמת שני יושבי-הראש.

יש מי שרוצה להסביר? אין.

מי בעד בקשתו של יושב-ראש ועדת החוקה, חוק ומשפט? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

בקשתו של יושב-ראש ועדת החוקה, חוק ומשפט אושרה.

3. בקשת יו"ר ועדת החוקה, חוק ומשפט למיזוג הצעות החוק הבאות:

א. הצעת חוק הקאדים (תיקון מס' 4)(כללי אתיקה לקאדים), התשס"ז-2007 (הצ"ח
299).

ב. הצעת חוק כללי אתיקה לקאדים וקאדים מד'הב (תיקוני חקיקה), התשס"ז-2007

(הצ"ח פ/17/2070).

ג. הצעת חוק כללי אתיקה לקאדים וקאדים מד'הב (תיקוני חקיקה), התשס"ז-2007

(הצ"ח פ/17/2149)

היו"ר יעקב מרגי:

הנושא הבא על סדר-היום הוא בקשת יו"ר ועדת החוקה, חוק ומשפט למיזוג הצעות
החוק הבאות: א. הצעת חוק הקאדים (תיקון מס' 4)(כללי אתיקה לקאדים),
התשס"ז-2007 (הצ"ח 299). ב. הצעת חוק כללי אתיקה לקאדים וקאדים מד'הב
(תיקוני חקיקה), התשס"ז-2007 (הצ"ח פ/17/2070). ג. הצעת חוק כללי אתיקה
לקאדים וקאדים מד'הב (תיקוני חקיקה), התשס"ז-2007 (הצ"ח פ/17/2149).

היועצת המשפטית, בבקשה.

עו"ד ארבל אסטרחן:

מדובר בהצעת חוק שעברה קריאה ראשונה ושתי הצעות חוק שעברו לדיון מוקדם.
תקנון הכנסת מאפשר לוועדה להחליט שהיא מבקשת להכין לקריאה שנייה ולקריאה
שלישית הצעת חוק אחת. דרך אגב, מדובר בהצעות שהן באותו נושא, ונדרש אישור
של ועדת הכנסת.

היו"ר יעקב מרגי:

מי בעד בקשתו של יושב-ראש ועדת החוקה, חוק ומשפט? מי נגד? מי נמנע?

ה צ ב ע ה

בעד – 6

נגד – אין

נמנעים – אין

6 בעד, אין מתנגדים, אין נמנעים. בקשתו של יושב-ראש ועדת החוקה למיזוג
הצעות החוק שמנינו אושרה.

תם סדר-היום. תודה רבה.

הישיבה ננעלה בשעה 10:15
