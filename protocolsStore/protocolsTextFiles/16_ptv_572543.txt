הכנסת השש-עשרה נוסח לא מתוקן

מושב שלישי

פרוטוקול מס' 208

מישיבת ועדת הכנסת

מיום שני, כ"ח בשבט התשס"ה (7 בפברואר, 2005), שעה: 10:00

סדר היום:

א. הצעות סיעות המפד"ל-האיחוד הלאומי וש"ס להביע אי-אמון בממשלה בשל: (א)
אי תשלום משכורות לעובדי המועצות הדתיות (המפד"ל-איחוד לאומי) (המועמד
להרכיב את הממשלה הינו חבר הכנסת אפי איתם); (ב) "זעקת" הרופאים על מצבן
הקשה של המחלקות הפנימיות בבתי החולים בכלל ומחלקות הילדים בפרט (ש"ס)
(המועמד להרכיב את הממשלה הינו חבר הכנסת אליהו ישי).

ב. בקשת חברת הכנסת יולי תמיר להקדמת הדיון בהצעת חוק איסור שימוש בסמלים
ודימויים של השואה (פ/3088) לפני הקריאה הטרומית.

ג. רביזיה בדבר קביעת ועדת העבודה, הרווחה והבריאות לדון בהצעת חוק הביטוח
הלאומי [נוסח משולב] (תיקון - מענק אשפוז ליולדת ויילוד פג), התשס"ד-2004,
של חבר הכנסת חיים אורון וקבוצת חברי כנסת (פ/2653).

ד. שונות.

נכחו:

חברי הוועדה:

היו"ר רוני בר-און

מיכאל גורולובסקי

רשף חן

דני יתום

איתן כבל

גדעון סער

מאיר פרוש

מוזמנים:

מזכיר הכנסת אריה האן

סגנית מזכיר הכנסת ירדנה מלר-הורביץ

ניצב חנה קלר - יועצת משפטית, המשרד לבטחון פנים

ייעוץ משפטי: עו"ד ארבל אסטרחן

מנהלת הוועדה: אתי בן-יוסף

רשמה: שושנה מקובר

הצעות סיעות המפד"ל-האיחוד הלאומי וש"ס להביע אי-אמון בממשלה בשל: (א) אי
תשלום משכורות לעובדי המועצות הדתיות (המפד"ל-איחוד לאומי) (המועמד להרכיב
את הממשלה הינו חבר הכנסת אפי איתם); (ב) "זעקת" הרופאים על מצבן הקשה של
המחלקות הפנימיות בבתי החולים בכלל ומחלקות הילדים בפרט (ש"ס) (המועמד
להרכיב את הממשלה הינו חבר הכנסת אליהו ישי)

היו"ר רוני בר-און:

בוקר טוב, אני מתכבד לפתוח את ישיבת ועדת הכנסת - ישיבה מס' 208. אני מאחל
שבוע טוב לכל הנמצאים. ברוכים הבאים לאלו ששבו אלינו מהגולה הדוויה. אנחנו
בברכה את תלמידי כיתות י"א של בית הספר ע"ש דוד בן גוריון מפתח תקווה.

על סדר היום שלנו, כרגיל: בקשה לקבוע סדרי דיון בענייני הצעות להביע אי
אמון בממשלה. הוגשו שתי הצעות להביע אי אמון בממשלה - אחת מטעם סיעות
המפד"ל והאיחוד הלאומי. המועמד המוצע על ידם להרכבת הממשלה הנו חבר הכנסת
אפי איתם. לא מפורט אם מדובר במפד"ל א', מפד"ל ב', ג' או ד'. עניינה של
ההצעה הזו להביע אי אמון בממשלה היא אי תשלום המשכורות לעובדי המועצות
הדתיות. יחד עם זאת, הגישה גם סיעת ש"ס הצעה להביע אי אמון בממשלה - - -

גדעון סער:

אדוני היושב ראש, כולנו מצווים להתייחס ברצינות לכל הצעת אי אמון. אבל אני
רוצה לומר לך מדוע ההערה שלי ייחודית להצעה הראשונה: קראנו את החלטת הממשלה
מאתמול בנושא תשלום השכר למועצות הדתיות; יוצא שאנו עומדים ערב פתרון המשבר
הארוך הזה. אם כן, איך ייתכן שסיעות שהיו שותפות בממשלה במשך תקופה ארוכה,
ונושאות באחריות להיווצרות הבעיה, מגישות אי אמון כאשר אנחנו פותרים את
הבעיה בשעה שהן כבר לא חלק מהממשלה? רק רציתי שזה יהיה חלק מהפרוטוקול, כי
אני לא בטוח שאני אדבר היום בדיון בהצעות אי האמון.

רשף חן:

- - -

היו"ר רוני בר-און:

אני מודה ליושב ראש הקואליציה וליושב ראש סיעת הליכוד חבר הכסת גדעון סער.

גדעון סער:

מסיעת המפד"ל הייתי מבקש התחייבות להציע את אותו מועמד שהיא מציעה היום
לראשות הממשלה - עד לסוף כהונת הכנסת הנוכחית. הייתי יכול לבוא בגישה יותר
דווקאית, ולדבר גם על כנסות עתידיות, אבל אני מסתפק - - -

רשף חן:

הליכוד נותן התחייבות כזאת ביחס למועמד שלו?

גדעון סער:

ביחס לכנסת הנוכחית - - -

היו"ר רוני בר-און:

אנחנו מפצים היום את יושב ראש הקואליציה על היעדרו כאן בשבוע הקודם,
ומאפשרים לו מכסת דיבור כפולה.

ההצעה הבאה היא הצעת סיעת ש"ס, שעניינה – ואני קורא, כולל ציטוט המרכאות
הכפולות והמכופלות: "זעקת" הרופאים על מצבן הקשה של המחלקות הפנימיות בבתי
החולים בכלל, ומחלקות הילדים בפרט. המועמד להרכיב את הממשלה הינו חבר הכנסת
ד"ר אליהו ישי.

מדובר בענייני רפואה, אז אני מדקטר את כולם.

גדעון סער:

אדוני היושב ראש, אני רוצה למחות על כך שהמילה זעקה מופיעה במרכאות. יש בכך
לכאורה כדי להחשיד את הרופאים, כאילו הזעקה שלהם איננה אוטנטית. מאחר שאין
לי ספק שזעקת הרופאים היא אוטנטית, אני מבקש לפנות ולהוריד את המרכאות
מהמילה הראשונה.

קריאה:

יכול להיות שזוהי שגיאה בדפוס.

היו"ר רוני בר-און:

כל אחד אחראי כמובן להצעות שלו, אנחנו לא נוכל להתערב בעניינים האלה. יכול
להיות שש"ס סבורה כי הזעקה היא זעקת דמי.

גדעון סער:

זה מה שאדוני מכיר בוודאי מפקודת הנזיקין - הדבר מדבר בעד עצמו.

היו"ר רוני בר-און:

כך או כך, אנחנו מתבקשים לדון בהצעות האלה היום בישיבת הכנסת. ההצעות ידונו
היום בישיבת הכנסת, יום ב', כ"ח בשבט התשס"ה, 7 בפברואר, 2005. אנחנו
מתבקשים לקבוע מסגרת דיון להצעות אלה. אני מניח שנלך למה שנקרא הסטנדרט
המקוצר שלנו – 10 דקות לליכוד, 5 דקות לעבודה ולשינוי, ו-3 דקות לכל יתר
סיעות הבית. כמובן, 10 דקות למציע, ותשובת הממשלה כפי שתהיה.

מי בעד ההצעה הזאת ירים את ידו, בבקשה. מי נגד, מי נמנע?

הצבעה

בעד ההצעה - פה אחד

ההצעה נתקבלה.

היו"ר רוני בר-און:

אני קובע אפוא פה אחד שענין זה הוחלט כפי שהחלטנו עליו.

מאיר פרוש:

אני רק רוצה להביע תקווה שזוהי הפעם האחרונה שבה מישהו יגיש הצעת אי אמון
בנושא המועצות הדתיות, כיוון שלפני שנה זה גם הובטח.

היו"ר רוני בר-און:

אני מבקש להצטרף לתקווה שמביע חבר הכנסת פרוש. אני גם מקווה שלא יוגשו יותר
הצעות לאי אמון בענין בעיות של חולים, בתי חולים, צפיפות ועומס ופגיעה
בבריאות הציבור.

בקשת חברת הכנסת יולי תמיר להקדמת הדיון בהצעת חוק איסור שימוש בסמלים
ודימויים של השואה (פ/3088) לפני הקריאה הטרומית

הנושא הבא על סדר היום שלנו הוא: בקשתה של חברת הכנסת יולי תמיר להקדים את
הדיון ולתת לה פטור מחובת הנחה בהצעת חוק איסור שימוש בסמלים ודימויים של
השואה, שעניינה פ/3088 - הכל לפני הקריאה הטרומית. הודיעה לי חברת הכנסת
יולי תמיר כי היא משכה את בקשתה זו, והרי אנחנו פטורים מדיון בנושא הזה.

רביזיה בדבר קביעת ועדת העבודה, הרווחה והבריאות לדון בהצעת חוק הביטוח
הלאומי [נוסח משולב] (תיקון - מענק אשפוז ליולדת ויילוד פג), התשס"ד-2004,
של חבר הכנסת חיים אורון וקבוצת חברי כנסת (פ/2653)

הנושא הבא הוא רביזיה בדבר קביעת ועדת העבודה, הרווחה והבריאות לדון בהצעת
חוק הביטוח הלאומי [נוסח משולב] (תיקון-מענק אשפוז ליולדת ויילוד פג),
התשס"ד-2004. גם עניינה של הרביזיה הזאת לא ידון היום כיוון שחבר הכנסת
יהלום, יושב ראש הוועדה, קבע את לוח הזמנים שלו לפי הקביעה המקורית - הדיון
בוועדה היה צריך להתקיים בשעה 09:00 בבוקר. מכיוון שראש הממשלה דחה את
הופעתו בפני ועדת חוץ ובטחון מהשבוע לשבוע הבא בגלל פסגת שארם המתקיימת
מחר, גם אנחנו הזזנו את הישיבה לשעה 10:00. חבר הכנסת יהלום אינו יכול
להתפנות בשבוע הבא - נקבל את הרביזיה. רשמתי לפניי את הבטחתו כי הדיון
בהצעת החוק בוועדת העבודה והרווחה לא יתחיל בטרם יתקיים הדיון בבקשת
הרביזיה.

שונות

בין לבין, ביקשה מאיתנו הממשלה – ואקריא בפניכם את מכתבו של מזכיר הממשלה -
ליתן לה פטור מחובת הנחה לגבי הצעת חוק שירות הביטחון (הוראת שעה) (הצבת
יוצאי צבא בשירות בתי הסוהר), התשס"ה-2005: "בהתאם לסעיף 113(ג) לתקנון
הכנסת, מבקשת הממשלה כי ועדת הכנסת תחליט על הקדמת הדיון בהצעת החוק".
החוברת הכחולה מונחת לפניכם, והבקשה היא כי הפטור מחובת הנחה יינתן לגבי כל
שלושת הקריאות.

ניצב חנה קלר, היועצת המשפטית של המשרד לבטחון פנים, תסביר במספר מילים
אודות החוק ואודות הדחיפות הנחוצה.

ניצב חנה קלר:

ראשית, אני רוצה להקדים ולומר שזו איננה חס ושלום זילות, זלזול או רשלנות
שהגענו ברגע האחרון. ההחלטה להעביר את מתקן מגידו מאחריות הצבא לאחריות
שירות בתי הסוהר התקבלה רק לאחרונה, כאשר היישום הוא עוד בחודש זה. העברת
המתקן הזה היא למעשה סנונית ראשונה להעברת מכלול האחריות על מתקני הכליאה
הצה"ליים לשירות בתי הסוהר, מתוך ראיה שצריך גוף מקצועי שירכז את כל נושא
הכליאה.

אם אנחנו קולטים כבר בסוף החודש הזה את המתקן - ואנחנו צריכים גם כוח אדם -
החוק הזה מאפשר לנו להציב בשירות בתי הסוהר את אותם חיילים ששמרו במגידו,
בהסכמתם.

היו"ר רוני בר-און:

גם הרעיון ברור וגם הדחיפות ברורה. האם יש הערות?

דני יתום:

בהסכמתם - הם יכולים לסרב. חייל יכול לסרב.

היו"ר רוני בר-און:

וודאי. זהו הסירוב היחיד שאנחנו נותנים לו הכרה במסגרת החוק.

דני יתום:

זה רע מאוד - אם מתחילים לתת הכשר לסירוב - - -

היו"ר רוני בר-און:

נצביע על כך. אני מזכיר לכם: פטור מחובת הנחה בכל שלושת הקריאות. מי בעד -
ירים את ידו, בבקשה. יש לנו קוורום. מי נגד, מי נמנע?

הצבעה

בעד הבקשה – פה אחד.

הבקשה נתקבלה.

היו"ר רוני בר-און:

קבענו פה אחד. תודה על השתתפותכם, יום טוב ונעים. הישיבה נעולה.

הישיבה ננעלה בשעה 10:13
