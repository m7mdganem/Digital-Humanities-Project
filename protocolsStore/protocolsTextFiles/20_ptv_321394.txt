הכנסת העשרים

מושב שני

פרוטוקול מס' 103

מישיבת ועדת הכנסת

יום שני, כ"ב בשבט התשע"ו (01 בפברואר 2016), שעה 11:30

סדר היום:

1.  קביעת ועדות לדיון בהצעות חוק ובהצעות לסדר היום:

1.  הצעת חוק המהנדסים והאדריכלים (תיקון - זכאות לרישום בפנקס),
      התשע"ה-2015 - של חבר הכנסת יוסי יונה וקבוצת חברי הכנסת
      (פ/1709/20).

2.  הצעה לסדר-היום בנושא: "חברות הקבלן הנסגרות כאשר מצטברות תלונות
      ונפתחות מיד מחדש" - של חברות הכנסת מרב מיכאלי (2519) ומיכל רוזין
      (2531).

3.  הצעה לסדר-היום בנושא: "משרד הקליטה אחראי לטיפול בתלמידים צברים
      שנולדו למשפחות של עולים מאתיופיה" - של חברי הכנסת מירב בן
      ארי (2511) ואלעזר שטרן (2536).

4.  הצעה לסדר היום בנושא: "'צו שימוש מפריע' ובג"צ משק אחיה" – של חברי
      הכנסת בצלאל סמוטריץ', יואב בן צור ונורית קורן.

2.  בקשת יו"ר הוועדה לקידום מעמד האישה ולשוויון מגדרי, הצ"ח הביטוח
      הלאומי (תיק-הרחבת הזכאות לביטוח אימהות), התשע"ה-2015, (פ/174/20),
      מוועדת העבודה, הרווחה והבריאות לוועדה לקידום מעמד האישה ולשוויון
      מגדרי, לפי סעיף 78(ג) לתקנון הכנסת.

3.  מינוי ממלאי מקום קבועים בוועדת הפנים והגנת הסביבה ובוועדת החינוך,
      התרבות והספורט, מטעם סיעת ש"ס.

4.  הצעה לתיקון תקנון הכנסת בנושא "חובת הוועדות לקיים ישיבות פיקוח על
      עבודת הממשלה".

5.  קביעת ועדה לדיון בהצעת חוק לתיקון פקודת מס הכנסה (מס' 218),
      התשע"ו-2015 (מ/1000).

נכחו:

חברי הוועדה:

דוד ביטן – היו"ר

ישראל אייכלר

יואב בן צור

שולי מועלם-רפאלי

מרב מיכאלי

אברהם נגוסה

איילת נחמיאס ורבין

חברי הכנסת:

אמיר אוחנה

מסעוד גנאים

אלי כהן

משה גפני

אוסאמה סעדי

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  שגית אפיק                  –      עו"ד, ועדת הכספים
  -------------------------- ------ -------------------------------------
  נדב שיינברגר               –      יועץ שר האוצר

  עפר קניג                   –      המכון לדמוקרטיה
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

א. קביעת ועדות לדיון בהצעות חוק ובהצעות לסדר היום:

1. הצעת חוק המהנדסים והאדריכלים (תיקון – זכאות לרישום בפנקס),
התשע"ה-2015.

היו"ר דוד ביטן:

שלום. אני מתכבד לפתוח את ישיבת ועדת הכנסת. קביעת ועדות לדיון בהצעות חוק
ובהצעות לסדר היום. הצעת חוק המהנדסים והאדריכלים (תיקון – זכאות לרישום
בפנקס), התשע"ה-2015 של חבר הכנסת יוסי יונה וקבוצת חברי כנסת. המלצת הלשכה
המשפטית להעביר את ההצעה לוועדת העבודה, והצעה נוספת – לוועדת הכלכלה. למה
לוועדת עבודה?

יואב בן צור (ש"ס):

זה עובדים.

היו"ר דוד ביטן:

בוא נשמע למה ההמלצה היא כזאת.

יואב בן צור (ש"ס):

מי המליץ?

היו"ר דוד ביטן:

הלשכה המשפטית המליצה על ועדת העבודה.

ארבל אסטרחן:

ההצעה עוסקת בכך שבוגרים של כל המוסדות להשכלה גבוהה בענפי ההנדסה
והאדריכלות יוכלו להירשם בפנקס המהנדסים. בדיון אמר חבר הכנסת יוסי יונה
שיש אפליה בין הטכניון לבין מוסדות אחרים.

היו"ר דוד ביטן:

למה זה ועדת העבודה? זה באמת לא עניין לוועדת העבודה.

יואב בן צור (ש"ס):

אלא למי? כלכלה?

היו"ר דוד ביטן:

או לכלכלה או לחינוך. זה יכול להיות גם חינוך.

ארבל אסטרחן:

המציע ביקש ועדת כלכלה. השר שהשיב היה השר אקוניס.

היו"ר דוד ביטן:

למה זה לא מתאים לחינוך? מי אחראי על ההשכלה הגבוהה?

ארבל אסטרחן:

השכלה גבוהה זה חינוך. אבל זה - - -

מזכירת הכנסת ירדנה מלר הורוביץ:

לא, לא. אבל זה הרישום בפנקס. זה כמו פנקס הקבלנים.

ארבל אסטרחן:

זה מי רושם בפנקס.

היו"ר דוד ביטן:

אז לוועדת כלכלה. בסדר. מי בעד? מי נגד?

הצבעה

בעד ההצעה להעביר את הדיון לוועדה – רוב

נגד – אין

נמנעים – אין

ההצעה להעביר את הדיון לוועדת כלכלה התקבלה.

היו"ר דוד ביטן:

בעד- רוב, נגד- אין. ההצעה להעביר את הדיון לוועדת הכלכלה התקבלה.

2. הצעה לסדר-היום בנושא: "חברות הקבלן הנסגרות כאשר מצטברות תלונות
ונפתחות מיד מחדש"

היו"ר דוד ביטן:

הצעה לסדר היום בנושא "חברות הקבלן הנסגרות כאשר מצטברות תלונות ונפתחות
מיד מחדש" של חברת הכנסת מרב מיכאלי.

יואב בן צור (ש"ס):

לאיזו ועדה הם רוצים?

היו"ר דוד ביטן:

זה דבר שעל-פי חוק החברות, תמיד אפשר לפתוח. אבל היא צודקת. מה צריך לעשות?
אם יש דמיון בין בעלי המניות צריך לקחת את הניסיון איתם כחלק מהאישורים של
משרד העבודה. מה המלצתם?

ארבל אסטרחן:

בהצעות לסדר אנחנו לא ממליצים. שרת המשפטים מציעה להעביר את זה לוועדת
עבודה. חברת הכנסת מרב מיכאלי הציעה את ועדת הכלכלה.

היו"ר דוד ביטן:

מי אחראי על חברות כוח אדם?

ארבל אסטרחן:

ועדת עבודה.

היו"ר דוד ביטן:

אז לוועדת עבודה. מי בעד? מי נגד?

הצבעה

בעד ההצעה להעביר את הדיון לוועדה – רוב

נגד – אין

נמנעים – אין

ההצעה להעביר את הדיון לוועדת העבודה, הרווחה והבריאות התקבלה.

היו"ר דוד ביטן:

בעד- רוב, אין מתנגדים. ההצעה התקבלה.

3. הצעה לסדר-היום בנושא: "משרד הקליטה אחראי לטיפול בתלמידים צברים שנולדו
למשפחות של עולים מאתיופיה"

היו"ר דוד ביטן:

הצעה לסדר בנושא: "משרד הקליטה אחראי לטיפול בתלמידים צברים שנולדו למשפחות
של עולים מאתיופיה", של חברת הכנסת מירב בן-ארי ואלעזר שטרן. מה זאת אומרת?

ארבל אסטרחן:

זה המצב - - -

היו"ר דוד ביטן:

למה לא ועדת חינוך?

ארבל אסטרחן:

זה הטיעון.

מזכירת הכנסת ירדנה מלר הורוביץ:

זה הטיעון. האם אומרים, הם צברים, ועדיין הם נתפסים על-ידי משרד הקליטה
כעולים חדשים. בטיפול בהם.

יואב בן צור (ש"ס):

אז בואו נעביר את זה לוועדת חינוך.

מסעוד גנאים (הרשימה המשותפת):

מה המציע מבקש?

שולי מועלם-רפאלי (הבית היהודי):

מרב מבקשת חינוך.

היו"ר דוד ביטן:

אז נציע ועדת חינוך. אבל מה עם ועדת הקליטה? אין להם הרבה דיונים.

מזכירת הכנסת ירדנה מלר הורוביץ:

הטענה היא שלא משרד הקליטה צריך לטפל בהם, אלא משרד החינוך.

היו"ר דוד ביטן:

אני קיבלתי את זה. מי בעד? מי נגד?

הצבעה

בעד להעביר את הנושא לוועדה – רוב

נגד – אין

נמנעים – אין

ההצעה להעביר את הדיון לוועדת חינוך התקבלה.

היו"ר דוד ביטן:

בעד- רוב, אין מתנגדים. ההצעה תועבר לוועדת החינוך.

4. הצעה לסדר בנושא צו שימוש מפריע ובג"צ משק אחיה

היו"ר דוד ביטן:

אנחנו עוברים להצעה לסדר בנושא צו שימוש מפריע ובג"צ משק אחיה. מה זה צו
שימוש מפריע?

ארבל אסטרחן:

אני יכולה להגיד מה אמרה חברת הכנסת קורן שהציגה את הנושא הזה. אני חייבת
לומר שאני לא מתמצאת בזה בעצמי. אני יכולה להגיד מה אמרה חברת הכנסת קורן.

שולי מועלם-רפאלי (הבית היהודי):

הם רוצים לצמצם את השטחים של הכרמים של הזיתים של משק אחיה.

היו"ר דוד ביטן:

מי רוצה, בג"צ? זאת הצעה לסדר?

שולי מועלם-רפאלי (הבית היהודי):

כן. אנחנו מבקשים שזה יהיה בוועדת חוקה כי זה המקום שדנים בו על הדברים
האלה.

היו"ר דוד ביטן:

למה בוועדת חוקה?

שולי מועלם-רפאלי (הבית היהודי):

כי ועדת חוקה דנה על זה.

היו"ר דוד ביטן:

מה הלשכה המשפטית אומרת?

יואב בן צור (ש"ס):

אנחנו רוצים בוועדת חוקה.

הצבעה

בעד העברת הדיון לוועדה – רוב

נגד – אין

נמנעים – אין

ההצעה להעביר את הנושא לדיון בוועדת חוקה התקבלה.

היו"ר דוד ביטן:

בעד- רוב, אין מתנגדים. ההצעה התקבלה.

ב. בקשת יו"ר הוועדה לקידום מעמד האישה ולשוויון מגדרי, הצ"ח הביטוח הלאומי
(תיק-הרחבת הזכאות לביטוח אימהות), התשע"ה-2015, (פ/174/20), מוועדת
העבודה, הרווחה והבריאות לוועדה לקידום מעמד האישה ולשוויון מגדרי, לפי
סעיף 78(ג) לתקנון הכנסת.

היו"ר דוד ביטן:

אנחנו עוברים לנושא הבא: בקשת יו"ר הוועדה לקידום מעמד האישה ולשוויון
מגדרי, הצ"ח הביטוח הלאומי (תיק-הרחבת הזכאות לביטוח אימהות), התשע"ה-2015,
(פ/174/20), מוועדת העבודה, הרווחה והבריאות לוועדה לקידום מעמד האישה
ולשוויון מגדרי, לפי סעיף 78(ג) לתקנון הכנסת. מצד שני יש לי סירוב של
יושב-ראש ועדת העבודה. אני רוצה להסביר שיהיה ברור. בפעם שעברה העברתי את
הנושא של נשים מוכות מוועדת העבודה לוועדה לקידום מעמד האישה. למה? כי אני
מסתכל מה שולי ומה עיקרי. שם העיקרי היה הנושא של נשים מוכות; פה עניין
הנשים הוא שולי, ומה שחשוב זה חוק הביטוח הלאומי. לכן פה נשאיר את זה
בוועדת הרווחה. מי בעד?

הצבעה

בעד ההצעה להעביר לוועדת העבודה, הרווחה והבריאות – רוב

נגד – 1

נמנעים – אין

ההצעה להעביר את הנושא לדיון בוועדת העבודה, הרווחה והבריאות נתקבלה.

היו"ר דוד ביטן:

בעד- רוב, אין מתנגדים.

יואב בן צור (ש"ס):

לא כולם היו בעד.

היו"ר דוד ביטן:

אתה נגד?

יואב בן צור (ש"ס):

לא. אבל היה נגד.

היו"ר דוד ביטן:

לא ראיתי אותך מצביע.

אוסאמה סעדי (הרשימה המשותפת):

- - -

אתי בן יוסף:

בשתי ידיים.

היו"ר דוד ביטן:

אה, אתה חייב. אבל באמת אנחנו מחליטים לפי העניין. שם היא ביקשה, שכנעתי את
יושב-ראש ועדת הרווחה להסכים כי באמת העניין היה נשים מוכות. זה היה שינוי
ניכר מבחינת נשים מוכות. פה אם כל תיקון של הביטוח הלאומי ילך לפי הנושא של
הוועדה, נגיד, אם זה נשים – אז קידום מעמד האישה, ואם זה פניות הציבור אז
פניות הציבור, אז הם לא יקבלו שום דבר בנושא הביטוח הלאומי כי זה תמיד ילך
לוועדה אחרת. זה לא הגיוני.

יואב בן צור (ש"ס):

אני רוצה להעלות אחר כך שני דברים בנושא היועצים.

היו"ר דוד ביטן:

בסדר.

ג. מינוי ממלאי מקום קבועים בוועדת הפנים והגנת הסביבה ובוועדת החינוך,
התרבות והספורט, מטעם סיעת ש"ס.

היו"ר דוד ביטן:

הנושא הבא: מינוי ממלאי מקום קבועים בוועדת הפנים והגנת הסביבה ובוועדת
החינוך, התרבות והספורט. מה אתה רוצה?

יואב בן צור (ש"ס):

אני רוצה שגואטה יהיה ממלא מקום בוועדת החינוך.

היו"ר דוד ביטן:

אין בעיה. אתה יכול להביא בלי החלטת ועדה.

אתי בן יוסף:

לא, הוא צריך.

היו"ר דוד ביטן:

אמרת בסוף שלא.

ארבל אסטרחן:

לא, זה נוספים.

היו"ר דוד ביטן:

כן, ממלא מקום זה לא כמו הוועדה. את מי אתה רוצה?

יואב בן צור (ש"ס):

את גואטה.

היו"ר דוד ביטן:

ממלא מקום של מי בוועדת פנים?

יואב בן צור (ש"ס):

בוועדת פנים מחליף שלי, ובוועדת חינוך מחליף של מרגי.

ארבל אסטרחן:

של כל חברי הכנסת מהסיעה. אם יש לכם חבר אחד אז הוא רק שלו.

היו"ר דוד ביטן:

חבר אחד יש לך?

יואב בן צור (ש"ס):

כן. יש לנו חבר אחד.

היו"ר דוד ביטן:

מי בעד ממלא מקום של ש"ס בוועדת הפנים ובוועדת החינוך?

הצבעה

בעד ממלא מקום – רוב

נגד – אין

נמנעים – אין

ההצעה לממלא מקום של ש"ס בוועדת הפנים ובוועדת החינוך התקבלה.

היו"ר דוד ביטן:

בעד- רוב, אין מתנגדים. ההצעה התקבלה.

ישראל אייכלר (יהדות התורה):

אני רק לא הבנתי למה צריך אישור של הוועדה. הרי כל פעם שמישהו לא נמצא
מישהו מחליף.

היו"ר דוד ביטן:

בפעם הראשונה חייבים אישור של הוועדה. אחר כך כל פעם שאתה רוצה להחליף צריך
רק הקראה בכנסת.

ד. הצעה לתיקון תקנון הכנסת בנושא "חובת הוועדות לקיים ישיבות פיקוח על
עבודת הממשלה".

היו"ר דוד ביטן:

הגיעו מהתנועה לאיכות השלטון?

קריאה:

הוא ביקש שיגיעו להסכמות. הם מדברים אתו עכשיו.

היו"ר דוד ביטן:

אוקיי, שידברו.

יש פה מהמכון לדמוקרטיה? כן.

התנועה לאיכות השלטון פה? לא.

ישראל אייכלר (יהדות התורה):

על מה?

היו"ר דוד ביטן:

הצעה לתיקון תקנון הכנסת בנושא "חובת הוועדות לקיים ישיבות פיקוח על עבודת
הממשלה". הדבר הזה גם מקובל על יושב-ראש הכנסת, אני דיברתי אתו.

שולי מועלם-רפאלי (הבית היהודי):

ברוך ה'. בואו נרים כוסית לחיים.

היו"ר דוד ביטן:

תמיד אני מתואם אתו. הרעיון הוא פשוט. היום יש לנו כמה תפקידים. התפקיד
העיקרי הוא הליכי חקיקה שאנחנו עושים יפה, והוועדות מתפקדות בצורה מצוינת;
הדבר השני זה הפיקוח על עבודת הממשלה, שאת זה, לצערי הרב, אנחנו לא עושים.
למה? לא בגלל שאנחנו לא רוצים, אלא מכיוון שאין זמן.

ישראל אייכלר (יהדות התורה):

למה? עושים.

היו"ר דוד ביטן:

עושים אבל מעט מאוד.

ישראל אייכלר (יהדות התורה):

- - - הוועדה - -

היו"ר דוד ביטן:

אולי הוועדה שלך, כי אין לך הרבה חקיקה, אבל בוא נגיד שרוב הוועדות שיש להן
חקיקה לא עושות את זה. למשל, פניות הציבור זה הכול ביקורת על הממשלה. אבל
שאר הוועדות לא עושות את זה. אנחנו רוצים לחייב את זה בתקנון.

מזכירת הכנסת ירדנה מלר הורוביץ:

תזכיר שבתקנון יש כבר היום חלוקה של כל שר לאיזו ועדה הוא - - -

היו"ר דוד ביטן:

אז תגידי.

ישראל אייכלר (יהדות התורה):

חוץ מזה שהתפקיד של הכנסת זה לבקר את הממשלה.

היו"ר דוד ביטן:

בעיקרון אנחנו רוצים לחייב בתקנון. נכון שאין סנקציות בתקנון, אבל אנחנו
מצפים מיושבי-ראש הוועדות שיקיימו את התקנון כי זה חשוב. שנית לכל ועדה יש
אחריות של משרדים. דווקא לפני שבועיים קראנו את האחריות החדשה, איזה שרים –
לא חוקים, אבל איזה שרים. משרד התחבורה, למשל, זה ועדת הכלכלה. נתקלנו
בוועדת הכספים במסגרת הצעה לסדר שאמרו שהחלטת הממשלה בנושא עוטף עזה לא
מקוימת בכלל. היה דיון בוועדת הכספים, ובאמת ראינו שזה נכון – שום דבר לא
מקוים כמעט. תמיד הפקיד הזה עוד לא סיים את העבודה, הפקיד הזה העביר להוא,
זה העביר לשם; ושנה וחצי לא יישמו דבר מהחלטת הממשלה למרות שיש תקציב. אלה
דברים שלא יכולים להיות. המגמה היא שגם הצעות לסדר יום בפנים, גם דיונים
בהצעות מהירות. זה לא בא בנוסף. אבל אנחנו מחריגים את ועדת חוקה חוק ומשפט
כי בוועדת חוקה רוב הדיונים הם בנושאים של חקיקה, ואנחנו לא רוצים להגביל
אותה. היא אחראית רק על משרד המשפטים. על מה היא עוד אחראית?

ישראל אייכלר (יהדות התורה):

למה שהיא לא תעסוק ב-25% מדיוניה בביקורת על מערכת המשפט שיש בה כל כך הרבה
עיוותים ועינויי דין?

היו"ר דוד ביטן:

אבל אי אפשר לתת לה 25%. זאת בעיה בשבילנו. ועדת חוקה דנה ברוב החוקים.

ארבל אסטרחן:

גם כל ההוצאה לפועל - -

ישראל אייכלר (יהדות התורה):

אתה יודע כמה ביקורת יש על הוצאה לפועל?

היו"ר דוד ביטן:

בסדר, אז ועדות אחרות יכולות. לוועדת הכנסת אין פיקוח על ממשלה, אין לה
משרד, אז גם אותה אנחנו מחריגים. אני אומר שלא במסגרת ועדות משנה, אלא
דווקא במסגרת ההתנהלות של הוועדות עצמן - אחרת כל ועדה תעשה ועדה של שניים,
ותצא ידי חובתה – וזה לא מקובל עלי – למרות שקיבלתי פנייה מוועדת העבודה
שהם נתנו את זה לוועדת משנה. לדעתי, צריך להיות דיון שבו כל חברי הכנסת
יהיו, ולא רק שניים-שלושה שזה נעלם מהעין.

אתם רוצים להגיד משהו בעניין הזה?

עופר קניג:

אני מהמכון לדמוקרטיה. בכמה מחקרים שפרסמנו בשנים האחרונות הצבענו על כך
שכובד המשקל בעבודת הכנסת מתמקדת בבירור בחקיקה על חשבון הצד של הבקרה
והפיקוח. לכן אנחנו חושבים שכל יוזמה ברוח הזאת היא יוזמה מבורכת.

היו"ר דוד ביטן:

בדיוק, אוקיי.

ישראל אייכלר (יהדות התורה):

אני מציע, אדוני היושב-ראש, שאם ועדת חוקה לא יכולה לעקוב אחרי - -

היו"ר דוד ביטן:

לא אמרתי שהיא לא יכולה. הוא יעשה את זה, אבל אני לא יכול לחייב אותו
ל-25%. זאת הכוונה שלי.

ישראל אייכלר (יהדות התורה):

אם הוא לא יכול יכול להיות שוועדת הכנסת תתנדב לעשות את זה.

היו"ר דוד ביטן:

אני מוכן להתנדב לזה, אבל יש לי ויכוח על זה עם מזכירת הכנסת.

ארבל אסטרחן:

מה קורה, למשל, עם ועדת כספים בתקופת תקציב?

היו"ר דוד ביטן:

אבל יש לה 25% כל השנה. אז בתקציב היא לא תעשה את זה, אלא בחודש אחר.

מזכירת הכנסת ירדנה מלר הורוביץ:

בתקופת תקציב אנחנו משתדלים לא להעביר הצעות לסדר או דיונים מהירים.

היו"ר דוד ביטן:

לא בכל שבוע בודקים כמה היא עשתה. בודקים את זה במושב.

ארבל אסטרחן:

צריך לקרוא את זה. מוצע לתקן את סעיף 111 לתקנון, שהיום אומר שיושב-ראש
הוועדה יקבע את סדר יומה, ולהוסיף פה שלפחות רבע מדיוני הוועדה בכל מושב
שזה שני כנסים – זאת אומרת לא דקות ושעות, אלא מספר ישיבות – "יוקדשו
לפיקוח על עבודת הממשלה ובכלל זה דיונים בהצעות לסדר היום שהועברו לוועדה,
דיונים מהירים ודיונים בדיווחים לפי סעיף 123(ז)" – שזה הסעיף שמוזכר כאן
של דיווחי שרים לוועדות – "או דיווחים לפי חיקוק" – יש חוקים שמחייבים שרים
לדווח לוועדות – "ולמעט דיונים לאישור חקיקה וחקיקת משנה. במניין הדיונים
לא יובאו בחשבון דיונים של ועדת משנה; הוראות פסקה זו לא יחולו על ועדת
הכנסת ועל ועדת החוקה, חוק ומשפט".

היו"ר דוד ביטן:

אבל לכתוב משהו וועדת חוקה כן צריכה לעשות. זה לא שהיא פטורה פה.

ארבל אסטרחן:

זה ברור. היא עושה את זה גם היום.

היו"ר דוד ביטן:

אבל לכתוב שוועדת החוקה לא צריכה לעמוד במכסה, אבל היא צריכה לעשות את זה.

ישראל אייכלר (יהדות התורה):

צריך לציין שוועדת החוקה יכולה, אבל פחות. הרי בנוסח הזה יתברר שוועדת חוקה
לא יכולה לעשות ביקורת.

ארבל אסטרחן:

בסדר.

היו"ר דוד ביטן:

אני מבקש ממזכירת הכנסת שיושב-ראש הכנסת והיועץ המשפטי ידאגו להוציא הנחיות
לכל הוועדות במסגרת הזאת.

מזכירת הכנסת ירדנה מלר הורוביץ:

ברגע שזה מתקבל ויעבור במליאה צריך להניח את זה ארבעה עשר יום - - -

היו"ר דוד ביטן:

מי בעד? מי נגד?

הצבעה

בעד ההצעה לתיקון התקנון – רוב

נגד – אין

נמנעים – אין

ההצעה לתיקון התקנון התקבלה.

היו"ר דוד ביטן:

בעד- פה-אחד, אין מתנגדים.

משה גפני (יהדות התורה):

אני רוצה להתייחס לגבי התקנון.

היו"ר דוד ביטן:

אני לא אשנה את זה. ועדת הכספים היא הוועדה הכי משמעותית בעניין של פיקוח
על הממשלה. אני לא יכול להרשות לעצמי שדווקא ועדת הכספים לא יהיו על זה
דיונים.

שגית אפיק:

יהיו דיונים, אבל לא תהיה המכסה. המכסה קשה. קשה לפקח על המכסה.

משה גפני (יהדות התורה):

זאת אומרת הוא - - - את הוועדה?

שגית אפיק:

אני רוצה להסביר לך למה. יש לנו חקיקת משנה בשיעור הכי גבוה מכל הוועדות
מכיוון שסעיף 1(ב) לחוק יסוד: משק המדינה קובע, שכל אגרה או כל הגדלה של
היטל כלשהו שאין לגביו אישור ועדה כלשהי בחוק, מגיע לוועדת הכספים. לכן
היקף חקיקת המשנה שיש לוועדת הכספים הוא גבוה בהרבה ממה שיש בוועדות אחרות.

היו"ר דוד ביטן:

אז בואו ננסה לסיים איתכם. אם אחרי כמה חודשים תגיד שזאת בעיה נראה מה
לעשות. אולי אתה היחיד שניתן לו גם ועדת משנה.

משה גפני (יהדות התורה):

מה ועדת משנה?

היו"ר דוד ביטן:

לפתור לך את הבעיה.

איילת נחמיאס ורבין (המחנה הציוני):

ועדת משנה שתעסוק בפיקוח?

היו"ר דוד ביטן:

כן.

שגית אפיק:

לא, לא.

היו"ר דוד ביטן:

אז עזוב את זה. ועדת הכספים היא הכי חשובה. אז דווקא לך אני לא אתן?

משה גפני (יהדות התורה):

אבל אני לא יכול לעמוד בזה.

היו"ר דוד ביטן:

אז הנה, תעביר לרפורמות.

משה גפני (יהדות התורה):

אצלי יש חקיקה יותר מאשר בוועדת החוקה יש חקיקה.

היו"ר דוד ביטן:

אם היית מסכים להעביר חוקים לרפורמות היית עומד בזה. מה אתה רוצה.

משה גפני (יהדות התורה):

אז אני מגיש רביזיה על התקנון. אני רוצה לדבר אתך אחר כך.

היו"ר דוד ביטן:

תעשה מה שאתה רוצה. אני לא יכול להרשות לעצמי שדווקא ועדת הכספים לא תפקח.
אז מי יפקח? רוב הפיקוח הוא שלך. בחייך. פה אתה טועה.

5.  קביעת ועדה לדיון בהצעת חוק לתיקון פקודת מס הכנסה (מס' 218),
    התשע"ו-2015

היו"ר דוד ביטן:

אני לא סוגר את הישיבה. יש לנו עוד סעיף אחד. נמתין כמה דקות.

אלי כהן (כולנו):

דיברו עכשיו עם שר האוצר, ואין הסכמה. תעשה את זה מחר או מחרתיים.

היו"ר דוד ביטן:

הם ביקשו. אני הכנסתי את זה בגלל שהם ביקשו ממני, לא בגלל משהו אחר. כבר
שבועיים אני מעכב את זה.

חמש דקות הפסקה. אנחנו נראה מה קורה.

(הישיבה נפסקה בשעה 11:50 ונתחדשה בשעה 11:55.)

היו"ר דוד ביטן:

אני מחדש את הישיבה. הגעתם לסיכום?

אלי כהן (כולנו):

טרם. עוד יום.

היו"ר דוד ביטן:

אבל אני לא מבין. אם מבקשים ממני מהאוצר, למה זה מגיע בצורה כזאת? מהאוצר
צלצלו, ואמרו, אנחנו מעבירים לך מיצחקי, יש סיכום, ומוכנים להעביר את זה.
אז מה קרה עכשיו?

קריאה:

דוד, אני אתן לך - - - מי שיתקשר מהאוצר, תגיד להם ש - - - אני מבטיחה לך
שזה יהיה מושלם.

היו"ר דוד ביטן:

אני לא יודע מי צלצל. אפילו לא רשמתי אותו. מי צלצל אלי מהאוצר, אתם
יודעים?

קריאה:

לא יודע מי צלצל אליך. אני לא עושה סיאנס.

היו"ר דוד ביטן:

גפני שלח מישהו לעבוד עלי? מה אתם רוצים?

קריאה:

לא שלח מישהו לעבוד עליך. הייתה אי הבנה. בפעם הבאה רק נדב אומר לך, כן או
לא.

היו"ר דוד ביטן:

אני לא חשבתי שזה כזה סיפור. אז מה אתם רוצים, לדחות את זה לשבוע הבא?

נדב שיינברגר:

רוצים להעביר לרפורמות. אם הרב גפני מוכן - -

היו"ר דוד ביטן:

אבל אין הסכמה.

נדב שיינברגר:

למה לא?

היו"ר דוד ביטן:

אין. הוא לא רוצה.

משה גפני (יהדות התורה):

אתה רוצה שאני אדבר או שאני לא אדבר? עדיף שאני לא אדבר.

היו"ר דוד ביטן:

סך הכול העברנו לך חוקים לוועדת הכספים, העברנו לוועדת העבודה והרווחה
במקום לכספים. לא צריכים להיות חזירים, ולהעביר כל חוק.

אלי כהן (כולנו):

איזה חוק עבר מוועדת כספים?

היו"ר דוד ביטן:

לא זוכר כבר, אבל היה.

נדב שיינברגר:

איזה חוק עבר מוועדת הכספים, הרב גפני?

משה גפני (יהדות התורה):

העברתם שני חוקים לוועדת החוקה - -

נדב שיינברגר:

לכספים.

משה גפני (יהדות התורה):

מכספים.

נדב שיינברגר:

חבר הכנסת ביטן, כדאי שתקשיב. איזה חוקים עברו מכספים ל - - -

היו"ר דוד ביטן:

יש, יש.

משה גפני (יהדות התורה):

שגית, את זוכרת את החוקים – שניים עברו לוועדת חוקה, ושניים עברו לאלי כהן?

שגית אפיק:

כן. חובת דיווח על הבנקים.

היו"ר דוד ביטן:

על נתוני האשראי.

שגית אפיק:

- - - מסים.

נדב שיינברגר:

לא עבר לאלי כהן.

שגית אפיק:

הצעת חוק הרגולטור עברה לאלי כהן.

נדב שיינברגר:

זה ועדת כלכלה.

שגית אפיק:

לא, זה של ועדת כספים.

אלי כהן (כולנו):

טוב, תן להם עוד יום, והם יגיעו להסכמות.

היו"ר דוד ביטן:

אתם מוכנים שאני אטיל מטבע?

שגית אפיק:

הפיקוח על שירותים פיננסיים זה ועדת הכספים, בחיי.

משה גפני (יהדות התורה):

לא. שייקחו בכוח. אני לא רוצה, אני לא אסכים. אני לא מפרק את ועדת הכספים.

היו"ר דוד ביטן:

מה, אנחנו נעשה משבר קואליציוני על דבר כזה?

אלי כהן (כולנו):

תן להם שהם יגיעו להסכמה, ונתקדם.

היו"ר דוד ביטן:

לדעתי, לא יגיעו.

משה גפני (יהדות התורה):

90% מהחוק זה מסים.

היו"ר דוד ביטן:

הם אומרים שזה תכנון ובנייה.

משה גפני (יהדות התורה):

מסים.

שגית אפיק:

לא, זה תיקון של פקודת מס הכנסה, תיקון שעוסק במס שבח - - - במס רכישה.

היו"ר דוד ביטן:

אבל זה נושא של תכנון ובנייה. השאלה מה המהות, לא החוק. אמרנו את זה עכשיו
בעניין מעמד האישה מול הרווחה – השאלה היא מה המהות של החוק. אם המהות של
החוק זה תכנון ובנייה וצריכים לתקן את פקודת מס ההכנסה זה לא של ועדת
הכספים. ואם זה הפוך אז זה של ועדת כספים.

נדב שיינברגר:

מטרת החוק היא נדל"ן והשקעה.

היו"ר דוד ביטן:

יש שם תכנון ובנייה? זה קשור?

שגית אפיק:

איזה תכנון ובנייה יש?

היו"ר דוד ביטן:

לא יודע. תגידו.

שגית אפיק:

איזה תכנון ובנייה יש שם?

נדב שיינברגר:

- - - לא תכנון ובנייה.

היו"ר דוד ביטן:

לא אמרתי. מה מהות החוק?

שגית אפיק:

אני רוצה להגיד מה מהות החוק. מהות החוק כתובה בדברי ההסבר, ואפשר להקריא.
זה נכנס לתוך פקודת מס הכנסה, לא לחוק התכנון והבנייה ולא לאף מקום אחר. זה
עושה בנוסף תיקונים בחוק השירותים הפיננסיים. אבל החוק קובע: "הגדרות
והוראות מיסוי לעניין קרן להשקעות במקרקעין", שזאת בעצם קרן ריט. זה דבר
שכבר קיים בפקודת מס ההכנסה, דבר שנחקק במקור בוועדת הכספים, ועכשיו רוצים
לתקן אותו ולשכלל אותו כך שיהיה לו תוספות לפטורים ולהקלות שייקבעו בו. זה
החלק הראשון של החוק. החלק השני עוסק בפיקוח על קרן כשקרן זה גם עניין
פיננסי שנמצא בוועדת הכספים.

היו"ר דוד ביטן:

אני אגיד לך את האמת? היא צודקת.

נדב שיינברגר:

אני לא מעוניין לנהל את הוויכוח בתוך הקואליציה ככה.

היו"ר דוד ביטן:

אנחנו נפתור את הבעיה. אתם לא מסוגלים לבד. אז אולי אנחנו נפתור את הבעיה.

אלי כהן (כולנו):

תן להם להגיע להסכמה. יגיעו, יגיעו.

היו"ר דוד ביטן:

בעיקרון היא צודקת. נעשה ככה: שני ראשי הוועדות יישארו אתי, והשאר ילכו.

טוב, תישארו רק אתם. אני לא מסיים את הישיבה.

משה גפני (יהדות התורה):

אני נשאר עכשיו?

היו"ר דוד ביטן:

כן. אני מכריז על הפסקה בישיבה.

(הישיבה נפסקה בשעה 12:06 ונתחדשה בשעה 12:30.)

היו"ר דוד ביטן:

הישיבה נעולה.

הישיבה ננעלה בשעה 12:30.
