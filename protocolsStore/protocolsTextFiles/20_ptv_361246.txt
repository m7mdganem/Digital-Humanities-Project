הכנסת העשרים

מושב שלישי

פרוטוקול מס' 166

מישיבת ועדת הכנסת

יום שלישי, ל' בתשרי התשע"ז (01 בנובמבר 2016), שעה 14:30

סדר היום:

א. מועדי הדיון לשעת שאלות בכנס החורף הנוכחי, התשע"ז-2016

ב. סדרי הדיון בקריאה הראשונה בהצעות החוק המפורטות להלן:

  1. הצעת חוק יסוד: משק המדינה (תיקון מס' 9) (מ/1081).

  2. הצעת חוק התקציב לשנות הכספים 2017 ו-2018, התשע"ז-2016 (מ/1082).

  3. הצעת חוק התכנית הכלכלית (תיקוני חקיקה ליישום המדיניות הכלכלית לשנות
  התקציב 2017 ו-2018), התשע"ז-2016 (מ/1083).

  4. הצעת חוק ההתייעלות הכלכלית (תיקוני חקיקה להשגת יעדי התקציב לשנות
  2017

  ו-2018), התשע"ז-2016 (מ/1083).

  5. הצעת חוק הפחתת הגירעון והגבלת ההוצאה התקציבית (תיקון מס' 16) (שיעור
  הגירעון וסכום ההוצאה הממשלתית בשנות התקציב 20017 ואילך), התשע"ז-2016
  (מ/1083).

ג. בקשת יושב ראש ועדת הכלכלה למיזוג הצעות החוק הבאות:

  1. הצעת חוק המכר (דירות) (תיקון מס' 9), התשע"ו-2016 (מ/1077).

  2. הצעת חוק המכר (דירות) (תיקון-זכות החלפת מתחזק מעלית), התשע"ה-2015
  (פ/1502/20).

  3. הצעת חוק המכר (דירות) (תיקון – פרטי המפרט), התשע"ו-2016
  (פ/2739/20).

  4. הצעת חוק המכר (דירות) (תיקון – חובת מסירת תכניות הדירה לקונה),
  התשע"ו-2016 (פ/2990/20).

ד. בקשת יו"ר ועדת החוקה, חוק ומשפט למיזוג הצעות החוק הבאות לפי סעיף
84(ד) לתקנון:

  1. הצעת חוק הפחתת תוספות פיגור שנוספו על קנסות הנגבים בידי המרכז
  לגביית קנסות, אגרות והוצאות (הוראת שעה), התשע"ו-2016 (מ/1070).

  2.הצעת חוק הפחתת תוספות פיגור שהתווספו על קנסות פליליים ומנהליים
  (הוראת שעה), התשע"ו-2016 (פ/3200/20) של חה"כ אוסאמה סעדי וקבוצת חברי
  כנסת נוספים.

נכחו:

חברי הוועדה:

יואב קיש – היו"ר

איילת נחמיאס ורבין

חברי הכנסת:

אוסאמה סעדי

מוזמנים:

סגן מזכירת הכנסת נאזם בדר

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

  א. מועדי הדיון לשעת שאלות בכנס החורף הנוכחי, התשע"ז-2016

היו"ר יואב קיש:

חברים, אני פותח את ישיבת ועדת הכנסת, אנחנו נעבור לסעיף א' – מועדי הדיון
לשעת שאלות בכנס החורף הנוכחי, התשע"ז-2016. יש לנו הצעה להחלטה, לגבי סעיף
50 לתקנון, שקבעה ועדת הכנסת את המועדים הבאים לקיום שעת שאלות במושב
החורף, המושב שאנחנו מתחילים עכשיו: השעה הראשונה היא ב-ו' בחשוון התשע"ז,
ה-7 בנובמבר 2016, זה יום שני הבא, ובשנייה היא שבועיים לאחר מכן, כ'
בחשוון התשע"ז, 21 בנובמבר 2016.

ארבל אסטרחן:

צריך לומר שיהיו עשרה מועדים במושב הזה.

אוסאמה סעדי (הרשימה המשותפת):

איזה שרים?

היו"ר יואב קיש:

הראשון זה דרעי, נאמר לי, והשני זה ארדן.

אוסאמה סעדי (הרשימה המשותפת):

שר הפנים המתפטר?

היו"ר יואב קיש:

שהוא לא חבר כנסת. זה בעצם לבקשת האופוזיציה אז אני חושב שזה בסדר. אני
מעלה את זה להצבעה. מי שבעד ירים את ידו.

הצבעה

בעד ההצעה – פה אחד

ההצעה בדבר מועדי הדיון לשעת השאלות נתקבלה.

היו"ר יואב קיש:

פה אחד. ההצעה התקבלה.

ארבל אסטרחן:

יהיה צריך בהמשך לקבוע את יתר שמונת המועדים.

היו"ר יואב קיש:

ברור.

ב. סדרי הדיון בקריאה הראשונה בהצעות החוק המפורטות להלן:

1. הצעת חוק יסוד: משק המדינה (תיקון מס' 9) (מ/1081).

2. הצעת חוק התקציב לשנות הכספים 2017 ו-2018, התשע"ז-2016 (מ/1082).

3. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2017 ו-2018), התשע"ז-2016 (מ/1083).

4. הצעת חוק ההתייעלות הכלכלית (תיקוני חקיקה להשגת יעדי התקציב לשנות 2017

ו-2018), התשע"ז-2016 (מ/1083).

5. הצעת חוק הפחתת הגירעון והגבלת ההוצאה התקציבית (תיקון מס' 16) (שיעור
הגירעון וסכום ההוצאה הממשלתית בשנות התקציב 20017 ואילך), התשע"ז-2016
(מ/1083).

היו"ר יואב קיש:

מכיוון שאנחנו בנוהל הסכמות, יש לנו עכשיו סדרי הדיון בקריאה הראשונה
בהצעות החוק: הצעת חוק יסוד: משק המדינה, חוק התקציב, חוק התכנית הכלכלית,
חוק ההתייעלות הכלכלית, חוק הפחתת הגירעון והגבלת ההוצאה התקציבית. זה הכול
ביחד, כאשר מוועדת ההסכמות של הקואליציה והאופוזיציה קיבלנו - - -

אתי בן יוסף:

לא, זו הפניה של נאזם.

סגן מזכירת הכנסת נאזם בדר:

זאת הפניה שלי. בוועדת ההסכמות שהיתה אתמול ב-10:00 בבוקר סוכם בין
הקואליציה והאופוזיציה על חמש דקות.

היו"ר יואב קיש:

אני מקריא את ההחלטה שאנחנו מציעים:

"בהתאם לסעיף 142 לתקנון הכנסת קובעת ועדת הכנסת את סדרי הדיון הבאים
בקריאה הראשונה שתתקיים מחר בחמש הצעות החוק, כלהלן:

1. יתקיים דיון אישי משולב בכל ההצעות, שבסופו תתקיים הצבעה על כל אחת מהן;
2. נציג הממשלה יפתח את הדיון בהצגת הצעות החוק במסגרת זמן שלא תעלה על חצי
שעה; 3. אחרי דברי הפתיחה תינתן רשות דיבור לראש האופוזיציה, במסגרת זמן
שלא תעלה על חצי שעה; 4. כל חבר כנסת יהיה רשאי לדבר במסגרת זמן שלא תעלה
על 5 דקות; 5. נציג הממשלה יהיה רשאי לסכם את הדיון; 6. לאחר דברי הסיכום
יתקיימו הצבעות נפרדות על הצעות החוק."

רק לציין שהדיון בתקציב זה אחרי החקיקה.

סגן מזכירת הכנסת נאזם בדר:

אחרי הצעות החוק הפרטיות. מחר: שאילתות דחופות, חקיקה פרטית וזהו. כל
הדחופות יגיעו היום.

היו"ר יואב קיש:

אוקיי. כמו שאני אומר, הכול בהסכמות ולכן אני לא חושב שצריך לשנות בזה ואני
מקבל את החלטת הוועדה.

ארבל אסטרחן:

לכן גם נאמר שזו החלטה פה אחד, זה סעיף מהתקנון אז זה צריך להיעשות פה אחד.

היו"ר יואב קיש:

אוקיי. מי שבעד ירים את ידו.

הצבעה

בעד – פה אחד

סדרי הדיון נתקבלו.

היו"ר יואב קיש:

פה אחד. התקבל.

ג. בקשת יושב ראש ועדת הכלכלה למיזוג הצעות החוק הבאות:

1. הצעת חוק המכר (דירות) (תיקון מס' 9), התשע"ו-2016 (מ/1077).

2. הצעת חוק המכר (דירות) (תיקון-זכות החלפת מתחזק מעלית), התשע"ה-2015
(פ/1502/20).

3. הצעת חוק המכר (דירות) (תיקון – פרטי המפרט), התשע"ו-2016 (פ/2739/20).

4. הצעת חוק המכר (דירות) (תיקון – חובת מסירת תכניות הדירה לקונה),
התשע"ו-2016 (פ/2990/20).

היו"ר יואב קיש:

יש לנו מספר בקשות למיזוג. יש לנו את בקשת יושב-ראש ועדת הכלכלה, חבר הכנסת
איתן כבל, למיזוג הצעות החוק הבאות: הצעת חוק המכר (דירות) (תיקון מס' 9),
(מ/1077), הצעת חוק המכר (דירות) (תיקון-זכות החלפת מתחזק מעלית), הצעת חוק
המכר (דירות) (תיקון – פרטי המפרט), הצעת חוק המכר (דירות) (תיקון – חובת
מסירת תכניות הדירה לקונה). זו בקשת הוועדה. אני הייתי בחלק מהדיונים, אני
חושב שזה ראוי ואני מציע לקבל את בקשת היושב-ראש. מי שבעד ירים את ידו.

הצבעה

בעד – פה אחד

בקשת יו"ר ועדת הכלכלה למיזוג הצעות החוק התקבלה.

היו"ר יואב קיש:

ההצעה התקבלה.

ד. בקשת יו"ר ועדת החוקה, חוק ומשפט למיזוג הצעות החוק הבאות לפי סעיף
84(ד) לתקנון:

1. הצעת חוק הפחתת תוספות פיגור שנוספו על קנסות הנגבים בידי המרכז לגביית
קנסות, אגרות והוצאות (הוראת שעה), התשע"ו-2016 (מ/1070).

2.הצעת חוק הפחתת תוספות פיגור שהתווספו על קנסות פליליים ומנהליים (הוראת
שעה), התשע"ו-2016 (פ/3200/20) של חה"כ אוסאמה סעדי וקבוצת חברי כנסת
נוספים.

היו"ר יואב קיש:

יש לנו בקשה למיזוג נוסף מיושב-ראש ועדת החוקה, חוק ומשפט. הם מבקשים מאתנו
למזג את: הצעת חוק הפחתת תוספות פיגור שנוספו על קנסות הנגבים בידי המרכז
לגביית קנסות, אגרות והוצאות (הוראת שעה) עם הצעת חוק הפחתת תוספות פיגור
שהתווספו על קנסות פליליים ומנהליים (הוראת שעה), של חה"כ אוסאמה סעדי
וקבוצת חברי כנסת נוספים. אוסאמה אתה פה, אתה רוצה להגיד מילה?

אוסאמה סעדי (הרשימה המשותפת):

כן. אנחנו יזמנו – ואני וחברי וחברותי מירב מיכאלי, נורית קורן ויואב בן
צור – ושכנענו את המרכז לגביית קנסות וגם את שרת המשפטית שיזמו הצעת חוק
ממשלתית ואנחנו יוצאים במבצע. פעם בדור אמרו, פעם ב-20 שנה – זה היה לפני
20 שנה שנתנו הנחה של 40%. זה חד פעמי - - -

היו"ר יואב קיש:

לכמה זמן?

אוסאמה סעדי (הרשימה המשותפת):

לארבעה חודשים. זה אמור להתחיל ב-15 בנובמבר.

היו"ר יואב קיש:

מה זה כולל?

אוסאמה סעדי (הרשימה המשותפת):

קנסות משטרה, דוחות. מדובר ב-4 מיליארד שקל. המבצע מתחיל ב-15 בנובמבר, עוד
שבועיים, לכן אנחנו מבקשים למזג את זה ולהביא את זה שבוע הבא לקריאה שנייה
ושלישית, להצביע על זה במליאה ולצאת לדרך.

היו"ר יואב קיש:

קודם כל, אני מאוד שמח תמיד על שיתוף פעולה בין אופוזיציה לקואליציה ואני
גם מאוד שמח - - -

אוסאמה סעדי (הרשימה המשותפת):

יש שאומרים כל הזמן: מה עושים חברי הכנסת? – אז זה מה שעושים.

היו"ר יואב קיש:

אוסאמה, כל הכבוד, אני באמת חושב שזו הצעה ראויה ומהלך מכובד. אני כמובן
בעד המיזוג. מי שבעד ירים את ידו.

הצבעה

בעד – פה אחד

בקשת יו"ר ועדת החוקה, חוק ומשפט למיזוג הצעות החוק התקבלה.

היו"ר יואב קיש:

ההצעה התקבלה. סיימנו את הנושאים על סדר-היום. תודה, הישיבה נעולה.

הישיבה ננעלה בשעה 14:40.
