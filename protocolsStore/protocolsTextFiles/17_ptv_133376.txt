הכנסת השבע-עשרה נוסח לא מתוקן

מושב שני

פרוטוקול מס' 94

מישיבת ועדת הכנסת

יום שני, ח' באדר תשס"ז, 26 בפברואר 2007, שעה 09:30

סדר היום:

א. קביעת מסגרת הדיון להצעות להביע אי אמון בממשלה.

ב. בקשות חברי הכנסת להקדמת הדיון בהצעות חוק, לפני הקריאה הטרומית:

1.  הצעת חוק העסקת עובדים על ידי קבלני כוח אדם (תיקון קבלני שירותים),
    התשס"ז-2007, (פ/2110/17) – הצעת חבר הכנסת דוד טל.

2.  הצעת חוק הודעה לעובד (תיקון – תנאי עבודה), התשס"ז-2007, (פ/2095/18)
    – הצעת חבר הכנסת דב חנין.

ג. קביעת ועדות לדיון בהצעות החוק הבאות:

1.  הצעת חוק עיריות איתנות, התשס"ו-2006 – הצעת חבר הכנסת דוד טל
    (פ/17/825).

2.  הצעת חוק האזרחות (תיקון – הסמכות לביטול אזרחות בגין מעשה של הפרת
    אמונים), התשס"ז-2006 – הצעת חבר הכנסת גלעד ארדן (פ17/1708).

ד. קביעת ועדה לדיון בהצעה לסדר היום בנושא: "אלימות נגד קשישים בישראל" –
הצעת חברי הכנסת מיכאל נודלמן, נסים זאב, סטס מיסז'ניקוב ואבישי ברוורמן.

ה. קביעת הרכב הוועדה המשותפת של ועדת הכספים וועדת הפנים והגנת הסביבה
לדיון בהצעה לסדר היום בנושא: "מצב המקלטים ביישובי הצפון" – הצעת חברי
הכנסת מרינה סולודקין, יצחק אהרונוביץ', יצחק וקנין, ניסן סלומינסקי ויצחק
זיו.

נכחו:

חברי הוועדה: רוחמה אברהם – היו"ר

קולט אביטל

יצחק אהרונוביץ'

אורי אריאל

גלעד ארדן

זהבה גלאון

נסים זאב

אחמד טיבי

יעקב מרגי

גדעון סער

משה שרוני

מוזמנים: חה"כ אבישי ברוורמן

חה"כ יצחק זיו

חה"כ דב חנין

מנהלת הוועדה: אתי בן-יוסף

ייעוץ משפטי: ארבל אסטרחן

רשמת פרלמנטרית: הילה לוי

1. קביעת מסגרת הדיון להצעות להביע אי אמון בממשלה

היו"ר רוחמה אברהם:

בוקר טוב לכולם, כפי שביקשתם אנחנו נתחיל את ישיבות הוועדה בימי שני בשעה
עשר. על סדר היום: אנחנו צריכים לקבוע מסגרת לדיון להביע אי אמון בממשלה
ויש לנו היום שלוש הצעות. ההצעה הראשונה: המצב הקשה במערכת הבריאות של
האיחוד הלאומי-מפד"ל ויהדות התורה, כאשר המועמד להרכיב את הממשלה הוא חבר
הכנסת יעקב ליצמן. ההצעה השנייה היא בנושא: חזרת החיזבאללה לכוחו לנוכח
התנהלות הממשלה, של הליכוד, והמועמד להרכיב את הממשלה הוא בנימין נתניהו.
ההצעה השלישית היא בנושא: מדיניותה בתחום המדיני, כלכלי וחברתי של
בל"ד-רע"מ-תע"ל-חד"ש והמועמד להרכיב את הממשלה הוא חבר הכנסת ג'מאל זחאלקה.
חברי הכנסת, אני מציעה עשר דקות למציעים וחמש דקות לכל סיעה. נא להצביע.

הצבעה

בעד ההצעה – רוב

נגד – מיעוט

נמנעים - אין

ההצעה נתקבלה.

היו"ר רוחמה אברהם:

ההצעה נתקבלה.

ב. בקשות חברי הכנסת להקדמת הדיון בהצעות החוק לפני הקריאה הטרומית:

1.  הצעת חוק העסקת עובדים על ידי קבלני כוח אדם (תיקון קבלני שירותים),
    התשס"ז-2007, (פ/2110/17), הצעת חבר הכנסת דוד טל.

2.  הצעת חוק הודעה לעובד (תיקון – תנאי עבודה), התשס"ז-2007, (פ/2095/18),
    הצעת חבר הכנסת דב חנין.

היו"ר רוחמה אברהם:

היו לנו חמש בקשות אבל שלושה חברי כנסת משכו את הצעתם, חברי הכנסת נודלמן,
אורלב ואורית נוקד. לפיכך יש רק שתי הצעות שאנחנו צריכים לדון האם לתת להן
פטור מחובת הנחה. הצעה ראשונה היא של חבר הכנסת דוד טל – הצעת חוק העסקת
עובדים זרים על ידי קבלני כוח אדם (תיקון קבלני שירותים), התשס"ז-2007,
(פ/2110/17). חבר הכנסת דוד טל, אנא נמק בפני הוועדה מדוע אתה מבקש פטור
מחובת הנחה.

דוד טל:

הצעת חוק דומה לזאת, של חבר הכנסת ביילין, עברה לפני כשבועיים-שלושה. אני
חושב שיהיה נכון לפטור את הצעת החוק שלי כדי שהיא תבוא לוועדה יחד עם הצעתו
של חבר הכנסת ביילין. יהיה נכון וראוי לאחד את שתי ההצעות יחד. בשעתו
העברתי הצעת חוק, שלא כוללת את עובדי קבלן שירותים ואני חושב ששגגה יצאה
מתחת ידי בכך שלא הכנסתי גם את עובדי השירותים.

היו"ר רוחמה אברהם:

אנחנו עוברים להצבעה.

הצבעה

בעד הבקשה להקדמת הדיון בהצעת החוק – 11

נגד – אין

נמנעים – אין

הבקשה להקדמת הדיון בהצעת החוק נתקבלה.

היו"ר רוחמה אברהם:

11 הצביעו בעד ולפיכך אני קובעת כי הצעתך קיבלה פטור מחובת הנחה. בהצלחה
בהמשך הדרך.

דוד טל:

אני מבקש לציין שזו גם הצעתו של חבר הכנסת דב חנין, שהוא היוזם של הצעת
החוק.

היו"ר רוחמה אברהם:

תודה. אנחנו עוברים בבקשה לפטור מחובת הנחה להצעת חוק הודעה לעובד (תיקון –
תנאי עבודה), התשס"ז-2007, (פ/2095/18), של חבר הכנסת דב חנין. אנא, אדוני,
נמק לוועדה מדוע אתה מבקש פטור מחובת הנחה.

דב חנין:

תודה רבה גברתי. הצעת החוק הזאת זכתה כבר לתמיכת הממשלה, ועדת השרים הביעה
תמיכה בהצעת החוק. שנית, הצעת החוק מאד חשובה ומאד דחופה ולמעשה היא הצעת
חוק מאד טכנית. כאשר יש הסכם בין קבלן כוח האדם לבין המזמין, שבו המזמין
וקבלן כוח האדם קובעים את תנאי העבודה של עובד הקבלן, החוק יחייב את קבלן
כוח האדם להודיע גם לעובד עצמו מה הם תנאי העבודה שלו, שסוכמו בינו לבין
המזמין. ההצעה דחופה מכיוון שהצעה בנושא דומה, שמסדירה צד אחר בנושא עובדי
קבלני כוח אדם, כבר עברה בקריאה טרומית והמטרה היא לקיים את הדיון בכל
הנושאים שקשורים לעובדי קבלני כוח אדם יחד, כדי שהנושא יזכה לטיפול כולל.
אני רוצה לציין שעל הצעת החוק חתומים יחד אתי גם חברי הכנסת אורון,
יחימוביץ', רן כהן, יעקב מרגי, יורם מרציאנו וליה שמטוב. אני חושב שזאת
הצעה מאד מאד ראויה לקבלת פטור מחובת הנחה בנסיבות האלה.

היו"ר רוחמה אברהם:

תודה. אנחנו עוברים להצבעה.

הצבעה

בעד הבקשה להקדמת הדיון בהצעת החוק – רוב

נגד – אין

נמנעים – אין

הבקשה להקדמת הדיון בהצעת החוק נתקבלה.

היו"ר רוחמה אברהם:

11 בעד, ללא מתנגדים וללא נמנעים. לפיכך אני קובעת שהצעתך קיבלה פטור מחובת
הנחה. בהצלחה בהמשך הדרך. חברי הכנסת, אנחנו מקדמים בברכה את המנהיגות
האתיופית מנס-ציונה. ברוכות הבאות. אני מקווה שתיהנו מביקורכם במשכננו
ותפיקו ממנו את מירב התועלת.

ג. קביעת ועדות לדיון בהצעות החוק הבאות:

1.  הצעת חוק עיריות איתנות, התשס"ו-2006, הצעת חבר הכנסת דוד טל
    (פ/17/825).

2.  הצעת חוק האזרחות (תיקון – הסמכות לביטול אזרחות בגין מעשה של הפרת
    אמונים), התשס"ז-2006, הצעת חבר הכנסת גלעד ארדן (פ/17/1708).

היו"ר רוחמה אברהם:

חברי הכנסת, אנחנו עוברים לנושא הבא: קביעת ועדות לדיון בהצעות החוק הבאות:
הצעת חוק עיריות איתנות, התשס"ו-2006, הצעת חבר הכנסת דוד טל (פ/17/825).
במליאה נשמעו הצעות להעביר את ההצעה לדיון בוועדת הפנים והגנת הסביבה או
לדיון בוועדה לזכויות הילד. יושב ראש הוועדה לזכויות הילד, כמובן שהנושא
איננו שייך לוועדה הזאת. יושב ראש ועדת הפנים והגנת הסביבה מבקש להעביר
אליו את הדיון בהצעת החוק מכיוון שנושא העיריות נדון בוועדת הפנים. אני
עוברת להצבעה להעביר את הצעת החוק לדיון בוועדת הפנים.

הצבעה

בעד ההצעה להעביר את הצעת החוק לוועדת הפנים והגנת הסביבה – 11

נגד – אין

נמנעים – אין

ההצעה להעביר את הצעת חוק עיריות איתנות, התשס"ו-2006, לוועדת הפנים והגנת
הסביבה נתקבלה.

היו"ר רוחמה אברהם:

11 בעד, אין מתנגדים ואין נמנעים. לפיכך אני קובעת שהצעת החוק תועבר לדיון
להכנתה לקריאה שנייה ושלישית בוועדת הפנים והגנת הסביבה.

הנושא הבא: קביעת ועדות לדיון בהצעת החוק הבאה: הצעת חוק האזרחות (תיקון –
הסמכות לביטול אזרחות בגין מעשה של הפרת אמונים), התשס"ז-2006, הצעת חבר
הכנסת גלעד ארדן (פ/17/1708). יושב ראש ועדת הפנים והגנת הסביבה מבקש
להעביר אליו את הנושא בטענה שחוקי האזרחות נדונים בוועדת הפנים. יושב ראש
ועדת החוקה, חוק ומשפט נתן את הסכמתו לכך שהחוק הזה יידון בוועדת הפנים
והגנת הסביבה, בהסכמה של יושבי ראש הוועדות. גם לפי הייעוץ המשפטי נאמר
שהנושא צריך להיות נדון בוועדת הפנים והגנת הסביבה. חבר הכנסת ארדן, בבקשה.

גלעד ארדן:

אני סבור שהוועדה שמתאימה לדון בנושא היא ועדת החוקה מכיוון שמדובר בסמכות
של בית משפט. עד עתה, הסמכות בעניין החוק היתה נתונה לשר הפנים והחוק שלי
משנה לגמרי את המנגנון, על פי המלצתו של היועץ המשפטי לממשלה, מני מזוז.
החוק הזה לא הובן גם כשהוא הובא למליאה והצביעו עליו לפי חתכים של שמאל
וימין. החוק קובע שמכיוון שהליך נטילת אזרחות מאדם הוא כל כך קיצוני
ודרקוני, לא ראוי שהוא ייעשה על ידי סמכות מנהלית, על ידי אדם אחד, קרי: שר
הפנים, אלא הוא יעבור להיות בסמכות של בית המשפט בלבד. זה נעשה על פי המלצה
של ועדה, בראשות היועץ המשפטי לממשלה, מני מזוז, שהמליץ כך לפני מספר שנים.
לכן אני חושב שההיבטים של החוק הזה הם היבטים חוקתיים, הסמכות מועברת לבית
המשפט והוועדה הראויה לדון בו היא ועדת החוקה, חוק ומשפט.

היו"ר רוחמה אברהם:

הצעתך נמצאת לפניי. אמרה לי היועצת המשפטית של הוועדה שלפחות שלוש פעמים
מוזכר פה שר הפנים – שר הפנים רשאי, שר הפנים ימנה ועדה מייעצת וכו'. האם
לגברתי היועצת המשפטית של הוועדה יש משהו להוסיף בעניין?

ארבל אסטרחן:

חוק האזרחות נדון בוועדת הפנים.

נסים זאב:

אני בטוח שמבחינה משפטית אין מניעה שוועדת החוקה תדון בסוגיה הזאת. זאת
סוגיה כבדה ויש לה הרבה משמעויות. לא כל מה שנוגע לאזרחות אוטומטית קשור
לוועדת הפנים. אני מציע להעביר את הצעת החוק לוועדת החוקה. יש סיבות נוספות
שאני לא רוצה לפרט אותן, אבל אם רוצים לקיים דיון רציני ומעמיק, ושנקבל
החלטה עם יועצים משפטיים מכל הכיוונים, זה המקום לדון בה.

היו"ר רוחמה אברהם:

אני מודה לך אדוני.

משה שרוני:

אני חושב שאנחנו מערבבים שני דברים בצורה לא מאוזנת ולא נכונה. כל הנושא
הזה שייך לוועדת הפנים ופתאום אנחנו מטילים על ועדת החוקה נושאים שלא
שייכים לה בכלל.

גדעון סער:

מאחר ומדובר בחוק של המציע, והמציע בדיעה מסוימת, אין דחיפות לפעול בעניין
זה על אף דעתו ואנחנו מבקשים לקיים התייעצות סיעתית בעניין.

היו"ר רוחמה אברהם:

האם אדוני מבקש לדחות את ההצבעה?

גדעון סער:

כן.

זהבה גלאון:

גברתי, אנחנו מבקשים להצביע על הנושא. ההתייעצות הסיעתית בפעם הקודמת ארכה
שלושים שניות.

נסים זאב:

אני רוצה לקבל תשובה מהיועצת המשפטית האם יש מניעה לדון בנושא בוועדת
החוקה.

גדעון סער:

גברתי, לא דומה מקום שמנסים לעשות בו פיליבסטר, למנוע חקיקת חוק, כפי שהיה
במקרה שהזכירה יושבת ראש סיעת מרצ, לבין מקרה שבו מחליטים על העברת הצעת
חוק, שנוגעת למציע והגורם שאמור להיות לו דחוף שהנושא יקודם הוא המציע.
זכותנו לעניין זה לשקול את הדברים ולא ייגרם שום נזק לאף גורם אחר.

גלעד ארדן:

אני יכול למשוך את כל החוק.

זהבה גלאון:

תמשוך אותו.

גדעון סער:

גברתי, אני יכול להגיע לאותה מסקנה כפי שעשו חברי הכנסת טיבי וגלאון, כאשר
אחרי נעילת ישיבה מסוימת ביקשו רביזיה והרביזיה נדונה בישיבה אחרת. בטכניקה
אחרת אני יכול להגיע בדיוק לאותה תוצאה. גברתי, אני רוצה לומר מספר דברים
מכיוון שאני חושש שמנסים להגביל את סמכותה. לנושא התייעצות סיעתית אמנם אין
מגבלה בתקנון וניתן לקבוע מחצי דקה ועד כמה שבועות. זכותו של יושב ראש ועדה
לקבוע על פי שיקול דעתו ועל פי הנסיבות ובמקרה זה ברור שהכלל צריך להיות
גמיש.

נסים זאב:

האם יש מניעה לדון בהצעת החוק הזאת בוועדת החוקה, חוק ומשפט?

ארבל אסטרחן:

החוק שייך לוועדת הפנים והגנת הסביבה באופן מובהק. לא רק מדובר בתיקון לחוק
האזרחות אלא בנושא של ביטול האזרחות והוא כולל שני סעיפים קטנים. אחד אומר:
בית המשפט המחוזי רשאי, לבקשת שר הפנים, לבטל אזרחות. סעיף קטן שני אומר:
שר הפנים רשאי, לאחר שעיין בהמלצות הוועדה, לבטל אזרחות. אכן, אמר חבר
הכנסת ארדן שמדובר בהעברת סמכויות משר הפנים לבית המשפט, אבל עדיין מדובר
פה בנושא של אזרחות ושלילת אזרחות וזה נושא שוועדת הפנים עוסקת בו. לשאלת
חבר הכנסת זאב, אנחנו לא רואים בעובדה שהצעת חוק תידון שלא בוועדה שבתחומי
סמכותה נמצא הנושא כפגם בהליך החקיקה, אבל אם ועדת הכנסת יכולה לפעול לפי
התקנון או לא לפי התקנון, המלצתנו תמיד תהיה לפעול בהתאם לתקנון.

היו"ר רוחמה אברהם:

אני מודה לך. חברת הכנסת גלאון, בבקשה.

זהבה גלאון:

תודה. אני רוצה לבקש מיושבת ראש הוועדה להחיל אמות מידה שוות בנוגע
לסמכויות הוועדה. אני רוצה להזכיר לוועדה שלפני כשבועיים הגיש חבר הכנסת
סער הצעת חוק אנטי דמוקרטית בעליל. ביקשנו התייעצות סיעתית וניתנה לנו
התייעצות סיעתית של שלושים שניות.

היו"ר רוחמה אברהם:

לא, היא ניתנה לדקה.

זהבה גלאון:

ראשית, אני מבקשת להחיל את אותן אמות מידה גם על הצעות, שהנזק שלהן פחות.

היו"ר רוחמה אברהם:

גברתי, תוך כדי דברייך אני מקבלת בקשה מהמציע, שמבקש למשוך את ההצעה שלו.

זהבה גלאון:

אני רוצה להעיר עוד הערה. זכותו של המציע למשוך את הצעת החוק ולחכות
לקונייקטורה מזדמנת, שבה יהיה לו רוב. אני חושבת שלא נכון שחברי הוועדה לא
מתחשבים בייעוץ המשפטי. ברגע שיש הסכמה בין שני יושבי ראש ועדות אנחנו לא
יכולים לעשות אובר-רולינג להסכמה ביניהם.

היו"ר רוחמה אברהם:

תודה רבה.

ד. קביעת ועדה לדיון בהצעה לסדר היום בנושא: "אלימות נגד קשישים בישראל" –
הצעת חברי הכנסת מיכאל נודלמן, נסים זאב, סטס מיסז'ניקוב ואבישי ברוורמן

היו"ר רוחמה אברהם:

חברי הכנסת, הנושא הבא הוא קביעת ועדה לדיון בהצעה לסדר היום בנושא:
"אלימות נגד קשישים בישראל" – הצעת חברי הכנסת מיכאל נודלמן, נסים זאב, סטס
מיסז'ניקוב ואבישי ברוורמן. במליאה נשמעו הצעות להעביר את הנושא לוועדת
העבודה, הרווחה והבריאות או לוועדת הפנים והגנת הסביבה. יושב ראש ועדת
הפנים והגנת הסביבה מבקש להעביר את הנושא לוועדת הפנים בטענה כי תפקוד
המשטרה ברשויות המקומיות נמצא בתחום סמכותה של ועדת הפנים. יושב ראש ועדת
העבודה והרווחה מציע להעביר את הנושא לדיון בוועדה המשותפת של ועדת העבודה,
הרווחה והבריאות וועדת הפנים והגנת הסביבה. חברי הכנסת, אני חושבת שהקמת
ועדה משותפת להצעה לסדר היום פירושה לסבך יותר מדי את הנושא הזה. אנחנו
נעביר את הדיון לוועדה אחת ונקבע לאיזו ועדה.

יורם מרציאנו:

נושא הקשישים צריך להיות נדון בוועדת העבודה והרווחה, אבל בהצעה לסדר אנחנו
מדברים על אלימות נגד קשישים, שהמשטרה צריכה לטפל בה. אנחנו מדברים על
טיפול של המשטרה באופן פר אקסלנס. אם נקיים את הדיון בוועדת העבודה
והרווחה, יספרו לנו כמה בתים לקשישים הם פתחו ומה הם עושים. אנחנו צריכים
לבוא בטענות למשטרה, כדי לתת מענה לאותם אנשים, שחסרי ישע מול אותם גורמים
פליליים. לכן אני מציע להעביר את הנושא לדיון בוועדת הפנים והגנת הסביבה.

יעקב מרגי:

אם הנושא יועבר לוועדת הפנים והגנת הסביבה, אני מבקש לעמוד על כך שהדיון
הזה יתקיים בהקדם כי הוועדה הזאת עמוסה בהרבה נושאים אחרים.

יורם מרציאנו:

אני מוכן לדבר עם יושב ראש ועדת הפנים ולדעתי הוא ייעתר לבקשה שלנו.

היו"ר רוחמה אברהם:

אני מודה לך. חבר הכנסת נסים זאב, בבקשה.

נסים זאב:

חבר הכנסת מרציאנו קרא את מחשבות לבי והוא אמר בדיוק את מה שרציתי לומר.
הנושא הוא אלימות ולא קשישים.

היו"ר רוחמה אברהם:

אני מודה לך. אנחנו עוברים להצבעה.

הצבעה

בעד הבקשה להעביר את ההצעה לסדר היום לדיון בוועדת הפנים והגנת הסביבה– 12

נגד – אין

נמנעים – אין

הבקשה להעביר את ההצעה לסדר היום לדיון בוועדת הפנים והגנת הסביבה נתקבלה.

היו"ר רוחמה אברהם:

12 בעד, אין מתנגדים ואין נמנעים. לפיכך אני קובעת שההצעה לסדר היום תידון
בוועדת הפנים והגנת הסביבה.

ה. קביעת הרכב הוועדה המשותפת של ועדת הכספים וועדת הפנים והגנת הסביבה
לדיון בהצעה לסדר היום בנושא: "מצב המקלטים ביישובי הצפון", הצעת חברי
הכנסת מרינה סולודקין, יצחק אהרונוביץ', יצחק וקנין, ניסן סלומינסקי ויצחק
זיו

היו"ר רוחמה אברהם:

מליאת הכנסת החליטה להעביר לוועדה המשותפת של ועדת הכספים וועדת הפנים
והגנת הסביבה את ההצעה לסדר היום בנושא: "מצב המקלטים ביישובי הצפון", הצעת
חברי הכנסת מרינה סולודקין, יצחק אהרונוביץ', יצחק וקנין, ניסן סלומינסקי
ויצחק זיו. בכפוף להוראות סעיף 16א לתקנון הכנסת, על ועדת הכנסת להרכיב את
הוועדה במספר חברים שווה לכל אחת מהוועדות המשותפות וכן לקבוע את יושב ראש
הוועדה המשותפת מתוך חברי הוועדה, שלפי ועדת הכנסת העניין נוגע לה יותר
מבחינת תפקידיה. המלצת ועדת הכנסת היא שיושב ראש הוועדה יהיה מתוך ועדת
הכספים. חברי הכנסת, אין ספק שזו סוגיה חשובה מאד ולכן צריך לא רק להעלות
אותה לסדר אלא גם לטפל בה. אני חושבת שנחרוג מהנושא הקודם אבל בתנאי אחד,
שהדיונים יתקיימו שם בדחיפות המירבית. אם לא כן, נעביר את הנושא לוועדה
אחת, ועדת הפנים. המליאה ביקשה להרכיב ועדה משותפת, אולם, לעניות דעתי, עם
כל מה שקורה כרגע בוועדת הכספים – כן יושב ראש, לא יושב ראש, כן מחליף, לא
מחליף – אני מציעה שנעביר את הנושא לדיון בוועדת הפנים כדי לא לעכב את
הסוגיה. לפיכך ועדת הכנסת רשאית להמליץ למליאה להעביר את ההצעה לסדר היום
להיות נדונה בוועדת הפנים והגנת הסביבה. נא להצביע.

הצבעה

בעד ההצעה להעביר את ההצעה לסדר היום לדיון בוועדת הפנים והגנת הסביבה –
רוב

נגד – אין

נמנעים – אין

ההצעה להעביר את ההצעה לסדר היום לדיון בוועדת הפנים והגנת הסביבה נתקבלה.

היו"ר רוחמה אברהם:

9 בעד, אין מתנגדים ואין נמנעים. לפיכך אני קובעת שההצעה לסדר היום תועבר
לדיון בוועדת הפנים והגנת הסביבה.

תודה רבה לכולם, הישיבה נעולה.

הישיבה ננעלה בשעה 10:10
