הכנסת התשע-עשרה

נוסח לא מתוקן

מושב שני

פרוטוקול מס' 71

מישיבת ועדת הכנסת

יום שני, כ"ד באדר א' התשע"ד, (24 בפברואר 2014), שעה 14:40

סדר היום:

א. בקשת הממשלה להקדמת הדיון בהצעת חוק לתיקון פקודת העיריות (מס' 136)
(מועד החלטה בדבר הטלת ארנונה כללית), התשע"ד-2014 (מ/853), לפני הקריאה
הראשונה

ב. בקשת יושבת ראש ועדת הפנים והגנת הסביבה למיזוג הצעות החוק הבאות:

1. הצעת חוק תאגידי מים וביוב (תיקון מס' 7), התשע"ד-2014 (מ/849)

2. הצעת חוק תאגידי מים וביוב (תיקון – דחיית מועדים), התשע"ד-2014
(פ/2060/19)

נכחו:

חברי הוועדה:

צחי הנגבי – היו"ר

אברהם מיכאלי

אורי מקלב

משה זלמן פייגלין

מוזמנים:

מזכירת הכנסת ירדנה מלר הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רויטל יפרח

א. בקשת הממשלה להקדמת הדיון בהצעת חוק לתיקון פקודת העיריות (מס' 136)
(מועד החלטה בדבר הטלת ארנונה כללית), התשע"ד-2014 (מ/853), לפני הקריאה
הראשונה

ובקשת יושבת ראש ועדת הפנים והגנת הסביבה למיזוג הצעות החוק הבאות:

1. הצעת חוק תאגידי מים וביוב (תיקון מס' 7), התשע"ד-2014 (מ/849)

  2. הצעת חוק תאגידי מים וביוב (תיקון - דחיית מועדים), התשע"ד-2014)
  (פ/2060/19)

היו"ר צחי הנגבי:

התבקשתי על ידי עצמי שיש ישיבה בשעה 14:10. סדר היום: א. בקשת הממשלה
להקדמת הדיון בהצעת חוק לתיקון פקודת העיריות (מס' 136) (מועד החלטה בדבר
הטלת ארנונה כללית), התשע"ד-2014. יש לנו נציג?

אברהם מיכאלי:

אין ממשלה. ממשלת לפיד לא מתפקדת.

היו"ר צחי הנגבי:

נעבור רגע לסעיף ב': בקשת יושבת ראש ועדת הפנים והגנת הסביבה למיזוג הצעות
החוק הבאות: 1. הצעת חוק תאגידי מים וביוב (תיקון מס' 7), התשע"ד-2014

2. הצעת חוק תאגידי מים וביוב (תיקון – דחיית מועדים), התשע"ד-2014.

חברת הכנסת תת-אלוף מיל. מירי רגב, יו"ר ועדת הפנים והגנת הסביבה, אין לנו
ברירה, כולנו סמלי מחלקות. מי בעד המיזוג?

הצבעה

בעד – 4

נגד – אין

נמנעים – אין

ההצעות מוזגו.

לענין בקשת הממשלה, אני אקריא את מה שכתב לנו אביחי מנדלבליט: "הצעת חוק
לתיקון פקודת העיריות, מועד החלטה, הממשלה מבקשת שוועדת הכנסת תחליט על
החלטת הדיון בהצעת החוק."

מי בעד הבקשה? זה ההסבר שיש.

אורי מקלב:

זה דווקא על שנת בחירות או בכל שנה?

היו"ר צחי הנגבי:

לא, זה לא קשור לבחירות.

אורי מקלב:

זה כן קשור. יש בעיה במועצות המקומיות - -

אברהם מיכלי:

אנחנו נגד.

היו"ר צחי הנגבי:

אני אסביר לכם: "אני אקרא את דברי ההסבר, חבר הכנסת מיכאלי, תקשיב: מוצע
לתקן את סעיף 276 לפקודת העיריות שעניינו מועד החלטה על ארנונה ולקבוע כי
המועד האחרון לקבלת החלטה בדבר הטלת ארנונה כללית לשנת כספים יוקדם מה-1
בדצמבר של שנת הכספים שלפניה, ל-1 ביולי של שנת הכספים כאמור." אני אסביר:
"סעיף קטן (ב) לסעיף האמור העוסק בבחירות לראש העירייה קובע כי אם יתקיימו
בחירות לראש העירייה בין 1 באוקטובר ל-31 בדצמבר שלפני שנת הכספים שלגביה
מוטלת הארנונה, תתקבל החלטת המועצה, לא יאוחר מ-3 חודשים מיום תחילת הכהונה
של ראש העירייה. לאור הקדמת לוקחות הזמנים לקבלת החלטת המועצה בדבר הטלת
ארנונה כללית כאמור לעיל, יש לתקן גם את המועדים בסעיף קטן, כך שבמקום
"אוקטובר" יבוא "מאי". בנוסף, מוצע לקבוע כי העירייה תפרסם באתר האינטרנט
של העירייה את עיקרי הצעתה בדבר הטלת ארנונה כללית 10 ימים לפני ישיבת חברי
המועצה בענין הטלת ארנונה כללית וכן, תעמיד את עיקרי הצעתה, כאמור, לעיון
הציבור במשרדי העירייה."

אברהם מיכאלי:

מה הדחיפות בזה, אדוני היושב ראש?

היו"ר צחי הנגבי:

המטרה היא להצביע על זה היום במליאה. זה לא קשור ללפיד - -

אורי מקלב:

לא, אגיד לך למה זה דחוף, מכיוון שעד שנתכנס במושב הבא זה יהיה כבר בקיץ
ואנחנו רוצים עד סוף יולי - - מה שקורה היום, וזה חשוב שחברים ידעו, הסביר
לי ליאור נציג שר הפנים, שאפשר לדון בארנונה רק ב-1 בדצמבר. עד שהמועצה
מאשרת את זה, זה צריך לעבור למשרד הפנים. מתי משרד הפנים מאשר את זה? אחרי
שנת הכספים, אחרי השנה החדשה. דהיינו, כל הגביה היא רטרואקטיבית. ב-2014,
משרד הפנים עדין לא אישר, עכשיו אולי כבר כן, וכל המועצות גובות מה-1
בינואר, שזה רטרואקטיבית ומשרד הפנים עדין לא אישר את זה. לכן, הם מבקשים
שזה יהיה ב-1 ביולי, שיהיה מספיק זמן למשרד הפנים לאשר את זה וכשיבואו לשנת
הכספים החדשה, זה כבר יהיה אחרי האישור של משרד הפנים. זה כל ההסבר. איך
אני, כנציג האופוזיציה, מסביר את הממשלה?

היו"ר צחי הנגבי:

תודה רבה. מי בעד?

הצבעה

בעד – 4

נגד – אין

נמנעים – אין

נתקבל.

היו"ר צחי הנגבי:

אני מודה לכולם. הישיבה נעולה.

הישיבה ננעלה בשעה 14:18.
