הכנסת העשרים

מושב רביעי

פרוטוקול מס' 329

מישיבת ועדת הכנסת

יום שני, כ"ז בשבט התשע"ח (12 בפברואר 2018), שעה 10:30

סדר היום:

1. בקשת יושב ראש ועדת העבודה, הרווחה והבריאות למיזוג הצעות החוק הבאות,
לפי סעיף 84(ד) ו-79(ג) לתקנון הכנסת

2. הצעת חוק מינוי ייצוג משפטי לקטין (תיקוני חקיקה), התשע"ח-2017

3. הצעת חוק יסוד: הממשלה (תיקון מס' 5) (סמכויות לעניין פתיחה במלחמה או
נקיטת פעולה צבאית משמעותית)

4. הצעת חוק הממשלה (תיקון מס' 12) (אצילת סמכות לוועדת השרים לענייני
ביטחון לאומי), התשע"ח-2017

5. הצעת חוק הפיקוח על מעונות יום לפעוטות, התשע"ה-2015

6. הצעת חוק לתיקון פקודת רכב מנועי (מרכיב ההעמסה בתעריף הביטוח),
התשע"ז-2017

7. הצעת חוק זכויות הסטודנט (תיקון – הכרה בשירות מילואים כפעילות המזכה
בנקודות זכות), התשע"ז-2017

נכחו:

חברי הוועדה:

מכלוף מיקי זוהר – היו"ר

רוברט אילטוב

יואב בן צור

יואל חסון

שולי מועלם-רפאלי

איילת נחמיאס ורבין

חברי הכנסת:

יפעת שאשא-ביטון

רחל עזריה

מוזמנים:

  -------------------------------------------------------------------------
  מירי פרנקל-שור –   היועצת המשפטית של ועדת החוץ והביטחון
  -------------- --- ------------------------------------------------------
  גור בליי       –   היועץ המשפטי של ועדת החוקה, חוק ומשפט

  גילי ברנר      –   שדלן/ית (קונטקטי בע"מ), מייצג/ת את איגוד חברות הביטוח
                     בישראל, ועד ראשי המכללות האקדמיות הציבוריות
  -------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

בקשת יושב ראש ועדת העבודה, הרווחה והבריאות למיזוג הצעות החוק הבאות, לפי
סעיף 84(ד) ו-79(ג) לתקנון הכנסת

היו"ר מכלוף מיקי זוהר:

אני מתכבד לפתוח את ישיבת ועדת הכנסת. קודם כל נתחיל בסעיף א', בבקשת יושב
ראש ועדת העבודה, הרווחה והבריאות למיזוג הצעות החוק הבאות, לפי סעיף 84(ד)
ו-79(ג) לתקנון הכנסת: 1. הצעת חוק הביטוח הלאומי (תיקון מס' 201 והוראת
שעה) (הגדלת קצבת נכות), התשע"ח-2018. 2. הצעת חוק הביטוח הלאומי (תיקון –
השוואת קצבת נכות לשכר המינימום), התשע"ו-2016. 3. הצעת חוק הביטוח הלאומי
(תיקון – עדכון הסכום הבסיסי לפי שכר המינימום לעניין קצבת שירותים
מיוחדים), התשע"ו-2016. 4. הצעת חוק הביטוח הלאומי (תיקון – עדכון הסכום
הבסיסי לפי שכר המינימום לעניין קצבת שירותים מיוחדים), התשע"ז-2017. 5.
הצעת חוק להעלאת קצבאות הנכים, התשע"ח-2017. 6. הצעת חוק הביטוח הלאומי
(תיקון –קצבה מלאה ושיעורה), התשע"ו-2016.

הרי לפניכם 6 הצעות חוק שהוגשו על ידי מגוון רחב של חברי כנסת, בעיקר גם
מהאופוזיציה. כולנו תמימי דעים לגבי חשיבות העלאת קצבאות הנכים, ולראיה
הוגשו כל הצעות החוק האלו גם על ידי הקואליציה וגם על ידי האופוזיציה. אני
חייב לציין שהחלטה למיזוג הגיעה מצד יושב-ראש ועדת העבודה והרווחה, אלי
אללוף, שבחר לשתף את האופוזיציה בהחלטות האלו ובחוק הזה, לכן הוא גם ביקש
למזג בין החוקים. אנחנו בקואליציה הסכמנו לזה מתוך הבנה שמדובר בעניין
ממלכתי שמשרת את כלל עם ישראל, אין פה מקום לוויכוחים פוליטיים, מה שנקרא
אחד אל מול השני, ועל כן אני מבקש לאשר את הבקשה למיזוג שאותה הגיש
יושב-ראש ועדת העבודה והרווחה. מי בעד המיזוג, ירים את ידו? מי נגד, מי
נמנע?

הצבעה

בעד – פה אחד

נגד – אין

נמנעים – אין

הבקשה למיזוג אושרה.

הצעת חוק מינוי ייצוג משפטי לקטין (תיקוני חקיקה), התשע"ח-2017, פ/4715/20,
הצעת ח"כ שולי מועלם-רפאלי

היו"ר מכלוף מיקי זוהר:

סעיף ב', קביעת ועדות לדיון בהצעות החוק הבאות. אני אתחיל קודם כל בהצעת
החוק למינוי ייצוג משפטי לקטין (תיקוני חקיקה), התשע"ח-2017, של חברת הכנסת
שולי מועלם רפאלי. חברת הכנסת שאשא ביטון, היו לנו שיחות טלפון. הבנתי
שהחוק עלה אתמול לוועדת שרים. האם זה כך?

יפעת שאשא ביטון (כולנו):

לא, אני ביקשתי שלא יביאו אותו לדיון. מבחינתי הוא לא עלה, אני לא מביאה
אותו להצבעה.

יואל חסון (המחנה הציוני):

על איזה חוק אתם מדברים?

יפעת שאשא ביטון (כולנו):

אני ביקשתי. גם כתוב שלא יעלו אותו לוועדת שרים. זו הסיבה שהוא לא נידון
ולא עולה ביום רביעי לסדר היום.

שולי מועלם-רפאלי (הבית היהודי):

תראה, אדוני, אני רוצה להגיד פה משהו עקרוני.

יואל חסון (המחנה הציוני):

אפשר לדעת על מה מדברים?

שולי מועלם-רפאלי (הבית היהודי):

כן, מדובר בהצעת חוק - -

היו"ר מכלוף מיקי זוהר:

שולי, עדיף שאני אסביר, אני כאילו האובייקטיבי פה.

שולי מועלם-רפאלי (הבית היהודי):

שום אובייקטיביות, זו הצעת חוק.

יואב בן צור (ש"ס):

סעיף 3.

היו"ר מכלוף מיקי זוהר:

יש הצעת חוק למינוי ייצוג משפטי לקטין שהגישה חברת הכנסת שולי מועלם. את
אותה הצעה גם רוצה או רצתה להגיש חברת הכנסת שאשא ביטון. אחת עברה טרומית,
של חברת הכנסת שולי מועלם, וכרגע צריך להכריע לאיזו ועדה זה הולך. חברת
הכנסת שאשא ביטון טוענת שגם לה יש הצעת חוק דומה שהיא רצתה להגיש גם כן.
ומנגד - -

יפעת שאשא ביטון (כולנו):

יש פה את ההצעה שכתבתי להם, ההצעה שלי מוועדת שרים. הסיכום הוא שמי שיוביל
את החקיקה הוא יו"ר הוועדה המשותפת.

היו"ר מכלוף מיקי זוהר:

מה שקרה זה שאני רציתי להביא לפשרה כך שהמחוקקת היחידה של החוק הזה תהיה
חברת הכנסת שולי מועלם, שהיא זו שתהיה המובילה של החוק כמי שהגישה אותו,
תעביר אותו בקריאה שנייה ושלישית, החוק יהיה רשום על שמה, ושחברת הכנסת
שאשא ביטון תהיה יושבת ראש הוועדה המשותפת בדיון על החוק ובהכנתו לקריאה
שנייה ושלישית. זה הסיכום שאנחנו הגענו אליו. מה שקרה הבוקר זה שהובא
לידיעתי שהחוק עלה לוועדת שרים, לכן אני שואל - האם הסיכום הופר או לא.

יפעת שאשא ביטון (כולנו):

ממש לא. כבוד היושב-ראש, כדי להגיש לוועדת שרים זה צריך להיות בשבוע הקודם.
זאת אומרת, אנחנו מגישים בכל ראשון או שני לשבוע הבא. הגשתי את זה לפי דין,
לכן גם ראית את זה בוועדת השרים. אתמול בבוקר, דיברנו מתי? ב-09:30, 10:00?

היו"ר מכלוף מיקי זוהר:

נכון.

יפעת שאשא ביטון (כולנו):

כשהלוז כבר היה. ביקשתי באופן מפורש שלא ידונו בהצעה שלי. כראיה לא דנו בה,
לא הגיעו לסיכומים, היא לא עולה לסדר היום ביום רביעי. זה גם אפילו כתוב
ומתועד, זאת אומרת, אתה יכול לראות את השעה בסמיכות לשעה שלנו.

שולי מועלם-רפאלי (הבית היהודי):

ואז מה המגמה, להעלות אותה ביום ראשון הבא?

היו"ר מכלוף מיקי זוהר:

לא. תתחייבי לפרוטוקול שהחוק הזה לא יעלה.

יפעת שאשא ביטון (כולנו):

שולי, אני מעולם לא הפרתי הסכמים. גם אם זה היה נסגר ביני לבינך - -

היו"ר מכלוף מיקי זוהר:

חברת הכנסת שאשא ביטון, אנא ממך תתחייבי לפרוטוקול.

שולי מועלם-רפאלי (הבית היהודי):

בוועדת שרים התקבלה החלטה שזה נדחה בשבוע, לכן אני שואלת אם המגמה היא
להעלות את זה ביום ראשון.

יפעת שאשא ביטון (כולנו):

כבוד חברי הכנסת, אני אומרת את זה כאן לפרוטוקול כדי שזה יהיה מספיק ברור.
הצעת החוק שלי לא תעלה לוועדת שרים אם אכן אנחנו נעמוד בסיכום ואני אהיה
יו"ר הוועדה המשותפת, וזה כפי שסיכמנו אתמול בבוקר.

שולי מועלם-רפאלי (הבית היהודי):

זה סיכום מקובל.

יואל חסון (המחנה הציוני):

אל תפריע להן, תן להן להמשיך.

היו"ר מכלוף מיקי זוהר:

לא, זה הסיכום.

שולי מועלם-רפאלי (הבית היהודי):

לא, חס וחלילה. ההיפך, אם היינו מנהלות את זה לבד, לא היינו מגיעות לכאן.

יואל חסון (המחנה הציוני):

לא, אולי הייתן מנסחות את הצעת החוק.

שולי מועלם-רפאלי (הבית היהודי):

יכול להיות. ועובדתית עבדנו שתינו על הנושא הזה. אני, כידוע לך - -

היו"ר מכלוף מיקי זוהר:

ניסן יכול להסמיך אותך להביא את רשימת שמות החברים מוועדת החוקה?

שולי מועלם-רפאלי (הבית היהודי):

צריך את הסכמתו?

גור בליי:

צריך לעשות את זה בתיאום איתו.

היו"ר מכלוף מיקי זוהר:

אז אמרתי, ניסן יכול להסמיך אותך להביא את רשימת החברים?

שולי מועלם-רפאלי (הבית היהודי):

הוא מביא בשמו.

היו"ר מכלוף מיקי זוהר:

אז תביאו את רשימת החברים.

גור בליי:

אבל צריך לתאם איתו ישירות.

היו"ר מכלוף מיקי זוהר:

בחצי השעה הקרובה, בינתיים שאנחנו דנים, אני רוצה להביא את השמות. חבל על
הזמן. אתם רוצים לעשות חוק או אתם רוצים שהחוק הזה יישאר באוויר? תביאו
שמות. יש פה את שאשא ביטון, היא תביא שמות.

שולי מועלם-רפאלי (הבית היהודי):

מיקי, הנוהל שתמיד נהגנו פה זה שמכריזים על ועדה משותפת.

ארבל אסטרחן:

השמות צריכים להיות בוועדת הכנסת.

היו"ר מכלוף מיקי זוהר:

זו הסיבה שאני רוצה לעשות עכשיו. חבל על הזמן. אנא מכם דברו איתו.

גור בליי:

הוא פשוט מנהל עכשיו ישיבה.

היו"ר מכלוף מיקי זוהר:

שולי, תקפצי אליו, תביאי שמות.

יפעת שאשא ביטון (כולנו):

בואו נקבע שנגיש את הרשימות תוך יום.

היו"ר מכלוף מיקי זוהר:

לא. זה עוד פעם דיון בוועדת הכנסת. אני רוצה שכבר יתחילו לדון בחוק הזה.
אני מחכה בינתיים עם ההצבעה על העניין עד שתביאו לי שמות.

הצעת חוק-יסוד: הממשלה (תיקון מס' 5) (סמכויות לעניין פתיחה במלחמה או
נקיטת פעולה צבאית משמעותית), מ/1184

היו"ר מכלוף מיקי זוהר:

הצעת חוק-יסוד: הממשלה (תיקון מ' 5) (סמכויות לעניין פתיחה במלחמה או נקיטת
פעולה צבאית משמעותית).

יואל חסון (המחנה הציוני):

סוף סוף הוועדה רלוונטית, פתיחה במלחמה. סוף סוף רלוונטיות בוועדה.

שולי מועלם-רפאלי (הבית היהודי):

למה אתה צריך עכשיו את השמות של חברי הוועדה? אתה לא צריך להצביע עליהם
בוועדת הכנסת.

היו"ר מכלוף מיקי זוהר:

צריך.

אתי בן יוסף:

כדי להודיע במליאה. להצביע פה, ולהודיע במליאה.

היו"ר מכלוף מיקי זוהר:

צריך להצביע גם בוועדה הכנסת. הנה השמות של שתי הוועדות, אתם יכולים להתעסק
עם זה בינתיים.

היו"ר מכלוף מיקי זוהר:

יפעת, תסמני לי בקשה שמות מהוועדה שנראים לך.

יואל חסון (המחנה הציוני):

איזו ועדה? אנחנו רוצים לדעת על איזו ועדה מדובר.

היו"ר מכלוף מיקי זוהר:

ועדה משותפת.

יואב בן צור (ש"ס):

זכויות הילד וחוקה.

יפעת שאשא ביטון (כולנו):

כמה חברים אני שמה?

היו"ר מכלוף מיקי זוהר:

5 ו-4?

יפעת שאשא ביטון (כולנו):

לא, שיהיה שווה.

היו"ר מכלוף מיקי זוהר:

5 ו-5. את רשאית להביא שניים מהאופוזיציה ושלושה מהקואליציה.

איילת נחמיאס ורבין (המחנה הציוני):

מה זה, זה על הפיקוח על המעונות?

יפעת שאשא ביטון (כולנו):

לא.

איילת נחמיאס ורבין (המחנה הציוני):

זה על ייצוג קטין?

יפעת שאשא ביטון (כולנו):

כן.

היו"ר מכלוף מיקי זוהר:

לגבי הצעת חוק יסוד: הממשלה (תיקון מס' 5) (סמכויות לעניין פתיחה במלחמה או
נקיטת פעולה צבאית משמעותית), אלו שתי הצעות חוק שהממשלה הביאה. אנחנו
רוצים לעשות שם ועדה משותפת. בעניין הזה הוויכוח כרגע הוא - -

יואב בן צור (ש"ס):

ועדה משותפת של מי?

היו"ר מכלוף מיקי זוהר:

של חוץ וביטחון ושל חוקה.

יואב בן צור (ש"ס):

זה לא בסמכות של חוץ וביטחון? לא הבנתי.

היו"ר מכלוף מיקי זוהר:

זהו. היועצת המשפטית תאמר כמה דברים.

ארבל אסטרחן:

מדובר בחוק יסוד ובחוק רגיל שמשלים. חוק היסוד שייך לוועדת החוקה, החוק
המשלים, הרגיל, שייך לוועדת החוץ והביטחון. מאחר ויש היגיון בכך ששני
החוקים יידונו ביחד, שהנוסח של החוק המשלים יידון עם הנוסח של חוק היסוד,
צריך שתהיה ועדה משותפת, אבל - -

היו"ר מכלוף מיקי זוהר:

לעניות דעתי, בצורה מאוד מאוד ברורה והכי אובייקטיבית שיש, המהות של החוק
היא עניין של חוץ וביטחון. העיקרון של החוק הוא חוק יסוד. המהות היא זו
שתקבע מי יושב-ראש הוועדה. חשוב שמהות החוק תקודם במסגרת הליך החקיקה, כשזה
ייקבע על ידי יושב-ראש הוועדה שצריך גם לטפל במהות. העיקרון, שהוא עיקרון
חוקתי, כן צריך להביא חלק מחברי ועדת חוקה לתוך הוועדה הזאת, כך אני סבור,
אבל מאחר ומהות החוק היא עניין ביטחוני וכדומה, אני חושב שיושב-ראש הוועדה
צריך להיות דווקא יושב-ראש ועדת החוץ והביטחון.

גור בליי:

עם כל הכבוד, אדוני, אחת מהשאלות שעולות גם בחוק היסוד היא שאלה חוקתית
עקרונית שלא קשורה רק לנושא של מלחמה, היא קשורה להאצלת סמכויות ממליאת
הממשלה לוועדות של הממשלה. זו שאלה שיש לה השלכות יותר רחבות.

היו"ר מכלוף מיקי זוהר:

אני חושב שבדפי ההיסטוריה של הכנסת לא היו רוצים שיו"ר ועדת חוקה היה קובע
מתי פותחים במלחמה, מתי נוקטים בפעולות צבאיות משמעותיות.

ארבל אסטרחן:

החוק לא קובע את זה, החוק מסמיך.

היו"ר מכלוף מיקי זוהר:

לא משנה. ההחלטה שלו תכריע את אופן קבלת ההחלטות. בעיני, אמיתי,
אובייקטיבי, זה לא סביר. אין ספק שוועדת חוקה חייבת לקחת חלק בתהליך הזה כי
מדובר בחוק יסוד, אבל את המהות צריך להוביל יושב-ראש ועדה שמגיע מהרקע הזה,
והרקע הזה הוא רקע ביטחוני כיושב-ראש ועדת חוץ וביטחון, עם כל הידע ועם כל
האינפורמציה שיש בידיו.

גור בליי:

אז החלוקה שאנחנו חשבנו עליה בהקשר הזה היא באמת בין חוק היסוד, שהוא קובע
את העיקרון, לחוק הרגיל, חוק הממשלה המשלים, שהוא קובע את התנאים שבאים
מהגזרה הביטחונית.

יואב בן צור (ש"ס):

אז איפה הבעיה?

יואל חסון (המחנה הציוני):

אתה רוצה שוועדת החוקה תוביל את החוק הזה?

גור בליי:

של חוק היסוד, לכן מדובר בוועדה משותפת.

היו"ר מכלוף מיקי זוהר:

לא, אני לא מקבל את עמדתך.

יואל חסון (המחנה הציוני):

ראש הוועדה המשותפת צריך להיות יושב-ראש ועדת חוץ וביטחון, אין ספק בכך.

היו"ר מכלוף מיקי זוהר:

כולם מסכימים. יש תמימות דעים בקרב חברי הוועדה, גם מהאופוזיציה אגב.

מירי פרנקל-שור:

רק למען ההגינות, אדוני היושב-ראש, בדיונים שהיו בין יו"ר ועדת חוקה ליו"ר
ועדת חוץ והביטחון עם היועצים המשפטים, גור של חוקה ואיתי, עמדתו של יו"ר
ועדת חוץ וביטחון הייתה שתוקם ועדה משותפת, שחוק היסוד יהיה בראשות חוקה,
ולעמדתו של יו"ר ועדת חוץ וביטחון - -

היו"ר מכלוף מיקי זוהר:

יואיל בטובו יושב ראש ועדת חוץ וביטחון להעביר את העניינים החוקתיים לדיונו
של חבר הכנסת ניסן סלומיאנסקי.

מירי פרנקל-שור:

אני רק אומרת שזו הייתה ההבנה. לעניין חוק הממשלה, שהוועדה המשותפת תהיה
בראשות יו"ר ועדת חוץ וביטחון. זו עמדתו של יו"ר הוועדה.

שולי מועלם-רפאלי (הבית היהודי):

אדוני, לפני זמן קצר ממש עסקנו בחוק שעסק בניצולי שואה. זה היה שילוב של
ועדת חוקה וכספים. בחוקה דנו בחלק של החוקה. כשהגענו לחלק של הכספים - -

מירי פרנקל-שור:

אבל פה אנחנו רוצים לחדד.

גור בליי:

זה בדיוק מה שהצענו.

רוברט אילטוב (ישראל ביתנו):

יחד עם זה שיש הסכמות כאלו ואחרות בין יושבי ראש הוועדה, אני חושב שוועדת
הכנסת מחויבת להחליט איך שהיא חושבת לנכון. אני חושב שהוועדה היא ראויה
ונכונה. אם דיון כזה או אחר יחליט יושב ראש ועדת חוץ וביטחון להעביר לדיונו
של יושב-ראש ועדת החוקה, הוא ייתן לו, אבל מי שיוביל את זה - -

היו"ר מכלוף מיקי זוהר:

אני מקבל לחלוטין. אני חושב שאפשר גם לסמוך על יושב-ראש ועדת החוץ
והביטחון, אבי דיכטר, על שיקול דעתו שמה שקשור לעניינים חוקתיים יהיה דווקא
תחת ניהולו ושרביטו של יושב-ראש ועדת חוקה, שהוא ייתן לו לקיים את הדיון
וימנה אותו.

יואל חסון (המחנה הציוני):

יש, לדעתי, קצת עיוות בדיון הזה. זה לא עניין אישי של מי עומד או לא עומד
בראש ועדה. ועדת החוקה היא לא היושב-ראש שלה, היא ועדת החוקה. ועדת חוץ
וביטחון היא ועדת חוץ וביטחון, היא לא היו"ר שלה. היו"ר שלה הוא חבר החברים
כמו ששר השרים הוא ראש הממשלה. לא קשור בכלל מי ראש הוועדה. יש בתוך הוועדה
המשותפת הרכב של ועדה החוקה, יש הרכב של חוץ וביטחון? בתוך זה יש את כל
הידע הנדרש לטובת החוק הזה. למה עכשיו זה ינהל את זה וזה ינהל את זה? יש
ועדה משותפת, היא תנהל את כל החוק.

מירי פרנקל-שור:

השאלה מי יעמוד בראש הוועדה.

יואל חסון (המחנה הציוני):

אמרתי, יעמוד אבי דיכטר כראש הוועדה. ירצה בדיונים מסוימים שיוביל את זה
היושב-ראש, עוד פעם, לא כיושב-ראש אלא כחבר - -?

היו"ר מכלוף מיקי זוהר:

זה מה שיהיה. כאילו שמעת גם אותי.

יואב בן צור (ש"ס):

לא כאילו, הוא שמע.

היו"ר מכלוף מיקי זוהר:

שמעת אותי. רוברט אמר את זה. אמרתי בדיוק את הדבר, וגם אתה, לכן יש תמימות
דעים. ההחלטה היא שהחוק הזה יעבור לוועדה משותפת - יעמוד בראשה יו"ר ועדת
חוץ וביטחון - יחד עם ועדת חוקה. אני אביא את ההרכב.

מירי פרנקל-שור:

יש הרכב . נמסר לכם הרכב.

היו"ר מכלוף מיקי זוהר:

יש לנו פה הרכבים, הם נמסרו על ידי ראשי הוועדות. להלן רשימת החברים. מטעם
ועדת חוקה: חבר הכנסת ניסן סלומיאנסקי, חבר הכנסת בני בגין, חברת הכנסת טלי
פלוסקוב, חבר הכנסת אורי מקלב, חבר הכנסת יוסף ג'בארין, חברת הכנסת יעל
גרמן, חברת הכנסת מיכל רוזין. מטעם ועדת חוץ וביטחון: חבר הכנסת אבי דיכטר,
שיכהן גם כיושב-ראש, חברת הכנסת ענת ברקו, חבר הכנסת רוברט אילטוב, חבר
הכנסת יואב בן-צור, חבר הכנסת עמיר פרץ, חבר הכנסת עומר בר לב, חבר הכנסת
עופר שלח.

ארבל אסטרחן:

רק צריך לומר שזה הגיע עכשיו בהפתעה. הוועדה לא בדקה שבאמת אכן כולם חברים
קבועים, לא בדקה מבחינת יחס קואליציה-אופוזיציה.

היו"ר מכלוף מיקי זוהר:

אוקי, אחרי בדיקה, כפוף לבדיקה. מי בעד הקמת הוועדה המשותפת כפי שהצגתי
בפני החברים? מי נגד, מי נמנע?

הצבעה

בעד – פה אחד

נגד – אין

נמנעים – אין

הקמת הוועדה המשותפת אושרה.

היו"ר מכלוף מיקי זוהר:

ההחלטה התקבלה.

שולי מועלם-רפאלי (הבית היהודי):

בכפוף לבדיקה של חברים.

גור בליי:

עוד דבר שאולי כדאי גם להבהיר כי זה היה חלק ממה שדובר בינינו, זה שבדומה
למה שנעשה בחוק של הטבות לניצולי שואה שבהיבטים החוקתיים הישיבה נוהלה על
ידי יו"ר ועדת חוקה.

היו"ר מכלוף מיקי זוהר:

העניין הזה יהיה לשיקול דעתו של יושב-ראש הוועדה, אבי דיכטר. אנחנו קוראים
לו מפה לבחון את העניין. הוא יבחן את העניין. הוא סוברני חד משמעית.

הצעת חוק הממשלה (תיקון מס' 12) (אצילת סמכות לוועדת השרים לענייני ביטחון
לאומי), התשע"ח-2018, מ/1184

היו"ר מכלוף מיקי זוהר:

הצעת חוק הממשלה (אצילת סמכות לוועדת השרים לענייני ביטחון לאומי). ההצבעה
הקודמת הייתה עבור שני הסעיפים.

הצעת חוק הפיקוח על מעונות יום לפעוטות, התשע"ה–2015, פ/1800/20, הצעת ח"כ
יפעת שאשא ביטון

היו"ר מכלוף מיקי זוהר:

הצעת החוק הפיקוח על מעונות יום לפעוטות, של חברת הכנסת יפעת שאשא ביטון
וחבר הכנסת יעקב מרגי. למיטב הבנתי, יושב-ראש ועדת העבודה והרווחה ויתר על
החוק. מי שנותר כרגע זה הוועדה המיוחדת לזכויות הילד וועדת החינוך והתרבות.
חבר הכנסת מרגי לא כאן, אני לא באמת יכול לשמוע אותו.

יפעת שאשא ביטון (כולנו):

חבר הכנסת מרגי בסדר גמור עם זה שזה יהיה בוועדה לזכויות הילד.

היו"ר מכלוף מיקי זוהר:

היועצת המשפטית מקבלת את עמדת המציעה?

יפעת שאשא ביטון (כולנו):

כן, כי זה גם לא שייך - -

היו"ר מכלוף מיקי זוהר:

ולכן אנחנו נצביע על להעביר את החוק לוועדה המיוחדת לזכויות הילד. מי בעד,
מי נגד, מי נמנע?

הצבעה

בעד – פה אחד

נגד – אין

נמנעים – אין

ההצעה בדבר העברת הצעת החוק לוועדה המיוחדת לזכויות הילד אושרה.

יואב בן צור (ש"ס):

אני רוצה להגיד הסתייגות. צריך לדבר עם חבר הכנסת מרגי, לראות שאכן זה
בהסכמתו.

היו"ר מכלוף מיקי זוהר:

אני אגיד לך, קודם כל כמובן שכן, אבל הוא היה צריך להגיע, לפחות להגיד את
זה.

יפעת שאשא ביטון (כולנו):

הוא נמצא בדיון. מעונות היום כרגע חונים במשרד העבודה והרווחה, כל הנושא של
המעונות.

היו"ר מכלוף מיקי זוהר:

זאת גם הצעת חוק שלו. גם נאמר לי שזה בהסכמה.

שולי מועלם-רפאלי (הבית היהודי):

באופן רגיל זה היה הולך לעבודה והרווחה, אבל סוכם שההצעה של חברת הכנסת
קארין אלהרר עברה - -

יפעת שאשא ביטון (כולנו):

נכון, גם של קארין אלהרר עברה אלינו. גם חבר הכנסת מרגי מתואם איתי.

הצעת חוק לתיקון פקודת ביטוח רכב מנועי (מרכיב ההעמסה בתעריף הביטוח),
התשע"ז-2017, פ/3900/20, הצעת ח"כ מכלוף מיקי זוהר

היו"ר מכלוף מיקי זוהר:

הצעת חוק לתיקון רכב מנועי (מרכיב ההעמסה בתעריף הביטוח), התשע"ז-2017, של
חבר הכנסת מיקי זוהר, עבדכם הנאמן, וקבוצת חברי כנסת. זה הצעת חוק לגבי
ביטוח רכב דו-גלגלי. אני מציע להעביר את הצעת החוק הזאת לוועדת הרפורמות.

יואב בן צור (ש"ס):

לא לכלכלה?

שולי מועלם-רפאלי (הבית היהודי):

אז תסביר.

היו"ר מכלוף מיקי זוהר:

איתן כבל הוא חבר כנסת מוכשר, אך עבודתו מרובה. יש עומס גדול על ועדת
הכלכלה. אנחנו צריכים לייצר עבודה גם בוועדות אחרות - כמו ועדת הרפורמות
שהוקמה כדי לקיים רפורמות כאלו ואחרות - לכן אני מבקש להעביר את הצעת החוק
הזאת לוועדת הרפורמות, מתוך רצון שהחוק הזה יקודם מהר. צריכים לזכור שבגין
החוק הזה תלוי ועומד בג"ץ שכרגע ממתין לראות את התקדמות החקיקה. סדר
העדיפויות של החוק הזה חייב להיות מהיר ויעיל, על מנת שבג"ץ לא חלילה יכריע
כנגד המטרות המרכזיות של מדינת ישראל ואזרחיה. במקרה הזה בג"ץ קצת כבול
מבחינה משפטית כי יש חקיקה שהיא בעייתית. אנחנו רוצים לפתור את זה, מה
שנקרא לשחרר את הפלונטר או את הסתימה, לכן אנחנו מבקשים להעביר את זה
לוועדת הרפורמות. יואיל בטובו מרכז האופוזיציה לומר מספר דברים.

יואל חסון (המחנה הציוני):

אדוני היושב-ראש, קודם כל אני חייב לומר שהנאום שלך נגע לליבי.

היו"ר מכלוף מיקי זוהר:

אבל?

יואל חסון (המחנה הציוני):

לא, אין אבל. אפילו שכנעת אותי שיש לך רצון אמיתי לקדם את זה ולשחרר, כפי
שאמרת, את הסתימה. אני אומר לך מניסיון, בוועדת הרפורמות הסתימה לא תשתחרר.
אתה רוצה שזה ישתחרר? שים את זה בוועדת כלכלה, זה ישתחרר לך כל כך חזק,
שהציבור פשוט ינהר אליך בתודה, בבקשה, ועדנה גדולה תבוא עליך. בוועדת
הרפורמות זה לא יקרה. אנחנו מתנגדים שזה יעבור לוועדת הרפורמות. ועדת
הרפורמות לא מקדמת שום דבר, היא תוקעת חוקים, כמו את החוק שלי וחוקים
אחרים.

היו"ר מכלוף מיקי זוהר:

איזה חוק היא תוקעת לך?

יואל חסון (המחנה הציוני):

חוק חברתי חשוב מאוד, הציבור גם ישמע עליו בימים הקרובים.

היו"ר מכלוף מיקי זוהר:

על מה?

יואל חסון (המחנה הציוני):

חוק למען משפחות עם תאומים, אבל לא ניכנס לזה כרגע. ועדת הרפורמות, היושבת
ראש בראשה ומי שבסביבתה, לא מעוניינת לעזור למשפחות האלו. הציבור גם ישמע
את זה בקרוב. ועדת הרפורמות לא מקדמת, היא לא תשחרר את הסתימה, לכן אני
מתנגד לזה.

היו"ר מכלוף מיקי זוהר:

יש מישהו שרוצה לומר משהו נוסף לפני שעוברים להצבעה?

יואל חסון (המחנה הציוני):

איילת תומכת בי.

איילת נחמיאס ורבין (המחנה הציוני):

אני חושבת שצריך את יו"ר ועדת כלכלה.

היו"ר מכלוף מיקי זוהר:

מי בעד להעביר את החוק לוועדת הרפורמות, ירים את ידו? מי נגד?

הצבעה

בעד – 4

נגד – 2

נמנעים – אין

ההצעה בדבר העברת הצעת החוק לוועדת הרפורמות אושרה.

יואל חסון (המחנה הציוני):

רביזיה, אדוני.

היו"ר מכלוף מיקי זוהר:

הרביזיה תידון בשעה 11:30.

הצעת חוק זכויות הסטודנט (תיקון - הכרה בשירות מילואים כפעילות המזכה
בנקודות זכות), התשע"ז-2017, פ/4455/20, הצעת ח"כ אורן אסף חזן

היו"ר מכלוף מיקי זוהר:

הצעת חוק זכויות הסטודנט, של מיודענו חבר הכנסת אורן חזן. האמת היא ששמעתי
את ההתבטאות של חברי חבר הכנסת חזן ברדיו אל מול יושב-ראש ועדת האתיקה,
יצחק וקנין. אני מתנצל בשמו על דברים לא טובים ולא נכונים שהוא אמר שם. הם
גם לא ראויים להיאמר, וחבל שכך. אני מניח שהוא כועס על העונש הכבד שהוא
ספג, אבל אני חושב שהוא לא היה צריך לומר את הדברים שהוא אמר ליושב-ראש
ועדת האתיקה ולאחרים. אני חושב שיושב-ראש ועדת האתיקה במקרה הזה - -

יואב בן צור (ש"ס):

אתה מתנצל בשמו כי הוא ביקש ממך להתנצל?

היו"ר מכלוף מיקי זוהר:

לא. אני כחבר סיעתו - -

יואב בן צור (ש"ס):

אתה מרגיש חובה.

היו"ר מכלוף מיקי זוהר:

בכל זאת נבחרנו על ידי אותו קהל בוחרים, אז יש לנו גם גורל משותף.

יואל חסון (המחנה הציוני):

אותו קהל אתה חושב?

היו"ר מכלוף מיקי זוהר:

לא, כך אני רואה את הדברים. חברים, אמרתי לכם, אני לא פוליטקלי קורקט.

יואל חסון (המחנה הציוני):

מיקי, אותו קהל אתה חושב?

היו"ר מכלוף מיקי זוהר:

מיליון איש בחרו בי ובו, מה לעשות.

יואל חסון (המחנה הציוני):

התכוונתי בפריימריז. מיליון איש לא בחרו בך, אל תטעה.

היו"ר מכלוף מיקי זוהר:

בביבי אתה אומר.

יואל חסון (המחנה הציוני):

הם בחרו במפלגת הליכוד. פתק של רשימת הליכוד.

היו"ר מכלוף מיקי זוהר:

חברים, בואו אני אסביר את זה. אצלנו בליכוד, וזה אולי במפלגת "העבודה" וגם
ב"כולנו" יאמצו את זה בעתיד – אגב, ב"בית היהודי" כן מאמצים את זה – יש דבר
כזה שנקרא רעות הדדית. אנחנו לא פוגעים בחברים למפלגה, לא תוקעים סכינים
בגב, זה לא עובד ככה אצלנו. גם ב"בית היהודי", אגב, לא עושים את זה.

שולי מועלם-רפאלי (הבית היהודי):

אז טוב שאתה מתנצל בשמו.

היו"ר מכלוף מיקי זוהר:

אז התנצלתי בשמו.

שולי מועלם-רפאלי (הבית היהודי):

כי הוא אמר דברים איומים כלפי יושב-ראש הכנסת.

היו"ר מכלוף מיקי זוהר:

נכון, התנצלתי בשמו.

שולי מועלם-רפאלי (הבית היהודי):

הוא אמר שהוא סטאלין קטן, שלא בטוח שהוא אסיר ציון. לא ידענו איפה לקבור את
עצמנו.

היו"ר מכלוף מיקי זוהר:

בשביל זה אני מבקש להתנצל בשמו. אני חושב שזה דבר חשוב.

יואל חסון (המחנה הציוני):

הוא ביקש ממך להתנצל בשמו?

היו"ר מכלוף מיקי זוהר:

לא. אני עושה את זה על דעתי. אני מבקש. זאת זכותי. אני מדבר בשמי.

רחל עזריה (כולנו):

כחברת ועדת האתיקה אני רוצה לומר שבעיני מיקי זוהר עושה עכשיו מעשה אצילי.
אתה לוקח אחריות על דברים שאתה לא חייב לקחת אחריות עליהם, זה מאוד מרשים.

היו"ר מכלוף מיקי זוהר:

תודה. אני רוצה לומר לכם שאני מכבד את החלטת יושב-ראש הוועדה וחברי ועדת
האתיקה לעשות סוף לקרקס הזה שיש בכנסת בחודשים או בשנים האחרונות.

רחל עזריה (כולנו):

חודשים.

היו"ר מכלוף מיקי זוהר:

אנשים קצת איבדו את הרסן. אני חושב שצריך לעשות לזה סוף. המקום הזה חייב
לשמור על הכבוד שלו, על הכבוד ההדדי בין חברי הכנסת. אני חושב שאנחנו הגענו
לאיזו שהיא צומת שאנחנו גם פוגעים במקום העבודה שלנו.

רחל עזריה (כולנו):

נכון.

היו"ר מכלוף מיקי זוהר:

זה המקום שאנחנו צריכים לבוא ולעבוד בו יום יום. הוא הופך להיות פחות ופחות
נעים מיום ליום לא רק לנו חברי הכנסת, שזה פחות חשוב, אלא גם בעיני הציבור
שמשלם את המשכורת שלנו. אני חושב שהחלטות ועדת האתיקה האחרונות מראות שגם
להם נמאס, וטוב שכך.

יואל חסון (המחנה הציוני):

כמו שחבריי אמרו כאן, אני מברך אותך על זה שאתה לוקח על עצמך להתנצל, רק
חבל שהדבר הזה לא בא גם מצד האיש עצמו, הוא רק ממשיך את זה בכלי התקשורת.
אני חייב לומר, אני האחרון שנותן עצות לכלי התקשורת, כלי התקשורת עושים מה
שהם רוצים, אבל אני חייב להגיד שאני נפעם מהאובססיה ומההתלהבות לראיין אותו
בכל הזדמנות ובכל תחנה. גם אין שום חידוש, אין שום אמירה, אין שום תרומה
לשיח, אין שום חדשה. הרי התקשורת צריכה לייצר חדשות. הוא לא מייצר שום
חדשה, ובכל זאת הוא מופיע בכל אמצעי התקשורת. אלה אותם אמצעי תקשורת, אגב,
שיודעים לבקר אותנו או להתייחס אלינו למי אנחנו מאפשרים לדבר, איך מדברים
בכנסת. הם אלה שמאפשרים לו הכי הרבה במה, כשהכנסת דווקא הורידה לו במה או
חסמה אותו מבמה, אבל זה משהו - -

היו"ר מכלוף מיקי זוהר:

את ההערות האלו אתה צריך להפנות לתקשורת.

יואל חסון (המחנה הציוני):

אז אני מפנה. העניין מתוקשר. אני לא קורא לכנסת מקום עבודה. הכנסת היא לא
מקום עבודה, הכנסת היא שליחות.

היו"ר מכלוף מיקי זוהר:

אמרתי שהיא גם מקום עבודה.

יואל חסון (המחנה הציוני):

בעיני היא לא מקום עבודה.

היו"ר מכלוף מיקי זוהר:

מה, אתה פה בחינם? אתה מרוויח משכורת. זה מקום העבודה שלך.

יואל חסון (המחנה הציוני):

לא קשור לזה שאני מרוויח משכורת. היא שליחות. כל אחד מאיתנו נושא שליחות,
דגל ואמונה. יש לי הערכה גבוהה מאוד לאנשים שנלחמים על האמונות שלהם כאן,
גם אם אני לא מסכים להן. אני מעריך ומכבד מאבק ניצח על אמונה, אבל אני לא
מעריך שהופכים את הכנסת לליצנות, שקצת מתבלבלים וחושבים שזה אולי אולפן
"האח הגדול" או משהו דומה לזה.

היו"ר מכלוף מיקי זוהר:

מסכים לחלוטין.

יואל חסון (המחנה הציוני):

זה פוגע בכולנו.

היו"ר מכלוף מיקי זוהר:

אנא הער הערה זו גם לחלק מחברי סיעתך או חברות סיעתך. את החוק של אורן חזן
אני ממליץ להעביר דווקא לוועדת הפנים.

שולי מועלם-רפאלי (הבית היהודי):

לוועדת חינוך.

היו"ר מכלוף מיקי זוהר:

הם לא נתנו פה אופציה של חינוך.

שולי מועלם-רפאלי (הבית היהודי):

זו אופציה ראשונה.

היו"ר מכלוף מיקי זוהר:

אה, יש גם חינוך? אוקי.

אתי בן יוסף:

זו חוות הדעת של הלשכה המשפטית.

ארבל אסטרחן:

רצו לעכב את זה. בגלל כל הבלגן שהיה שם סתם זרקו ועדה אחרת.

היו"ר מכלוף מיקי זוהר:

ועדת חינוך. מי בעד להעביר את זה לוועדת חינוך, ירים את ידו? מי נגד? מי
נמנע?

הצבעה

בעד – פה אחד

נגד – אין

נמנעים – אין

ההצעה בדבר העברת הצעת החוק לוועדת החינוך, התרבות והספורט אושרה.

היו"ר מכלוף מיקי זוהר:

זה עובר לוועדת חינוך. סעיף 3 שנשאר לנו בסדר היום: הצעת חוק מינוי ייצוג
משפטי לקטין, ועדה משותפת. מטעם ועדת החוקה: חברת הכנסת שולי מועלם, חבר
הכנסת עודד פורר, חבר הכנסת מיכאל מלכיאלי, חברת הכנסת מיכל רוזין, חברת
הכנסת יעל גרמן. מטעם הוועדה לזכויות הילד: חברת הכנסת שאשא ביטון, שתכהן
גם כיושבת ראש, חבר הכנסת אורי מקלב, חברת הכנסת איילת נחמיאס-ורבין, חברת
הכנסת קארין אלהרר וחבר הכנסת יואב קיש. מי בעד, מי נגד, מי נמנע?

הצבעה

בעד – פה אחד

נגד – אין

נמנעים – אין

ההצעה בדבר הקמת ועדה משותפת אושרה.

היו"ר מכלוף מיקי זוהר:

בעד – פה אחד.

שולי מועלם-רפאלי (הבית היהודי):

אני מבקשת להגיש רביזיה על ההצבעה שלנו בסעיפים 3 ו-4.

היו"ר מכלוף מיקי זוהר:

רביזיה נקבעה בסעיפים 3 ו-4 לשעה 11:35. שתי הרביזיות ב-11:35. תודה,
הישיבה נעולה.

הישיבה ננעלה בשעה 11:05.
