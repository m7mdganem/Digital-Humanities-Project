הכנסת העשרים

מושב שני

פרוטוקול מס' 158

מישיבת ועדת הכנסת

יום רביעי, כ"א בתמוז התשע"ו (27 ביולי 2016), שעה 9:00

סדר היום:

1. בקשת יו"ר ועדת הכלכלה למיזוג הצעות חוק:

  הצעת חוק לייעול הפיקוח והאכיפה העירוניים ברשויות המקומיות (תעבורה),
  התשע"ו-2016, (מ/1048).

  הצעת חוק לתיקון פקודת התעבורה (רכיבה בטוחה על אופניים ואופניים עם מנוע
  עזר), התשע"ה-2015 (פ/20/1569).

2. בקשת יו"ר ועדת החינוך, התרבות והספורט למיזוג הצעות חוק:

  הצעת חוק לימוד חובה (תיקון מס' 34), התשע"ו-2016, (מ/1068).

  הצעת חוק לימוד חובה (תיקון – תקצוב מוסדות פטורים),התשע"ו-2016,
  (פ/20/2494).

3. הצעת חוק שידורי טלוויזיה מהכנסת (תיקון מס' 6), התשע"ו-2016.

נכחו:

חברי הוועדה:

יואב קיש – היו"ר

אמיר אוחנה

רוברט אילטוב

דוד ביטן

אחמד טיבי

שולי מועלם-רפאלי

רועי פולקמן

אלעזר שטרן

חברי הכנסת:

נאוה בוקר

באסל גטאס

יהודה גליק

מסעוד גנאים

דב חנין

שלי יחימוביץ

יעקב מרגי

נורית קורן

מיקי רוזנטל

נחמן שי

מוזמנים:

  -----------------------------------------------------------------------
  חיים אבידור      –   חשב הכנסת
  ---------------- --- --------------------------------------------------
  אלידור בליטנר    –   עוזרת ראשית ייעוץ וחקיקה, משרד המשפטים

  צחי פנחס         –   יועץ משפטי, המועצה לשידורי כבלים ושידורי לוויין

  אורי שלוש        –   משנה למנכ"ל, חדשות ערוץ 2

  ישגב נקדימון     –   יועמ"ש, חדשות ערוץ 2

  יניב אליחי       –   במאי ראשי, ערוץ הכנסת

  כרמית אביבי      –   מנהלת המערכת, ערוץ הכנסת

  הדס סצמסקי       –   עיתונאית, ערוץ הכנסת
  -----------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

אתי בנדלר

איתי עצמון

מנהל/ת הוועדה:

אתי בן יוסף

רישום פרלמנטרי:

מוריה אביגד

  בקשת יו"ר ועדת הכלכלה למיזוג הצעות חוק:

הצעת חוק לייעול הפיקוח והאכיפה העירוניים ברשויות המקומיות (תעבורה),
התשע"ו-2016, (מ/1048),

הצעת חוק לתיקון פקודת התעבורה (רכיבה בטוחה על אופניים ואופניים עם מנוע
עזר), התשע"ה-2015 (פ/20/1569)

היו"ר יואב קיש:

בוקר טוב, אני פותח את ישיבת ועדת הכנסת, אנחנו נתחיל עם הבקשות למיזוג
הצעות ולאחר מכן נמשיך עם הצעת חוק ערוץ הכנסת, עד שיגיעו כל הח"כים. אני
אקריא את הבקשות כפי שהתקבלו: נתחיל עם ועדת הכלכלה, יש הצעה של חבר הכנסת
איתן כבל למיזוג הצעות חוק לפי סעיף 84(ד) לתקנון הכנסת, הצעת חוק לייעול
הפיקוח והאכיפה העירוניים ברשויות המקומיות (תעבורה), התשע"ו-2016, מטעם
הממשלה, והצעת חוק לתיקון פקודת התעבורה (רכיבה בטוחה על אופניים ואופניים
עם מנוע עזר), של חברת הכנסת מירב בן ארי וקבוצת חברי כנסת. יש החלטה של
ועדת הכלכלה מי"ח בתמוז למזג את ההצעות ואנחנו מביאים את הבקשה הזו לפה,
למיזוג ההצעות האמורות לקריאה שנייה ושלישית.

שלום, חבר הכנסת מרגי, אנחנו בדיוק ממזגים את ההצעה שלך. הקראנו את שתי
ההצעות, אני מבין שהחלטתם בוועדה למזג אותן?

יעקב מרגי (ש"ס):

כן, יש הצעת חוק פרטית והצעת חוק ממשלתית.

היו"ר יואב קיש:

בנושא רכיבה על אופניים עם מנוע עזר? אוקיי. אתה רוצה להתייחס, מרגי?

יעקב מרגי (ש"ס):

לא. באתי כדי לתת כבוד להליך הפורמלי, זה מתבקש.

היו"ר יואב קיש:

אני שמח שבאת, אנחנו נאשר את זה.

יעקב מרגי (ש"ס):

אנחנו בהצעת חוק לימוד חובה?

היו"ר יואב קיש:

אנחנו בכלכלה כרגע, חיכיתי לך בשביל ההצעה שלך. מי בעד מיזוג הצעות חוק של
ועדת הכלכלה כפי שהוקרא?

הצבעה

בעד – פה אחד

בקשת ועדת הכלכלה למיזוג שתי הצעות החוק נתקבלה.

היו"ר יואב קיש:

פה אחד.

  בקשת יו"ר ועדת החינוך, התרבות והספורט למיזוג הצעות חוק:

הצעת חוק לימוד חובה (תיקון מס' 34), התשע"ו-2016, (מ/1068),

הצעת חוק לימוד חובה (תיקון – תקצוב מוסדות פטורים), התשע"ו-2016,
(פ/20/2494).

היו"ר יואב קיש:

אנחנו עוברים להצעה הבאה. מרגי, הגענו להצעה שלך – בקשה למיזוג הצעות של
חבר הכנסת יעקב מרגי, יו"ר ועדת החינוך, התרבות והספורט.

יעקב מרגי (ש"ס):

זו הצעת חוק של גפני יחד הצעת החוק הממשלתית.

היו"ר יואב קיש:

בדיוק, חוק לימוד חובה. אני חושב שראוי שימוזגו, גם כך התנהל במליאה
העניין, אני חושב.

יעקב מרגי (ש"ס):

כן.

היו"ר יואב קיש:

אתה רוצה להתייחס לזה? לא. מי שבעד המיזוג ירים את ידו.

הצבעה

בעד – פה אחד

בקשת ועדת החינוך, התרבות והספורט למיזוג שתי הצעות החוק נתקבלה.

היו"ר יואב קיש:

פה אחד.

יעקב מרגי (ש"ס):

תודה רבה, אדוני.

היו"ר יואב קיש:

תודה, להתראות.

הצעת חוק שידורי טלוויזיה מהכנסת (תיקון מס' 6), התשע"ו-2016, כ/653

היו"ר יואב קיש:

אני מתחיל עם נוסח להצבעות של ועדת הכנסת מה-27 ביולי, הצעת חוק שידורי
טלוויזיה מהכנסת (תיקון מס' 6), התשע"ו-2016. בבקשה, אתי, את תקריאי, אני
אנהל את הצבעה.

אתי בנדלר:

עשינו כבר את ההקראה, אין צורך להקריא פעם נוספת.

היו"ר יואב קיש:

אז אני עובר להצבעות. תיקון שם החוק, סעיף 1 – מי שבעד תיקון שם החוק ירים
את ידו.

הצבעה

בעד – 3

נגד – 1

נמנעים – אין

סעיף 1 נתקבל.

היו"ר יואב קיש:

3 בעד, מתנגד אחד, אין נמנעים.

נחמן שי (המחנה הציוני):

אמרת שתתחיל רק ב-09:45.

היו"ר יואב קיש:

לא, לא אמרתי, למה?

נחמן שי (המחנה הציוני):

כי שלי ומיקי בדרך לכאן.

דוד ביטן (הליכוד):

לא אמרנו, גייסנו ב-09:45, יש לכם מודיעין מה שאנחנו מגייסים?

נחמן שי (המחנה הציוני):

לא, אין לנו מודיעין, מודיעין אני רוצה שיהיה לראש הממשלה, לא לי.

היו"ר יואב קיש:

אין לי בעיה לחכות גם שיגיעו, הדיון התחיל ב-09:30.

האם למישהו יש הסתייגות על סעיף 1, על שם החוק? אין, אז אנחנו ממשיכים
לסעיף 2, תיקון סעיף 1, סעיף 2 להצעת החוק. מי שבעד התיקון ירים את ידו.

הצבעה

בעד – 3

נגד – אין

נמנעים – אין

סעיף 2 נתקבל.

היו"ר יואב קיש:

3 בעד, התקבל. מישהו רוצה להסתייג לתיקון סעיף 1? לא.

אנחנו עוברים לסעיף 3 – שלדעתי לא היתה גם עליו שום התייחסות בוועדה
ובעיקרון לא היו עליו הערות. מי שבעד הסעיף ירים את ידו, מי נגד? מי נמנע?

הצבעה

בעד – 3

נגד – 1

נמנעים – אין

סעיף 3 נתקבל.

היו"ר יואב קיש:

3 בעד, אחד מתנגד, אין נמנעים, הסעיף התקבל. מישהו רוצה להסתייג לסעיף 3?
לא.

אני עובר להצביע על סעיף 4 – שגם לו לא היו גרסאות שונות בהקראה. מי שבעד
הסעיף ירים את ידו, מי נגד? מי נמנע?

הצבעה

בעד – 3

נגד – 1

נמנעים – אין

סעיף 4 נתקבל.

היו"ר יואב קיש:

3 בעד, מתנגד אחד, אין נמנעים, הסעיף התקבל. מישהו רוצה להסתייג לסעיף 4?
לא.

אני עובר לסעיף 5.

אתי בנדלר:

אני רק רוצה לומר משהו לפרוצדורה, אדוני היושב-ראש.

היו"ר יואב קיש:

בבקשה.

אתי בנדלר:

קודם כל צריך לשאול אם יש הצעה אחרת לסעיף ואז להצביע.

היו"ר יואב קיש:

עשינו את זה, רשמנו את ההצעות.

אתי בנדלר:

לא, לא מסתייגים אם אין הצעה, אתה שואל אחרי ההצבעה אם יש הסתייגות.

היו"ר יואב קיש:

אוקיי, הבנתי. האם יש הצעה אחרת לסעיף 5?

שולי מועלם-רפאלי (הבית היהודי):

סעיף 5 שהוא תיקון סעיף 4?

אתי בנדלר:

נכון.

היו"ר יואב קיש:

אני מדבר רק על הסעיפים, אני לא מדבר על התיקונים יותר. לסעיף 5 אין הצעה
אחרת ולכן אין הסתייגויות – זה מה שאת אומרת?

אתי בנדלר:

אם אין הצעה אז אתה מעמיד את הסעיף כנוסח המוצע.

היו"ר יואב קיש:

אני מעמיד את סעיף 5 כנוסח המוצע להצבעה. מי שבעד ירים את ידו, מי נגד? מי
נמנע?

הצבעה

בעד – 3

נגד – 1

נמנעים – אין

סעיף 5 נתקבל.

היו"ר יואב קיש:

3 בעד, אחד נגד, אין נמנעים, סעיף 5 התקבל.

עכשיו אני רוצה לחכות לשלי כי זה סעיף שהיא רצתה – אתה יכול להגיד לי מתי
היא מגיעה? הנה היא. שלום, שלי, בוקר טוב, עד עכשיו אישרנו עד סעיף 5 כולל,
עכשיו אנחנו בסעיף 6. אנחנו נעשה הפסקה עכשיו, ב-09:50 נתכנס שוב ונמשיך את
ההצבעה.

(הישיבה נפסקה בשעה 09:41 ונתחדשה בשעה 09:50.)

היו"ר יואב קיש:

חברים, נא לשבת, אנחנו מתחילים. עשינו הפסקה, אנחנו חוזרים לדיון, אנחנו
בסעיף 6 להצעת החוק, אנחנו מצביעים על אישור סעיף 4א. מי שבעד הסעיף ירים
את ידו.

הצבעה

בעד – 7

נגד – 2

נמנעים – אין

סעיף 6 נתקבל.

היו"ר יואב קיש:

7 בעד, שני מתנגדים, אין נמנעים.

שלי יחימוביץ (המחנה הציוני):

אני רוצה להגיש הסתייגות.

היו"ר יואב קיש:

שנייה, שלי, אני הולך לדבר על זה. היתה פה הצעה של חברי הכנסת שלי יחימוביץ
ואלעזר שטרן למחוק את הסעיף – האם את רוצה שנוסיף את זה כהסתייגות?

שלי יחימוביץ (המחנה הציוני):

כן.

היו"ר יואב קיש:

אוקיי, אז נא להוסיף את ההסתייגות.

מיקי רוזנטל (המחנה הציוני):

אני רוצה להוסיף הסתייגות, בבקשה. אני רוצה להוסיף שבמקרים חריגים הבמאי
יוכל להחליט אם הוא מסיר את המצלמה מהדובר בהתאם לנסיבות, לאירועים במליאה
שמחייבים את זה.

שולי מועלם-רפאלי (הבית היהודי):

זה לא המשפט האחרון פה, מיקי?

מיקי רוזנטל (המחנה הציוני):

לא, כתוב שתמיד מצלמה אחת צריכה להיות - - -

היו"ר יואב קיש:

לא, מיקי, אנחנו לא עושים דיון עכשיו, אנחנו בהצבעות.

מיקי רוזנטל (המחנה הציוני):

בסדר, היא שאלה אותי רק.

שולי מועלם-רפאלי (הבית היהודי):

לדעתי ההסתייגות שלו היא במשפט האחרון.

היו"ר יואב קיש:

לא משנה.

שלי יחימוביץ (המחנה הציוני):

תגיד את ההסתייגות.

היו"ר יואב קיש:

הוא אמר את ההסתייגות.

מיקי רוזנטל (המחנה הציוני):

אמרתי את ההסתייגות ואני רוצה רגע להסביר אותה.

שלי יחימוביץ (המחנה הציוני):

הוא צריך להגיד אותה לפרוטוקול.

מיקי רוזנטל (המחנה הציוני):

עכשיו זה מחייב שני חלונות שאחד תמיד על הדובר, אם שני חברי כנסת הולכים
מכות וחבר שלישי בא ומביא מקל אסור לזוז – זה די מגוחך. צריך שבמקרים
חריגים יתאפשר שיקול דעת כי אחרת אנחנו עושים בדיחה מהערוץ.

אתי בנדלר:

יוכל הבמאי להימנע מצילום הדובר אם?

היו"ר יואב קיש:

במקרים חריגים, לפי שיקולו של הבמאי.

מיקי רוזנטל (המחנה הציוני):

במקרים חריגים, לפי ההתרחשויות במליאה, רשאי הבמאי להחליט שלא לצלם את
הדובר.

היו"ר יואב קיש:

בסדר גמור.

שלי יחימוביץ (המחנה הציוני):

וההסתייגות שלי נרשמה? ההסתייגות שלי פשוטה – 4א בטל.

אמיר אוחנה (הליכוד):

רגע, סליחה, רק להבין את מה שמיקי אמר כי זה בדיוק מה שעשינו.

היו"ר יואב קיש:

עזוב, אני לא הולך להתווכח אתם, זכותו להגיש סעיף - - -

מיקי רוזנטל (המחנה הציוני):

אז אתה תעביר את החוק עוד דקה.

היו"ר יואב קיש:

אני לא הולך לנהל דיונים עכשיו, אנחנו בשלב ההצבעות.

מיקי רוזנטל (המחנה הציוני):

אני רק רוצה להסביר לאמיר.

היו"ר יואב קיש:

מיקי, אנחנו נצביע על ההסתייגות שלך, היא ברורה, מה שנאמר ברור. הוויכוח
עכשיו הוא האם ההסתייגות הזאת מיותרת או לא, אני לא רוצה להיכנס לוויכוח
הזה. הוא רוצה את ההסתייגות, היא תירשם, ואם היא תתקבל או לא זו תהיה החלטת
הוועדה וזהו.

מיקי רוזנטל (המחנה הציוני):

אני רוצה להסביר את ההסתייגות, מותר לי?

היו"ר יואב קיש:

הסברת, הוא לא מבין עכשיו.

מיקי רוזנטל (המחנה הציוני):

אז מה קרה? עוד דקה, מה העניין?

היו"ר יואב קיש:

תחדד, מיקי, בדקה, בסדר.

מיקי רוזנטל (המחנה הציוני):

אני לא מבין מה הבעיה.

היו"ר יואב קיש:

אני לא רוצה לנהל פה את מה שהיה בוועדת הכספים אתמול.

מיקי רוזנטל (המחנה הציוני):

שאל אותי אמיר האם זה לא מה שכתוב פה, התשובה היא: זה לא מה שכתוב פה.
היום, לפי החוק הזה, יהיו שני חלונות: אחד יהיה על המליאה, במסך, ואחד יהיה
על הדובר – אפשר להקטין את הדובר, להגדיל את הדובר, להגדיל את המליאה וכו'.
העניין הוא שאם קורה מצב כמו למשל מה שהיה עם חברת הכנסת זועבי, שהתנפלו
עליה כמה אנשים מעבר לדוכן, מישהו אחר צעק והיא כבר לא דיברה בכלל, או
גמגמה משהו, והיו עדויות שהצדיקו - - -

היו"ר יואב קיש:

טוב, תודה רבה. מיקי, אני לא רוצה לנהל את הדיון, קיבלת את הדקה, אנחנו
בשלב ההצבעות. אני מעלה להצבעה את ההצעה של מיקי. מי בעד ההצעה של חבר
הכנסת מיקי רוזנטל? מי נגד? מי נמנע?

מי בעד הצבעה

בעד הצעת חבר הכנסת מיקי רוזנטל – 3

נגד – 6

נמנעים – אין

הצעת חבר הכנסת מיקי רוזנטל לא נתקבלה.

היו"ר יואב קיש:

3 בעד, 6 נגד, הצעת חבר הכנסת מיקי רוזנטל נדחתה ותעלה כהסתייגות למליאה.

אתי בנדלר:

אני רק מבקשת מחברי הכנסת, הצעה לתיקון - - -

מיקי רוזנטל (המחנה הציוני):

ביטן, תגיד, מותר לנשום בלי שאתה מאשר או שאסור? שמעתי שאסור לנשום עכשיו
בלי - - -

היו"ר יואב קיש:

חברים, אתם מפריעים ליועצת המשפטית.

דוד ביטן (הליכוד):

אתם בוועדת הכספים - - -

מיקי רוזנטל (המחנה הציוני):

אבל אפשר לבקש את אישורך לנשום?

דוד ביטן (הליכוד):

אנחנו העברנו לכם 100 הצעות חוק ואנחנו 150, אתה שומע? היינו ענייניים, אתם
לא ענייניים, נגמר הסיפור.

שלי יחימוביץ (המחנה הציוני):

מי זה "אתם"?

היו"ר יואב קיש:

אתי, בבקשה. זכות הדיבור ליועצת המשפטית. שלי, אנחנו לא בדיון עכשיו.

דוד ביטן (הליכוד):

מיקי לוי וגב' שפיר.

שלי יחימוביץ (המחנה הציוני):

כאילו אם הכול בוועדת הכספים היה בסדר - - -

מיקי רוזנטל (המחנה הציוני):

ביטן, סליחה, מה זה העניין הזה?

שלי יחימוביץ (המחנה הציוני):

ביטן, אני רוצה להבין, אם הכול היה בסדר אתמול בוועדת הכספים אז עכשיו זה
היה מתנהל אחרת?

היו"ר יואב קיש:

אתם רוצים שנעצור את הדיון?

דוד ביטן (הליכוד):

- - -

שלי יחימוביץ (המחנה הציוני):

כי זה כאילו פעולת נגד על ועדת כספים.

היו"ר יואב קיש:

דוד, די. מספיק, שלי.

שלי יחימוביץ (המחנה הציוני):

למה אתה צועק עלי ולא עליו?

היו"ר יואב קיש:

צעקתי גם על דוד.

שלי יחימוביץ (המחנה הציוני):

הוא התחיל, סליחה.

היו"ר יואב קיש:

הוא התחיל, בסדר, כמו בגנון, ממש בגנון. אנחנו בהצבעות, אני מבקש לא לשמוע
מילה מאף אחד יותר.

שלי יחימוביץ (המחנה הציוני):

אבל, סליחה, למה אתה צועק עלי?

היו"ר יואב קיש:

צעקתי גם עליו, אם לא שמת לב.

שלי יחימוביץ (המחנה הציוני):

לא, לא שמתי לב, אני רוצה לשמוע אותך צועק עליו.

היו"ר יואב קיש:

הנה, שלי: דוד, אתה מתנהג כמו ילד ומפריע לדיון, מספיק.

מיקי רוזנטל (המחנה הציוני):

קיש, תנשום, תנשום.

היו"ר יואב קיש:

אנחנו בוועדה הזאת לא מתנהלים כמו בוועדת הכספים.

דוד ביטן (הליכוד):

אוקיי, בגלל זה כולם - - -

היו"ר יואב קיש:

תכבדו את היועצת המשפטית, היא התחילה לדבר ואתם קוטעים את שיחתה, היא עכשיו
ברשות דיבור.

אתי בנדלר:

אני מבקשת, ככל שיש הצעה לתיקון סעיף שעומד להצבעה יש להציע את ההצעה הזאת
לפני ההצבעה על הסעיף, כי אם ההצעה הזאת מתקבלת מצביעים אחר כך על הסעיף עם
התיקון שהתקבל.

היו"ר יואב קיש:

שלי, זה בשבילך.

יהודה גליק (הליכוד):

שלי, היא דיברה אתך, שמעת מה שהיא אמרה?

שלי יחימוביץ (המחנה הציוני):

לא, לא שמעתי, סליחה.

אתי בנדלר:

ככל שיש הצעות לתיקון סעיף שהיושב-ראש מעמיד להצבעה, צריכים להציע את
ההצעות לתיקון לפני ההצבעה על הסעיף ולא אחרי כן, כי הרעיון הוא - זה כמו
שהולך במליאה – קודם מצביעים על הצעה לתיקון, אם ההצעה הזאת מתקבלת מצביעים
על נוסח הסעיף עם התיקון.

שלי יחימוביץ (המחנה הציוני):

אבל למה את אומרת את זה לנו? תגידי את זה ליושב-ראש.

אתי בנדלר:

אמרתי לכולם ואמרו שאת לא שמעת אז אני מפנה אליך, זה הכול. הפעם כתבתי את
ההסתייגות אבל אני מבקשת להבא להציע לפני ההצבעה על הסעיף.

היו"ר יואב קיש:

אם יש למישהו הסתייגות נא להגיד אותה לפני.

שלי יחימוביץ (המחנה הציוני):

מה עם ההסתייגות שלי?

היו"ר יואב קיש:

נרשמה.

שלי יחימוביץ (המחנה הציוני):

מה זה "נרשמה"? צריך להצביע עליה.

היו"ר יואב קיש:

ההסתייגות שלך היתה שהסעיף ימחק, מכיוון שהסעיף התקבל אז לא מצביעים על
הסתייגות לסעיף להימחק.

שלי יחימוביץ (המחנה הציוני):

אז אני מבקשת להעלות את ההסתייגות למליאה.

היו"ר יואב קיש:

היא תעלה.

אתי בנדלר:

ברור.

היו"ר יואב קיש:

בואו נעשה רגע סדר: ברגע שיש הצעה למחוק סעיף, אם אנחנו מצביעים על הסעיף
והוא עובר אנחנו לא נצביע על ההסתייגות למחוק את הסעיף, כי הרגע בעצם
הצבענו. כמובן שאותה הסתייגות תגיע למליאה.

עכשיו אנחנו מדברים על סעיף 4ב, אני מקריא את ההערות קודם. יש לנו שתי
הערות של חברי הכנסת שלי יחימוביץ ויגאל גואטה: אחת, למחוק את הסעיף –
ולכן, כמו שאמרתי קודם, אם הסעיף יאושר אז הנושא הזה לא יכנס לתוקף; שתיים,
"אם הסעיף יאושר, מוצע בסוף הצעת החוק סעיף 14 שעניינו הוראת מעבר בעניין
אי עיכוב הליכי המכרז עד למינוי חברי המועצה לפי סעיף זה".

אתי בנדלר:

זה סעיף אחר שתהיה עליו הצבעה בהמשך.

היו"ר יואב קיש:

אז בעצם אין לנו הסתייגות כרגע לסעיף זה מלבד מחיקת הסעיף.

אתי בנדלר:

ההצעה היחידה היא לא לקבל את הסעיף, נכון?

שלי יחימוביץ (המחנה הציוני):

כן.

היו"ר יואב קיש:

אנחנו מעלים להצבעה את סעיף 4ב. מי שבעד ירים את ידו, מי נגד? מי נמנע?

הצבעה

בעד – 9

נגד – 3

נמנעים – אין

סעיף 4ב נתקבל.

היו"ר יואב קיש:

9 בעד, 3 נגד, אין נמנעים, הסעיף התקבל ונרשמה הסתייגות, שלא נצביע עליה,
למחוק את הסעיף.

שלי יחימוביץ (המחנה הציוני):

ועולה למליאה.

היו"ר יואב קיש:

אנחנו עוברים לסעיף 7, שמדבר על מערכת חשבונאית, לאחר מכן, רועי, נתייחס
לתוספת שלך. אנחנו מדברים על 7(ב) – מישהו רוצה להגיש הסתייגות? לא. מי
שבעד הסעיף ירים את ידו, מי נגד? מי נמנע?

הצבעה

בעד – 9

נגד – 1

נמנעים – אין

סעיף 7(ב) נתקבל.

היו"ר יואב קיש:

9 בעד, מתנגד אחד.

עכשיו אני רוצה לעבור לסעיף 8(ב). חברים, קצת תשומת לב כי יש פה הצעה חדשה.
אני מסיר את ההצעות שלי ואני משאיר רק את ההצעה של רועי, כרגע אנחנו מדברים
על הוספת סעיף (ג).

אתי בנדלר:

על התוספות שלך לסעיף 8(ב) המוצע אתה לא - - -

היו"ר יואב קיש:

לא, זה חשוב, סליחה.

אתי בנדלר:

לכן ניסיתי לעצור אותך.

היו"ר יואב קיש:

טוב שעצרת אותי. אמרנו שנבדוק משפטית את המשמעות כי אנחנו לא רוצים להחריג
את חברות החדשות בגלל העניין הזה ורצינו לבדוק מה זה אומר.

אתי בנדלר:

היועצת המשפטית של הרשות השנייה שוהה בחו"ל כרגע, קשה היה לברר את זה באופן
מוחלט, גם גב' בליטנר ממשרד המשפטים ניסתה לברר את זה. יש לנו תשובה שאין
איסור מפורש, יכול להיות שהדברים נאסרו או הוגבלו בדרך זו או אחרת ברישיון.

אלידור בליטנר:

להבנתי, ברישיון "חדשות 10" בעצם יש סעיף שנקרא סעיף איחוד פעילות לחברת
החדשות אבל זה לא איסור הרמטי, כלומר, יש למועצת הרשות השנייה סמכות לאשר
פעילות נוספת בתנאים מסוימים, בין היתר, המועצה אפילו יכולה להורות על הקמת
תאגיד בת במקרה כזה של פעילות נוספת.

היו"ר יואב קיש:

הלחילופין מתאים?

אלידור בליטנר:

הנוסח הראשון, לדעתי, הוא נכון יותר.

אתי בנדלר:

רצוי שהוא יהיה, כן.

היו"ר יואב קיש:

"הוראות סעיף קטן זה יחולו על אף הוראות כל דין, רישיון או זיכיון האוסרות
או המגבילות על תאגיד כאמור", אוקיי.

אלידור בליטנר:

במהות זה נכון ליצור הרחקה כזאת, כלומר, יש סמכות שהיא בשיקול הדעת של
המועצה.

היו"ר יואב קיש:

המטרה של זה היא לאפשר גם לגופים שרגולטורית הוגבלו, עדיין להקים את אותו
תאגיד כפי שאנחנו רוצים.

אלידור בליטנר:

להקים תאגיד נפרד ובכך - - -

היו"ר יואב קיש:

אוקיי, אני מקבל את המלצת משרד המשפטים.

ישגב נקדימון:

זה עולה בקנה אחד עם מה שאנחנו בדקנו.

היו"ר יואב קיש:

אוקיי, אז אני מעלה להצבעה את סעיף 8(ב) המוצע, 1 בלבד, אני לא מעלה את 2.

אתי בנדלר:

להוסיף לסעיף קטן (ב) את התוספת שמוצעת בחלופה 1 של הצעת יושב-ראש הוועדה.

היו"ר יואב קיש:

אני אעשה עוד פעם סדר – אלידור ממשרד המשפטים, תראי שאני צודק ותהנהני עם
הראש ואז כולם יראו שבאמת זו הכוונה. יש פה דרישה, בסעיף שכבר הצבענו עליו,
לחייב את אותו גוף שמתמודד להקים תאגיד נפרד, שהמועצה יכולה לצורך העניין
לחייב את זה. יש לנו גופים שחופשיים היום להתמודד במכרז אבל יתכן ומבחינה
רגולטורית כפופים למינהל אחר שאוסר עליהם הקמת תאגידים. אנחנו לא רוצים
שבגלל אותה מגבלה רגולטורית הם לא יתמודדו ולכן הוספנו את הסעיף הזה,
שמטרתו לאפשר להם למרות האיסור כן להקים תאגיד במידה ויש איסור כלשהו ואז
פתרנו בעצם את הבעיה של אותם גופים. לכן, לא צריך את הלחילופין ומספיק
סעיף 1. אז אנחנו מצביעים על 8(ב)1 . מי שבעד ירים את ידו, מי נגד? מי
נמנע?

שלי יחימוביץ (המחנה הציוני):

אני נמנעת.

הצבעה

בעד – 9

נגד – אין

נמנעים – 1

סעיף8(ב)1 נתקבל.

היו"ר יואב קיש:

9 בעד, שלי נמנעת.

דוד ביטן (הליכוד):

למה? זה טוב שעשינו את זה.

שלי יחימוביץ (המחנה הציוני):

בסדר, אני נגד החוק, דברים שהם סבירים – אני נמנעת, זה הכול.

היו"ר יואב קיש:

הסעיף התקבל. לא שאלתי לפני אם יש הסתייגות לסעיף הזה – מישהו רוצה
להסתייג?

אמיר אוחנה (הליכוד):

רק הערה, אולי היועצת המשפטית תגיד: "יחולו על אף הוראות כל דין, רישיון או
זיכיון" – מה לגבי חוזה? אפשר להוסיף?

אתי בנדלר:

אין צורך.

היו"ר יואב קיש:

זה לא חוזה, זה רגולטור.

אמיר אוחנה (הליכוד):

בעל רישיון לשדר חדשות הוא לא מכוח חוזה, אלא מקבל מכוח החוק או רישיון או
זיכיון.

היו"ר יואב קיש:

אנחנו עוברים עכשיו להוספת סעיף 8(ג), הצעתו של חבר הכנסת רועי פולקמן. אני
מבטל את הצעתי, הצעה מס' 2 לאותו נוסח ולמעשה ההצעה היחידה על הפרק היא
הצעתו של חבר הכנסת רועי פולקמן. מישהו רוצה להסתייג מהצעתו של חבר הכנסת
פולקמן? אני אגיד למי שרוצה לדעת: מדובר במגבלות של החלת כללי ממשל תאגידי
לשם הבטחת האינטרס הציבורי על גופים שיהיו רשאים להתמודד במכרז, זו המשמעות
של הסעיף. סעיף שבא לתפיסתי להגן על הציבור בעניין הזה, סעיף ראוי.

נחמן שי (המחנה הציוני):

מה זה אומר?

היו"ר יואב קיש:

אני אגיד לכם על מה היו פה הדיונים, לחברי הכנסת שלא ישבו בישיבות הוועדה.
סעיף 8 הוא הסעיף הקריטי של המכרז, הוא קובע מי רשאי ומי לא להשתתף במכרז.
גם בעקבות הצעת החוק שעברה בקריאה ראשונה וגם מה שעבר ומגיע לפה, ההחלטה
היתה שבאופן עקרוני לא נוגעים בסעיף 8, כמו שהיה לפני 12 שנים זה גם מה שיש
עכשיו. זאת אומרת, יש שם מגבלה על החזקות צולבות גם כך ואנחנו כן מאפשרים
למי שמשדר חדשות להתמודד גם – למרות שהיו קולות שאמרו אחרת, ומצד שני,
אומרת פה חברת הכנסת שלי יחימוביץ: אני רוצה רק את אלה שמשדרים חדשות.

שלי יחימוביץ (המחנה הציוני):

לא, לא אמרתי, אמרתי אלה שיש להם זיכיון לשדר חדשות.

היו"ר יואב קיש:

זיכיון, היא לא רצתה שייכנס מישהו שאין לו זיכיון לשדר חדשות ואני התנגדתי
לזה, הוועדה הסכימה עם דעתי בעניין הזה ולכן זה גם יעלה להצבעה תכף.

שלי יחימוביץ (המחנה הציוני):

מה זה "הסכימה"? באמונה שלמה היא הסכימה.

היו"ר יואב קיש:

אז מה בא הסעיף הזה שרועי פולקמן הוסיף? רועי פולקמן בא ואמר, ובצדק: לאותם
גופים חדשים שבאים להתמודד על הזיכיון, אנחנו דורשים להגביל שהם יעמדו
בכללי ממשל תאגידי לשם הבטחת האינטרס הציבורי – זה כולל מינוי דירקטורים
בלתי תלויים, ביקורת נאותה של התאגיד ועוד כללים רבים שהמועצה כבר תחיל את
זה בעצמה. זה היה המסר של הסעיף הזה ועל זה אנחנו מצביעים כרגע.

ישגב נקדימון:

אדוני, יש לנו קושי עם הניסוח, חדשות "ערוץ 2", האם אפשר לעלות אותו כרגע?

היו"ר יואב קיש:

כן, בבקשה, מה הקושי?

ישגב נקדימון:

הקושי הוא בניסוח אל מול הכוונה שאדוני היושב-ראש הצהיר עליה כרגע. לפי
הנוסח, כפי שהוא מופיע בנייר שלפנינו, מדובר בין היתר על מינוי דירקטורים
בלתי תלויים, המושג "דירקטורים בלתי תלויים" לא ברור די הצורך. חדשות "ערוץ
2", לפי המשטר החוקי הקיים, יש בה גם דירקטורים שממונים על ידי הרשות
השנייה לטלוויזיה ורדיו ודירקטורים מטעם הזכיינים של "ערוץ 2". לכאורה, כפי
שזה מנוסח כרגע, זה עלול לשמש מכשול בפני ההשתתפות של חדשות "ערוץ 2" ואני
מניח שגם חדשות "ערוץ 10".

היו"ר יואב קיש:

אז יש לי שאלה אליך: אתה אומר לי שבעצם חדשות "ערוץ 2" לא מקיימת כללי ממשל
תאגידי? כי כל הרעיון היה שאמרו שהגופים שיש להם זיכיון עומדים בכל הדברים.

שולי מועלם-רפאלי (הבית היהודי):

ממילא הם כבר שם.

אמיר אוחנה (הליכוד):

רק להבין – בגלל המילים "דירקטורים בלתי תלויים"? זו הבעיה?

ישגב נקדימון:

"דירקטורים בלתי תלויים" זה מושג לא ברור די הצורך.

מיקי רוזנטל (המחנה הציוני):

אני אסביר: בחוק הרשות השנייה, בחברת החדשות יש דירקטורים מטעם הבעלים של
הזכיינים, דהיינו, "רשת" ו"קשת", שישה, שהם תלויים בכל מקרה, ויש עוד ארבעה
דירקטורים שהם מטעם הציבור, שנבחרים על ידי הרשות.

דוד ביטן (הליכוד):

אז הם בלתי תלויים, לא?

מיקי רוזנטל (המחנה הציוני):

המילה "בלתי תלויים" לא מופיעה בחוק.

שלי יחימוביץ (המחנה הציוני):

אז אולי נקרא לזה דח"צים פשוט?

דוד ביטן (הליכוד):

כן, בסדר, זה טוב.

היו"ר יואב קיש:

אתה רוצה ללכת לכיוון שלי? זה מה שאני הצעתי.

מיקי רוזנטל (המחנה הציוני):

המילים "בלתי תלויים" לא מופיעות בחוק.

רועי פולקמן (כולנו):

ההערה היתה שהוא לא כפוף להוראות שלכם בגלל - - -

שולי מועלם-רפאלי (הבית היהודי):

רועי, רגע, מיקי באמצע להסביר. מיקי ואחר כך אתה.

היו"ר יואב קיש:

אני שמח שיש לנו כמה יושבי-ראש לוועדה.

רועי פולקמן (כולנו):

זה לא חל עליהם, הסעיף לא חל עליהם.

ישגב נקדימון:

למה? כתוב פה (1) או (2).

דוד ביטן (הליכוד):

למה לא להגדיר מה זה "בלתי תלויים"?

מיקי רוזנטל (המחנה הציוני):

אני יכול להסביר, אם אתם רוצים.

היו"ר יואב קיש:

הסברת. עלתה פה טענה פשוטה מהיועץ המשפטי ישגב נקדימון שאומרת שמינוי של
דירקטור ציבורי כביכול, אבל שמונה על ידי המועצה לרשות השנייה, ייתכן ולא
יוגדר בלתי תלוי. אני רוצה, רועי, לשאול אותך – אני חושב ששנינו מתכוונים
לאותו דבר אבל בדיוק את הדבר הזה אני מנסה לחסוך - אני מציע שנשאיר את זה
כפי שאני הצעתי, הרי קיבלתי את מה שאתה רצית - - -

דוד ביטן (הליכוד):

רגע, רגע - - -

היו"ר יואב קיש:

רגע, תן לי לסיים.

דוד ביטן (הליכוד):

מה "רגע"? תן גם לדבר, מה קרה?

היו"ר יואב קיש:

אבל לא שמעת את מה שאמרתי.

שולי מועלם-רפאלי (הבית היהודי):

אבל לאתי אתמול היה פתרון, בואו רגע נשמע את אתי.

רועי פולקמן (כולנו):

זה לא חל עליהם, יואב, זה לא חל עליהם.

אתי בנדלר:

זה כן חל עליהם, קודם כל, זה חל עליהם.

רועי פולקמן (כולנו):

לא, אמרנו שלא, על פי דין הם כפופים לחוק הרשות השנייה. אתי, זה מה
שסיכמנו.

אתי בנדלר:

תנו לי להסביר רגע, אם אני אקבל רשות דיבור אני אסביר.

דוד ביטן (הליכוד):

אפשר לדבר פה? אם אנחנו נצביע נקבל רשות דיבור?

היו"ר יואב קיש:

אתה תקבל את זכות הדיבור.

מיקי רוזנטל (המחנה הציוני):

אני יכול לפתור לך את הבעיה בשנייה, מר קיש, אני יכול לפתור לך את הבעיה
בשנייה.

היו"ר יואב קיש:

אני רוצה לשאול את רועי.

מיקי רוזנטל (המחנה הציוני):

רק שנייה, תן לי לפתור לך את זה בדקה.

היו"ר יואב קיש:

הורדתי את המשפט הזה, אתה לא היית פה, אני רוצה להציע פתרון. רועי, תסתכל
אלי, עזוב את משרד המשפטים, אנחנו מחליטים פה. אנחנו קבענו אתמול שאם תהיה
בעיה עם העניין הזה – דרך אגב, מבדיקה שלי אני הסכמתי לרדת מזה – הנוסח שלי
אומר את אותו דבר רק בלי המשפט הזה. תסתכלו על נוסח 2, הצעת יו"ר הוועדה,
אני מקריא אותו: "תאגיד כאמור בסעיף קטן (א)(1) או (2) רשאי להשתתף במכרז
אם מתקיימות בו הוראות שקבעה המועצה במכרז וברישיון, שעניינן כללי ממשל
תאגידי לשם הבטחת האינטרס הציבורי;" – ואז הורדתי את המשפט כי אמרתי - - -

דוד ביטן (הליכוד):

מה ההגדרה של כללי ממשל תאגידי? למה לדבר במילים בומבסטיות? אני לא מבין.

רועי פולקמן (כולנו):

רק צריך את סעיף (א) - - -

מיקי רוזנטל (המחנה הציוני):

אני יכול לעזור לכם, אני יכול להציע לך הצעה?

היו"ר יואב קיש:

רגע, דוד ביטן בזכות דיבור.

מיקי רוזנטל (המחנה הציוני):

אני מוכן לפתור לך את הדילמה, אני פותר לך את זה בשנייה.

אתי בנדלר:

אני רוצה לומר לכם שכרגע בדירקטוריונים של חברות החדשות – הן של "ערוץ 2"
והן של "ערוץ 10" – יש דח"צים שממנה הרשות השנייה לטלוויזיה ורדיו.

שלי יחימוביץ (המחנה הציוני):

האם הם עונים על ההגדרה "דירקטורים בלתי תלויים"?

אתי בנדלר:

אין הגדרה ולא בכדי לא הגדרנו כאן את המונח הזה.

דוד ביטן (הליכוד):

אז נכתוב דח"צים, מה הבעיה?

שלי יחימוביץ (המחנה הציוני):

אז תגדירו.

אתי בנדלר:

כי אמרנו שמי שיחליט בנושא הזה תהיה המועצה, היא תבדוק את המצב החוקי נכון
לכל שלב, בכל נקודת זמן. כי כרגע מתגבשת הצעת חוק לפיה הרשות השנייה תחדל
למנות דח"צים לחברת החדשות ורצינו לוודא שאם ייווצר מצב כזה המועצה תהיה
רשאית לכפות על חברת חדשות למנות בכל זאת דח"צים לצורך עמידתם בתנאי מכרז
זה.

שלי יחימוביץ (המחנה הציוני):

אבל לא כתוב דח"צים.

אתי בנדלר:

סליחה, דירקטורים בלתי תלויים. לדעתי, אפשר לכתוב "ובכלל זה מינוי
דירקטורים - - -

היו"ר יואב קיש:

רשות הדיבור לביטן.

דוד ביטן (הליכוד):

אני חושב שהחוק צריך להיות ברור ולא לדבר באופן כללי. זה שאתה אומר "בלתי
תלויים" זה לא מספיק טוב כי יהיה על זה ויכוח מה זה בלתי תלוי.

שלי יחימוביץ (המחנה הציוני):

אין הגדרה כזאת בחוק.

דוד ביטן (הליכוד):

צריך להגיד דירקטורים מן הציבור, זה מספיק מבחינתי. דבר נוסף, מה זה "כללי
ממשל תאגידי"? אתה לא יכול להשאיר את זה באוויר, הם כל הזמן משתנים. הדברים
צריכים להיות ברורים.

שולי מועלם-רפאלי (הבית היהודי):

יש הגדרות לזה.

מיקי רוזנטל (המחנה הציוני):

ממשל תאגידי זה דבר ברור, הוא מוגדר בחוק.

דוד ביטן (הליכוד):

אין הגדרות, זה דבר שמשתנה כל הזמן בהתאם לכל מיני דברים. אני לא מוכן
שהחוק יהיה כללי, להשתמש במשפט כללי, זה הכול.

אתי בנדלר:

אדוני חבר הכנסת ביטן, בחוק להסדרת פעילות חברות דירוג אשראי יש פרק
שעניינו ממשל תאגידי, בחוק החברות יש הוראות ממשל תאגידי, המונח הזה הוא
מונח שעושים בו שימוש בחקיקה שהתוכן שלו הוא מתאים - - -

דוד ביטן (הליכוד):

אז תפני לחוקים, תפני לחוק.

שולי מועלם-רפאלי (הבית היהודי):

לא צריך.

אתי בנדלר:

אבל התוכן שלו צריך להיקבע לצורך העניין הזה על ידי המועצה, זה הרעיון.

רועי פולקמן (כולנו):

יואב, אפשר משפט אחד להבהיר?

היו"ר יואב קיש:

אני צריך לתת לו לגמור את הבלגן שלו, כשהוא יגמור כולם יוכלו לדבר.

מיקי רוזנטל (המחנה הציוני):

אני אפתור לך את הבעיה, בשנייה אני פותר לך את זה.

קריאות:

- - -

היו"ר יואב קיש:

אני נותן למיקי את זכות הדיבור. מיקי רוזנטל, בבקשה.

מיקי רוזנטל (המחנה הציוני):

יש פתרון קל ופשוט בעניין הזה ושהוא לא יפגע באף חברת חדשות קיימת. הסעיף
הזה יחול על תאגידים חדשים שיקומו וזה הכול, אז פתרנו את כל הבעיות. זה לא
יפגע באף אחד מהגופים הקיימים. תאגידים חדשים שיקומו לפי החוק להתמודד - -
-

שלי יחימוביץ (המחנה הציוני):

לפי 8(ב).

מיקי רוזנטל (המחנה הציוני):

בדיוק, אז הם יצטרכו להיות דירקטורים בלתי תלויים והכול בסדר.

אתי בנדלר:

ואם חברת "כיל" תגיש מועמדות? אם חברת "כיל", שהיא תאגיד קיים?

רועי פולקמן (כולנו):

אז היא חדשה.

אתי בנדלר:

היא לא חדשה, זה תאגיד קיים.

רועי פולקמן (כולנו):

סליחה, אתי, היה בלבול.

היו"ר יואב קיש:

רועי, סליחה, רגע.

רועי פולקמן (כולנו):

אבל אני רוצה להגיד מילה על הסעיף הזה.

היו"ר יואב קיש:

אני רוצה לתת לך אבל לא בהתפרצות.

רועי פולקמן (כולנו):

אז תן לי שנייה להגיד משפט, אני חצי שעה מנסה.

רועי פולקמן (כולנו):

אני אתן לך אבל לא בהתפרצות. רועי פולקמן, זכות הדיבור שלך.

רועי פולקמן (כולנו):

יש כאן איזה בלבול, אני חושב שהיתה גם איזו אי הבנה בצוות המשפטי. כל המטרה
של הסעיף הזה היתה – גוף שיש לו רישיון חדשות עומד בכללים, או של מועצת
הכבלים והלוויין או של חוק הרשות השנייה, שקובעים דירקטור חיצוני, הגדרה של
ממשל תאגידי והכול. זה גם הסיכום שהיה עם המועצה. כל מטרת הסעיף הזה היתה
שאם קם גוף שאין לו רישיון חדשות – כי הרי מה היה הוויכוח? הוויכוח היה האם
לאשר רק לחברות עם רישיון חדשות ואמרנו: לכל גוף אחר שאין לו. לכן, כל מה
שצריך לעשות פה זה להוציא את סעיף (א)(1). גוף שיש רישיון חדשות – אני לא
רוצה להתעסק בו בחוק הזה. יש לו רישיון חדשות – אהלן וסהלן, מבחינתי שיטפלו
בו ברישיון החדשות, מה שרוצים ממנו.

היו"ר יואב קיש:

אוקיי, אני מקבל את ההצעה הזאת. צחי פנחס, עו"ד מועצה לכבלים ולוויין,
בבקשה.

דוד ביטן (הליכוד):

זה בסדר, אם זה רק על חברות חדשות – מקובל.

רועי פולקמן (כולנו):

זה רק על מי שהוא חדש.

דוד ביטן (הליכוד):

זה לא כתוב עכשיו במה שהקראת.

מיקי רוזנטל (המחנה הציוני):

זה מה שצריכים לכתוב פה.

צחי פנחס:

אני לא מקבל את ההערה של חבר הכנסת פולקמן. אני חושב שבמקרה שהמועצה תחליט
שהתאגיד שמתמודד במכרז יצטרך להקים SPC, אין מקום לעשות הבחנה לעניין
הכללים שכתובים בסעיף הזה בין תאגיד שרשאי לשדר חדשות, שממילא יצטרך להקים
SPC לצורך התמודדות, לבין תאגיד שרשאי על פי כל דין.

היו"ר יואב קיש:

נכון, אז גם אין לכם בעיה אבל. צחי, מה שאני רוצה לוודא: מדובר פה על הקמת
תאגיד חדש, גם חברת בת שלכם – אין לכם בעיה ששם יהיו דירקטורים בלתי
תלויים?

ישגב נקדימון:

אנחנו כפופים לרגולציה של הרשות השנייה לטלוויזיה ורדיו, היא יכולה לבוא
ולהגיד לנו: אנחנו לא מסכימים שתקימו - - -

היו"ר יואב קיש:

אבל פטרנו אתכם בסעיף הקודם, פטרנו אתכם.

ישגב נקדימון:

בסעיף הקודם אבל לא בסעיף הזה.

היו"ר יואב קיש:

לא, בסעיף הקודם פטרנו אתכם מלהקים תאגיד.

ישגב נקדימון:

מה הבעיה להבהיר שהדבר הזה יהיה - - -

היו"ר יואב קיש:

כי אומר פה מטעם מועצת הכבלים ולוויין שהוא רוצה שאתם תקימו תאגיד נפרד,
SPC הוא קרא לזה, וששם יהיו דירקטורים בלתי תלויים, מה הבעיה?

מיקי רוזנטל (המחנה הציוני):

אני אומר לך שוב, אתה מסבך פה את ערוץ 9 דווקא הכי הרבה, שיש לו רישיון
לשידור חדשות אבל יש לו הגבלות מאוד מסובכות.

דוד ביטן (הליכוד):

מה אתה מציע?

מיקי רוזנטל (המחנה הציוני):

אני מציע את הנוסח הבא – והוא נורא פשוט ונורא קל – תאגיד חדשות קיים שיקים
חברת בת לפי הוראות סעיף זה, יחולו עליו הכללים של הרשות השנייה שחלו עליו
עד כה בהקמת דירקטוריונים, נקודה. ואז יש להם נציגי ציבור וכו'. תאגיד חדש
שיקום – יקום לפי הכללים האלה של ממשל תאגידי כי אין עליו רגולטור אחר. אין
עליו רגולטור אחר, הוא הוקם רק לצורך המכרז. לכן אפשר לעשות את ההבחנה
הזאת, היא חוקית, היא נפלאה והיא פותרת את כל הבעיות.

היו"ר יואב קיש:

כן, צחי.

צחי פנחס:

אני רוצה להעיר עוד הערה: יש אפשרות נוספת אם רוצים לפתור את העניין, לקבוע
שבסיפה של הסעיף "יחולו על תאגיד כאמור בסעיף קטן (א)(1) או (2) או על
שניהם" – אלא אם כן תחליט המועצה שלא יחויב ב-SPC תאגיד כאמור ב-8(א)(1).
זאת אומרת שאם חברת החדשות לא תצטרך להקים SPC- - -

היו"ר יואב קיש:

אוקיי.

ישגב נקדימון:

זה לא פותר את הבעיה.

היו"ר יואב קיש:

למה?

מיקי רוזנטל (המחנה הציוני):

לא פתרת להם את הבעיה.

ישגב נקדימון:

הקושי הגדול הוא ש"חדשות 2", ובמקרה הזה גם "חדשות 10", כפופות לרגולטור
אחר שאיננו מועצת הכבלים והלוויין, הרגולטור האחר הזה איננו מחויב בהחלטות
של מועצת הכבלים והלוויין, הוא יכול לקבוע הוראות סותרות והתוצאה תהיה
ש"חדשות 2" לא יוכלו להשתתף במכרז.

מיקי רוזנטל (המחנה הציוני):

אני לא מבין מה הבעיה בהצעה שלי, ההצעה שלי פותרת גם את הבעיה לרגולטור.
הרי הוא יקים את חברת הבת שלו לפי ההוראות של הרגולטור, אז זה לא ימנע ממנו
להתמודד - וזו הכוונה של ההוראות – אז מה הבעיה?

היו"ר יואב קיש:

מיקי, שמענו פה כל מיני הצעות, אני רוצה רגע לשמוע את אתי.

אתי בנדלר:

סעיף קטן (ב) מאפשר למועצה להחליט כי כל אחד מהגופים, כולל חברת חדשות,
יצטרך להקים תאגיד נפרד.

היו"ר יואב קיש:

מה שהצבענו עליו קודם?

אתי בנדלר:

נכון. אז עכשיו אני מציעה להוסיף כאן, בסיפה של הסעיף המוצע, סעיף קטן (ג):
המועצה רשאית לקבוע שהוראות כאמור יחולו על תאגיד כאמור בסעיף קטן (א)(1)
אם חויב להקים תאגיד נפרד בהתאם להוראות סעיף קטן (ב), או על סעיף קטן (2),
או על שניהם. זאת אומרת, על חברת חדשות זה יחול רק אם הם יחויבו להקים
תאגיד נפרד.

מיקי רוזנטל (המחנה הציוני):

אבל את לא פותרת להם את הבעיה, אתי.

אתי בנדלר:

איזו בעיה לא פתרנו?

מיקי רוזנטל (המחנה הציוני):

הבעיה היא כדלקמן: הרשות השנייה יכולה להחליט שהיא מתנגדת להחלטה של מועצת
הכבלים והלוויין, לא מקובל עליה מבנה הדירקטורים שכופה עליה עכשיו לצורך
המכרז על חברת הבת.

אתי בנדלר:

אבל ההוראות האלה גוברות לפי התוספת שהוצבעה קודם – "הוראות סעיף קטן זה
יחולו על אף הוראות כל דין, רישיון או זיכיון האוסרות או המגבילות על תאגיד
כאמור בסעיף קטן (א)(1) להקים תאגיד נפרד", זה כבר הוצבע.

ישגב נקדימון:

כל הקושי הוא התיבה הלא ברורה "דירקטורים בלתי תלויים", למה לא להבהיר - -
-

אתי בנדלר:

בכוונה אנחנו השתמשנו במונח הזה בלי להגדיר אותו, כדי שהמועצה תגדיר אותו
לצורך העניין.

ישגב נקדימון:

מכאן הקושי, אתי, מכאן הקושי.

שולי מועלם-רפאלי (הבית היהודי):

אבל זה לא חל עליכם, אני לא כל כך מבינה.

ישגב נקדימון:

אני מבין שלפי הנוסח כרגע זה כן חל.

היו"ר יואב קיש:

אם הם יקימו תאגיד אז זה יחול עליהם. הוא טוען שהוא יקים תאגיד חדש ולא
יתנו לו לשים שם, אז אנחנו פותרים אותך בזה, זה הכול.

מיקי רוזנטל (המחנה הציוני):

אתה לא פותר אותו, אני נורא מצטער.

היו"ר יואב קיש:

אני כן פוטר אותו.

מיקי רוזנטל (המחנה הציוני):

אתה לא פוטר אותו כי אם הרגולטור הישיר שלו – לא המועצה, שהיא תגיד שזה
בסדר, אלא הרשות השנייה, שהיא הרגולטור שלו, תבוא ותגיד: לא מקובל עלי, זה
הכול, אז הוא לא יוכל להתמודד, הוא לא יוכל להתמודד. אי אפשר להשאיר את זה
כך.

היו"ר יואב קיש:

רועי, אני ממשיך בהצבעות חוץ מהסעיף הזה. היועצים המשפטיים, אני מבקש שתשבו
ותגיעו להסכמות, תציגו לנו את ההסכמות ועל כך נצביע.

נחמן שי (המחנה הציוני):

את שלך הורדת?

היו"ר יואב קיש:

לא הורדתי עדיין את שלי כי אולי בסוף הנוסח שלי יהיה הפתרון, אני דוחה אותו
גם להצבעה אחר כך. אנחנו חוזרים להצבעות, חברים, אנחנו מצביעים עכשיו על
הצעתה של חברת הכנסת שלי יחימוביץ למחוק את סעיף 8(2) לחוק העיקרי. הצעתה
של חברת הכנסת שלי יחימוביץ – מחיקת הסעיף. מי שבעד הצעתה של חברת הכנסת
שלי יחימוביץ ירים את ידו, מי נגד? מי נמנע?

הצבעה

בעד מחיקת הסעיף – 5

נגד – 8

נמנעים – אין

הצעתה של חברת הכנסת שלי חימוביץ למחוק את סעיף 8(2) לא נתקבלה.

היו"ר יואב קיש:

5 בעד, 8 נגד, ההצעה לא התקבלה. את רוצה שיירשם כהסתייגות?

שלי יחימוביץ (המחנה הציוני):

כן.

היו"ר יואב קיש:

יירשם כהסתייגות.

דב חנין (הרשימה המשותפת):

אדוני היושב ראש, אנחנו מצטרפים להסתייגות הזאת.

אלעזר שטרן (יש עתיד):

גם אנחנו.

היו"ר יואב קיש:

דב חנין ואלעזר שטרן מצטרפים.

נחמן שי (המחנה הציוני):

אני מצטרף לשלי בהסתייגות.

אתי בנדלר:

אתה אישית או כל הסיעה?

דב חנין (הרשימה המשותפת):

אנחנו – הסיעה.

אתי בנדלר:

אני מבקשת, אם כך, לקבל חתימה של כל חברי הסיעה.

היו"ר יואב קיש:

שטרן, אתה לבד או עם הסיעה?

אלעזר שטרן (יש עתיד):

הסיעה.

היו"ר יואב קיש:

תביא חתימות.

נחמן שי (המחנה הציוני):

צריך את כל הסיעה עכשיו?

אתי בנדלר:

אני לא צריכה את כל הסיעה. אם חברת הכנסת יחימוביץ מצהירה שההסתייגויות שלה
הן בשם כל הסיעה, מבחינתי זה - - -

היו"ר יואב קיש:

לא, עד עכשיו זה היה רק שלה.

אתי בנדלר:

היא יכולה להצהיר על כך שזה בשם כל הסיעה אבל אז אני חייבת לקבל חתימות
בכתב של כל הסיעה.

מיקי רוזנטל (המחנה הציוני):

הנוהל מאפשר לך להצהיר.

היו"ר יואב קיש:

אין בעיה, אני אומר מה שהיא אמרה עד עכשיו.

מיקי רוזנטל (המחנה הציוני):

היא מבקשת שזה יהיה בשם הסיעה.

שלי יחימוביץ (המחנה הציוני):

אפשר גם וגם?

אתי בנדלר:

מה זה "גם וגם"?

שלי יחימוביץ (המחנה הציוני):

גם סיעתית וגם אישית?

אתי בנדלר:

לא, את המופיעה הראשונה - - -

שלי יחימוביץ (המחנה הציוני):

לא, אל תסבירי לי, שאלתי אם אפשר גם וגם, בסדר, הבנתי.

אתי בנדלר:

כי אם זה סיעה אז את לא מגישה פעמיים את אותה הסתייגות.

היו"ר יואב קיש:

אני ממשיך לסעיף 8, תיקון סעיף 11. מי שבעד ירים את ידו, מי נגד? מי נמנע?

הצבעה

בעד – פה אחד

סעיף 8 נתקבל.

היו"ר יואב קיש:

פה אחד.

אני עובר לסעיף 9 – יש למישהו הסתייגות לסעיף 9? אוקיי, אנחנו עוברים
להצביע על סעיף 9. מי שבעד סעיף 9 ירים את ידו, מי נגד? מי נמנע?

אתי בנדלר:

יש כאן הצעה.

היו"ר יואב קיש:

רק מחיקה, לא?

אתי בנדלר:

רק של פסקה (2), לכן צריך להצביע לחוד על פסקאות (1) ו-(2).

היו"ר יואב קיש:

אוקיי, לחברת הכנסת שלי יחימוביץ יש הצעה למחיקת פסקה (2), לכן נעבור
להצביע על סעיף 9 פסקה (1). מי שבעד פסקה (1) ירים את ידו, מי נגד? מי
נמנע?

הצבעה

בעד – 9

נגד – אין

נמנעים – 2

סעיף 9(1) נתקבל.

היו"ר יואב קיש:

9 בעד, שני נמנעים.

יהודה גליק (הליכוד):

אני רוצה להבין, שלי, את לא רוצה שהשידור יהיה הוגן, מקצועי ואמין?

שולי מועלם-רפאלי (הבית היהודי):

לכן היא נמנעה, נו.

היו"ר יואב קיש:

שמענו את ההסבר שלה – היא מתנגדת לחוק ולכן היא לא מצביעה בעד וזה הכול.

שלי יחימוביץ (המחנה הציוני):

אני אומר את זה שוב: אני מתנגדת לעצם הגשת החוק, על כן, על סעיפים שהם
סבירים אני לא מצביעה נגד אלא נמנעת.

יהודה גליק (הליכוד):

מאה אחוז, בסדר, הבנתי.

שלי יחימוביץ (המחנה הציוני):

זה נהוג ומקובל.

יהודה גליק (הליכוד):

הסברת לי, הבנתי. זה אפילו הגיוני.

שולי מועלם-רפאלי (הבית היהודי):

יש לך מה ללמוד ממנה, יש לך הרבה מה ללמוד ממנה.

יהודה גליק (הליכוד):

מצוין, אני אשמח ללמוד, יש לי הרבה מה ללמוד מכולם, סך הכול אני תלמיד חדש.

היו"ר יואב קיש:

בפסקה (2) יש הצעה של חברת הכנסת שלי יחמוביץ למחיקת הפסקה ולכן אנחנו
נצביע פעם אחת, אם הוא יתקבל תירשם הסתייגות לשלי על מחיקה, אנחנו לא נצביע
על ההסתייגות עצמה. מי שבעד פסקה (2) ירים את ידו, מי נגד? מי נמנע?

דב חנין (הרשימה המשותפת):

אנחנו מסתייגים.

היו"ר יואב קיש:

חכה, דב, אתה מקדים את המאוחר.

הצבעה

בעד – 9

נגד – 4

נמנעים – אין

סעיף 9(2) נתקבל.

היו"ר יואב קיש:

נרשמה הסתייגות, נא לרשום גם את הרשימה המשותפת.

אתי בנדלר:

רק אל תשכח חתימות של חברי הסיעה, בבקשה.

אלעזר שטרן (יש עתיד):

גם יש עתיד.

היו"ר יואב קיש:

גם יש עתיד.

אני ממשיך, אנחנו עוברים לסעיף 10. האם יש למישהו הסתייגויות לסעיף 10?
אין. אנחנו עוברים להצביע על סעיף 10, מי שבעד ירים את ידו, מי נגד? מי
נמנע?

הצבעה

בעד – 9

נגד – אין

נמנעים – 2

סעיף 10 נתקבל.

היו"ר יואב קיש:

שני נמנעים.

אנחנו עכשיו בסעיפים 11, 12 ו-13 – אלה בעצם סעיפים שבאים להחליף את השם,
הם די טכניים. האם למישהו יש הסתייגות לאחד מהסעיפים האלה? אנחנו מצביעים
עכשיו על סעיפים 11, 12 ו-13. מי שבעד ירים את ידו, מי נגד? מי נמנע?

הצבעה

בעד – 10

נגד – אין

נמנעים – 4

סעיפים 11, 12 ו-13 נתקבלו.

היו"ר יואב קיש:

ארבעה נמנעים.

רועי פולקמן (כולנו):

יואב, יש בקשה אחת שתיאמר: לעניין התקציב שנדרש – צריך שתתקבל דרישת תקציב
מהמועצה.

היו"ר יואב קיש:

רגע, זה בכלל לא קשור להצעה עכשיו.

רועי פולקמן (כולנו):

לא, זה לא לנוסח, זה לעצם הסעיף הזה.

היו"ר יואב קיש:

אז, עזוב. רועי, אני מוכן לנהל את הדיון אחרי זה, מאה אחוז. נושא התקציב,
אמרנו את זה גם בוועדה, אתה היית, לא קשור להצעת החוק עכשיו, אני לא מטפל
בזה עכשיו.

רועי פולקמן (כולנו):

נכון, רק שזה ייכנס כאמירה כי אחרת זה ימסמס את - - -

היו"ר יואב קיש:

לא בחוק.

רועי פולקמן (כולנו):

לא בחוק – לפרוטוקול.

היו"ר יואב קיש:

אבל נאמר בפרוטוקול בוועדה הקודמת.

מיקי רוזנטל (המחנה הציוני):

מה אכפת לך? הוא רוצה להגיד לפרוטוקול.

היו"ר יואב קיש:

תגיד מה שאתה רוצה, פשוט לא נהוג, מיקי, באמצע ההצבעות לדבר לפרוטוקול, זה
הכול.

שולי מועלם-רפאלי (הבית היהודי):

כיוון שהצבענו על סעיף 10 אז יש פה אמירה חשובה לפרוטוקול.

היו"ר יואב קיש:

בבקשה, תגיד לפרוטוקול מה שאתה רוצה.

רועי פולקמן (כולנו):

בגלל שצפויים שינויים בעלויות של הערוץ הזה המועצה צריכה להגיש – ורצינו
שבספטמבר יצא המכרז – מועצת הכבלים והלוויין צריכה להעביר לחשב הכנסת
ולמנכ"ל הכנסת הערכת עלויות ובהתאם לזה תוכל הכנסת לאשר תקציב, זה הכול.

היו"ר יואב קיש:

תודה.

אנחנו ממשיכים, יש לנו שני סעיפים חדשים: סעיף 14, בו אנחנו בעצם פוטרים את
המועצה מהמתנה ביציאה מכרז עד שימונו הנציגים ולכן זה סעיף נכון וחשוב –
מישהו רוצה להסתייג לסעיף? מי שבעד ירים את ידו, מי נגד? מי נמנע?

הצבעה

בעד – 8

נגד – אין

נמנעים – 3

סעיף 14 נתקבל.

היו"ר יואב קיש:

שלושה נמנעים.

אתי בנדלר:

אני רוצה להעיר שההסתייגות שנרשמה לעצם מינוי חברי מועצה נוספים זו
הסתייגות נושא, ולכן אלה שהסתייגו לסעיף הזה – גם כאן זה יהיה, מחיקת סעיף.

היו"ר יואב קיש:

בסדר, מקובל, מאה אחוז. לפני שנעבור לסעיף 15, רועי, יש לכם סיכום?

רועי פולקמן (כולנו):

אנחנו צריכים עוד חמש דקות.

היו"ר יואב קיש:

אנחנו יוצאים ל-10 דקות הפסקה ואנחנו נתכנס פה ב-10:40 להצביע על סעיף 8.
סעיף 15 תלוי, אני חושב.

שולי מועלם-רפאלי (הבית היהודי):

ברור, סעיף 15 תלוי בסעיף 8(ג), הרי הוא נוסף בגלל 8(ג).

אתי בנדלר:

בדיוק.

היו"ר יואב קיש:

אז אלה שני הסעיפים שנצביע עליהם עוד 10 דקות, ב-10:40 מתחדשת ההצבעה.

(הישיבה נפסקה בשעה 10:30 ונתחדשה בשעה 10:40.)

היו"ר יואב קיש:

חברים, שלום, אני רוצה להזכיר לכולם במה אנחנו נעסוק: למעשה הגענו לסעיף
15, שהוא הסעיף שקשור לסעיף 8(ג) לחוק. אני ביטלתי את ההצעה שלי, האם
למישהו יש הסתייגות לנוסח של רועי פולקמן, מעבר למה שיעלה פה תכף על ידי
אתי בנדלר? לא. אז אנחנו נצביע על הסעיף של רועי פולקמן עם התוספת שעכשיו
תקריא היועצת המשפטית.

אתי בנדלר:

אני רוצה להעיר, כפי שאני מעירה תמיד בכל הצעת חוק שאני מטפלת בה: הנוסח
כפוף לשינויי נוסח בלי לשנות במהות כך שיכול להיות שאני אאחד בכלל את
ההוראות.

היו"ר יואב קיש:

ברור.

אתי בנדלר:

אבל, לצורך העניין, בסיפה להצעתו של חבר כנסת רועי פולקמן, כפי שמופיעה
ההצעה להוסיף את סעיף קטן (ג), יתווסף לכך "על הוראות שקבעה המועצה בהתאם
לסעיף קטן זה יחולו הוראות הסיפה לסעיף קטן (ב)", הכוונה היא לסיפה שהוספה
בהתאם להצעתו של יושב-ראש הוועדה קודם שהוראות הסעיף הזה יחולו על אף
הוראות כל דין, רישיון או זיכיון, העוסקות או המגבילות, בתיאומים הנדרשים
כמובן.

היו"ר יואב קיש:

אני אחדד לפרוטוקול: מכיוון שיש פה גופים שכפופים לרגולטורים אחרים אנחנו
רוצים לוודא שבכל הדרישות הרגולטוריות הגוף הקובע הוא המועצה לכבלים
ולוויין, שהיא אחראית על הזיכיון, בוודאי בוודאי בנושאים הספציפיים
הרלוונטיים, נושאי ממשל תאגידי, ולכן בסעיפים האלה נתנו להם את הכוח לגבור
על הוראות של רגולטורים אחרים.

רועי פולקמן (כולנו):

רק שאלת הבהרה, אתי: גוף שיש לו רישיון חדשות לא יידרש להקים SPC, זה לא
רלוונטי לו, נכון? את זה החרגנו בסעיף הקודם.

היו"ר יואב קיש:

נכון.

רועי פולקמן (כולנו):

גוף עם רישיון חדשות לא יחויב, אם הוא יחויב אז ההוראות האלה גוברות, זו
רוח הדברים.

היו"ר יואב קיש:

זה רוח הדברים.

אתי בנדלר:

לא, זה מחייב עוד איזשהו חידוד אם כך – זה יחייב להוסיף גם את המילים שסעיף
קטן (א)(1) יחייב את התוספת שהצעתי קודם לפיה "המועצה רשאית לקבוע שהוראות
כאמור יחולו על תאגיד כאמור בסעיף קטן (א)(1) אם חויב להקים תאגיד נפרד
בהתאם להוראות סעיף קטן (ב) או (2) או על שניהם" ואז התוספת הזאת.

היו"ר יואב קיש:

אוקיי.

ישגב נקדימון:

אני הייתי מבקש שחברי הוועדה יבהירו לפרוטוקול שהנוסח שיתקבל בסופו של דבר
יהיה כזה שלא ימנע מגוף שיש לו היום זיכיון או רישיון לשדר חדשות לגשת
למכרז בערוץ הכנסת.

היו"ר יואב קיש:

זה מה שאמרתי עשר פעמים. אם זה לא היה ברור – זו המשמעות.

שולי מועלם-רפאלי (הבית היהודי):

זה ברור.

היו"ר יואב קיש:

אנחנו עוברים להצבעה. מי שבעד סעיף 8(ג), כולל התוספת כפי שהובהרה, ירים את
ידו, מי נגד? מי נמנע?

הצבעה

בעד – 9

נגד – אין

נמנעים – 2

סעיף 8(ג) נתקבל.

היו"ר יואב קיש:

אוקיי, אנחנו עוברים לסעיף האחרון ואחרי זה נצביע על כל החוק כמובן. סעיף
15 – רועי, מה היתה מטרת הסעיף הזה, אתה יכול להגיד לי?

רועי פולקמן (כולנו):

סעיף 15?

היו"ר יואב קיש:

כן, זה שלך.

רועי פולקמן (כולנו):

זה בסך הכול אמר שבגלל שאנחנו רוצים לצאת למכרז מיד - - -

היו"ר יואב קיש:

אתה רוצה אותו או לא?

שלי יחימוביץ (המחנה הציוני):

הוא לא עומד בסתירה לכוונה שלך?

מיקי רוזנטל (המחנה הציוני):

בדיוק.

היו"ר יואב קיש:

נראה לי שאתה טועה בסעיף.

רועי פולקמן (כולנו):

הרעיון היה שאם מחר בבוקר משתנה משהו – מחר הרי דנים ב"ברית המועצות", מחר
מחליטים על גוף חדש – יוציאו מכרז אחרי שהחוק הזה עבר בלי כל הכללים
שקבענו. הרי מה היה הרעיון של כל הסעיף הזה בחוק? שהם לא יוכלו להוציא מכרז
מהרגע שהחוק הזה עובר בלי כל השלייקס האלה, אחרת לא עשינו כלום.

שלי יחימוביץ (המחנה הציוני):

אז למה "המועצה לא תפרסם מכרז"?

היו"ר יואב קיש:

אני לא חושב שצריך אותו, אני מציע לרדת מזה. אם יש הסכמה אנחנו נצביע נגד,
רועי, בסדר?

נחמן שי (המחנה הציוני):

המועצה המשותפת תוכל להוציא מכרז?

היו"ר יואב קיש:

המועצה כבר יכולה לצאת, אין שום בעיה.

שלי יחימוביץ (המחנה הציוני):

האם סעיף 15 מונע יציאה למכרז?

צחי פנחס:

הנוסח של הסעיף כמו שהוא מאפשר לצאת למכרז כל עוד לא עבר החוק.

היו"ר יואב קיש:

ואם הוא עבר, אתה עכשיו עוצר את התהליכים?

צחי פנחס:

אם הוא עבר ואני מחויב לסעיף אז אני צריך לקבוע הוראות במכרז שמתייחסות
לסעיף 8(ג).

רועי פולקמן (כולנו):

שיש לו כבר את ההוראות.

צחי פנחס:

זו המשמעות.

היו"ר יואב קיש:

בעיני זה מיותר, אני לא רוצה לעצור את המכרז.

שלי יחימוביץ (המחנה הציוני):

אם החוק נכנס לתוקף, אתה עוצר את המכרז?

צחי פנחס:

זה לא עוצר, לא, זה יכול לעכב מבחינת קביעת הוראות נוספות לעניין מה שמוצע
ב-8(ג).

שולי מועלם-רפאלי (הבית היהודי):

אז זה לא טוב, אנחנו רצינו שלא לעכב את המכרז.

היו"ר יואב קיש:

אני חושב שזה מיותר. מי שנגד סעיף 15 ירים את ידו.

שלי יחימוביץ (המחנה הציוני):

תוריד אותו, זו תוספת שלך.

רועי פולקמן (כולנו):

מורידים את הסעיף.

היו"ר יואב קיש:

מורידים, אני מצביע נגד.

אתי בנדלר:

לא צריך אם הוא יורד מההצעה.

היו"ר יואב קיש:

אז נגמר, סיימנו את ההצבעות.

שלי יחימוביץ (המחנה הציוני):

אני רוצה רק לומר לפרוטוקול שההסתייגויות הן סיעתיות.

היו"ר יואב קיש:

אז רק תביאי חתימות. כולן, כן?

שלי יחימוביץ (המחנה הציוני):

כן.

היו"ר יואב קיש:

אני רוצה, קודם כל, באמת להגיד תודה לכולם, שעשו פה עבודה באמת חשובה, עם
דעות שונות ותפיסות שונות אולי בעולם התקשורת, אבל חשוב לתפיסתי שהשארנו את
התחרות בעצם כמו שהיתה, לא גרמנו לצמצום, אנחנו מאפשרים לכל מי שהיה יכול
להתמודד גם כעת, לכן אני שמח שהחוק יעבור. אנחנו עוברים להצביע על כל החוק
– איך מנסחים את זה?

אתי בנדלר:

אין צורך. אם הוועדה נוהגת להצביע על כל החוק – אפשר.

היו"ר יואב קיש:

אנחנו נוהגים, אז מי שבעד החוק ירים את ידו, מי נגד? מי נמנע?

הצבעה

בעד החוק – 7

נגד – אין

נמנעים – 2

הצעת חוק שידורי טלוויזיה מהכנסת (תיקון מס' 6), התשע"ו-2016, אושרה.

היו"ר יואב קיש:

שני נמנעים. לפני שאנחנו סוגרים את הישיבה אנחנו מבקשים פטור מחובת הנחה
לחוק הזה. מכיוון שאין כוונה להניח אותו היום – אני רוצה לעשות סדר – זה
יהיה ביום שני, אבל מכיוון שזה לא חוק ממשלתי וכל העבודה היא לכוחות שאתם
רואים מול עיניכם, כנראה שלא יספיקו לסיים ולהניח היום ולכן אני מבקש פטור
מחובת הנחה, שכנראה יונח ביום שני על שולחן הכנסת. אני מקריא: מתן פטור
מחובת הנחה על שולחן הכנסת לפני קריאה שנייה ושלישית – מי שבעד ירים את
ידו, מי נגד? מי נמנע?

הצבעה

בעד ההצעה – 9

נגד – אין

נמנעים – 2

ההצעה למתן פטור מחובת הנחה נתקבלה.

היו"ר יואב קיש:

הפטור התקבל. תודה רבה, הישיבה סגורה.

הישיבה ננעלה בשעה 10:50.
