פרוטוקולים/ועדת הכנסת/5536

ירושלים, כ' באב, תשס"ב

29 ביולי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 338

מישיבת ועדת הכנסת

יום שלישי, ז' באב התשס"ב (16 ביולי 2002), שעה 15:00

סדר-היום: 1. מינוי סגן ליושב-ראש הכנסת.

  2. בקשות הממשלה להקדמת הדיון בהצעות חוק.

3. הקדמת הדיון בהצעת חוק שידורי טלוויזיה מהכנסת בערוץ הדמוקרטיה,

התשס"ב-2002.

נכחו:

חברי הוועדה: יוסי כץ – היו"ר

אפי אושעיה

אורי אריאל

זאב בוים

משה גפני

עבד אלמאלכ דהאמשה

אברהם הירשזון

נעמי חזן

שאול יהלום

ישראל כץ

סופה לנדבר

מרינה סולודקין

איוב קרא

נחמה רונן

יורי שטרן

מוזמנים: אריה האן – מזכיר הכנסת

דוד לב - סגן מזכיר הכנסת

גאולה רזיאל – מנהלת לשכת מזכיר הכנסת

עו"'ד חנה קלר - יועצת משפטית, המשרד לביטחון פנים

רבקה ראבלו - משרד האוצר

פז ברנט - משרד המשפטים

יועצות משפטיות: אתי בנדלר

ארבל אסטרחן

מנהלת הוועדה: אתי בן-יוסף

קצרנית: מזל כהן

מינוי סגן ליושב-ראש הכנסת

היו"ר יוסי כץ:

אני פותח את הישיבה.

לפני שאנחנו מתחילים בנושא של פטור מחובת הנחה, הודעתי לראשי סיעת העבודה
ולראשי סיעת הליכוד שבדקתי את כל הנתונים לגבי תהליך בחירת סגן יושב-ראש
הכנסת, והגעתי למסקנה שלסיעת הליכוד מגיע עוד סגן יושב-ראש הכנסת. סיעת
הליכוד מציעה את חבר-הכנסת איוב קרא.

אפי אושעיה:

קיבלתי את ההודעה ובכל זאת אני מבקש למסור כאן שישנו עיוות במספר החברים.
סיעת העבודה מונה 25 חברי כנסת, סיעת הליכוד מונה 19, סיעת ש"ס מונה 17,
ובכל זאת יש להם מספר חברים כמו לסיעת העבודה. ברור שיש פה איזשהו עיוות,
שאותו צריך לתקן.

היו"ר יוסי כץ:

אני רוצה להבהיר. הבעיה היא לא עם סיעת הליכוד, כי סיעת הליכוד בוודאי
נמצאת בתת-ייצוג. הבעיה היא עם מספר סיעות שיש להן חמישה-שישה חברי כנסת
ויש להם סגן יושב-ראש הכנסת. כך הוחלט.

כרגע מה שעומד על סדר היום זו התוספת הזאת. אני מבין את מחאתך. אני מוכן
לדון בבדיקה כוללת של כל הסגנים. בשלב זה אני מביא להצבעה את ההמלצה למליאה
לבחירת חבר-הכנסת איוב קרא כסגן יושב-ראש. מי בעד - ירים את ידו.

ה צ ב ע ה

בעד ההמלצה – רוב

נגד – מיעוט

ההמלצה למליאה לבחירת חבר-הכנסת א' קרא כסגן יו"ר הכנסת נתקבלה.

היו"ר יוסי כץ:

ההמלצה נתקבלה. אני מברך אותך לרגל החלטה של ועדת הכנסת ואני אביא אותה
למליאה היום או מחר.

הקדמת הדיון בהצעת חוק שידורי טלוויזיה מהכנסת בערוץ הדמוקרטיה,
התשס"ב-2002

  בקשות הממשלה להקדמת הדיון בהצעות חוק

היו"ר יוסי כץ:

יש לנו שלוש בקשות של הממשלה ובקשה אחת שלנו לפטור מחובת הנחה.

הבקשות של הממשלה הן אלה: הצעת חוק שירות המדינה (גמלאות) (תוספת קצבה –
פיצוי מיוחד לגמלאי שירותי הביטחון, המשטרה ושירות בתי הסוהר(,
התשס"ב-2002. זו הצעה זהה להצעה שאושרה על ידינו לגבי גמלאי צה"ל. הצעת חוק
לתיקון פקודת בתי הסוהר (שחרור מינהלי) (הוראת שעה), התשס"ב-2002, הצעה
שמאפשרת לנציב שירות בתי הסוהר שחרור אסירים. הצעת חוק הנזיקים האזרחיים
(אחריות מדינה) (תיקון מס' 5) (הגשת תביעות נגד המדינה על ידי נתין מדינת
אויב או תושב אזור עימות), התשס"ב-2002.

לגבי ההצעה על גמלאות וההצעה לנזיקים אזרחיים, הממשלה מבקשת פטור מחובת
הנחה רק לקריאה הראשונה. לגבי שחרור מינהלי של אסירים בכל הקריאות. והקדמת
הדון בהצעת חוק שידורי טלוויזיה מהכנסת בערוץ הדמוקרטיה, התשס"ב-2002, הצעה
של ועדת הכנסת.

אני מעמיד להצבעה את ההצעות בזו אחר זו. מי בעד מתן פטור מחובת הנחה להצעת
חוק שידורי טלוויזיה מהכנסת בערוץ הדמוקרטיה, ירים את ידו.

ה צ ב ע ה

בעד הקדמת הדיון בהצעת החוק – 7

נגד – אין

נמנעים – 1

הבקשה להקדמת הדיון בהצעת חוק שידורי טלוויזיה מהכנסת בערוץ הדמוקרטיה,

התשס"ב-2002, נתקבלה.

היו"ר יוסי כץ:

7 בעד, אין נגד, 1 נמנע. הבקשה נתקבלה.

הצעת חוק הנזיקים האזרחיים (אחריות המדינה) (תיקון מס' 5) (הגשת תביעות נגד
המדינה על ידי נתין מדינת אויב או תושב אזור עימות), התשס"ב-2002 – זה משהו
שדומה להצעה שעברה?

פז ברנט:

זה משלים את ההצעה שעברה מבחינת התביעות שאפשר להגיש נגד המדינה. ההצעה
הקודמת דיברה על האינתיפאדה הראשונה. שם נקבעה התקופה שבה אפשר להגיש
תביעות נגד הממשלה. ההצעה הזאת משלימה לגבי נתין של מדינת אויב ולגבי תושב
אזור עימות, כפי שיקבע שר הביטחון. זאת אומרת, הם לא יוכלו להגיש תביעות
נזיקים כנגד פעולות שנעשו על ידי המדינה. .

היו"ר יוסי כץ:

ממתי?

פז ברנט:

מהרגע שהחוק יעבור.

היו"ר יוסי כץ:

זאת אומרת, זה לעתיד לבוא. מה סיבת הדחיפות?

פז ברנט:

סיבת הדחיפות היא כדי למנוע הגשת תביעות. כרגע המצב מאפשר הגשת תביעות.

היו"ר יוסי כץ:

אני לא מבין מה סיבת הדחיפות המיוחדת היום, במיוחד שזה רק לקריאה הראשונה.
אבל אני מעמיד להצבעה. מי בעד מתן פטור מחובת הנחה להצעת חוק הנזיקים
האזרחיים (אחריות המדינה) (תיקון מס' 5) (הגשת תביעות נגד המדינה על ידי
נתין מדינת אויב או תושב אזור עימות) ירים את ידו.

ה צ ב ע ה

בעד הקדמת הדיון בהצעת החוק -8

נגד – אין

נמנעים – 2

הבקשה להקדמת הדיון בהצעת החוק הנזיקים האזרחיים (אחריות מדינה)

(תיקון מס' 5) (הגשת תביעות נגד המדינה על ידי נתין מדינת אויב

או תושב אזור עימות), התשס"ב-2002, נתקבלה.

היו"ר יוסי כץ:

8 בעד, אין נגד, 2 נמנעים. הבקשה התקבלה.

הצעת חוק לתיקון פקודת בתי הסוהר (שחרור מינהלי) (הוראת שעה), התשס"ב-2002.
מה סיבת הדחיפות?

חנה קלר:

יש מצוקה נוראית בבתי הכלא.

היו"ר יוסי כץ:

מי בעד בקשת הממשלה לפטור מחובת הנחה בכל הקריאות, ירים את ידו. מי נגד?

ה צ ב ע ה

בעד הבקשה להקדמת הדיון בהצעת החוק – רוב

נגד – מיעוט

הבקשה להקדמת הדיון בהצעת חוק לתיקון פקודת בתי הסוהר

(שחרור מינהלי) (הוראת שעה), התשס"ב-2002, נתקבלה.

היו"ר יוסי כץ:

הבקשה התקבלה.

הדבר אחרון, הצעת חוק שירות המדינה (גמלאות) (תוספת לקצבה – פיצוי מיוחד
לגמלאי שירותי הביטחון, המשטרה ושירות בתי הסוהר), התשס"ב-2002. אני מבין
שהטעם בדחיפות הוא שאנשי צבא קבע כבר קיבלו, ואלה זכאים לכך מכוח ההצמדה.

מי בעד פטור מחובת הנחה בקריאה ראשונה, ירים את ידו. מי נגד?

ה צ ב ע ה

בעד הבקשה להקדמת הדיון בהצעת החוק – רוב

נגד – מיעוט

הבקשה להקדמת הדיון בהצעת חוק שירות המדינה (גמלאות) (תוספת קצבה –

פיצוי מיוחד לגמלאי שירותי הביטחון, המשטרה ושירות בתי הסוהר),
התשס"ב-2002, נתקבלה.

היו"ר יוסי כץ:

הבקשה התקבלה.

למניעת אי-הבנות. הצעת חוק שידורי טלוויזיה מהכנסת בערוץ הדמוקרטיה גם בכל
הקריאות. לא ציינו זאת, אנחנו מציינים זאת. תודה.

הישיבה ננעלה בשעה 15:15.
