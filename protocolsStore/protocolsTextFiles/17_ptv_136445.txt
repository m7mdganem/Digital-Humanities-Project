הכנסת השבע-עשרה נוסח לא מתוקן

מושב שלישי

פרוטוקול מס' 241

מישיבת ועדת הכנסת

יום שלישי י"ד בסיוון התשס"ח (17 ביוני 2008), שעה 09:30

סדר היום:

1.  ערעורים על החלטת יו"ר הכנסת והסגנים שלא לאשר דחיפות הצעות לסדר היום.

2.  קביעת ועדות לדיון בהצעות חוק.

3.  קביעת ועדה לדיון בהצעה לסדר היום בנושא:"דקירת רופא בבית החולים קפלן
    ותופעת האלימות בבתי החולים.

4.  פניית יו"ר ועדת הכלכלה בדבר טענת חריגה מגדר נושא הצעת חוק הגנת הצרכן
    (תיקון מס' 27) (מספר מזערי של פריטים במכירה מיוחדת), התשס"ח-2008,
    הנדונה בוועדת הכלכלה.

5.  קביעת ועדות לדיון בהצעות חוק.

6.  בקשות חברי הכנסת להקדמת הדיון בהצעות חוק לפני הקריאה הטרומית.

נכחו:

חברי הוועדה:

דוד טל – היו"ר

יצחק זיו

שלמה מולה

רונית תירוש

שלי יחימוביץ

איתן כבל

נדיה חילו

דוד אזולאי

יעקב מרגי

משה שרוני

מאיר פרוש

גדעון סער

ראובן ריבלין

יולי אדלשטיין

רוברט אילטוב

אורי אריאל

אליהו גבאי

זהבה גלאון

אחמד טיבי

משה גפני

דב חנין

אופיר פינס-פז

חנא סווייד

ואסל טאהא

סעיד נאפע

אריה אלדד

סטס מיסז'ניקוב

שכיב שנאן

יועצת משפטית: ארבל אסטרחן

מנהלת הוועדה: אתי בן יוסף

קצרנית פרלמנטרית: איה לינצ'בסקי

 

ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר דוד טל:

אני מתכבד לפתוח את ישיבת ועדת הכנסת. אני מברך את חבר הכנסת שרוני על
הצטרפותו לוועדה, אני בטוח שהוא יוכל לתרום לוועדה. נתחיל בנושא הראשון,
ערעורים על החלטת יו"ר הכנסת והסגנים שלא לאשר דחיפות הצעות לסדר היום.
הערעור הראשון של חבר כנסת אלדד "פינוי חיילים מהבסיס בזיקים".

אריה אלדד:

תודה. אתמול התפרסמה ידיעה שבכוונת צה"ל לפנות את הטירונים מבסיס זיקים.
לידיעה הזו יש אפקט מוראלי רע מאד על כל אזור מערב הנגב הנתון להפגזות, זה
בהמשך לידיעה על פינוי חילי מנהלה ממת"ק ארז. צה"ל הסביר שמדובר בתכנית
כללית להעביר טירונויות לבסיסים של הסמכויות, אבל התכנית המקורית הייתה
להתחיל עם מחנה 80, העובדה שמתחילים עם מחנה זיקים נראית רע מאד, אני מבקש
להעלות את הנושא לדיון במליאת הכנסת.

היו"ר דוד טל:

נציג הנשיאות, חבר הכנסת זיו בבקשה.

יצחק זיו:

אין ספק שכל נושא הוא נושא חשוב.

היו"ר דוד טל:

השאלה אם הוא דחוף.

יצחק זיו:

זו בדיוק הנקודה, כשאנחנו צריכים להחליט על חמישה נשואים לדיון במליאה, יש
לנו את שיקול הדעת מה דחוף יותר. יושבים שם אנשים מכובדים שדנים בנושא ואם
אנחנו רואים את הדחיפות של נושאים אחרים אז אין ספק שאותם נושאים שהחלטנו,
הם היו בעדיפות קודמת. כל נושא שהועלה הוא נושא דחוף, אבל אם צריך להחליט
בין הנושאים, צריך לקבוע את הסדר.

הנושא שלך, עם כל חשיבות שלו, הוא לא נושא שהיה צריך להקדים נושאים אחרים,
לכן דחינו אותו.

היו"ר דוד טל:

אני מעלה את זה להצבעה. מי בעד לקבל אתה ערעור של חבר הכנסת אלדד ירים את
ידו.

הצבעה

בעד-7

נגד-2

נמנעים-אין

הערעור התקבל.

היו"ר דוד טל:

הערעור השני הוא של חבר הכנסת מאיר פרוש, "דברי שרת החוץ האמריקנית שישראל
צריכה להפסיק את הבנייה באזור ירושלים ובשטחים".

מאיר פרוש:

הנושא צריך להיות נדון במליאה.

זהבה גלאון:

נכון, אני אתמוך בזה.

מאיר פרוש:

אני שמח על כך שגם חברת הכנסת גלאון מגלה את דעתה שהיא בעד. כשררת החוץ באה
ואומרת את מה שהיא אומרת, בכל מצב צריך שהכנסת תדון על כך, צריך לשמוע מה
הממשלה אומרת על כך, אולי יש דברים שהממשלה תיאמה עם הממשל האמריקאי ואנחנו
לא יודעים, ואני רוצה לדעת. אני מתאר לעצמי שזה לא קורה, אבל בכל מצב, לא
יכול להיות שדבר מהסוג הזה, שמזכירת המדינה האמריקאית, תאמר דברים כאלה שלא
היו מקובלים בעבר, למרות שכולנו מכירים את העמדה האמריקאית.

היו"ר דוד טל:

יש שינויים בקשר למה שסיכמנו?

מאיר פרוש:

למרות שאנחנו ידועים את העמדה האמריקאית המוצהרת גם בנושאים האלה, אף פעם
לא עשו את זה בפאתוס כזה ובטון כזה, ואני תמה אם אין שינויים ואם השינויים
כתוצאה מתיאום אולי גם עם הממשלה שלנו, לכן אני מבקש שהנושא כן יידון
במליאה.

יצחק זיו:

אני חוזר ואומר, אם כך, בשביל מה בכלל צריך להביא את הנושאים. כל דבר מובא
לערעורים בוועדת הכנסת.

היו"ר דוד טל:

לא כל דבר, רק שני נושאים.

יצחק זיו:

אבל אם קבענו את הנשואים הדחופים לדיון, כנראה שהיה שיקול דעת למה זה וזה
לא. לא ייתכן שכל פעם שמישהו יגיד שהנושא שלו דחוף, נעביר לדיון בוועדת
הכנסת ואז הנושא נכנס לדחיפות. אם קבענו סדר עדיפויות יש לזה סיבות. אם יש
נושא שעליו מדברים שמונה אנשים, אי אפשר לתת לנושא של אדם אחד קדימות, אלא
אם באמת הנשוא חשוב. השיקול דעת שלנו במקרה הזה היה לא לתת את הקדימות.

מאיר פרוש:

הערעור שביקשתי להתייחס אליו הוא לא חלילה כדי לערער על חשיבות שיקול הדעת
של נשיאות הכנסת, אין לי ספק שאתם עושים עבודת קודש.

היו"ר דוד טל:

אלא אתה מנצל פרוצדורה בתקנון.

מאיר פרוש:

מנצל זה נשמע לא טוב, אני בא ואומר שהנושא חשוב, לא שמענו מחבר הכנסת זיו
שהנושא לא חשוב.

היו"ר דוד טל:

הוא אמר שהוא חשוב אבל לא דחוף. אנחנו נצביע על זה. מי בעד לקבל את ערעורו
של חבר הכנסת פרוש ירים את ידו.

הצבעה

בעד-9

נגד-2

נמנעים-אין

הערעור התקבל.

היו"ר דוד טל:

הערעור התקבל.

קביעת ועדות לדיון בהצעות חוק.

היו"ר דוד טל:

הנושא הבא, קביעת ועדות לדיון בהצעות חוק. ההצעה הראשונה היא הצעת חוק
התכנית להבראת כלכלת ישראל (תיקוני חקיקה להשגת יעדי התקציב והמדיניות
הכלכלית לשנות הכספים 2003 ו- 2004) (תיקון-הצמדה לשכר הממוצע),
התשס"ז-2007, של חברת הכנסת אורית נוקד. אני חושב שוועדת הכספים הוא המקום
הראוי, חברת הכנסת אורית נוקד, את מתנגדת לזה?

אורית נוקד:

לא.

היו"ר דוד טל:

מי בעד להעביר את הנושא לוועדת הכספים?

הצבעה

בעד-13

נגד-מיעוט

נמנעים-אין

הצעת החוק עברה לוועדת הכספים

היו"ר דוד טל:

הצעת החוק תועבר לוועדת הכספים של הכנסת. הצעות חוק עבודות נשים (תיקון-
הארכת חופשת לידה), התשס"ז-2007 – של חבר הכנסת גדעון סער שלי יחימוביץ, דב
חנין, משה גפני, נדיה חילו.

גדעון סער:

הוועדה לקידום מעמד האישה כמו בסיבוב הקודם.

היו"ר דוד טל:

אם אין הצעות אחרות, מי בעד הוועדה לקידום מעמד האישה?

הצבעה

בעד-רוב

נגד-מיעוט

נמנעים-אין

הצעת החוק עברה לוועדה לקידום מעמד האישה.

היו"ר דוד טל:

הנושא הועבר לוועדה לקידום מעמד האישה. הסעיף השלישי הוא הצעת חוק לתיקון
פקודת מס הכנסה (זיכוי וניכוי בגין הוצאות טיפול בילדים) התשס"ח-2008 של
חבר הכנסת גדעון סער וקבוצת חברי כנסת. אני צריך לומר שגם הסעיף הבא של
חברת הכנסת נדיה חילו עוסק באותו דבר, נצביע על שני הנושאים ולאן שיעבור
הסעיף השלישי יעבור גם הרביעי.

גדעון סער:

אני מציע ששניהם יעברו לוועדה לקידום מעמד האישה, יש הצעה של חבר כנסת מרגי
מסיעת ש"ס שאמורה בסופו של דבר להתאחד גם.

היו"ר דוד טל:

מי בעד להעביר לוועדה לקידום מעמד האישה?

הצבעה

בעד-רוב

נגד-מיעוט

נמנעים-אין

הצעות החוק עברו לוועדה לקידום מעמד האישה.

היו"ר דוד טל:

גם הצעת החוק של גדעון סער וגם הצעת החוק של חברת הכנסת נדיה חילו יועברו
לוועדה לקידום מעמד האישה. הצעת חוק לימודי בטיחות בדרכים התשס"ז-2007, של
חברי הכנסת גלעד ארדן ורונית תירוש. לאן גברתי חברת הכנסת תירוש רוצה
להעביר את הצעת החוק?

רונית תירוש:

אני מבקשת לוועדת כלכלה זה מתואם עם חבר הכנסת מלכיאור.

היו"ר דוד טל:

חבר הכנסת מלכיאור אכן רשם לי שהוא לא רוצה שזה יעבור אליו, אז זה לוועדת
כלכלה, מי בעד להעביר את הנושא לוועדת הכלכלה?

הצבעה

בעד-רוב

נגד-מיעוט

נמנעים-אין

הצעת החוק עברה לוועדת הכלכלה..

קביעת ועדה לדיון בהצעה לסדר היום בנושא:"דקירת רופא בבית החולים קפלן
ותופעת האלימות בבתי החולים".

היו"ר דוד טל:

הנושא הבא, קביעת ועדה לדיון בהצעה לסדר היום בנושא:"דקירת רופא בבית
החולים קפלן ותופעת האלימות בבתי החולים" של חברי הכנסת דב חנין, אופיר
פינס, יואל חסון, יצחק אהרונוביץ, יעקב מרגי, ניסן סלומינסקי, עבאס זכור
ורן כהן. חבר הכנסת פינס מבקש שההצעה תעבור לוועדת העבודה הרווחה והבריאות.
יש מתנגדים? מי בעד להעביר את זה לוועדת העבודה הרווחה והבריאות?

הצבעה

בעד-9

נגד-אין

נמנעים-אין

הנושא הועבר לוועדת העבודה הרווחה והבריאות.

היו"ר דוד טל:

תודה ההצעה תועבר לוועדת העודה הרווחה והבריאות של הכנסת.

פניית יו"ר ועדת הכלכלה בדבר טענת חריגה מגדר נושא הצעת חוק הגנת הצרכן
(תיקון מס' 27) (מספר מזערי של פריטים במכירה מיוחדת), התשס"ח-2008, הנדונה
בוועדת הכלכלה.

היו"ר דוד טל:

הנושא הבא, פניית יו"ר ועדת הכלכלה בדבר טענת חריגה מגדר נושא הצעת חוק
הגנת הצרכן (תיקון מס' 27) (מספר מזערי של פריטים במכירה מיוחדת),
התשס"ח-2008, הנדונה בוועדת הכלכלה. אני רוצה לציין שהטענה שנשמעה היא לא
טענה של יושב ראש הוועדה אלא טענה של נציגי משרד המשפטים כמדומני, והיועצת
המשפטית שלנו תציג את העניין.

אתי בנדלר:

חוק הגנת הצרכן קובע שורה ארוכה של הוראות נורמטיביות ביחסים בין צרכן ובין
עוסק וסעיף 23 שבו קובע עבירות ועונשים בשל הפרת אותן הוראות. הסעיף הזה
קובע למעשה שלוש מדרגות של עונשים לפי חומרת ההפרה. הדרגה הראשונה בחוק
הגנת הצרכן קובעת עונש על המפר, לפי רשימה של עבירות שמנויות שם, עונש של
שנת מאסר, או קנס פי שבעה מהקנס הנקוב בסעיף 61א(2) בחוק העונשין העומד
היום על 26,100 ש"ח.

הדרגה השנייה היא אותה רמת קנס, דהיינו פי שבעה מהקנס הנקוב בסעיף 61א(2)
אך ללא עונש מאסר. הדרגה השלישית היא קנס של פי שלושה מהקנס הנקוב בסעיף
61א(2) לחוק העונשין, זה פי שלושה.

ועדת הכלכלה דנה בהצעת חוק חדשה שעניינה הצגת או גילוי מספר פריטים הכלולים
במכירה מיוחדת. לאחר קביעת הנורמה, לפיה על עוסק לגלות לצרכן את מספר
הפריטים הכלולים במכירה מיוחדת שהוא מפרסם, שיש מכירה בהנחה מסוימת, הוא
צריך לגלות גם כמה פריטים מוצעים באותה הנחה, דנה הוועדה מהו העונש הראוי
בשל הפרת ההוראה הזו על ידי עוסק.

כיום, הסעיף הזה שהוועדה אישרה הוא תיקון לסעיף 15 וסעיף 15 כלול היום
בדרגה הנמוכה של פי שלושה מהקנס הנקוב בסעיף 61א(2).

גדעון סער:

מה עמדת יושב ראש הוועדה, הוא חושב שזה נושא חדש?

היו"ר דוד טל:

הוא לא חושב שזה נושא חדש ואני אומר את דבריי.

אתי בנדלר:

הציע חבר הכנסת טל להגדיל את העונש בשל הפרת ההוראה, הן הקיימת והן החדשה,
לפי סעיף 15 ולהעלות את הקנס לפי חמישה מהקנס האמור במקום פי שלושה. נציגי
הממשלה טענו כי מדובר בנושא חדש.

יכול להיות ויכוח לדעתי האם ההצעה החדשה ראויה או לא, האם ראוי להעלות את
גובה הקנס. מכל מקום, מבחינה משפטית להבנתי, משהוועדה דנה בגובה הקנס הראוי
בשל הפרת ההוראה הזו, הגדלת גובה הקנס איננו למיטב הבנתי בגדר נושא חדש.
למרות שאינני מביעה כרגע עמדה לגבי עצם ההסדר המוצע.

היו"ר דוד טל:

אני רוצה לומר למען הגילוי הנאות, כפי שאמרה היועצת המשפטית, ביקשתי להעלות
את הקנס הזה משום שאני סבור שרמות הקנס במדינת ישראל בהרבה מאד חוקים ממש
מצחיקים וגורמים להמשך הזילות והזלזול בצרכנים במדינת ישראל, ואני חושב
שעונש ברמה גבוהה יותר ירתיע את העוסקים למיניהם.

שירלי אבנר:

שירלי אבנר, מחלקת ייעוץ וחקיקה במשרד המשפטים. אני רוצה לציין שדרגות
הענישה שקבועות היום בסעיף 23 לחוק הגנת הצרכן נעשו לאחר עבודה מאומצת
ולאחר מחשבה והם נקבעו בהתאם לאיזונים שנעשים בתחום הזה.

המטרה של מדרג הענישה היא להתייחס לדרגת החומרה שאנחנו רואים בביצוען של
עבירות מסוימות. זהו מדרג הענישה הקבוע היום וזו המשמעות שלו וזו המטרה
שלו. המטרה של הענישה הפלילית ושל המדרג לא קשורה להרתעה ולאכיפה. אם יש
בעיה באכיפה צרי לטפל בה במישור אחר.

היו"ר דוד טל:

זה מה שגברתי סבורה.

שירלי אבנר:

זה לא רק מה שאני סבורה, יש על זה מחקרים, נציגי המחלקה שלא יצא להם להגיע
לכאן גם עומדים מאחורי הדברים.

היו"ר דוד טל:

ניסיתי להשיג את הגברת רוית, השארתי לה הודעה והיא לא שבה אלי.

שירלי אבנר:

מעבר לכך, לקבוע מדרג חדש, ואנחנו קובעים כאן עד פי חמישה מהקנס הקבוע
בסעיף 61א(2), זה מדרג חדש, אין אותו היום בחוק הגנת הצרכן, לקבוע אותו אך
ורק לסעיף 15לפי דעתנו זה גם לשדר שמה שקבוע היום בסעיף 23ג', שהוא הקנס עד
פי שלושה אלה דברים שהם פחות חמורים מאי מסירת הודעה בדבר - - -

היו"ר דוד טל:

אם תסכימי למדרג חדש שנתחיל פי חמישה שבעה ופי עשרה, אני גם אקבל את זה.

שירלי אבנר:

זה לא המקום לעשות את זה.

היו"ר דוד טל:

תודה רבה גברתי.

שירלי אבנר:

יש פה גם נתונים לגבי האכיפה ממשרד התמ"ת .

היו"ר דוד טל:

שאלת על יושב ראש הוועדה, יושב ראש הוועדה לא רואה בזה נושא חדש, היועצת
המשפטית גם סבורה כך.

יעקב מרגי:

חשובה לי הערתה של היועצת המשפטית של הועדה שאומרת שאין בזה נושא חדש.

היו"ר דוד טל:

הבקשה של משרד המשפטים להכיר בזה כנושא חדש, אני טוען שזה לא נושא חדש.
נעלה להצבעה מי בעד לראות את העניין כנושא חדש כפי שמשרד המשפטים רוצה
שנראה אותו.

הצבעה

בעד-אין

נגד-רוב

נמנעים – אין

הנושא אינו נושא חדש.

אחמד טיבי:

אני קורא לשר המשפטים להתפטר.

היו"ר דוד טל:

1.  הוועדה קבעה שהנושא לא נושא חדש. תודה רבה ליועצת המשפטית שלנו גברת
    בנדלר.
    קביעת ועדות לדיון בהצעות חוק.

היו"ר דוד טל:

הנושא הבא, קביעת ועדות לדיון בהצעות חוק. הסעיף הראשון הוא הצעת חוק
הרשויות המקומיות (תיקון-ביטול איחוד המועצות המקומיות עוספיה ודליית אל
כרמל), התשס"ז-2006 של חברי הכנסת נדיה חילו, שלי יחימוביץ, אחמד טיבי,
מוחמד ברכה, ואסל טאהא וג'מאל זחאלקה. חבר הכנסת אחמד טיבי ינמק.

אחמד טיבי:

המקום המתאים ביתר והטבעי ביותר לחוק הזה הוא ועדת הפנים, לא אאריך, יש
קוורום בואו נצביע.

דוד אזולאי:

עד היום היו כמה פירוקים וכל הפירוקים שהיו התבצעו בוועדת הפנים. לכן אני
חושב שהמקום הראוי הוא ועדת הפנים ולא ועדת כספים.

היו"ר דוד טל:

קיבלתי מכתב מיושב ראש הקואליציה לא להעלות את הנושא הזה לסדר היום, אבל
היות וכבר העליתי את הנושא.

אחמד טיבי:

אני רוצה לברך אותך אדוני על זה שאתה פועל באופן פרלמנטארי.

היו"ר דוד טל:

אני חושב שעוד מעט לא תברך אותי. נשמע הדעה להעביר את זה לוועדת הכספים או
לוועדת פנים והגנת הסביבה. חבר הכנסת פינס אתה מוותר על זה בוועדת הפנים?

אופיר פינס-פז:

פניתי אליך אדוני היושב ראש וביקשתי שהנושא יעבור לוועדת הפנים.

היו"ר דוד טל:

חבר הכנסת מולא בבקשה.

שלמה מולה:

ברמה העקרונית אני בעד הצעת החוק, הצבעתי בעדה במליאה. יחד עם זאת שמענו את
שר הפנים ואת העלויות התקציביות בנושא הפירוק. לכן אני מבקש שהנושא יידון
בוועדת הכספים.

היו"ר דוד טל:

חבר הכנסת נאפע בבקשה.

סעיד נאפע:

אתמול שמעתי דבר שלדעתי חמור, שכביכול הופנו איומים כנגד יו"ר הוועדה.

היו"ר דוד טל:

עובדתית זה נכון, התגברתי על יצר הרע שלי שביקש לא להביא את זה אחרי
האיומים אבל חשבתי שכדאי להתעלות מעל האיומים האלה.

שכיב שנאן:

מי שאיים אדוני יתנצל ויבוא אליך.

סעיד נאפע:

אני מבקש לגנות את האיומים שהופנו כלפיך ואני פונה אל יושב ראש הוועדה
ששיקוליו לא יושפעו בשום פנים ואופן מהאיומים האלה. משפט אחד אני רוצה
להגיד, וזה לא הצדק למה שהיה לא יש הרגשה אמיתית שישנה כאן סחבת, דברי השר
במליאת הכנסת, הצהרה הייתה לקול ישראל ישירות אחרי ההצבעה, על ידי מ"מ יושב
ראש הקואליציה חבר הכנסת חסון, הביאו את האנשים ובצדק להרגשה שמתקיימת כאן
סחבת כדי לסרס את החוק הזה.

היו"ר דוד טל:

אני רוצה לומר לך שאין סחבת, אם הייתה סחבת הייתי צריך לדעת מזה משום שברגע
שהגיע הנשוא הזה לוועדה, מיד לאחר שזה הגיע העלינו את זה על שולחן הכנסת. .

חנא סוויד:

נושא טיפוסי לוועדת הפנים.

גדעון סער:

אני חייב להגיד בצורה ברורה ביותר, יש כאן משחק כפול מצד גורמים בקואליציה
מכיוון שמליאת הכנסת הצביעה ברוב של 68 נגד אחד בעד פירוק האיחוד, מי שרצה
להציע נגד פירוק האיחוד יכול היה לעשות את זה במליאת הכנסת. אי אפשר לבוא
עכשיו בניסיון להעביר את זה לוועדת הכספים, אגב, נושא הרשויות המקומיות הוא
נושא מובהק של ועדת הפנים, כאילו אנחנו נמצאים בחוק ההסדרים ופתאום צריכים
להעביר את זה לוועדת כספים.

אני רוצה לומר את זה בצורה ברורה, לא יכולה להיות סביה להעברה, עם כל הכבוד
לנתונים השונים של אנשים שונים, לא יכולה להיות סיבה להעברת הנושא לוועדת
הכספים אלא לנסות לטרפד את הפירוק של האיחוד. אם אנשים שהיו מתייצבים אחרי
העמדה הזו היו עושים את זה באומץ לב, כמו שעשה את זה השר מאיר שטרית
במליאה, שלא קיבלתי את דעתו אבל הערכתי את זה שהוא עמד מול כולם, זה בסדר.
אבל להסתתר מאחורי נימוק פרוצדוראלי ולנסות למנוע מהלך שרוב הכנסת תמכה בו,
צריכים לדחות את זה בשתי ידיים ולהעביר לוועדת הפנים.

סטס מיסז'ניקוב:

אני סומך על יושב ראש ועדת הפנים שיעשה את עבודה מצוינת והחוק יידון בוועדת
הפנים ואין לי בעיה עם זה. אני ממש מתרעם מדברי יו"ר האופוזיציה חבר הכנסת
גדעון סער - - -

היו"ר דוד טל:

יושב ראש סיעת הליכוד.

סטס מיסז'ניקוב:

זה ממילא זמני.

היו"ר דוד טל:

פעם הבאה תפנה אליו, אדוני שר המשפטים...

סטס מיסז'ניקוב:

אני ממש מתרעם על דברי שר המשפטים לעתיד על כך שמשתמע מדבריו , גם במישרין
וגם בעקיפין, שכל מה שמגיע לוועדת הכספים אוטומטית נעשה לפי רצונות פלוני
ואלמוני. יושבים פה גם חברי ועדת הכספים שיעידו שלא כך הדבר. משתמע מכך
שאנחנו עושי דברה של הממשלה והקואליציה ולא כך הדבר. הרבה דברים מועברים על
ידי אנשי אופוזיציה, ואני בתוכם. לכן אני מבקש לא להשתמש בוועדת כספים
כאילו אנחנו מכשיר סרק בידי הקואליציה והממשלה ומעבירים כל דבר ועניין לפי
מה שהם אומרים לנו. לעצם העניין, אני לא מתנגד שהחוק הזה יעבור לוועדת
הפנים.

זהבה גלאון:

אדוני היושב ראש, אני רוצה להתריע מפני זילות בעבודת ועדות הכנסת. שר הפנים
הביא רפורמה בעניין הרשויות, הרפורמה נדונה בוועדת הפנים בראשותו של חבר
הכנסת פינס, זה חלק מהרפורמה, איחוד פירוק זה חלק מהרפורמה, הרי לא יעלה על
הדעת שזה לא יהיה בוועדת הפנים. לכן אני במקשת חוות דעת של היועצת המשפטית
של הוועדה.

היו"ר דוד טל:

אני שמח על הדברים של חברי הכנסת גלאון וסער, יש אכסניות לכל הצעת חוק מה
לעשות שלפעמים מחליטים אחרת בגלל סיבה פוליטית ואז אומרים שהשולחן הוא
שולחן פוליטי. אז אני נזכר שכשדברים אחרים, שהאכסניה שלהם היא ועדת הפנים
מעבירים את זה לכספים ומקומות אחרים. אני שמח מאד אם נהיה כולנו עקביים על
פי המלצתה של היועצת המשפטית של הוועדה שקבעה מה האכסניה לכל נושא. גברתי
היועצת המשפטית יש לך מה להוסיף?

ארבל אסטרחן:

כל נושא הרשויות המקומיות שייך לוועדת הפנים ואני יכולה רק להמליץ לפעול
לפי התקנון.

איתן כבל:

פה זה יוצא טוב, גם העניין הפוליטי משתלב.

אופיר פינס-פז:

אין בוועדת הפנים שיקולים פוליטיים.

שכיב שנאן:

מתוך ידיעה של הלחצים שהופעלו עליך אתמול, אני באמת רוצה להודות לך על זה
שאתה מביא את זה להצבעה.

היו"ר דוד טל:

לחצים זה בסדר, איומים זה גרוע.

שכיב שנאן:

לגבי האיומים אמרתי, ואני חוזר ואומר, אני מתחייב שאחרי הישיבה הבחור
יתייצב אצלך יתנצל וישתה כוס קפה אם תסכים. בנוסף לזה, טבעי הדבר זה יהיה
בוועדת הפנים.

איתן כבל:

השתכנעתי.

היו"ר דוד טל:

אנחנו מצביעים מי בעד ועדת כספים ומי בעד ועדת הפנים.

הצבעה

בעד ועדת כספים-3

בעד ועדת הפנים והגנת הסביבה - רוב

נמנעים אין

הנושא יועבר לוועדת הפנים והגנת הסביבה.

שלמה מולה:

אני מבקש רביזיה.

היו"ר דוד טל:

הסעיף הבא הוא הצעת חוק התכנית להבראת כלכלת ישראל (תיקוני חקיקה להשגת
יעדי התקציב והמדיניות הכלכלית לשנות הכספים 2003 ו- 2004) (מס' 2)
(תיקון-איחוד רשויות מקומיות) התשס"ח-2008 של חברי הכנסת דוד אזולאי ויורם
מרציאנו.

דוד אזולאי:

זה אותו דבר, לוועדת הפנים.

היו"ר דוד טל:

אנחנו מצביעים ולאחר הרביזיה נדון על זה ביחד. מי בעד הצעת החוק של דוד
אזולאי שמבקש להעביר את זה לוועדת הפנים. מי בעד ועדת הפנים ירים את ידו.

הצבעה

בעד -רוב

נגד- מיעוט

נמנעים – אין

הנושא הועבר לוועדת הפנים

היו"ר דוד טל:

הנושא עבר לוועדת הפנים.

שלמה מולה:

אני מבקש על זה גם רביזיה.

בקשות חברי הכנסת להקדמת הדיון בהצעות חוק לפני הקריאה הטרומית.

היו"ר דוד טל:

הסעיף הראשון, הצעת חוק הרשויות המקומיות (ביטול איחוד המועצות המקומיות
מג'ד אל כרום דיר אל אסד ובענה) התשס"ח-2008 של חברת הכנסת נדיה חילו

נאדיה חילו:

כל אותם נימוקים שדיברנו לגבי עוספייה ודליית אל כרמל, האיחוד בכלל לא
הוכיח את עצמו, יש סבל של התושבים אין משאבים וזה נכשל.

היו"ר דוד טל:

וזה דחוף לעשות את זה לפני הבחירות לרשויות המקומיות. מי בעד פטור מחובת
הנחה של הצעת החוק של חברת הכנסת נדיה חילו בנושא?

הצבעה

בעד-רוב

נגד-אין

נמנעים-אין

הצעת החוק קיבלה פטור מחובת הנחה.

היו"ר דוד טל:

הסעיף השני, הצעת חוק הרשויות המקומיות , (ביטול איחוד המועצות המקומיות
מג'ד אל כרום דיר אל אסד ובענה) התשס"ח-2008 של חבר הכנסת ואסל טאהא.

ואסל טאהא:

אותו דבר, אני מבקש פטור מחובת הנחה מאותם נימוקים.

היו"ר דוד טל:

הצבעה

בעד-רוב

נגד-אין

נמנעים – אין

הצעת החוק קיבלה פטור מחובת הנחה.

היו"ר דוד טל:

הסעיף הבא, הצעת חוק הרשויות המקומיות (ביטול איחוד המועצות המקומיות באקה
אל גרבייה וג'ת) התשס"ח-2008 של חברת הכנסת נדיה חילו

נאדיה חילו:

שני הסעיפים אותו דבר, גם 3 וגם 4.

היו"ר דוד טל:

אנחנו מצביעים על סעיפים 3 וסעיף 4 ביחד, הצעת חוק הרשויות המקומיות (ביטול
איחוד המועצות המקומיות באקה אל גרביה וג'ת) התשס"ח-2008 של חבר הכנסת אחמד
טיבי. חבר הכנסת טיבי אתה רוצה לנמק?

אחמד טיבי:

לא.

היו"ר דוד טל:

מי בעד פטור מחובת הנחה.

הצבעה

בעד-רוב

נגד-אין

נמנעים – אין

שתי הצעות החוק קבלו פטור מחובת הנחה.

היו"ר דוד טל:

הסעיף הבא הוא הצעת חוק לתיקון פקודת מס הכנסה (הוצאות בהסדרת נגישות
לאנשים עם מוגבלויות בבניין), התשס"ח-2008 של חבר הכנסת גדעון סער. בנושא
הזה אני רוצה לומר משפט, דנו כאן בוועדת הכנסת בנושא, חוק הנגישות עבר
בוועדת העבודה והרווחה לפני למעלה משנתיים. משרדי הממשלה התחייבו להתקין
תקנות, חוץ ממשרד התקשורת, אף לא משרד אחר סיים להתקין את התקנות הללו.

אני אומר את הדברים האלה לפרוטוקול, ביקשתי מידידי מזכיר הכנסת ומיושבת ראש
הכנסת לפנות בנושא הזה לשרים הרלוונטיים ואני רוצה לומר שאם בזמן הקרוב לא
נקבל תשובה חיובית שתראה על התקדמות בנושא , ועדת הכנסת תדון בנושא הזה
שוב.

גדעון סער:

הצעת החוק של חברתה כנסת יחימוביץ ושלי קבעה הכרה בהוצאה לצורך נגישות,
לעודד בעלי בניינים להנגיש אותם, מול חוסר האונים של הממשלה, כפי שתיארת,
אי התקנת תקנות לפי חוק הנגישות שחוקנו בכנסת הקודמת, לכן אני רוצה להודיע
שאני לא מתכוון לחכות לוועדת שרים לחקיקה כי אני רוצה להצביע על החוק תוך
כדי שביתת הנכים.

היו"ר דוד טל:

מי בעד ירים את ידו.

הצבעה

בעד-רוב

נגד-אין

נמנעים-אין

ההצעה קבלה פטור מחובת הנחה.

היו"ר דוד טל:

תודה לכולם הישיבה נעולה.

הישיבה ננעלה בשעה 10:05
