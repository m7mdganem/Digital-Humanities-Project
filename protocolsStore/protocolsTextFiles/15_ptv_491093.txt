פרוטוקולים/ועדת הכנסת/4639

ירושלים, ב' באדר, תשס"ב

14 בפברואר, 2002

הכנסת החמש-עשרה נוסח לא מתוקן

מושב שלישי

פרוטוקול מס' 278

מישיבת ועדת הכנסת

יום שני, כ"ב בשבט התשס"ב (4 בפברואר 2002), שעה 15:45

סדר היום: א. אישור החלטות בעניין תקציב הכנסת

2.  חוק ההסדרים במשק המדינה (תיקוני חקיקה להשגת יעדי התקציב והמדיניות
    הכלכלית לשנת 2002), התשס"ב-2002 - טענת חריגה מגדר הנושא

ג. בקשה להקדמת הדיון בהצעת חוק התקציב לשנת הכספים 2002, התשס"ב-2001,
בקריאה שנייה ושלישית

נכחו:

חברי הוועדה: יוסי כץ - היו"ר

קולט אביטל

אפי אושעיה

אורי אריאל

יעל דיין

אליעזר זנדברג

נעמי חזן

איתן כבל

אליעזר כהן

מרינה סולודקין

אופיר פינס-פז

ויצמן שירי

מוזמנים: חה"כ אבשלום וילן

מזכיר הכנסת אריה האן

סגן מזכיר הכנסת דוד לב

עו"ד אנה שניידר - היועמ"ש של הכנסת

אבי לוי - חשב הכנסת

יועצת משפטית: ארבל אסטרחן

מנהל/ת הוועדה: אתי בן-יוסף

קצרנית: אסתר מימון

1.  
    אישור החלטות בעניין תקציב הכנסת

היו"ר יוסי כץ:

רבותי, אני פותח את ישיבת ועדת הכנסת. צריך לקבל החלטות פורמליות בנושא
תקציב הכנסת, ששייך לוועדת הכנסת.

אבי לוי:

ועדת המשנה של ועדת הכנסת החליטה על כמה שינויים בתנאי ההעסקה של העוזרים
הפרלמנטריים, ובהם קרן השתלמות; להוסיף לדמי הכלכלה והנסיעות 100 שקלים נטו
בשלב זה, ובמהלך השנה - עוד 50 שקלים; לתת להם ביגוד כמו לעובדי המדינה, שי
לחג, כמקובל לגבי עובדי מדינה. יתאפשר להם להשתתף בקורסים לאנגלית של עובדי
הכנסת.

היו"ר אופיר פינס:

את זה צריך לאשר. מי בעד? רוב. מי נגד? אין.

הצבעה

בעד - כולם

נגד - אין

ההצעה על שינויים בתאי ההעסקה של העוזרים הפרלמנטריים אושרה.

היו"ר יוסי כץ:

ההצעה אושרה.

ארבל אסטרחן:

הנושא השני הוא נציב הדורות הבאים בכנסת.

נעמי חזן:

ועדת המשנה אימצה את החלטת ועדת הכנסת של תקרה של 2 מיליון, היא אישרה בשלב
זה שתי משרות ומזכירה, והיא אישרה את השאר ברזרבה, לאישור במידת הצורך,
אחרי דיון מתמשך, שרק התחיל בוועדת המשנה.

היו"ר יוסי כץ:

למה צריך עכשיו לאשר?

ארבל אסטרחן:

זו סמכות של ועדת הכנסת ולא של ועדת המשנה.

אנה שניידר:

הנושא הזה הוא חלק מתקציב הכנסת. תקציב הכנסת הוא חלק מתקציב המדינה.

היו"ר יוסי כץ:

אישרנו מסגרת תקציבית?

ארבל אסטרחן:

אישרנו מסגרת תקציבית של 2 מיליוני שקלים.

היו"ר יוסי כץ:

זה לא בוער כרגע.

ארבל אסטרחן:

צריך לאשר את זה בעקבות המלצות ועדת המשנה.

היו"ר יוסי כץ:

כמה תקנים?

אבי לוי:

בשלב זה הנציג, מזכירה ומשפטן. זה מה שאישרו.

היו"ר יוסי כץ:

ועדת המשנה ביקשה לאשר את תקציב נציב הדורות הבאים במשכורתו הקיימת, וכן
מזכירה, וכן משפטן עוזר.

היו"ר אופיר פינס:

אתה אומר תקציב 2 מיליוני שקלים.

נעמי חזן:

מה שביקשנו זה הרבה פחות מהמסגרת.

היו"ר יוסי כץ:

התקציב של 2 מיליוני שקלים, למיטב זכרוני, אושר, כשאישרנו את התקציב.

נעמי חזן:

אנחנו מבקשים מתוך התקציב הזה.

היו"ר יוסי כץ:

זאת אומרת, לא יוציאו יותר מהמשרות האלה.

מי בעד, ירים את ידו. מי נגד?

אופיר פינס-פז:

אני מתנגד.

 הצבעה

בעד - רוב

נגד - מיעוט

שלוש המשרות של נציב הדורות הבאים אושרו.

היו"ר יוסי כץ:

המשרות אושרו. תודה רבה.

2.  
    חוק ההסדרים במשק המדינה (תיקוני חקיקה להשגת יעדי התקציב והמדיניות
    הכלכלית לשנת 2002), התשס"ב-2002 - טענת חריגה מגדר הנושא

היו"ר יוסי כץ:

רבותי, יש פה הצבעה על ההסתייגות של קבוצת חברי כנסת, של אליעזר זנדברג
ועוד 30 חברי כנסת מכל הסיעות. מייד אחרי ההצבעה הזאת אנחנו מצביעים על יתר
הנושאים שמבקשים להכריז עליהם כנושא חדש. אני מבקש מחברי הכנסת להשתתף בשתי
ההצבעות.

אנה שניידר:

רציתי להעיר לדבריה של חברת הכנסת גוז'נסקי בישיבה הקודמת בעניין
הפרוצדורה. צריך לזכור שהסתייגויות בדרך כלל נידונות בוועדה, והן חלק
מתהליך החקיקה. אז, כשחבר כנסת מציע תיקון לחוק, גם אם זאת הסתייגויות,
קודם כול זה עניין של נושא חדש. לכן, כשאנחנו נמצאים בהליך לא תקין, שוועדת
הכספים לא דנה בכלל בהסתייגויות, אני מחפשת, מתוך ים ההסתייגויות, את
ההסתייגויות המהותיות, שאני מרגישה חובה להביא אותן בפני הוועדה, כדי שהיא
לא תופתע שיש הסתייגות במליאת הכנסת, שאיש לא ידע עליה ואיש לא שמע עליה.

היו"ר יוסי כץ:

ההצבעה הראשונה תהיה על הסטודנטים. אנחנו מצביעים האם זה נושא חדש. מי
שמצביע בעד נושא חדש, פירושו של דבר שהוא מוריד את זה מסדר-יומה של הכנסת,
והוא לא מאפשר להעלות את הנושא כהסתייגות; או שזה לא נושא חדש, ובמקרה כזה
ההסתייגות עולה למליאה. אני חושב שאנחנו מבטאים עמדה של רוב, לתת למהלך הזה
צ'אנס ולאפשר לו להגיע למליאת הכנסת להכרעה. מי בעד הכרה בנושא הזה כנושא
חדש, ירים את ידו. מי נגד?

הצבעה

בעד נושא חדש - מיעוט

נגד - רוב

הוחלט להעביר את ההסתייגות בנושא הסטודנטים למליאה.

היו"ר יוסי כץ:

ההסתייגות עוברת למליאה.

כל יתר הנושאים, הוספת סעיף 61א', הוספת סעיף 60ב', הוספת סעיף 60ג', הוספת
סעיף 60ד', סעיף 22א', של חבר הכנסת אופיר פינס, מי בעד הגדרתם כנושא חדש,
ירים את ידו. מי נגד?

הצבעה

בעד נושא חדש - מיעוט

נגד - רוב

הוחלט שהוספת סעיף 61א', הוספת סעיף 60ב', הוספת סעיף 60ג', הוספת סעיף
60ד', סעיף 22א', של חבר הכנסת אופיר פינס, לא נושאים חדשים.

היו"ר יוסי כץ:

כל הנושאים האלה יועברו למליאה.

3.  
    בקשה להקדמת הדיון בהצעת חוק התקציב לשנת הכספים 2002, התשס"ב-2001,
    בקריאה שנייה ושלישית

היו"ר יוסי כץ:

פטור מחובת הנחה לחוק התקציב. מי בעד מתן פטור מחובת הנחה, ירים את ידו. מי
נגד?

הצבעה

בעד - 6

נגד - 5

הוחלט לתת פטור מחובת הנחה לחוק התקציב.

היו"ר יוסי כץ:

חוק התקציב קיבל פטור מחובת הנחה.

הישיבה ננעלה בשעה 15:55
