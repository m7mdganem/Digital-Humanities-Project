הכנסת העשרים

מושב שני

פרוטוקול מס' 77

מישיבת ועדת הכנסת

יום שני, כ"ה בכסלו התשע"ו (07 בדצמבר 2015), שעה 11:00

סדר היום:

1. פיילוט בנושא הצבעות ממוחשבות בוועדות הכנסת

2. הצעת חוק הכנסת (תיקון מס' 41)(סדרי עבודת הוועדה הציבורית),
התשע"ו-2015, הכנה לקריאה שנייה ושלישית

3. הצעת חוק הכנסת (תיקון מס' 40) (ויתור על עדכון שכר של חבר כנסת),
התשע"ו-2015

4. תיקון לחוק הכנסת (שדלנים)(יתר שקיפות)

נכחו:

חברי הוועדה:

דוד ביטן – היו"ר

רוברט אילטוב

יואב בן צור

יואל חסון

אחמד טיבי

איילת נחמיאס ורבין

רועי פולקמן

יואב קיש

חברי הכנסת:

מסעוד גנאים

יעל גרמן

יצחק וקנין

יוסי יונה

מנחם אליעזר מוזס

מיקי רוזנטל

מוזמנים:

  ------------------------------------------------------------------------
  יואל בריס               –    יועמ"ש, משרד האוצר
  ----------------------- ---- -------------------------------------------
  ברוך לוברט              –    לשכה משפטית, משרד האוצר

  יוסף גריף               –    קצין הכנסת

  חיים אבידור             –    חשב הכנסת

  שושנה מקובר             –    מנהלת מחלקת הפרוטוקולים, הכנסת

  בני שיינין              –    יחידת המחשוב בכנסת

  עידית שבתאי סידס        –    לוביסטית, פוליסי

  תמר אברמוביץ            –    לוביסטית, פוליסי

  יעל שילוני              –    לוביסטית, גלעד לובינג

  משה ביבי                –    לוביסט, גורן-עמיר

  בועד רדי                –    לוביסט, אינפקט

  דפנה כהן איוניר         –    לוביסטית, כהן-רימון-כהן

  יהודה כהן               –    לוביסט, יהודה כהן

  צורי במבי               –    לוביסט, גלעד לובינג

  קרן ברק                 –    לוביסטית, קונטקי

  גל גולן זילברמן         –    לוביסטית, ברדוגו יועצים

  לינור דויטש             –    לוביסטית, לובי 99
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה מליחי

פיילוט בנושא הצבעות ממוחשבות בוועדות הכנסת

היו"ר דוד ביטן:

בוקר טוב, אני מתכבד לפתוח את ישיבת הוועדה. לפני זה, ועדת הכנסת נבחרה
לעשות איזשהו פיילוט בנושא של הצבעות ממוחשבות בוועדה. אתם צריכים להבין
שבכל ההצבעות הידניות אין רישום מי הצביע בעד ומי הצביע נגד, כי זה מאוד
קשה כשיש הרבה הצבעות. לכן אנחנו רוצים לעשות את זה בדרך ממוחשבת. זה לא
פותר לנו את הבעיה כרגע, כי בתקנון כתוב שההצבעות הן בהרמת יד. אבל אנחנו
נתחיל, ואם יהיה צורך, גם נעשה תיקון תקנון בעתיד. אולי מישהו ייתן הסבר
קצר? יש לאנשים מסכים? רוצה להסביר? אוקיי, הסבר כמה דקות. הכול במגע, לכן
זה יהיה מאוד קל. כל אחד רק יצטרך להכניס את הכרטיס שלו. עכשיו זה ניסיון.

יואב בן צור (ש"ס):

תביאו כזה למליאה.

היו"ר דוד ביטן:

יש במליאה.

רועי פולקמן (כולנו):

אבל לא בכזאת איכות, לא ברמה הזאת.

היו"ר דוד ביטן:

לאט-לאט. בהתחלה הביאו לי משהו לא טוב, בינתיים זה תוקן.

בני שיינין:

בוקר טוב, כולם מכירים אותי, אני מניח. המערכת שנמצאת פה – אנחנו מנסים
להכניס לכנסת מערכת שתאפשר לחברי הכנסת בוועדות – כמו שאמר חבר הכנסת ביטן,
היושב-ראש – להצביע באמצעות המחשב ולא בהרמת יד. בוועדת הכנסת זה מאוד
נחוץ, כי בוועדת הכנסת תמיד יש הרבה חברי כנסת. כרגע המערכת מאפשרת, כמו
שאמרנו, להצביע – אתם תראו, אלו מסכי מגע – בעד, נגד, נמנע. לחיצה,
והתוצאות נקלטות. אתם יכולים לראות שתוך כדי העבודה אתם יכולים לבקש דיבור,
יש לכם כפתור של בקשת דיבור.

רוברט אילטוב (ישראל ביתנו):

גם לתקשורת יהיה את המחשב, שיראו איך הצבענו?

בני שיינין:

אתם תראו לבד. אתם יכולים לראות היום גם את רשימת המשתתפים וגם את סדר
הדוברים. המסכים פשוטים. אמרתי, כרגע יש לכם את רשימת המשתתפים ואת סדר
הדוברים. כמובן שברשימת המשתתפים רועי פולקמן לא צריך לראות שהוא משתתף.
הוא נמצא פה, הוא יודע שהוא משתתף. אחמד, גם אתה. לגבי סדר-היום, כרגע
המודול של סדר-היום הוא לא מופעל, זה יופעל בהמשך. כמו שאמרתי, הצבעות זה
הראשון, משתתפים, בקשת דיבור וסדר הדוברים. נמצאים פה הרבה אנשים שלנו
מיחידת המחשב, אנשים ונשים, הם ישמחו לעזור. בהצלחה.

היו"ר דוד ביטן:

חבר'ה, ניסיון של הצבעה. בואו נעשה ניסיון בהצבעה. ניסיון בהצבעה, קדימה.

יואב בן צור (ש"ס):

איפה יש הצבעה?

היו"ר דוד ביטן:

תיכף, שנייה. בדרך כלל כל אחד ייקח את הכרטיס ויכניס. היום סידרו לנו את זה
בלי שאנחנו מכניסים את הכרטיס. סידרו לנו את זה.

מיקי רוזנטל (המחנה הציוני):

למה אני בלי כרטיס?

היו"ר דוד ביטן:

כי אתה לא חבר ועדה, חכה.

בני שיינין:

הנה, קיבלתם את מסכי ההצבעה.

היו"ר דוד ביטן:

מי בעד מדינה פלסטינית? אחד יעשה נגד, אחד בעד, זה לא משנה.

יואל חסון (המחנה הציוני):

האמת, אני מוקסם. אני מוקסם, באמת. שאפו למערכת, מדהים. החיים שלי לא יהיו
אותו דבר מהיום.

איילת נחמיאס ורבין (המחנה הציוני):

הציניות הזאת אינה במקומה.

יואל חסון (המחנה הציוני):

למה זיהית פה ציניות?

היו"ר דוד ביטן:

אילטוב, אתה לא משתתף בהצבעה כזאת?

קריאה:

למה אין דבר כזה במליאה? למה?

היו"ר דוד ביטן:

תוצאות ההצבעה – אני יכול לשנות הצבעות, אתה יודע.

אחמד טיבי (הרשימה המשותפת):

אי-אפשר. אי-אפשר – הנה, הוא אומר שאי-אפשר.

מיקי רוזנטל (המחנה הציוני):

הערה לטובת המחשבים, כמו במליאה, שתהיה ספירה מתי נגמרת ההצבעה.

היו"ר דוד ביטן:

היושב-ראש חוסם את ההצבעה. אין בעיה. ברגע שאני אומר שהיא הסתיימה, אז היא
הסתיימה. עד אז אתה יכול לתקן. חבר'ה, הכול במגע, אז אין בעיה. הכול במגע.
נתנו לי בהתחלה משהו שהוא לא במגע ולא הסכמתי. אפשר להתקדם? יש לך את כל
החברים פה? תצרף את יואב קיש, את מוזס.

אתי בן יוסף:

מסעוד גנאים.

הצעת חוק הכנסת (תיקון מס' 41)(סדרי עבודת הוועדה הציבורית), התשע"ו-2015,
הכנה לקריאה שנייה ושלישית

היו"ר דוד ביטן:

הכול בסדר? אני מתחיל. אנחנו נתחיל בסעיף ב', הצעת חוק הכנסת (תיקון מס'
41)(סדרי עבודת הוועדה הציבורית), התשע"ו-2015, הכנה לקריאה שנייה ושלישית.
כפי שהסברתי בקריאה ראשונה, מדובר על כך שיש לקונה בחוק, והוועדה הציבורית
לא מחויבת במועדים בכלל. היא יכולה לקחת בקשה שוועדת הכנסת פונה ולשים אותה
בצד חצי שנה, שנה, שנה וחצי. זה לדעתי לא מקובל, ולכן ביקשתי לתקן את החוק
ולקבוע מועדים לעניין הזה. מה שאין בה, לא שמתי לב בקריאה ראשונה, אין את
העניין הזה שאם הם לא משיבים, מה התוצאה של אי השבה. הגעתי לסיכום עם
היועצת המשפטית שזה לא יהיה אוטומטי. אם הם לא משיבים, אנחנו נכנס את ועדת
הכנסת ונקבל החלטה פוזיטיבית לאשרר את אותה החלטה שלנו שוב פעם. בסדר?

ארבל אסטרחן:

ימי עבודה.

היו"ר דוד ביטן:

30 ימי עבודה את רוצה? מה כולל ימי עבודה? אני רוצה להבין.

ארבל אסטרחן:

ראשון עד חמישי, בלי חגים ובלי שישי, בלי שבת.

יואל חסון (המחנה הציוני):

ימי עסקים.

רועי פולקמן (כולנו):

30 זה המון.

היו"ר דוד ביטן:

זה ייצא 45 יום.

רועי פולקמן (כולנו):

זה המון.

ארבל אסטרחן:

זו תקופה מאוד קצרה בעיני.

מנחם אליעזר מוזס (יהדות התורה):

אבל אי-אפשר לעבוד בשבת.

ארבל אסטרחן:

אני רוצה להתייחס בבקשה.

היו"ר דוד ביטן:

בואו ניתן ליועצת לדבר.

יואב קיש (הליכוד):

אז 20 ימי עבודה.

היו"ר דוד ביטן:

נקטין את ימי העבודה ל-25.

יואב קיש (הליכוד):

אין בעיה, בסדר, אבל לא 30 יום.

היו"ר דוד ביטן:

נקטין, לא 30. זה יוצא 50 כבר.

יואב בן צור (ש"ס):

אני חושב ש-20 או 25.

היו"ר דוד ביטן:

אני מסביר. רק כשוועדת הכנסת פונה, הם מחויבים במועדים האלה. אם יבואו חברי
כנסת וישלחו להם עשרה מכתבים, או 20 מכתבים, הם לא יהיו מחויבים, הם יעבדו
על זה בקצב שלהם. אם ועדת הכנסת פונה, שזה כבר יותר משמעותי – ועדת הכנסת
היא ועדה שהפנייה שלה היא חשובה. אם היא פונה, אז הם מחויבים לזמנים בעניין
הזה.

רוברט אילטוב (ישראל ביתנו):

לחברי כנסת הם לא מחויבים בזמן?

היו"ר דוד ביטן:

לא, חברי כנסת יכולים לשלוח המון מכתבים. כשמדובר בוועדת כנסת, יש לזה
איזושהי משמעות. זה תיקון הגיוני.

ארבל אסטרחן:

אני מבקשת להתייחס אם אפשר. קודם כל, צריך לזכור שהוועדה הזאת היא לא ועדה
שנחתה מהשמיים. זו ועדה שמינתה הכנסת לפי הצעה של ועדת הכנסת. זו ועדה שאתם
מיניתם. מהיכרותי עם הוועדה – ואני עובדת אתה, גם עם זו וגם עם הקודמת מיום
שתוקן החוק וקמה הוועדה הזאת בשנת 2003 – לא היה מצב שוועדה לא ענתה, כמו
שנאמר כאן, במשך שנה או שנה וחצי. זה לא המצב.

היו"ר דוד ביטן:

תיאורטית היא יכולה.

ארבל אסטרחן:

לכן עצם הקציבה של הזמן זה דבר די חריג.

היו"ר דוד ביטן:

למה חריג?

ארבל אסטרחן:

כי כשממנים ועדה ציבורית - - -

היו"ר דוד ביטן:

אפילו שופטים מחויבים בלוח זמנים, ועורכי דין מחויבים בלוח זמנים.

יואל חסון (המחנה הציוני):

אפילו כשהאזרחים פונים - - -

ארבל אסטרחן:

דווקא בתי המשפט, אני לא בטוחה שזו הדוגמה שלפיה היינו רוצים ללכת. בכל
מקרה, מה שצריך לדעת, יש זמן אחד שקצוב היום בחוק, והוא הזמן שנתון לוועדת
הכנסת לדון דווקא.

היו"ר דוד ביטן:

בסדר, עוד יותר טוב.

ארבל אסטרחן:

מה שכתוב היום בחוק, שהוועדה הציבורית - - -

היו"ר דוד ביטן:

את זה אני לא מתקן, את זה אני משאיר.

ארבל אסטרחן:

אני רק רוצה לציין שהוועדה הציבורית מגישה המלצה, יו"ר ועדת הכנסת מניח
אותה על שולחן הכנסת – לא כתוב בתוך כמה זמן – אבל מרגע שהיא הונחה, בתוך
30 ימים - - -

היו"ר דוד ביטן:

אז איך זה שלמשל שכר הח"כים יריב לוין שם את זה בצד שנה?

ארבל אסטרחן:

הוא לא הניח.

היו"ר דוד ביטן:

אוקיי, אז אחרי שהוא מניח.

ארבל אסטרחן:

נכון. אחרי שזה מונח, כתוב שוועדת הכנסת בתוך 30 ימים תדון, והתקופה לא - -
-

היו"ר דוד ביטן:

אני אסיים את זה מהר. תוסיפי את העניין שאם הם לא משיבים - - -

ארבל אסטרחן:

יהיה כתוב כך: לא הגישה הוועדה הציבורית המלצה במועד מהמועדים האמורים,
רשאית ועדת הכנסת לקבוע שבקשתה תקבל מעמד של החלטה.

היו"ר דוד ביטן:

אוקיי, זה מצוין. עכשיו תוספי – מכיוון - - - ימי עבודה, תפחיתי את הימים.
במקום 30, 25, ובמקום 15, 12.

ארבל אסטרחן:

זה ממש מעט, זה פחות משבועיים.

היו"ר דוד ביטן:

15 תשאירי, בסדר.

מיקי רוזנטל (המחנה הציוני):

למה אתה משנה מ-30?

יואל חסון (המחנה הציוני):

כי זה הגיוני. כי זה הגיוני.

היו"ר דוד ביטן:

זה ימי עבודה, זה הופך להיות 45 יום.

יואל חסון (המחנה הציוני):

זה מגיע ל-50 יום, מיקי.

היו"ר דוד ביטן:

לא התכוונתי לזה. את ה-15 אני אשאיר. אבל את ה-30 תקטיני ל-25. מי בעד?

יואל חסון (המחנה הציוני):

רגע, רגע, אני רוצה להתייחס. רגע, אני רוצה להתייחס. ביקשתי רשות דיבור.

היו"ר דוד ביטן:

אתה לא בעד זה?

יואל חסון (המחנה הציוני):

אני בעד, אבל - - -

היו"ר דוד ביטן:

בבקשה, סליחה.

יואב קיש (הליכוד):

דוד, לא בעד עם היד, מצביעים - - -

היו"ר דוד ביטן:

נכון, שכחתי. קודם כל, מי ביקש רשות דיבור?

יואל חסון (המחנה הציוני):

אני ביקשתי, תתייחס לבקשה שלי.

היו"ר דוד ביטן:

למה אני לא רואה את זה? אני לא רואה את זה. כשיש דיון, תשים לי את זה שאני
אראה. אני לא צריך ללחוץ.

יואל חסון (המחנה הציוני):

אני יצאתי ראשון בפאנל.

יואב קיש (הליכוד):

כנס לסדר דוברים, ואתה רואה.

היו"ר דוד ביטן:

אני לא צריך ללחוץ, צריכים לשים לי את זה מראש. בבקשה, הראשון בסדר הדוברים
– יצאת ראשון בפיילוט.

יואל חסון (המחנה הציוני):

יצאתי ראשון בפאנל. קודם כל, אני כמובן, אדוני היושב-ראש, תומך בהצעת החוק.
אני חושב שהגיוני ונכון – אגב, זה קיים גם בהמון תחומים אחרים במרחב
הציבורי שאנחנו חיים בו, גם מפנייה פשוטה של אזרח לרשויות המדינה, שהמדינה
מחויבת להשיב בתוך זמן מסוים, וגם ועדות מכובדות, אגב, גם ועדות חקירה,
ועדות בדיקה. כל הזמן יש לוחות זמנים שמתכנסים אליהם. אין היגיון שלא יהיה
לוח זמנים מסוים, לא משנה אם זה 20 יום, 15 יום, 30 יום, אבל לוח זמנים. זה
שלא היה, בעיני זו לקונה בחוק, ולכן אני חושב שהחוק הוא נכון. אבל, עם זאת,
אני רוצה לומר לך אדוני – חס ושלום, שלא ישתמע דבר אחר – אני חושב שכל חברי
הוועדה שותפים לעמדה שהוועדה הציבורית היא ועדה חשובה שמורכבת מאנשים
ראויים ומכובדים, שאומנם – צריך לומר את זה גם מול הציבור – לא עושים את
העבודה בהתנדבות. לא עושים את העבודה בהתנדבות. אגב, יכול להיות כאן עניין
של חיסכון בכספי ציבור בעצם הקצאות לוחות הזמנים, כי זה יחייב את הוועדה
לכנס ולהתכנס פחות. ככל שהיא תתכנס פחות, היא גם תהיה זולה יותר לציבור.

היו"ר דוד ביטן:

מקובל.

יואל חסון (המחנה הציוני):

אבל עם זאת, צריך לומר, הוועדה הציבורית היא כלי חשוב. טוב שיש את הוועדה
הציבורית.

היו"ר דוד ביטן:

אני מסכים אתך.

יואל חסון (המחנה הציוני):

טוב שיש לנו את המנגנון הזה. אנחנו רוצים לחזק אותו, לסייע לו בעבודתו.
ואני חושב שהחוק הזה יעזור לוועדה לפקס את עצמה לעבודה יותר יעילה מול ועדת
הכנסת, ולנו ליהנות משירותיה בצורה יותר טובה.

היו"ר דוד ביטן:

תודה רבה. הבא בתור. אני לא צריך להגיד שמות גם.

יואב קיש (הליכוד):

אני רוצה להתייחס לדברים של היועצת המשפטית ארבל, שאמרה שלא קרה בעבר, לא
בוועדה הזו ולא בקודמת. זה בסדר, ואני מכבד את זה. אני רוצה גם לציין שאין
לנו שום דבר כנגד הוועדה הציבורית הנוכחית, אפילו קיבלנו את ההמלצה שלה
בנושא קביעת הסל הכספי של – אני פשוט אומר בצורה הכי אובייקטיבית שיש, הדבר
הזה, גם לוועדה הבאה ולזו שלאחריה, דבר שחייב להיות מתוקן. אני חושב שזה
בהחלט ראוי ונכון. אני ממש לא נכנס לאינטראקציות. אני יודע שאת גם היועצת
של הוועדה, אז מן הסתם, זה יעבור. אין שום קשר ספציפית אליהם בצורה כזאת או
אחרת. המסר צריך להיות ברור. כמו כל גורם שצריך להגיב לציבור וצריך
להתייחס, גם לנו יש את זה. זו הדרך הנכונה, וחשוב שהמסר יעבור. זה לא כנגד
הוועדה. דוד - - -

היו"ר דוד ביטן:

צריך לדאוג שמי שרוצה לבטל, יכול לבטל. הבן אדם החליט לוותר על הזכות. יש
פה לקונה במחשב. כל אדם שנרשם, לא יכול לבטל את עצמו.

יואב קיש (הליכוד):

אני מבקש שהמסר הזה יעבור לוועדה. זה נושא שחייב להיות מתוקן, וטוב שעושים
את זה.

היו"ר דוד ביטן:

עוד משהו? הבא בתור – אני לא צריך להגיד.

יואב בן צור (ש"ס):

הבא בתור ביטל.

היו"ר דוד ביטן:

ביטל. מה, זה רק היה ניסיון? מי בעד לאשר לקריאה שנייה ושלישית עם התיקון?

קריאות:

מה עם ההצבעה? למה אין הצבעה?

היו"ר דוד ביטן:

ההצבעה במחשב, כן. החשב. אני גם צריך להתרגל.

יואל חסון (המחנה הציוני):

בואו נשמע את חשב הכנסת.

חיים אבידור:

אני חושב שיכולה להיווצר סיטואציה שהוועדה הציבורית תבקש אורכה כתוצאה מזה
שהיא ישבה על המדוכה ולא הספיקה להחליט. היא יכולה לבוא ולבקש אורכה עם
נימוקים משכנעים. איך אתם תתנהגו?

היו"ר דוד ביטן:

מה היא תגיד, לא הספקנו? זו אורכה? שיעמדו במועדים, זה הכול. בואו נצביע.
תעבור להצבעה. אני לוחץ? איפה ההצבעה?

בני שיינין:

זה לוקח כמה שניות.

היו"ר דוד ביטן:

לוקח שניות. בבקשה, להצביע בעד. שמונה. עוד מישהו רוצה להצביע?

קריאה:

ההצבעה לא מוגבלת בזמן?

היו"ר דוד ביטן:

לא, אני קובע מתי הסוף. כשאני אראה איך אתה מצביע, לפי זה אני אחליט.

מיקי רוזנטל (המחנה הציוני):

צריך עשר שניות, אחרת יהיו מניפולציות.

היו"ר דוד ביטן:

לא יהיו מניפולציות. עכשיו, בגלל התקנון, חייבים להצביע גם ידנית. מי בעד?

קריאה:

למה?

היו"ר דוד ביטן:

כי התקנון מחייב אותנו.

ארבל אסטרחן:

כי האלקטרוני לא מעוגן בתקנון.

איילת נחמיאס ורבין (המחנה הציוני):

עכשיו אנחנו נצביע פעמיים בכל פעם?

היו"ר דוד ביטן:

כן. צריך תיקון תקנון באופן משמעותי. צריכים לקרוא את זה?

ארבל אסטרחן:

אני יכולה לקרוא את זה.

הצבעה

בעד אישור הצעת החוק – 9

נגד – אין

נמנעים – אין

הצעת החוק אושרה.

היו"ר דוד ביטן:

ההצבעה הסתיימה. תשע בעד, אין מתנגדים.

בני שיינין:

כל אחד יכול לראות את תוצאות ההצבעה תוך כדי ההצבעה. אתם רואים. לא צריך
לקרוא את זה אפילו.

היו"ר דוד ביטן:

צריך להכריז. צריך להכריז.

איילת נחמיאס ורבין (המחנה הציוני):

אני רוצה להגיד לך, ידידנו, יושב-ראש הוועדה, למען הפרוטוקול, הערה חשובה
של העוזרים הערניים שלנו, שכן חשוב שתציין את שם הדובר כדי שהפרוטוקול
לא - - -

היו"ר דוד ביטן:

אוקיי, אני אציין. רק צחקתי שאני לא צריך.

איילת נחמיאס ורבין (המחנה הציוני):

הבא בתור בקופת חולים, אבל לא פה.

ארבל אסטרחן:

אני רק אקריא את זה, למרות שהדברים נאמרו, למען הפרוטוקול.

היו"ר דוד ביטן:

תקריאי את זה. עם התיקון או בלי? עם התיקון.

ארבל אסטרחן:

התבקשה הוועדה הציבורית על-ידי ועדת הכנסת להגיש המלצה לפי פרק זה, תגיש את
המלצתה כאמור בסעיף קטן (א1) – שזו ההמלצה הראשונה – בתוך 25 ימי עבודה
ממועד הבקשה. המלצה נוספת, כאמור בסעיף קטן (ג2) בתוך 15 ימי עבודה מיום
שיוחזרו ההמלצות. לא הגישה הוועדה הציבורית המלצה במועד מהמועדים האמורים,
ראשית ועדת הכנסת לקבוע שבקשתה תקבל מעמד של החלטה.

קריאות:

יפה מאוד.

הצעת חוק הכנסת (תיקון מס' 40) (ויתור על עדכון שכר של חבר כנסת),
התשע"ו-2015

היו"ר דוד ביטן:

הנושא הבא: הצעת חוק הכנסת (תיקון מס' 40) (ויתור על עדכון שכר של חבר
כנסת), התשע"ו-2015. אנחנו צריכים להעביר את זה בקריאה שנייה ושלישית.

יואל חסון (המחנה הציוני):

אז תעביר.

היו"ר דוד ביטן:

אוקיי, אולי יש תיקונים.

יואל חסון (המחנה הציוני):

אתה סוגר דיון?

היו"ר דוד ביטן:

סגרתי את הדיון ההוא, פתחתי דיון חדש. אתם יודעים שהיום ההעלאה היא
אוטומטית משנת 1992. החלטת ועדת הכנסת משפיעה על כל הח"כים, ומשפיעה גם על
פנסיונרים. לכן אנחנו הגשנו הצעת חוק שתאפשר לחבר כנסת שמעוניין בכך לוותר
באותה שנה. בבקשה, יש מישהו שרוצה הערות?

יואל חסון (המחנה הציוני):

אני רוצה אדוני. אני רוצה לשאול את חשב הכנסת, כאשר אתם מקבלים שאילתה
מעיתונאי או מכל גורם אחר, אם זה ארגון חופש מידע או לא משנה מה, ששואל
שאלה למי מחברי הכנסת יש קרן השתלמות כזאת או אחרת, או למי יש ביטוח בריאות
כזה או אחר, או למי יש הפרשות, למי יש הלוואות שהוא לקח משירות המדינה או
מבנקים, מי האנשים, מי חברי הכנסת; מה התשובות שאתם עונים בדרך כלל בסוגיה
הזאת?

חיים אבידור:

בדרך כלל לדברים פרטיים אנחנו לא מתייחסים לעיתונים. אנחנו מתייחסים
לנושאים כלליים, למשל, אילו תנאים יקבל חבר כנסת פלוני שפורש. מה הוא מקבל
כשהוא פורש. אז אנחנו אומרים על-פי החלטת שכר חברי הכנסת, הוא מקבל את כל
ההפרשות שהפרשנו עבורו. אני לא אומר לאיזו קופה הפרישו לו.

היו"ר דוד ביטן:

אבל אם ישאלו אותך כמה ח"כים ויתרו, אז אתה יכול להגיד כמה, מספר.

חיים אבידור:

כמה ח"כים – אני עוד לא עמדתי מול העסק הזה. אני מניח שאני אתייעץ עם היועץ
המשפטי. אבל בכל אופן, ככל שזה יהיה בעייתי, אנחנו נפנה אותו לחוק חופש
המידע, שישלם אגרה, ואז נדון מה אנחנו יכולים לפרסם.

יואל חסון (המחנה הציוני):

לכן, אדוני, ההסתייגות שאני רוצה להכניס – ואני מקווה שהוועדה גם תקבל אותה
– אומרת שאם תהיה פנייה לכנסת, הכנסת תוכל לציין מה כמות המוותרים, או כמות
הלא מוותרים, לא משנה מאיזה מקום אתה לוקח את זה, אבל לא לציין את שמות
חברי הכנסת.

היו"ר דוד ביטן:

המשכורת האישית היא דבר חסוי, אי-אפשר לומר אותה.

יואל חסון (המחנה הציוני):

האישית.

היו"ר דוד ביטן:

האישית. בכל מוסד.

יואל חסון (המחנה הציוני):

החשב, אם ישאלו אותך מה תלוש המשכורת של חבר הכנסת דוד ביטן, מה הסכום שלו
בבנק, אתה תגיד?

חיים אבידור:

לא.

יואל חסון (המחנה הציוני):

אבל שכר חברי הכנסת הכללי מפורסם וידוע לכולם, זה ברור. אבל כשתישאל על חבר
כנסת מסוים, אתה לא תוכל לעדכן את תלוש השכר.

יוסי יונה (המחנה הציוני):

מה המשמעות של ההבדל?

יואל חסון (המחנה הציוני):

אני רוצה לחסוך את כל המסע השנתי הקבוע שהולך להיות כאן בפני הכנסת, שגם
הכנסת תצטרך להתמודד אתו. אני רוצה להציע שאם תבוא שאילתה בסוף השנה כמה
ח"כים ויתרו, תוכל להגיד כמה ח"כים ויתרו. כן או לא, זו החלטה שלך. אבל לא
תוכל להגיד – וזה אדוני, סעיף שאני מבקש שיהיה בחוק הזה שלא ניתן יהיה - -
-

היו"ר דוד ביטן:

רגע, בוא נשמע, אולי לא צריך מבחינה משפטית.

יואל חסון (המחנה הציוני):

לא, אני לא הייתי נותן צ'אנס לדבר הזה אדוני. אני חושב שזה צריך להיות
מוגדר בחוק מבחינת מה המידע, כי זה כבר מיד אישי. כי זה כבר מידע אישי.

יואב בן צור (ש"ס):

אל תגיד מה מותר, תגיד מה אסור. אתה לא יכול לפרסם את השמות. אם הוא החליט
שהוא לא רוצה להגיד כמה חברי כנסת?

יואל חסון (המחנה הציוני):

שלא יגיד.

היו"ר דוד ביטן:

יוסי יונה. חבר'ה, תלחצו פה.

יוסי יונה (המחנה הציוני):

אני לא מבין מה העניין של החשאיות פה כאשר אנחנו בו בזמן מבקשים מבכירים
במשק ובחברות ציבוריות להגיד מה המשכורת שלהם. פתאום דווקא המשכורות שלנו
הן חשאיות? זה נראה לי קצת - - -

יואל חסון (המחנה הציוני):

לא חשאיות. המשכורת לא חשאית.

יוסי יונה (המחנה הציוני):

על פניו אתה אומר שהוא יכול להגיד באופן כללי כמה, אבל הוא לא יכול להגיד
מה השכר של חברי הכנסת.

יואל חסון (המחנה הציוני):

גם היום הוא לא אומר.

יוסי יונה (המחנה הציוני):

שוב, אני חוזר ואומר, אתם רוצים שזה יישאר חשאי בעוד שחלקנו תובעים
שהמשכורות במגזר הציבורי לפחות, נדע את גודלן ואת היקפן, ודווקא המשכורת
שלנו, הסכום יהיה נחבא לו באיזשהו מקום. נראה לי שזו בעיה.

יואב קיש (הליכוד):

אני לא חושב כמוך. אני חושב דווקא ההיפך. אם אתה רוצה, תפרסם את שלך מתי
שאתה רוצה.

קריאה:

אתה תגיד מה שאתה רוצה.

יואב קיש (הליכוד):

אם אתה לא רוצה - - -

יואל חסון (המחנה הציוני):

חברת הכנסת יחימוביץ לקחה את התלוש שלה ושמה ב"פייסבוק".

יואב קיש (הליכוד):

בדיוק. יוסי, אתה יכול להצטרף אליה.

יוסי יונה (המחנה הציוני):

אבל אתה מבקש מבכירים במגזר הציבורי לא שתהיה להם את האופציה כן או לא, אתה
אומר להם אנחנו רוצים - - -

יואל חסון (המחנה הציוני):

שכר אישי? לא. מי מבקש שכר אישי?

יוסי יונה (המחנה הציוני):

בוודאי שכן.

יואב בן צור (ש"ס):

יוסי, המשכורת של חברי הכנסת היא ברורה וידועה לכל. כולם יודעים מה השכר
שלנו, ידעו מה היה השכר לפני שהורידו. כל אחד רוצה להחליט בעצמו – אם הוא
רוצה לתת מתן בסתר, ולא שיפורסם שהוא נתן, או שהוא רוצה להוריד מהמשכורת
שלו. סליחה, עם כל הכבוד.

היו"ר דוד ביטן:

פה זה ויתור.

יואב בן צור (ש"ס):

אם אתה רוצה לפרסם, תפרסם את שמך.

היו"ר דוד ביטן:

יואב, בפני כל חבר כנסת עומדות שתי אופציות – או לוותר, ואם הוא הוא רוצה
לקבל ולתרום, גם זאת אופציה שקיימת לו. בבקשה, קיש.

יואב בן צור (ש"ס):

כמו שעושים יש עתיד.

היו"ר דוד ביטן:

יש עתיד אלופים בלהגיד שהם תורמים.

חיים אבידור:

מה בסוף, מפרסמים או לא מפרסמים?

היו"ר דוד ביטן:

תיכף נראה, צריך להצביע, זו מעין הסתייגות. כן, בבקשה.

יואב קיש (הליכוד):

אני חושב שנכון להשאיר לחבר כנסת את הזכות להחליט. זה הכול, זה מה שאני
אומר. אתה פה מונע את הזכות להחליט. אין לי בעיה, ושיעמוד מול הלחץ הציבורי
אם הוא החליט ככה או ככה, זה הכול. הוא אומר תפרסמו, אני אומר תן לחבר
הכנסת להחליט אם הוא רוצה לפרסם או לא. הוא יתמודד מול הלחץ הציבורי אם הוא
החליט לפרסם או אם הוא לא.

יואב בן צור (ש"ס):

כן, אבל זה צריך להיות ברור שחשבות הכנסת לא יכולה למסור את השמות של חברי
הכנסת שקבעו להוריד משכרם או לא.

יואב קיש (הליכוד):

נכון. היא יכולה להגיד מתוך 120, 60 אמרו - - -

מיקי רוזנטל (המחנה הציוני):

אני מוכרח להגיד לכם שיש פה מידה רבה של צביעות. אני מוכרח להגיד לכם את
זה, חברים יקרים, חברי הכנסת. מהטעם הפשוט ששכר חברי הכנסת הוא עניין ידוע
ומפורסם, והתוספת היא עניין ידוע ומפורסם. לא מדובר פה באיזו תוספת חריגה,
לא מדובר בחשיפת קרנות הפנסיה האישיות שלכם. עלתה שאלה ציבורית על מנגנון
ההצמדה של חברי הכנסת, והיא שאלה שעומדת עדיין, היא לא הוכרעה. היא לא
הוכרעה.

היו"ר דוד ביטן:

לא הספקתי לסיים את העבודה הזאת.

מיקי רוזנטל (המחנה הציוני):

היא לא הוכרעה, והיא תוכרע בקרוב, ואז כל העניין יהיה מיותר. עד אז - - -

היו"ר דוד ביטן:

הוא לא יהיה מיותר אף פעם. אני אסביר לך. הוא לא יהיה מיותר מהסיבה
הפשוטה - -

מיקי רוזנטל (המחנה הציוני):

אם ישנו מנגנון ההצמדה הזה - - -

היו"ר דוד ביטן:

- - שינוי שיטת ההצמדה זה לא המהות. המהות היא התוספת עצמה. אם עכשיו
האינפלציה היא 7%, אז יבואו אלינו בטענות גם כן.

מיקי רוזנטל (המחנה הציוני):

האמן לי, אני יודע. ובכל אופן, העניין הוא די ברור והוא ידוע, והוא שנוי
במחלוקת ציבורית. אם בוחר חבר כנסת לתרום את זה באופן חשאי, ידידי, אז אין
שום בעיה, הוא לא צריך לגלות למי הוא תרם את זה. אבל עצם העובדה שחבר כנסת
מסוים החליט לוותר על התוספת הזאת או לחילופין, לא לוותר עליה, היא צריכה
להיות ידועה לציבור מפני שזו סוגיה ציבורית מהמעלה - - -

יואב בן צור (ש"ס):

אז שהוא יפרסם. אם הוא חושב שהוא רוצה לפרסם, שהוא יפרסם.

מיקי רוזנטל (המחנה הציוני):

אתה אמרת את דעתך, ואני אומר את דעתי, ברשותך. אני חושב שכל הצעת החוק הזאת
שבאה לפתור את הבעיה בינתיים, עד שיוסדרו כל המוצמדים למיניהם – מהשופטים
דרך הדיינים וכל מיני אחרים, וחברי הכנסת – מן הראוי שחברי הכנסת, כמו
שאנחנו דורשים מגופים אחרים להיות שקופים, מנבחרי ציבור אחרים להיות
שקופים, אני חושב שאנחנו חייבים להיות שקופים גם בעניין הזה. אני חושב
שחובה על הכנסת לספר מי החליט לוותר ומי לא.

יואל חסון (המחנה הציוני):

זו פשוט רכילות וחטטנות. רכילות וחטטנות.

היו"ר דוד ביטן:

רבותי, אני נותן פה חופש הצבעה. אין קואליציה ואין אופוזיציה.

יואל חסון (המחנה הציוני):

זו פשוט רכלנות וחטטנות, זה הכול.

מיקי רוזנטל (המחנה הציוני):

זכותך לחשוב ככה.

היו"ר דוד ביטן:

מיקי. מיקי. מוזס, אתה רוצה לדבר? לא ראיתי. אמרתי לך תשאיר. למה זה לא
עובר לי?

מנחם אליעזר מוזס (יהדות התורה):

לא יודע, אני לחצתי. אדוני היושב-ראש, חברי חברי הכנסת, כל הסיפור הזה של
השכר – בפרט מיקי, תשמע מה שאני אומר – אתה מקבל ב"לוקש" 40,000 שקל, וזו
הכותרת בעיתון.

יואל חסון (המחנה הציוני):

ברוטו. תגיד ברוטו.

מנחם אליעזר מוזס (יהדות התורה):

רגע. מי כותב ברוטו בעיתון? בעיתון לא היה כתוב ברוטו. כתבו שהעלינו לעצמנו
עוד 4,000 שקל.

היו"ר דוד ביטן:

נכון, היה כתוב.

יואב בן צור (ש"ס):

הייתה טעות כזאת.

היו"ר דוד ביטן:

דרך אגב, שכר הנטו של הח"כים השנה ירד. השכר נטו ירד.

מנחם אליעזר מוזס (יהדות התורה):

בדיוק זה מה שאני רוצה להגיד.

מיקי רוזנטל (המחנה הציוני):

ואז מה התוספת?

היו"ר דוד ביטן:

לא יודע. זו התוצאה הסופית, הוא יורד, הנטו.

מנחם אליעזר מוזס (יהדות התורה):

למעשה, על "הלוקש" בצד ימין, שימו שם באותיות הקטנות האלה – אתם יודעים,
בכל חוזה האותיות הקטנות הן העונשים. אז תראה שם באותיות הקטנות 48% מס. מה
נשאר? 20,000. אבל יש הפרש אם ה-20,000 זה חבר כנסת עם עשרה ילדים, או, בלי
עין הרע, עם נכדים ונינים, או שזה חבר כנסת עם בן ובת או כלב, כלבלב.

היו"ר דוד ביטן:

רבותי, אני עובר להצבעה על מה שיואל חסון אמר. ההצבעה חופשית, אין
אופוזיציה ואין קואליציה, אלא באופן כללי. הצבעה חופשית, אין אופוזיציה,
אין קואליציה.

מיקי רוזנטל (המחנה הציוני):

בעד זה בעד ההסתייגות של יואל?

קריאה:

מה אתה רוצה, ההסתייגות?

היו"ר דוד ביטן:

מעין הסתייגות כזאת.

מיקי רוזנטל (המחנה הציוני):

בעד זה בעד ההסתייגות של יואל?

היו"ר דוד ביטן:

בעד זה בעד ההסתייגות של יואל. זאת אומרת, לרשום בחוק שאי-אפשר, החשבות לא
תוכל לספק נתונים אישיים שקשורים – אלא באופן כללי. מי שלא יקבל, אז הם
יוכלו לעשות. ההצבעה חופשית, אין אופוזיציה ואין קואליציה.

קריאה:

דוד ביטן נגד?

היו"ר דוד ביטן:

לא אכפת לי שיפרסמו.

מיקי רוזנטל (המחנה הציוני):

ראוי שתפרסמו את זה. יש פה כאלה שגם צועקים שהם נגד התוספת - - -

היו"ר דוד ביטן:

רבותי, אני מסיים את ההצבעה. מה הבעיה? אתה שינית?

יואב קיש (הליכוד):

אני משחק לראות.

היו"ר דוד ביטן:

ההצבעה היא פשוטה. בעד – חמישה, יואל חסון, בן-צור, קיש - - -

רועי פולקמן (כולנו):

אתה נגד ההצעה שלך?

היו"ר דוד ביטן:

אמרתי שאני נותן חופשי.

רועי פולקמן (כולנו):

אז למה הצבעת נגד?

יואל חסון (המחנה הציוני):

זה לא הצעה שלו.

היו"ר דוד ביטן:

זו לא הצעה שלי. זה לא על ההצעה, זה על ההסתייגות.

רועי פולקמן (כולנו):

מה ההסתייגות? לא הבנתי.

היו"ר דוד ביטן:

שלא לפרסם את האישי.

ארבל אסטרחן:

זו לא הסתייגות, זו הצעה.

היו"ר דוד ביטן:

הצעה, אנחנו לא דנים בהסתייגות. התקבל.

ארבל אסטרחן:

התקבל, אוקיי, אז עכשיו נקרא את הנוסח. התיקון המוצע הוא כזה - - -

היו"ר דוד ביטן:

אתה יכול לקבל את זה אחר-כך. רגע, צריך להצביע ידנית.

מיקי רוזנטל (המחנה הציוני):

כביכול הכנסת לא צריכה לתת, והשאלה למה. הרי ידועה התוספת. זה לא איזה
עניין סודי.

יואל חסון (המחנה הציוני):

היא לא יכולה לתת שמות. היא יכולה לתת את מספר המוותרים.

היו"ר דוד ביטן:

היא יכולה להגיד 40 ויתרו ו-80 לא ויתרו.

מיקי רוזנטל (המחנה הציוני):

ההצבעה היחידה המחייבת זו ההצבעה עכשיו ביד. אתה יכול להצביע הפוך ממה
שהצבעת פה.

יואל חסון (המחנה הציוני):

לא נכון, הוא לא יכול. זה לא נכון.

מיקי רוזנטל (המחנה הציוני):

אתה קובע את התקנון?

רועי פולקמן (כולנו):

אין משמעות להצבעה, זה ניסוי רק.

היו"ר דוד ביטן:

תקראי את זה עם התיקון בבקשה. רק את העניין הזה, איזה עוד עניין? רק את
העניין הזה. רגע, היום נותנים פרסום על כל בן אדם באופן אישי? אם צריך
באופן כללי, אז תוסיפי באופן כללי, אין לי בעיה.

קריאה:

בוודאי, חשב הכנסת. מישהו באופן אישי, אתה נותן את - - -

חיים אבידור:

באופן אישי אני אתן שהשכר שלו הוא 40,000 שקל. אני לא אתן כמה הנטו שלו, כי
יכול להיות שהוא עיוור, יכול להיות שיש לו ילד או הורים נכים, או שהוא נכה
בעצמו. כל מיני דברים כאלה.

היו"ר דוד ביטן:

רבותי, התקבלה ההצעה של יואל. אבל אנחנו נשנה את זה למשהו כללי, לא רק
לתוספת. בבקשה. אנחנו נשדרג את זה באופן כללי שאי-אפשר.

ארבל אסטרחן:

יהיה כתוב ככה - - -

היו"ר דוד ביטן:

רבותי, תשמעו את הנוסח הסופי.

יואב בן צור (ש"ס):

תגידו נוסח על הכול, לא רק על הנושא הזה.

ארבל אסטרחן:

אנחנו מדברים על סעיף 51 לחוק הכנסת, שיהיה רשום בו ככה: לחבר הכנסת ישולמו
שכר ותשלומים אחרים בהתאם להוראות פרק זה. חובה על חבר הכנסת לקבל את שכרו,
אולם חבר הכנסת רשאי לוותר בשנה מסוימת על קבלת חלק השכר הנובע מעדכון השכר
באותה שנה. רק על העדכון אפשר לוותר. הודיע חבר הכנסת לחשב הכנסת על ויתור
כאמור, לא ישולם לו חלק השכר כאמור בעד אותה שנה ממועד תשלום השכר שלאחר
מסירת ההודעה, והוויתור יחול לכל דבר ועניין – גם להפרשות באותה שנה וכולי.
חבר הכנסת שהודיע כאמור, לא יהיה רשאי לשנות את הודעתו באותה שנה. ופה
יתווסף שהכנסת לא תפרסם שמותיהם של חברי הכנסת שמסרו הודעה לפי סעיף זה,
אלא אם כן נתנו את הסכמתם לכך.

מיקי רוזנטל (המחנה הציוני):

אני רוצה הסתייגות למליאה.

ארבל אסטרחן:

שנייה, לפני ההסתייגות, אתה רוצה להגיד לא תפרסם את שמותיהם שלא מסרו
הודעה - - -

היו"ר דוד ביטן:

רוזנטל, נתנו חופש הצבעה. עזוב.

מיקי רוזנטל (המחנה הציוני):

אני רוצה שהמליאה תכריע בזה.

היו"ר דוד ביטן:

ראית, אני היחיד שהצביע - - -

קריאות:

- - -

יואל חסון (המחנה הציוני):

לא, נכון, זה לא הסעיף שאישרנו.

ארבל אסטרחן:

הכנסת לא תפרסם את שמותיהם של חברי הכנסת שנתנו הודעה - - -

יואל חסון (המחנה הציוני):

לא תפרסם, נקודה.

היו"ר דוד ביטן:

לא, אם הוא נתן את ההסכמה, אז זו לא בעיה.

יואל חסון (המחנה הציוני):

אז שהוא יפרסם בעצמו, למה דרך הכנסת?

יואב בן צור (ש"ס):

שהוא יפרסם בעצמו, לא הכנסת.

יואל חסון (המחנה הציוני):

שיפרסם.

היו"ר דוד ביטן:

למה? אם הוא מסכים, מה אכפת לך?

יואב בן צור (ש"ס):

תפרסם בעצמך. לך - - - ותגיד ויתרתי.

היו"ר דוד ביטן:

למה? זה בסדר גמור, מה אתה רוצה?

יואב בן צור (ש"ס):

הרי ממילא ישאלו 120.

היו"ר דוד ביטן:

אלא אם כן חבר הכנסת הסכים. אם אני מסכים שהחשב יפרסם, שיפרסם.

יואל חסון (המחנה הציוני):

לא, כי אז שואלים למה לא הסכמת? למה כן הסכמת? למה לא הסכמת?

קריאה:

רק אלה שיוותרו יסכימו. כך תדע מי לא הסכים.

יואב בן צור (ש"ס):

יבינו שמי שלא הסכים, זאת אומרת שהוא לא ויתר.

יואל חסון (המחנה הציוני):

נכון, זה מה שיהיה, דוד.

יואב בן צור (ש"ס):

ודאי שזה ככה.

היו"ר דוד ביטן:

תורידי את זה. הורדתי את זה.

ארבל אסטרחן:

חבר הכנסת רוזנטל רצה הסתייגות.

מיקי רוזנטל (המחנה הציוני):

כן, אני מבקש לבטל את הסעיף הזה.

ארבל אסטרחן:

להוריד את הסעיף האחרון.

יעל גרמן (יש עתיד):

ואני מצטרפת. יש עתיד מצטרפת.

ארבל אסטרחן:

לא, יש עתיד זה רק אם אני אקבל חתימות.

רועי פולקמן (כולנו):

וגם אני משנה. אני מצטרף להסתייגות הזאת מטעם אחד מאוד פשוט - - -

היו"ר דוד ביטן:

אבל הצבעת כבר.

רועי פולקמן (כולנו):

אני חשבתי שאנחנו מצביעים על החוק. עכשיו הבנתי על מה ההסתייגות. אני אומר
ממשיכים עם הדיון שכל ח"כ יהיה חשוד, אלא אם יוכח אחרת. אתה יודע את דעתי.

היו"ר דוד ביטן:

למה? הח"כ אומר אני ויתרתי. מה הבעיה? מה, הוא משקר? ח"כים לא משקרים
בינתיים.

יואל חסון (המחנה הציוני):

הוא מפרסם.

רועי פולקמן (כולנו):

אז הכול צריך להיות מפורסם. אז אני מצטרף להסתייגות.

יעל גרמן (יש עתיד):

אין מה להתבייש. בהחלט.

רועי פולקמן (כולנו):

ההיפך, זה מסבך את העניין.

היו"ר דוד ביטן:

קודם כל, הח"כים לא משקרים. בוא נתחיל מזה. אדם שיגיד שהוא ויתר, הוא ויתר.

רועי פולקמן (כולנו):

אני בעד שלא נתעסק בזה, אבל אם כבר, שהכול יפורסם. אני מצטרף להסתייגות
של - - -

ארבל אסטרחן:

אוקיי, אז חברי הכנסת רוזנטל, גרמן ופולקמן – להוריד את ההוראה שאומרת
שהכנסת לא תפרסם את השמות.

רועי פולקמן (כולנו):

נכון. אם כבר, אחרת כולם יהיו חשודים.

יואב בן צור (ש"ס):

לא חשודים. מי שירצה להגיד, שיגיד. אתה רוצה להגיד, תגיד. מה הבעיה?

מיקי רוזנטל (המחנה הציוני):

כן, בשביל מה כל הדבר הזה?

יואב בן צור (ש"ס):

אתה רוצה להגיד, תודיע שוויתרת.

רועי פולקמן (כולנו):

בשביל מה להתעסק?

איילת נחמיאס ורבין (המחנה הציוני):

דוד, אני מצטרפת אליהם. אני מצטרפת להצעה.

היו"ר דוד ביטן:

את נמנעת דווקא.

איילת נחמיאס ורבין (המחנה הציוני):

אבל עכשיו אני מצטרפת.

ארבל אסטרחן:

אז אולי צריך לראות מה החלטת הוועדה.

היו"ר דוד ביטן:

אולי נעשה הצבעה חוזרת.

מיקי רוזנטל (המחנה הציוני):

אתה חייב לעשות הצבעה. קודם כל אתה חייב לעשות הצבעה. אתה חייב לעשות הצבעה
ידנית.

היו"ר דוד ביטן:

הצבעה חוזרת.

מיקי רוזנטל (המחנה הציוני):

אתה חייב לעשות הצבעה ידנית.

היו"ר דוד ביטן:

הצבעה חוזרת. חלק אומרים שהם לא הבינו על מה ההצבעה.

איילת נחמיאס ורבין (המחנה הציוני):

רציתי להסביר מדוע חזרתי בי.

היו"ר דוד ביטן:

די. הצבעה חוזרת.

איילת נחמיאס ורבין (המחנה הציוני):

סליחה, למה אתה אומר לי די? סליחה.

היו"ר דוד ביטן:

רק על התיקון. הצבעה רק על התיקון. רבותי, מה קרה לכם? תירגעו.

איילת נחמיאס ורבין (המחנה הציוני):

זכותי לקבל רשות דיבור.

היו"ר דוד ביטן:

לא צריך רשות דיבור. אני רוצה לעשות הצבעה חוזרת.

איילת נחמיאס ורבין (המחנה הציוני):

אבל אני ביקשתי זכות דיבור, מותר לי לבקש.

היו"ר דוד ביטן:

אין צורך.

איילת נחמיאס ורבין (המחנה הציוני):

מה זה אין צורך?

היו"ר דוד ביטן:

נעשה הצבעה חוזרת בבקשה.

איילת נחמיאס ורבין (המחנה הציוני):

לא, זה לא בסדר, סליחה.

היו"ר דוד ביטן:

אנחנו מצביעים עוד פעם על ההצעה של - - -

מיקי רוזנטל (המחנה הציוני):

אבל ידנית אנחנו צריכים להצביע בכל מקרה.

היו"ר דוד ביטן:

לא, אבל רוצים את זה במחשב. חכו רגע, עושים ניסיון.

יעל גרמן (יש עתיד):

אני לא יכולה להצביע פה. אני ידנית.

היו"ר דוד ביטן:

הצבעה חוזרת על ההצעה של יואל חסון. בבקשה.

ארבל אסטרחן:

הצעתו היא לא לפרסם.

היו"ר דוד ביטן:

הוא טוען לא לפרסם. מי שמצביע בעד, לא מפרסמים.

יואל חסון (המחנה הציוני):

שהכנסת לא תפרסם.

היו"ר דוד ביטן:

מי שמצביע נגד, מפרסמים.

יואב בן צור (ש"ס):

שהכנסת לא תפרסם, לא שאתה. אתה תעשה מה שאתה רוצה.

היו"ר דוד ביטן:

הכנסת. אתה יכול לפרסם. אפשר להצביע? תצביעו. זה לא עובד. זה הולך לאט.

מיקי רוזנטל (המחנה הציוני):

נרשמתי נגד? כן.

יעל גרמן (יש עתיד):

אני מצביעה נגד.

היו"ר דוד ביטן:

תצביעי נגד.

יואב קיש (הליכוד):

אם היא נגד, זה גם ככה נופל, ביטן, אם אתה לא משנה.

היו"ר דוד ביטן:

אמרתי, אני הייתי נגד גם בפעם הקודמת. אמרתי, הצבעה חופשית, לא
קואליציונית, כל אחד הצביע. אוקיי, חמש נגד ארבע. זה ירד. ידנית. מי בעד
ההצעה של יואל? מי נגד?

הצבעה

בעד אישור התיקון להצעת החוק – 4

נגד – 5

נמנעים – 1

התיקון לא נתקבל.

היו"ר דוד ביטן:

בפעם הבאה, חבר'ה, אל תשנו הצבעות.

רוברט אילטוב (ישראל ביתנו):

אני נמנע.

איילת נחמיאס ורבין (המחנה הציוני):

אני רוצה להגיד לכם - - - זה מותר תוך כדי דיון להשתכנע מדברים אחרים. הוא
לא נתן לי את זכות הדיבור כשביקשתי.

היו"ר דוד ביטן:

זכות הדיבור הייתה בהתחלה על הסעיף הזה.

איילת נחמיאס ורבין (המחנה הציוני):

מותר לבקש גם זכות דיבור תוך כדי, לא קרה כלום. עם כל הכבוד, זה לא שאתה
נוהג פה רק לפי התקנון.

היו"ר דוד ביטן:

עכשיו תקריאי את החוק, נצביע על החוק.

ארבל אסטרחן:

הקראתי אותו, וזה יהיה הסעיף האחרון שהקראתי, שהכנסת לא תפרסם.

יואב בן צור (ש"ס):

אני מגיש הסתייגות.

ארבל אסטרחן:

איזה הסתייגות?

מיקי רוזנטל (המחנה הציוני):

נפלה ההסתייגות, די, עכשיו אין.

ארבל אסטרחן:

הוא רוצה את זה כהסתייגות למליאה.

מיקי רוזנטל (המחנה הציוני):

אבל אני רוצה לשמור את זה כהסתייגות למליאה.

יואב בן צור (ש"ס):

כהסתייגות למליאה אני מגיש את זה.

יואב קיש (הליכוד):

אבל זה נפל.

מיקי רוזנטל (המחנה הציוני):

זה לא משנה, זכות הדיבור שמורה לי במליאה.

ארבל אסטרחן:

אתה רוצה בקשת רשות דיבור? אני אתן לך רשות דיבור.

יואל חסון (המחנה הציוני):

אני גם בקשת רשות דיבור.

איילת נחמיאס ורבין (המחנה הציוני):

אני גם רוצה.

ארבל אסטרחן:

רשות דיבור?

יעל גרמן (יש עתיד):

על מה אתם מדברים? אני הצבעתי נגד ההצעה של יואל חסון.

יואל חסון (המחנה הציוני):

את רשומה בעד במחשב.

מיקי רוזנטל (המחנה הציוני):

בטעות הכניסו אותה.

יעל גרמן (יש עתיד):

אני לא יודעת מה רשום, אני הצבעתי ידנית. הצבעתי נגד.

מיקי רוזנטל (המחנה הציוני):

היא הצביעה נגד. אז בטעות נרשמת פה.

קריאה:

תשני, את יכולה לשנות.

היו"ר דוד ביטן:

תקריאי את זה בבקשה.

ארבל אסטרחן:

הקראתי. הקראתי את הנוסח.

היו"ר דוד ביטן:

מי בעד הנוסח של החוק לקריאה שנייה ושלישית?

ארבל אסטרחן:

בלי ההצעה של - - -

היו"ר דוד ביטן:

בלי ההערה הזאת.

רוברט אילטוב (ישראל ביתנו):

אנחנו בעד.

מיקי רוזנטל (המחנה הציוני):

עשיתם בלגן. צריך לעשות את זה עוד פעם.

יואל חסון (המחנה הציוני):

מצביעים?

קריאה:

אנחנו בעד.

יעל גרמן (יש עתיד):

על מה מצביעים?

היו"ר דוד ביטן:

על החוק.

מיקי רוזנטל (המחנה הציוני):

על החוק עצמו, בלי ההסתייגות הזו.

ארבל אסטרחן:

בלי ההסתייגות של יואל חסון.

היו"ר דוד ביטן:

עשר בעד. אין מתנגדים. בסוף אני אצביע על פטור מחובת הנחה לגבי כל השלושה.

ארבל אסטרחן:

אני לא חושבת שצריך, כי מתי זה יעלה? הרי היום לא נספיק, יש מליאה.

היו"ר דוד ביטן:

היום לא נספיק, אז אין צורך.

ארבל אסטרחן:

לא צריך.

היו"ר דוד ביטן:

ידנית, מי בעד?

הצבעה

בעד אישור החוק – 10

נגד – אין

נמנעים – אין

החוק אושר.

אתי בן יוסף:

עשרה.

תיקון לחוק הכנסת (שדלנים) (יתר שקיפות)

היו"ר דוד ביטן:

עכשיו הצעת חוק בעניין השדלנים לדיון בוועדת הכנסת, הכנה לקריאה ראשונה.
אנחנו רוצים להגביר את השקיפות בעניין הזה. מה שקורה – אתם איתי רגע?
ח"כים. ח"כים.

יואל חסון (המחנה הציוני):

צביקה, הציוצים שלך לא עדכניים. כתבת שהיא קיבלה את זה, היא לא קיבלה את
זה. הצעתי לא התקבלה. אתה לא עוקב.

איילת נחמיאס ורבין (המחנה הציוני):

הייתה עוד הצבעה.

היו"ר דוד ביטן:

חברים אמרו שהם לא ידעו על מה הם מצביעים, לכן עשיתי הצבעה חוזרת.

יואל חסון (המחנה הציוני):

הסתייגותי נפלה, אדוני.

יעל גרמן (יש עתיד):

מתי יש זכות דיבור על ההצבעה שלנו?

היו"ר דוד ביטן:

כשיהיה דיון בכנסת.

קריאה:

לא, פה.

היו"ר דוד ביטן:

פה? בבקשה. רבותי, ההצעה הזאת היא כדי להגביר את השקיפות. היום לוביסטים
נכנסים לוועדות. אנחנו מעבירים דף, הם לא חייבים להירשם. הם נכנסים ויוצאים
מדיוני הוועדות. אנחנו רוצים שתהיה חובה ללוביסטים לגשת לנציג הוועדה, גם
להירשם וגם להגיד את מי הם מייצגים על מנת שזה יירשם בפרוטוקול. תהיה
סנקציה, אנחנו מחילים את זה על הסנקציות שכתובות בחוק בעניין הזה. מוסיפים
סנקציה נוספת, שהיא עונש על תנאי. דבר נוסף שאנחנו מוסיפים בסעיף 69, הוראה
כללית ששתדלן לא יוכל לפעול לפגוע בכבוד הכנסת. דבר נוסף, כל מה שאנחנו
אומרים יחול גם על דיוני ועדה, גם אם היא נערכת מחוץ לכנסת. היום אין את
זה. היועצת המשפטית רוצה לומר תוספת?

ארבל אסטרחן:

אולי נציג את זה יותר.

היו"ר דוד ביטן:

אין בעיה, הם יכולים להגיב.

ארבל אסטרחן:

אני יכולה להציג בפירוט את הנוסח עצמו, זה לא ארוך.

היו"ר דוד ביטן:

תגידי, אין בעיה.

ארבל אסטרחן:

היום יש פרק בחוק הכנסת שעניינו שדלנים, שקובע הוראות שונות וחובות שונות
שמוטלות על השדלנים – חובת רישום, חובה ללכת עם תג מיוחד, חובה ששם השדלן
ופרטי לקוחותיו יופיעו באתר הכנסת, ועוד. יש גם סמכות לוועדה בראשות יו"ר
הכנסת ובהשתתפות שניים מסגניו, אחד מהקואליציה ואחד מהאופוזיציה, להטיל
סנקציות על שדלן שהפר הוראות לפי החוק, שיכולות להגיע עד כדי שלילת זכותו
לפעול כשדלן בכנסת. הוועדה עשתה שימוש מעט פעמים בסמכות הזאת שלה. מה שמוצע
כרגע זה כך – אני אתייחס לתיקונים. הכנתי נוסח משולב שאני מקווה שמונח
בפניכם. היום יש הוראה בסעיף 66 שאומרת: לא יפעל שדלן בכנסת אלא בהיתר מאת
הוועדה. פעמים לא מעטות נשאלה השאלה מה קורה כשמתקיימת ישיבת ועדה מחוץ
לכנסת, בכפר המכבייה, האם החובות האלה גם קיימות, ששדלן חייב להציג את
עצמו, להגיד שהוא שדלן וכולי. מוצע לקבוע שהאמור יחול גם לישיבת ועדה של
הכנסת המתקיימת מחוץ למשכן. זה לא שכל החוק חל מחוץ למשכן, אלא ישיבות
ועדה.

יואל חסון (המחנה הציוני):

איך טכנית זה יהיה? הוא יבוא ומה?

היו"ר דוד ביטן:

הוא יהיה חייב לבוא ולהירשם. אם הוא לא נרשם וקלטו שהוא לא נרשם, הוא
יועמד - - -

יואל חסון (המחנה הציוני):

ומה ההרשמה הזאת עוזרת?

ארבל אסטרחן:

יודעים שמדובר בשדלן.

היו"ר דוד ביטן:

זו שקיפות. הוא נרשם. היום השדלנים נמצאים, אתה לא יודע שהם היו, זה לא
נרשם בשום מקום, וגם לא את מי הם מייצגים.

יואל חסון (המחנה הציוני):

הבנתי. הבנתי.

איילת נחמיאס ורבין (המחנה הציוני):

זה לא כתוב בפרוטוקול.

היו"ר דוד ביטן:

וגם לא את מי הם מייצגים. הם צריכים לציין את זה.

ארבל אסטרחן:

תלכו לסעיף 68. היום הוא מדבר על תג זיהוי. מוצע שכותרת השוליים שלו תהיה
"הזדהות". היום הוא מדבר גם על התג המיוחד שעונדים בכנסת, על כך שבכל פנייה
בקשר לפעילותו כשדלן, השדלן חייב לציין שהוא פועל כשדלן בכנסת ומי הלקוח
שהוא פועל עבורו. כאן מוצע להוסיף: שדלן הנוכח בישיבה של ועדה במשכן הכנסת
או מחוצה לו יודיע כי הוא מבקש לרשום בפרוטוקול הישיבה את שמו, את עובדת
היותו שדלן ואת הלקוח שעבורו הוא פועל באותה ישיבה.

רוברט אילטוב (ישראל ביתנו):

ואם זה מספר לקוחות?

מיקי רוזנטל (המחנה הציוני):

אז הוא צריך לציין את כל הלקוחות. לפעמים יש ניגוד עניינים, וזה מאוד
בעייתי. אני רוצה להתייחס לזה.

איילת נחמיאס ורבין (המחנה הציוני):

אירוע מדהים שבו שניכם צודקים. אבל אני חושבת שצריך להיות קונקרטי באמת –
את מי הוא מייצג לצורך אותה הוועדה, או שהוא מייצג - - -

היו"ר דוד ביטן:

הוועדה. לא, לא. את אותו דיון.

ארבל אסטרחן:

כל הלקוחות מופיעים באתר האינטרנט.

איילת נחמיאס ורבין (המחנה הציוני):

מיקי ציין משהו - - -

היו"ר דוד ביטן:

באותו דיון. רק לאותו דיון. אם הוא מייצג באותו דיון מספר לקוחות, שיציין
אותם.

איילת נחמיאס ורבין (המחנה הציוני):

אם הוא לא מייצג אף אחד לצורך אותו דיון?

היו"ר דוד ביטן:

אבל זה מופיע באתר, היא אומרת.

מיקי רוזנטל (המחנה הציוני):

אני מבקש, גברתי, להדגים מקרה שקרה וראיתי בעיני. לעתים תאגיד השדלנים
מייצג אינטרסים שונים, ואפילו סותרים זה את זה. אני הייתי בדיון ששני
שדלנים מאותה חברה ייצגו שני גופים שונים שבאו כל אחד לנסות לנווט את
ההחלטות לכיוונו. וזה אותו ארגון שדלנים.

יואב בן צור (ש"ס):

אתה מתכוון לכיוון מנוגד.

מיקי רוזנטל (המחנה הציוני):

מנוגד, כן. בהצעת החוק שאני כתבתי יש צורך לפרט את זה באתר הכנסת. זה לא
הספיק להגיד הנה.

יואב בן צור (ש"ס):

גם הלקוחות ידעו.

היו"ר דוד ביטן:

אני רוצה להגיד לך שמשרדי עורכי דין גדולים, למשל ש. הורוביץ, שיש לו 100
עורכי דין והרבה מאוד לקוחות, ויש לו מחלקות שונות, הוא יכול לייצג גם - -
-

רועי פולקמן (כולנו):

שני צדדים למחלוקת.

היו"ר דוד ביטן:

לא באותו משפט. - - - כי הגודל קובע, ברור.

מיקי רוזנטל (המחנה הציוני):

חבר הכנסת ביטן, באתיקה של עורכי דין זה אסור. הדבר הזה אסור במפורש.

היו"ר דוד ביטן:

אישרו את זה בלשכה.

מיקי רוזנטל (המחנה הציוני):

אסור במפורש. ולכן אני חושב שגם פה אנחנו צריכים שתהיה תוספת ולהגיד - - -

איילת נחמיאס ורבין (המחנה הציוני):

אם הוא לא עורך דין?

מיקי רוזנטל (המחנה הציוני):

אנחנו לא דנים עכשיו מה קורה בלשכת עורכי הדין.

היו"ר דוד ביטן:

זה דבר מקובל, אין בעיה.

מיקי רוזנטל (המחנה הציוני):

אני מבקש שבעניין הזה תהיה תוספת שאם השדלנים, התאגיד שלהם, מייצג גופים
נוספים שקשורים לתחום, צריך לציין את זה גם. זה הכרחי.

היו"ר דוד ביטן:

מה זאת אומרת?

מיקי רוזנטל (המחנה הציוני):

אני אסביר לך.

היו"ר דוד ביטן:

אין לי בעיה עם זה. אין לי בעיה.

ארבל אסטרחן:

אנחנו מדברים פה על אנשים שלא מדברים. כמו כאן, שיושבים מאחורה.

מיקי רוזנטל (המחנה הציוני):

לא חשוב. זה בכלל לא משנה. זה הכרחי.

היו"ר דוד ביטן:

אין לי בעיה. תכתבי ככה: לציין את הלקוח, וכן לקוחות נוספים שההחלטה של
הוועדה משפיעה עליהם.

מיקי רוזנטל (המחנה הציוני):

שהתאגיד שהוא עובד בו מייצג בתחום.

היו"ר דוד ביטן:

שההחלטה של הוועדה תוכל להשפיע גם עליהם.

מיקי רוזנטל (המחנה הציוני):

אוקיי, זה אותו דבר מבחינתי.

היו"ר דוד ביטן:

אוקיי, מקבל את זה.

ארבל אסטרחן:

גם אם הוא לא דיבר?

רוברט אילטוב (ישראל ביתנו):

איך הוא יכול לדעת? כי ההחלטה עוד לא התקבלה. איך הוא יכול לדעת אם
התאגיד - - -

רועי פולקמן (כולנו):

זה לא ישים. סליחה שאני אומר, אבל זה לא ישים.

היו"ר דוד ביטן:

אוקיי, הדיון. לא ההחלטה, הדיון משפיע.

מיקי רוזנטל (המחנה הציוני):

זה מאוד ישים וזה מאוד קל.

היו"ר דוד ביטן:

הרעיון בסדר גמור, מה הבעיה?

מיקי רוזנטל (המחנה הציוני):

זה מאוד ישים וזה מאוד קל.

רועי פולקמן (כולנו):

אלו אמירות לא ישימות.

רוברט אילטוב (ישראל ביתנו):

אלו דברים שהם לא ישימים לדעתי.

ארבל אסטרחן:

שבפרוטוקול יהיה כתוב שם, שדלן, מייצג את "אל-על". החברה שבה אני עובד
מייצגת גם את - - -

מיקי רוזנטל (המחנה הציוני):

אלו מקרים נדירים, קודם כל.

היו"ר דוד ביטן:

אין הרבה מקרים כאלה.

מיקי רוזנטל (המחנה הציוני):

אם התאגיד שהוא מייצג – נתת דוגמה את "אל-על", מייצג גם את עובדי "אל-על",
ולפעמים הם לא באותו צד, חשוב שזה יצוין.

היו"ר דוד ביטן:

אנחנו רוצים שקיפות, זה יהיה חלק מהשקיפות. קודם כל ח"כים, אחר-כך שדלנים.

מיקי רוזנטל (המחנה הציוני):

אני עוד לא סיימתי, יש לי עוד הערות לחוק.

היו"ר דוד ביטן:

תשתדלו בהסתייגויות – אנחנו לא מתקנים את כל החוק.

מיקי רוזנטל (המחנה הציוני):

אני לא אזכיר את כל הדברים. אני רוצה להזכיר רק דברים שנוגעים לשקיפות.
לדעתי הכרחי בהזדמנות חגיגית זו שאנחנו כבר משנים את החוק החשוב והטוב
שכתבו בזמנו חברת הכנסת יחימוביץ וחבר הכנסת גדעון סער – אבל עם הזמן צריך
להתאים אותו למציאות החדשה שנוצרה. צריך להוסיף פה עוד דבר. שוב, אני אדגים
את זה מהחיים בכנסת. חברי הכנסת מקבלים לא מעט מסמכים משדלנים. לעתים
המסמכים האלה הם מגמתיים, כמו ששדלנים מנסים להשפיע. צריך להגיד ששדלנות
היא דבר חשוב בחיים שלנו, ולא פסול, חס וחלילה. אבל מקבלים מהם מסמכים, ועל
סמך המסמכים האלה, הניירות האלה והעמדות האלה הם קובעים את דעתם. אני חושב
שהכרחי שהניירות האלה שנמסרים לחברי הכנסת ולוועדה יימסרו גם לממ"מ
ויפורסמו בתוך 24 שעות מהטעם הפשוט שלא פעם, כאמור, המסמכים האלה הם מוטים,
ואני אדגים מהחיים. אנחנו ישבנו בוועדת הכספים בנושא חוק ששינסקי, ניצול
משאבי הטבע, ומנכ"ל כי"ל הציג את מה שהוא הציג לרוב חברי הוועדה גם באופן
פרטי, או חבריו, לא הוא באופן אישי, אלא שדלנים מטעמו. הציגו לחברי הכנסת
למשל מצגת שבה נאמר שכי"ל משלמת בכל שנה שני מיליארד שקל מסים. הנתון הזה
הוא נתון שקרי. כי"ל, אחרי המיסוי תשלם מיליארד וחצי שקל בכל שנה, והיום
היא משלמת מיליארד. איך הם עשו את זה? זה תעלול.

ארבל אסטרחן:

הוא לא שדלן, זה מנכ"ל כי"ל אתה אומר. הוא לא שדלן.

היו"ר דוד ביטן:

לא, לא שדלן, הוא לא שדלן.

מיקי רוזנטל (המחנה הציוני):

לא, אבל השדלנים מטעמו – שנייה, זה חשוב מאוד. אני סיפרתי - - -

היו"ר דוד ביטן:

אני יכול להפריע לך דקה? באותו עניין. מה שאתה עושה בעצם סותר את מה שאתה
רוצה לעשות. כי מה אתה אומר? אם הם פנו לחבר כנסת ספציפי ונתנו לו מידע
שהוא לא נכון, עכשיו אתה רוצה שכל ה-120 יקבלו אותו?

מיקי רוזנטל (המחנה הציוני):

אני אסביר למה אני רוצה את זה.

יעל גרמן (יש עתיד):

לא, שהממ"מ יעשה ביקורת. להגיש לממ"מ, שהממ"מ יבדוק את זה.

היו"ר דוד ביטן:

ההצעה היא שכולם יקבלו את זה.

מיקי רוזנטל (המחנה הציוני):

אני אסביר מה ההיגיון. ההיגיון הוא שברגע שאתה מפרסם את זה לציבור, יש מי
שמכיר את הנתונים ויגידו זה נתון לא נכון.

יוסי יונה (המחנה הציוני):

זה מנגנון בקרה.

מיקי רוזנטל (המחנה הציוני):

יש איזה מנגנון בקרה. חבר הכנסת, אתה לא מצפה ממנו – אני לא מצפה מעצמי
להבין בכל תחום ולהבין בכל מספר, וכולי. אני מקבל את זה, ואם זה לא
מפורסם - - -

יעל גרמן (יש עתיד):

מיקי, אתה לא רוצה שזה יעבור דרך הממ"מ והם יבדקו?

מיקי רוזנטל (המחנה הציוני):

אני אמרתי. אמרתי.

יואל חסון (המחנה הציוני):

אם קיבלתי באימייל ולא קראתי?

מיקי רוזנטל (המחנה הציוני):

זה לא משנה, אתה יכול לא לקרוא.

רועי פולקמן (כולנו):

למה שחבר הכנסת – אם יש לי שאלה, אני אשאל. אני יכול לפנות לאנשים באקדמיה,
אני יכול לפנות לממ"מ, אני יכול להתייעץ. אני מקבל אין סוף חומר, אתה יודע
לשאול את השאלות.

מיקי רוזנטל (המחנה הציוני):

אני אסביר לך למה. אני אסביר מה מבדיל את זה מחומר אחר שאתה מקבל. החומר
הזה נועד לשנות החלטות של הכנסת לטובת - - -

היו"ר דוד ביטן:

ומה עם עמותות, שאנחנו מקבלים כל היום חומר מעמותות? "מבלבלים לנו את
המוח". עמותות שמאל ועמותות - - -

מיקי רוזנטל (המחנה הציוני):

צריך לפרסם כל מידע.

יואל חסון (המחנה הציוני):

איך טכנית זה יהיה?

יוסי יונה (המחנה הציוני):

אני הבנתי את ההיגיון.

היו"ר דוד ביטן:

זה יהיה לנו בעייתי פה.

מיקי רוזנטל (המחנה הציוני):

אני אנסה שוב להסביר. ההיגיון הוא ממש לא בעייתי. מאחר וחברי הכנסת מקבלים
הרבה מאוד מידע, חלק מהמידע הזה הוא מידע מוטה בכוונה. אם המידע ימצא מוטה
בכוונה, יהיו סנקציות. יש ועדה, אני מציע להפעיל את המערכת הזאת כדי - - -

רועי פולקמן (כולנו):

אבל איך תגדיר מוטה? יש מי שיגיד עכשיו הייתי בדיון של משרד הבריאות, ומשרד
האוצר לא הסכים - - -

היו"ר דוד ביטן:

מיקי, זה קשה מאוד.

מיקי רוזנטל (המחנה הציוני):

מאוד קל.

היו"ר דוד ביטן:

יש בעיה פה.

מיקי רוזנטל (המחנה הציוני):

אני אסביר, רגע. אתם לא שמעתם אותי. אם תשמעו עד הסוף, תגידו שזו הצעה לא
הגיונית. יש נתונים ויש דעות. לכל אחד יש דעה לגיטימית והוא מפרש את
המציאות על סמך מסד נתונים שהוא מקבל. אם מסד הנתונים שנמסר לכנסת, כמו
הדוגמה שמסרתי, במספרים, היה שגוי והיה מוטה בכוונה, אז יש גם יכולת להפעיל
סנקציות. אבל בעיקר זה נחוץ כדי להפעיל בקרה ציבורית. מן הסתם, הדברים האלה
יילקחו על-ידי עיתונאים, על-ידי חברי כנסת שכן מבינים, על-ידי יושב-ראש
ועדה.

רוברט אילטוב (ישראל ביתנו):

אבל מה הבעיה, מיקי, אם אתה רואה שהמידע הוא לא נכון, תגיש תלונה לוועדה.

מיקי רוזנטל (המחנה הציוני):

אבל אני לא תמיד יודע שבכלל התקבל מידע לא נכון. זו בדיוק הבעיה. בדיוק,
ידידי, זאת הבעיה. הם מוסרים את זה לחברי הכנסת שמן הסתם לא מתמצאים בתחום.

רוברט אילטוב (ישראל ביתנו):

יושב פה נציג האוצר, תשאל אותו כמה מס הוא משלם. בשביל זה יש לך ממשלה.

מיקי רוזנטל (המחנה הציוני):

הבקשה שלי היא שזה יועבר לממ"מ, הממ"מ יבדוק את העובדות וימסור לחברי הכנסת
את העובדות האמתיות. אם זה נכון, אז אין בעיה. מה הבעיה שלכם עם זה?

היו"ר דוד ביטן:

הבנתי. בעייתי, אבל בוא נשמע.

ארבל אסטרחן:

צריך להזמין את הממ"מ לדבר כזה. צריך לבדוק אתם, זה 24 שעות.

יוסי יונה (המחנה הציוני):

אדוני היושב-ראש, אני רואה את הדברים שמיקי אומר באופן הבא: יש שתי רמות
שונות. האחת, מעצם העובדה – מיקי, תגיד לי אם אני טועה – שאנחנו שולחים את
זה לממ"מ, יש כאן כבר איזשהו - - -

היו"ר דוד ביטן:

חבר'ה, צריך להגדיל כוח אדם פה גם. זה לא פשוט, זו עבודה רצינית מאוד
לממ"מ. עכשיו הם יעברו על כל נייר שאיזה לוביסט שלח. אפילו אם הלוביסט לא
מבין כלום וכתב את זה לחברי כנסת, הממ"מ יצטרכו עכשיו לעבור על כל נייר.

מיקי רוזנטל (המחנה הציוני):

עזוב, שימסרו את זה לממ"מ ושזה יפורסם. הפרסום כשלעצמו מונע דברים מאוד - -
-

היו"ר דוד ביטן:

בגלל זה אני אומר, במקרה הזה זה פועל נגדך. כי מה אתה אומר? אם פנה אלי
עכשיו לוביסט וכתב לי שטויות, עכשיו אתה רוצה שכל ה-120 יקבלו את השטויות?

מיקי רוזנטל (המחנה הציוני):

כן.

היו"ר דוד ביטן:

זה נוגד את המטרה שלשמה אתה פועל.

מיקי רוזנטל (המחנה הציוני):

המטרה היא שלא 120 יקבלו את זה, אלא שהציבור יקבל את זה.

היו"ר דוד ביטן:

זה מה שיהיה, מה זה - - -

מיקי רוזנטל (המחנה הציוני):

שהציבור יקבל את זה.

ארבל אסטרחן:

- - - באתר הכנסת. בלי הממ"מ.

מיקי רוזנטל (המחנה הציוני):

באתר הכנסת, בלי הממ"מ, אין לי שום בעיה. אין לי שום בעיה.

היו"ר דוד ביטן:

זו טעות. טעות. מיקי, תחשוב על זה טוב.

יוסי יונה (המחנה הציוני):

דוד, אולי ניתן טיעון שיכול לשכנע.

היו"ר דוד ביטן:

בוא נשמע, אתה פרופסור, אולי תביא לנו איזה טיעון מיוחד.

מיקי רוזנטל (המחנה הציוני):

אגב, לשדלנים אין בעיה עם זה. הם עצמם אין להם בעיה.

היו"ר דוד ביטן:

ברור. זה משמש לטובתם, הם אפילו לא צריכים להעביר את זה לכולם. הם שולחים
לך, ואתה שולח כבר לכולם. מה הם צריכים אותנו? "עלא כיפכ" מבחינתם.

מיקי רוזנטל (המחנה הציוני):

הם לא צריכים אותנו, אנחנו צריכים מנגנון בקרה על המידע.

היו"ר דוד ביטן:

הבקרה פה פועלת לרעתך לפי מה שאתה אומר.

יוסי יונה (המחנה הציוני):

מה שאני התכוונתי לומר זה שמשעה שאתה כופה עליהם לעשות "ציבוריזציה" של
המסמך, הרי שזה פועל כמו מנגנון פנימי עליהם, שהם ירסנו את עצמם ויפחדו
להציג נתונים שהם מעוותים לחלוטין. זו הטענה לפני הסוגיה של הסנקציות. זאת
אומרת, משעה שאני יודע שהמסמך שאני כותב הוא לא מופנה או לא מגיע לייעודו
המאוד סלקטיבי ספציפי, ויש לו את העין הציבורית ששוזפת אותו, הרי זה יכול
להיות איזשהו מנגנון על זה שכותב את המסמך לרסן את המסמך ולא לכתוב שטויות
או עובדות שהן מאוד מעוותות. זאת הטענה.

קריאה:

זה טוב או רע?

יוסי יונה (המחנה הציוני):

זה טוב מאוד. אני מפריד מהעניין הזה לגבי הסוגיה של הסנקציות אם אתה אמתי
או לא אמתי. אני חושב שזה כן מנגנון לריסון עצמי של כותבי הניירות.

היו"ר דוד ביטן:

הבנתי את הטענה. הבנתי. יעל.

יעל גרמן (יש עתיד):

אני חייבת, למען הגילוי הנאות, להודות שלי יש רתיעה גדולה מאוד מלוביסטים
עוד מהתקופה בטרם הייתי חברת כנסת, אבל פעלתי למען חוק האנטנות, חוק
הקרינה, יחד עם יורי שטרן, זיכרונו לברכה. באולם, בחדר, ישבו לוביסטים של
חברות התקשורת ופשוט ניהלו את הדיונים בלי לומר מה האינטרסים. שלא לדבר על
זה שהם גם איימו עלי שהם יפסיקו את השידורים בהרצליה. הם התנהגו בצורה
כוחנית.

היו"ר דוד ביטן:

לא הם, החברות איימו.

יעל גרמן (יש עתיד):

הלוביסטים איימו, לא החברות. הם הקימו חברה מאוחדת של לוביסטים והרשו לעצמם
לדבר בשם החברות, ועשו דברים שלא ייעשו. אני חושבת שטוב אנחנו עושים שאנחנו
מעבירים את החוק הזה, והוא אפילו לדעתי רך מדי. אני אחשוב ואני - - -

היו"ר דוד ביטן:

זה תיקון.

יעל גרמן (יש עתיד):

התיקון הוא רך מדי, ואני חושבת שצריך להכביד עוד יותר ולמנוע כמה שיותר את
האפשרות של לוביסטים להשפיע על חברי הכנסת.

היו"ר דוד ביטן:

אבל זו העבודה שלהם. העבודה שלהם היא להשפיע.

יעל גרמן (יש עתיד):

בסדר. זו העבודה שלהם, והעבודה שלנו היא שיהיה לנו ראש נקי, שלא נהיה - - -

איילת נחמיאס ורבין (המחנה הציוני):

סליחה, אנחנו לא יודעים לסנן - - -

היו"ר דוד ביטן:

אנחנו לא רובוטים. אנחנו עדיין יודעים לכלכל את צעדנו כמו שצריך.

איילת נחמיאס ורבין (המחנה הציוני):

אני לא רובוט. תסיימי את דבריך.

יעל גרמן (יש עתיד):

איילת, אני מדברת את דעתי, לא את דעתך. דעתי היא שללוביסטים יש אינטרסים.
והאינטרס שלהם הוא לא אינטרס הציבור. האינטרס שלהם הוא האינטרס של הלקוח
שלהם. האינטרס של הלקוח שלהם בדרך כלל הוא אינטרס שנובע מכסף, כמה שיותר
כסף, וזה לא צריך להיות האינטרס - - -

יואל חסון (המחנה הציוני):

ואם הלקוח זו אגודת החירשים או אגודת העיוורים?

יעל גרמן (יש עתיד):

יופי, זו נקודה טובה מאוד. אז אני לא מדברת על - - -

היו"ר דוד ביטן:

למה לא? הם גם לוביסטים. הם לוביסטים של רעיון.

איילת נחמיאס ורבין (המחנה הציוני):

סליחה, זה גם אינטרסים. זה גם אחד על חשבון השני, וככה אנחנו משסים ציבורים
אחד בשני.

יעל גרמן (יש עתיד):

אני לא יכולה לסיים. זאת הייתה הערה נכונה, ואני רוצה להתייחס אליה. אין
דין החברה להגנת הטבע, אדם טבע ודין, אגודת החירשים וכולי כדין לוביסט של
כי"ל או של איזושהי חברה אחרת. זה לא אותו דין. אנחנו כן צריכים לדעת
ולהבחין.

יואל חסון (המחנה הציוני):

איך עושים את ההבדלה?

יעל גרמן (יש עתיד):

אני מדברת בדיוק על אותם לוביסטים שמיקי מדבר עליהם.

היו"ר דוד ביטן:

זה מקובל בכל העולם שיש לוביסטים. בכל העולם המערבי.

יעל גרמן (יש עתיד):

זה שזה מקובל בכל העולם זה עדיין לא אומר שזה טוב. אנחנו לא רוצים להעתיק
מארצות-הברית את הדברים הגרועים. שם זה באמת גרוע מאוד. דרך אגב, אחת
הסיבות שכל מתווה הגז - - -

היו"ר דוד ביטן:

זה הלוביסטים.

יעל גרמן (יש עתיד):

לא, אני לא מדברת על זה. אחת הסיבות שמארצות-הברית לוחצים עלינו על מתווה
הגז היא בגלל לוביסטים ובגלל אינטרסים כספיים, וזה לא נראה לי לגיטימי. לי
זה לא לגיטימי. לא לגיטימי שאינטרס כספי הוא זה שישפיע. אני אומרת את כל זה
מפני שאני מאוד בעד החוק הזה. אני אומרת שזו התחלה טובה, ואני תומכת בהצעה
של מיקי. יותר מזה, להערכתי - - -

היו"ר דוד ביטן:

אני אענה. לגבי ההצעה של מיקי - - -

מיקי רוזנטל (המחנה הציוני):

היו לה שתי חלופות.

יעל גרמן (יש עתיד):

דוד, אני רק אסיים.

היו"ר דוד ביטן:

אני רוצה להגיד שאנחנו רק בקריאה ראשונה, שימו לב.

ארבל אסטרחן:

צריך לשכלל את זה.

מיקי רוזנטל (המחנה הציוני):

אני אתן לך את הניסוח - - -

היו"ר דוד ביטן:

תחשוב על מה שאתה אומר. מיקי, נחשוב על מה שאתה אומר. יש לנו זמן לקריאה
השנייה והשלישית.

מיקי רוזנטל (המחנה הציוני):

אבל את ההסתייגות הראשונה אתה מקבל.

היו"ר דוד ביטן:

כן, קיבלתי.

מיקי רוזנטל (המחנה הציוני):

ההסתייגות הראשונה שאם לתאגיד יש - - -

היו"ר דוד ביטן:

את הראשונה קיבלתי. את השנייה – בוא נחכה. נעבור את הקריאה הראשונה. שנייה
ושלישית - - -

יעל גרמן (יש עתיד):

אני רוצה לומר שדווקא לי חשוב כן להעביר את המידע שאני מקבלת דרך הממ"מ, כי
לי לא תהיה אף פעם את האפשרות – גם אם זה ייפרס בפני 120 חברי כנסת – לדעת
מה נכון ומה לא נכון.

מיקי רוזנטל (המחנה הציוני):

אגב, לא חייבים להעביר דרך הממ"מ, אפשר להעלות את זה לאתר הכנסת.

ארבל אסטרחן:

הכנסת תעלה את זה לאתר בלי סינון.

היו"ר דוד ביטן:

לא ניתן לממ"מ לעשות עבודה על כל מילה. על כל שטות שאומר מישהו אנחנו ניתן
לממ"מ לעבוד?

ארבל אסטרחן:

מכתבים שהתקבלו מלוביסטים או משהו כזה.

יואל חסון (המחנה הציוני):

אדוני היושב-ראש, אני חושב שבסך הכול הכיוון של הסדרת התהליכים מול חברות
הלובי, ומול מייצגים בכלל – אגב, אתם לא מדברים על מייצגים בכלל, יש פה
הרבה מייצגים שהם לא תחת חברות לובי, ואתם הולכים לפתרון הקל, אתם לא
מתייחסים לכל לובי השחור שנמצא - -

היו"ר דוד ביטן:

יש חוק על הלוביסטים.

יואל חסון (המחנה הציוני):

- - ולמייצגים שבאים בכובעים אחרים.

היו"ר דוד ביטן:

אבל אין לך שליטה על זה, אתה לא יודע.

יואל חסון (המחנה הציוני):

קודם כל, יש לך שליטה על הכול.

איילת נחמיאס ורבין (המחנה הציוני):

אנחנו נצטרך לייצר שליטה - - -

יואל חסון (המחנה הציוני):

חבר'ה, אני צריך ללכת לנשיאות, אל תפריעו לי. חבר הכנסת ביטן, אני אומר
שאתם מתייחסים לעניין הזה, אני לא מתנגד לחוק, אני בעד שקיפות. גם לחברות
הלובי אני אומר טוב שידעו את מי אתם מייצגים, טוב שידעו איפה אתם נמצאים.
הכול בסדר, אין מה לחשוש מזה. אבל אני אגיד לך משהו שאנחנו לא מטפלים בו,
אדוני, והנה, אולי הזדמנות לטפל בו. אני חושב שאחת הלקונות הקשות ביותר
בעובדת הוועדות בכנסת היא העובדה שבעת הצבעה נמצאים בתוך אולם המליאה לא רק
חברי כנסת. אני חושב – ובדקתי גם בפרלמנטים אחרים – כאשר מתחיל הליך של
הצבעה, חוץ מחברי כנסת ועוזריהם – הכול משודר כמובן, אני לא מציע לכבות את
המצלמות – לא צריך להיות באולם אף אחד. אני ראיתי, אדוני, סיטואציות של
ח"כים – אני לא אומר מי ומה – שממש מושכים את היד למטה. אגב, לא בהכרח
לובי. אני מדבר אתך גם על עובדי סיעה. אני מדבר אתך על פעילי מפלגה.

היו"ר דוד ביטן:

באופן כללי. באופן כללי.

יעל גרמן (יש עתיד):

רעיון נהדר.

רועי פולקמן (כולנו):

אתה מדבר על הוועדה או על המליאה?

יואל חסון (המחנה הציוני):

על ועדה.

היו"ר דוד ביטן:

עובדי סיעה כן. למה לא עובדי סיעה?

איילת נחמיאס ורבין (המחנה הציוני):

הערה יפה. הערה יפה.

היו"ר דוד ביטן:

הם עובדים. הם דואגים לרוב.

יואל חסון (המחנה הציוני):

אדוני, אני ראיתי פה יותר מדי - - -

היו"ר דוד ביטן:

אני מוכן ללכת על זה, אבל לא עכשיו.

יואל חסון (המחנה הציוני):

תן לי לסיים. תן לי לפחות שבדברי הכנסת הדברים יירשמו. אני ראיתי יותר מדי
סיטואציות שבעת הצבעה בוועדות – ג'ונגל, שוק, אף אחד לא יודע מימינו
ומשמאלו, בלגן.

היו"ר דוד ביטן:

בעיקר בוועדת הכספים. בתקציב. יש בלגן בתקציב.

יואל חסון (המחנה הציוני):

לכן הצעתי, אדוני – ואני מבקש להעלות אותה - - -

היו"ר דוד ביטן:

זה לא רלוונטי לחוק הזה.

יואל חסון (המחנה הציוני):

למה לא רלוונטי?

היו"ר דוד ביטן:

זה לא רלוונטי. אתה לא מוציא רק את הלוביסטים.

איילת נחמיאס ורבין (המחנה הציוני):

- - - בתקנון. זאת הערה טובה.

היו"ר דוד ביטן:

לא עכשיו. לא בחוק הזה.

יעל גרמן (יש עתיד):

ולא יהיו נוכחים בזמן הצבעות. זה יופי של דבר. זו תוספת קטנה.

ארבל אסטרחן:

זאת הוראה שאפשר - - -

איילת נחמיאס ורבין (המחנה הציוני):

ארבל, זאת הערה מאוד טובה.

ארבל אסטרחן:

זאת הוראה שאפשר בתקנון לקבוע.

איילת נחמיאס ורבין (המחנה הציוני):

ארבל, זאת הוראה מאוד מאוד טובה.

היו"ר דוד ביטן:

זה בתקנון, לא צריך בחוק.

ארבל אסטרחן:

- - - את זה בחוק, אפשר גם לקבוע את זה בתקנון כי זה נוגע לאופן ההתנהלות
של הוועדה. בשביל להטיל חובה בחוק - - -

יואל חסון (המחנה הציוני):

האם בוועדת הכנסת, נוכל להעלות את זה, אדוני, לסדר-היום לשינוי תקנון כדי
שבוועדות הכנסת ההצבעות יהיו רק בנוכחות חברי הכנסת וצוות הכנסת?

ארבל אסטרחן:

זה אפשרי אם היו"ר יסכים. אבל זה מתאים לתקנון.

היו"ר דוד ביטן:

יואל, אמרתי שאני תומך בזה.

יואל חסון (המחנה הציוני):

מעולה. תודה רבה.

היו"ר דוד ביטן:

עכשיו ניתן לח"כים. את הפרעת לכולם, חשבתי שדיברת.

איילת נחמיאס ורבין (המחנה הציוני):

באמת אל תרגיז אותי היום. כי הרגזת אותי שלא נתת לי קודם. הוא הרגיז
אותי - - -

היו"ר דוד ביטן:

לא הייתי צריך, היינו בתהליך הצבעה. שוב פעם את חוזרת על זה.

איילת נחמיאס ורבין (המחנה הציוני):

אני אחזור על זה כמה פעמים שאני ארצה כי ככה זה מתנהל פה. אני רוצה לומר
דבר אחד, אני מפחדת – ויעל, זה מופנה במידה מסוימת אליך – בעיקר ממה שאני
לא יודעת. כשפונה אלי לוביסט ואומר לי מה האינטרסים שלו, אני מודה ומתוודה,
אני לא נבהלת. ויעידו כאלף עדים – זה לא משנה אם יושבים פה כאלה שדיברתי
אתם או כאלה שלא. רוב הלוביסטים שיושבים כאן, לא דיברתי אתם בשום נושא
בכהונה שלי.

יעל גרמן (יש עתיד):

את לא צריכה לדבר עם לוביסט שהאינטרס שלו זה כסף.

איילת נחמיאס ורבין (המחנה הציוני):

אין לי שום בעיה.

יעל גרמן (יש עתיד):

למה צריך כל כך הרבה - - -

איילת נחמיאס ורבין (המחנה הציוני):

אני לא רואה שום מניעה לדבר עם לוביסטים אם אני יודעת מה האינטרסים שלו ואם
אני בן אדם מספיק עצמאי בשביל להגיד לו שלא יעלה על הדעת מה שהוא מבקש
ממני, נקודה. לא יעלה על הדעת מבחינה הגיונית, הוא לא חייב לדבר – אנחנו
מתנהגים פה כאילו הלוביסטים מבקשים דברים - - -

יעל גרמן (יש עתיד):

אם את אומרת לו שלום, זה אותו דבר.

איילת נחמיאס ורבין (המחנה הציוני):

תקשיבי רגע, יעל, גם לחברי כנסת יש אינטרסים. גם לחברי כנסת יש אינטרסים.
אני חושבת שהשקיפות ומה שמציעים פה זה מצוין. זה מצוין, אבל מכאן ועד הטלת
דופי מוחלט בכל הפעילות של השדלנים, אני ממש לא אוהבת את זה. כי אני באמת
חושבת שבסופו של דבר מה שנבחן כאן בהתמודדות שלנו כחברי כנסת, בין אם היו
שדלנים מעורבים בנושא, בין אם הם לא היו מעורבים בנושא, בסוף נבחנת מידת
העצמאות ומידת היכולת שלנו להפעיל שיקול דעת. ואני בן אדם שלא מפחד לשמוע
אנשים כדי לקבל החלטה, נקודה.

יעל גרמן (יש עתיד):

לא מסכימה אתך. בסדר, יפה מאוד.

איילת נחמיאס ורבין (המחנה הציוני):

לא מפחדת.

יעל גרמן (יש עתיד):

אני לא מסכימה אתך. אני חושבת שמי - - - אינטרס ציבורי לא צריך לבוא ולא
צריך להשפיע - - -

היו"ר דוד ביטן:

זה הכול, בואו נשמע את הלוביסטים.

איילת נחמיאס ורבין (המחנה הציוני):

אין שום בעיה. למה זה להשפיע? למה זה אוטומטית השפעה?

היו"ר דוד ביטן:

אבל אל תחזרו על עצמכם.

איילת נחמיאס ורבין (המחנה הציוני):

תגידי לי, בית משפט שומע תובע ונתבע? מה ההבדל?

יעל גרמן (יש עתיד):

- - - אין שום סיבה ושום הצדקה שאדם שכל המטרה שלו היא לעשות נזק - - -

היו"ר דוד ביטן:

גרמן. איילת.

איילת נחמיאס ורבין (המחנה הציוני):

יש אינטרסים, לא צריך לפחד מזה.

יעל גרמן (יש עתיד):

- - -

איילת נחמיאס ורבין (המחנה הציוני):

רק בן אדם שאין לו יכולת לעמוד באופן עצמאי צריך לפחד.

היו"ר דוד ביטן:

די, גרמן ואיילת, מספיק. בואו נתחיל.

ארבל אסטרחן:

לא הקראתי עוד תיקון אחד כי התחלנו דיון על סעיף 68. יש גם תיקון לסעיף 69,
רק נגיד אותו כדי שזה יהיה חלק מהדיון. סעיף 69 כולל שורה של איסורים שחלים
על שדלנים – להטעות וכולי.

איילת נחמיאס ורבין (המחנה הציוני):

שצריך להקפיד עליהם וצריך לאכוף אותם, בסדר גמור.

ארבל אסטרחן:

מה שמוצע להוסיף כאן – היום כתוב שאסור לשדלן לפעול לפי האיסורים כאן כלפי
עובד של חבר הכנסת, זאת אומרת עוזר פרלמנטרי או עובד הכנסת. מוצע להוסיף פה
גם עובד סיעה.

היו"ר דוד ביטן:

בסדר.

רוברט אילטוב (ישראל ביתנו):

אני לא שמעתי את הסעיף.

היו"ר דוד ביטן:

יש לנו כמה תיקונים.

ארבל אסטרחן:

אמרתי שסעיף 69 קובע היום איסורים על שדלנים – איסור הענקת טובות הנאה
לחברי כנסת, איסור הטעייה, איסור שכנוע באמצעים פסולים, לרבות לחץ וכולי.
היום כתוב שאסור לשדלן לעשות כך גם כלפי עוזר פרלמנטרי או עובד כנסת. מוצע
להוסיף פה גם עובד סיעה, ולהוסיף פה הוראה שאסור יהיה לו גם לפגוע בפעילותו
כשדלן בכבוד הכנסת. והדבר האחרון, מה שאמר יו"ר הוועדה, אפשרות לוועדה
בראשות יו"ר הכנסת להטיל שלילה על תנאי במקרה של הפרה.

היו"ר דוד ביטן:

מספיק ח"כים. בואי נתחיל אתך. אבל אל תחזרו על עצמכם. אם מישהו אמר משהו,
לא צריך להגיד את זה עוד פעם. שמך לפרוטוקול ואת מי את מייצגת.

גל גולן זילברמן:

אני גל גולן זילברמן. אני מנהלת תחום כנסת במשרד הלובי ברדוגו יועצים של
בהירה ברדוגו. קודם כל, אנחנו לא מתנגדים לחוק. אנחנו חושבים שהגברת
השקיפות על פעילות השדלנים בכנסת זה דבר מבורך. אלא ש – חברת הכנסת גרמן
אמרה עכשיו שיש לה רתיעה מלוביסטים. למה היא מתכוונת כשהיא אומרת לוביסטים?
היא מתכוונת לעובדים, לשדלנים של תאגיד שמסתובבים בכנסת ועונדים שרוך כתום,
וכך כל חברי הכנסת יודעים שהם מייצגים אינטרסים. אילו הצעת החוק הזאת לא
תורחב לרישום של כלל האנשים שנמצאים בוועדות ומייצגים אינטרסים, או אם
אנחנו הולכים על ההצעה של חבר הכנסת רוזנטל על כלל העמותות, הארגונים
ומייצגי האינטרסים ששולחים את חומרי הרקע לחברי הכנסת לפני הדיונים, אנחנו
ניצור מצב שבו יהיה מאוד כלכלי לשדלן - - -

היו"ר דוד ביטן:

אני רוצה להבין, העמותות שבאות לכאן, הן לא מוגדרות בכלל?

ארבל אסטרחן:

נציג עמותה או נציג גוף עסקי לא נחשב שדלן כי הוא מייצג גוף אחד, והתפיסה
של החוק הייתה שחבר כנסת יודע עם מי הוא מדבר. זה לא מישהו שהיום מייצג את
א', מחר את ב', ומחרתיים את ג'. זאת הייתה התפיסה עד היום.

גל גולן זילברמן:

כן, אבל יכול להיות גם מצב שאדם אחד מייצג רק את כי"ל, ואז גם הוא פטור
מהוראות החוק והוא לא מזדהה עם שרוך כתום.

מיקי רוזנטל (המחנה הציוני):

נכון, זה המצב החוקי היום.

איילת נחמיאס ורבין (המחנה הציוני):

היא צודקת.

מיקי רוזנטל (המחנה הציוני):

זה המצב היום.

היו"ר דוד ביטן:

לא, לא, אם הוא מנכ"ל כי"ל - - -

גל גולן זילברמן:

לא מנכ"ל כי"ל, יועץ אסטרטגי, יועץ - - -

איילת נחמיאס ורבין (המחנה הציוני):

לא, לא, לא - - -

היו"ר דוד ביטן:

חבר'ה, בסדר. מה הולך פה?

ארבל אסטרחן:

עובד של כי"ל הוא לא שדלן.

גל גולן זילברמן:

יועץ קשרי ממשל של כי"ל שיש לו אישור כניסה לכנסת - - -

היו"ר דוד ביטן:

הוא לא שדלן, אבל אנחנו נראה מה אנחנו עושים אתו.

גל גולן זילברמן:

- - - הוא מסתובב ומדבר עם חברי כנסת, הוא מייצג אינטרסים. אתם תיצרו מצב
כזה שיהיה הרבה יותר כלכלי ללוביסטים – וזה מצב שקורה היום. יש פה הרבה
אנשים שקוראים לעצמם יועצים אסטרטגיים, הם מסתובבים בכנסת, שולחים ניירות
עמדה, מגיעים לוועדות ומדברים עם חברי כנסת, וחברי הכנסת הרבה פעמים לא
מבינים שהם שדלנים.

היו"ר דוד ביטן:

הבנתי. הבנתי. הבא בתור. מי רוצה? בבקשה קרן.

קרן ברק:

יש לי כמה דברים לומר. אני אחדד את מה שגל אמרה. שקיפות זה דבר חשוב, אבל
ברגע שאתה מייצג – אנחנו פותחים כל שיח ואומרים את מי אנחנו מייצגים ומה
האינטרסים שלנו באותו ייצוג. לצורך העניין, כשאתה נרשם – אנחנו גם נרשמים
בכל דיון, ולכן לא ברור לי הצורך. הרי כל חקיקה באה לענות על איזשהו צורך
שהתעורר ולא מוצה לפני כן. אנחנו נרשמים בכל דיון, ובכל זאת החוק הזה הגיע.
אני תוהה למה. אם אכן יש איזושהי בעיה ואנשים לא אומרים את מי הם מייצגים,
אז יואיל כל אחד שנכנס לוועדה – שיהיה פתק, ויירשום למה הוא נכנס, את מי
הוא מייצג, אם הוא שכן של מישהו, אם הוא חבר של מישהו. שכל אחד שנמצא פה
בוועדה ויושב - - -

היו"ר דוד ביטן:

לא רלוונטי. אנחנו מדברים פה על עבודה תמורת כסף, לא סתם עבודה.

קרן ברק:

חבר הכנסת ביטן, הוא גם יכול להירשם כמשקיף חופשי. שכל אחד שנוכח ידע –
יהיה רשום בפרוטוקול שהוא נכח בדיון, ואחר כך אם אתה רוצה למצוא את
האינטרסים, תוכל להגיע אליהם. זה דבר אחד. דבר שני, זה דבר טכני. ארבל,
כבודה של הכנסת – או שכותבים מהי כבודה של הכנסת בסעיף ההגדרות, או שאתה
כותב – מי מחליט מהי כבודה של הכנסת? האם זה יושב-ראש הכנסת? אולי משה
הסדרן יחליט מה כבודה של הכנסת? איך אני אדע מי מחליט פה מה כבודה של
הכנסת? זה צריך להיות מאוד ברור. מי מחליט על זה?

ארבל אסטרחן:

אין ספק שזו הוועדה בראשות יו"ר הכנסת ושני סגניו.

קרן ברק:

אז שזה יהיה כתוב, יו"ר ועדת הכנסת או יו"ר הכנסת.

היו"ר דוד ביטן:

יש ועדה. יש ועדה.

קרן ברק:

אבל כל אחד פה בבניין יכול להגיד את פוגעת בכבודה של הכנסת.

היו"ר דוד ביטן:

זה כתוב בחוק, נכון?

ארבל אסטרחן:

- - -

היו"ר דוד ביטן:

הסנקציות מוטלות על-ידי ועדה. אני מסביר לך.

גל גולן:

בסדר, אבל מי מסביר מה כבודה? אני חיפשתי בתקנון, בכל התקנון אין הגדרה
כזאת.

היו"ר דוד ביטן:

אני מסביר לך. את רוצה להקשיב? הסנקציות מוטלות על-ידי ועדה. כמו שיש ועדת
אתיקה, יש ועדה גם לעניין הזה. הם אלה שצריכים לפרש את העניין הזה. ויש להם
יועצים משפטיים. ההחלטות האלה, מכיוון שהן פוגעות באנשים, לדעתי אפשר לפנות
לבית משפט עליהן. אז אין בעיה. המצב הוא שיש הליך חוקי פה והפרשנות יכולה
להינתן על-ידיהם או על-ידי בית המשפט.

קרן ברק:

למה? למה שלא יהיה כתוב על-ידי יושב-ראש הכנסת?

היו"ר דוד ביטן:

יש ועדה, הוועדה קובעת.

קרן ברק:

אז שהיה כתוב ועדה.

היו"ר דוד ביטן:

זה כתוב.

קרן ברק:

לא כתוב.

היו"ר דוד ביטן:

אנחנו לא מתקנים את כל החוק היום.

קרן ברק:

אבל לא כתוב ועדה.

דפנה כהן איוניר:

דפנה כהן איוניר מכהן-רימון-כהן. אני רק רוצה לבקש הבהרה ולהתייחס לדברים
שאמרו חבר הכנסת רוזנטל וחבר הכנסת יונה. אני מבינה שלפי ההצעות שלכם, אם
הנייר מגיע ממני כלוביסטית, הוא צריך להיות מפורסם – לא חשוב איפה, דרך
הממ"מ או לא – אבל אם הוא נשלח ישירות על-ידי הלקוח שלי, לא על-ידי מישהו
שאין לו לוביסטים, אז הוא לא צריך להיות מפורסם. ואני חושבת שאם אתם מדברים
על שקיפות שעניינה מידע, אז כל נייר שמועבר לחבר כנסת - - -

היו"ר דוד ביטן:

זו שקיפות יתר אני קורא לה. אין שום משמעות.

דפנה כהן איוניר:

למה? אם הוא מועבר על-ידי, אז צריך - - -

היו"ר דוד ביטן:

אם אתם רוצים שהחוק הזה לא יעבור על-ידי זה שנעמיס עליו מיליון דברים, אז
יש לכם טעות.

דפנה כהן איוניר:

זה דבר חדש שנוסף בדיון עכשיו. אז אני מתייחסת למה שנאמר בדיון עכשיו. אני
אומרת, אם פיזית הנייר לא מועבר ממני, הוא לא צריך להיות מפורסם? אני
שואלת.

היו"ר דוד ביטן:

לא יודע, אנחנו לא החלטנו כלום.

דפנה כהן איוניר:

אני פונה לחברי הכנסת שהציעו את זה.

לינור דויטש:

לינור דויטש מלובי 99, מיזם חברתי כלכלי שמייצג את האינטרס הציבורי הרחב.
קודם כל, אנחנו רוצים לברך אותך על ההצעה המבורכת. אנחנו מאוד בעד. אנחנו
חושבים שזה יגביר את השקיפות בוועדות. שתי הערות: אחת לגבי הנושא של ההערה
של מיקי, שיהיו חייבים להרחיב את זה לכל הלקוחות. אני דווקא חושבת – בגלל
שאנחנו בעד ההצעה – שזה יחליש את העניין כי זה יאפשר להסוות את האינטרס של
הלקוח הספציפי שמבקש להשפיע, וזו יכולה להיות טעות. אם לוביסט יכול לכתוב
רשימה של עשרה לקוחות שלו שזה משפיע עליהם - - -

איילת נחמיאס ורבין (המחנה הציוני):

"סלקום", "פרטנר", "הוט" ו"בזק".

לינור דויטש:

אני לא יודעת מי באמת שילם. אני רוצה לדעת מי משלם על זה שהוא יושב פה. אני
רוצה לדעת שבדיון שבכלל לא קשור, על הקורנפלקס, ש"תנובה" שולחת נציג, אני
רוצה לדעת ש"תנובה" שלחה את הנציג. לא עוזר לי שהוא יכתוב ש"הוט", "בזק",
חברת החשמל וכדומה שלחו אותו. אני חושבת שחשיפת האינטרס מדברת על לרשום את
הלקוח הספציפי, ודווקא לרשום את מי שמשלם על הדיון ולרשום את הרשימה השלמה.

יוסי יונה (המחנה הציוני):

אפשר להוסיף את זה. הוא יכול להיות חלק מזה.

לינור דויטש:

אני אומרת ספציפית, כי אני יודעת שכוונתו של מיקי טובה. אני חושבת שדווקא
הנוסח - - -

יוסי יונה (המחנה הציוני):

אני יודע, אפשר להוסיף את זה.

לינור דויטש:

ארבל, בנוסח אני מציעה שאפשר יהיה לכתוב - - -

מיקי רוזנטל (המחנה הציוני):

אנחנו החלטנו הרגע - - -

היו"ר דוד ביטן:

אמרנו שנעביר את זה לקריאה שנייה ושלישית.

מיקי רוזנטל (המחנה הציוני):

אמרנו שנביא את זה לקריאה שנייה ושלישית. לכן אני לא ממשיך לדון בזה.

לינור דויטש:

יש לי גם הצעה לנוסח.

היו"ר דוד ביטן:

עד אז נבחן את הסיפור.

לינור דויטש:

נקודה נוספת שאני רוצה להתייחס אליה לגבי חובת הרישום לכל נוכח בוועדה. אני
רק רוצה לציין שאנחנו בעד.

ארבל אסטרחן:

למה שחבר הכנסת רוזנטל אמר - - -

מיקי רוזנטל (המחנה הציוני):

יש הבדל, אני אסביר.

היו"ר דוד ביטן:

הדבר הראשון שהוא אמר, זה מקובל.

ארבל אסטרחן:

כן, אבל לזה היא מתנגדת. היא חושבת שזה פוגע באינטרס.

מיקי רוזנטל (המחנה הציוני):

אני אסביר את ההבדל.

היו"ר דוד ביטן:

לא צריך, החלטנו על זה כבר. מיקי, החלטנו על זה כבר.

מיקי רוזנטל (המחנה הציוני):

אם בא נציג של הסתדרות המורים, אנחנו יודעים שהוא נציג של הסתדרות המורים,
והוא יושב סביב השולחן והוא מדבר כנציג הסתדרות המורים לפרוטוקול. בניגוד
ללוביסט, שלא מדבר לפרוטוקול, הוא מדבר לאוזנו של חבר הכנסת. ואז הוא צריך
להירשם כדי שנדע מי הוא. זה בדיוק ההבדל.

ארבל אסטרחן:

אבל היא אומרת שאם הוא רושם את כל לקוחותיו בתחום הזה - - -

היו"ר דוד ביטן:

לא את כל לקוחותיו.

מיקי רוזנטל (המחנה הציוני):

לא את כל לקוחותיו.

היו"ר דוד ביטן:

אם הדיון בוועדה משפיע.

ארבל אסטרחן:

נאמר כאן שזה יכול לפגוע - - - מי שלח אותו.

יוסי יונה (המחנה הציוני):

בכל מקרה, ארבל, אם יש דיון בוועדה כזו או אחרת והדיון הוא על נושא מסוים,
אז סביר מאוד להניח שבדיון הספציפי הזה הוא בא להשפיע על הלקוח - - -

ארבל אסטרחן:

על לקוח מסוים.

לינור דויטש:

נקודה שנייה, אני רוצה להתייחס לגבי הנושא של הכנסת חובת רישום של כל
הנוכחים בוועדה שהלוביסטים מעלים פה. אני רוצה להגיד שאנחנו בעד. אין לי
בעיה שבניגוד ללוביסטים שצריכים לגשת ולהירשם, שנוסיף איזשהו שינוי שאומר
שכל מי שנכנס חייב להירשם בדף ולא - - -

היו"ר דוד ביטן:

לא צריך. אנחנו לא בבית ספר יסודי. רק אנשים שיש להם קשר לעניין. מי עוד
רוצה לדבר אחרון?

יעל גרמן (יש עתיד):

לא מצביעים עכשיו, נכון?

היו"ר דוד ביטן:

נצביע על זה. כולם בעד, אז אין בעיה. כן, בבקשה.

בועז רדי:

בועז רדי, אני בעלים ומנכ"ל משותף של משרד לובינג "אינפקט". אני רק רוצה
להגיד לכם, שוב אנחנו מסתכלים על איפה שיש אור ולא איפה שהמטבע. אנחנו
מסתכלים על הלוביסטים ולא מסתכלים מסביב. אין לי שום התנגדות, אני גם הייתי
בפאנלים עם חבר הכנסת רוזנטל לפני כמה ימים. דיברנו על זה באריכות. אני
חושב שההצעה שלו רחבה ונכונה. אני רק רוצה להגיד לכם, אם אנחנו שוב מרחיבים
את העול ואת הלחץ על הלוביסטים הרשומים שחלות עליהן חובות גילוי, חובות
שקיפות וכולי, וכל הלוביסטים הלא רשומים שנמצאים מאחורה לא ירשמו בוועדה,
והניירות שלהם לא ישותפו בשום מקום ולא יהיו פתוחים בשום מקום, לא נעשה שום
דבר.

היו"ר דוד ביטן:

אתה יודע למה אתה מוביל? אתה מוביל לזה שבכלל לא יהיו לוביסטים.

בועז רדי:

לא, אתם מובילים לזה שלא יהיו לוביסטים. אתם מובילים לזה שכל האנשים שירצו
לעשות - - -

היו"ר דוד ביטן:

- - - לעשות בלבולציה - - -

איילת נחמיאס ורבין (המחנה הציוני):

ההיפך.

בועז רדי:

אז יכול להיות שלא הסברתי. רק בדקה אחת אני אנסה להסביר כי כנראה שלא
הסברתי את עצמי נכון.

היו"ר דוד ביטן:

הבנו למה התכוונת. בבקשה, תקריאי את הנוסח הסופי ונגמור עם זה. הקראנו. מי
בעד?

ארבל אסטרחן:

רגע, עם תוספת אחת של חבר הכנסת רוזנטל - -

קרן ברק:

רגע, אבל כבוד הכנסת.

היו"ר דוד ביטן:

עם התוספת הראשונה. תעביר לי את זה להצבעה במחשב.

ארבל אסטרחן:

הראשונה, שבפרוטוקול יירשמו גם לקוחות נוספים של חברת השדלנות שבה עובד
אותו שדלן אם הישיבה נוגעת אליהם.

היו"ר דוד ביטן:

אם הנושא שנידון, לא הישיבה. הנושא שנידון.

יעל גרמן (יש עתיד):

ומה עם ההצבעה? שלא יהיו נוכחים בחדר בזמן ההצבעה?

היו"ר דוד ביטן:

לא, זה לא שייך לפה, זה בתקנון.

ארבל אסטרחן:

אמרנו שזה יכול להיות בתיקון התקנון.

היו"ר דוד ביטן:

נעשה את זה באמת. נצביע במחשב. הצבעה ידנית. תרימו את היד. מי בעד?

הצבעה

בעד אישור הצעת החוק – 5

נגד – אין

נמנעים – אין

הצעת החוק אושרה.

היו"ר דוד ביטן:

אושר. תודה רבה. הנושא השני יורד מסדר-היום. הישיבה נעולה.

הישיבה ננעלה בשעה 12:30.
