פרוטוקולים/ועדת הכנסת/8170

ירושלים, כ"ט באדר, תשס"ד

22 במרץ, 2004

הכנסת השש-עשרה נוסח לא מתוקן

מושב שני

פרוטוקול מס' 114

מישיבת ועדת הכנסת

מיום שני, כ"ב באדר התשס"ב ( 15 במרץ 2004), שעה: 10:00

סדר היום: א. קביעת ועדות לדיון בהצעות חוק הבאות:

 1. הצעת חוק המים (תיקון-זכות למים וייעודם), התשס"ג-2003, של

חבר הכנסת שלום שמחון, (פ/1153)

2. הצעת חוק הזנה במוסדות חינוך, התשס"ד-2003, של חברי הכנסת

יולי תמיר וקבוצת חברי כנסת, (פ/1493)

ב. קביעת ועדה לדיון בהצעה לסדר היום בנושא: סרטו החדש של מל גיבסון

"ייסורי ישו", של חברי הכנסת: יוסי שריד, מאיר פרוש ומיכאל מלכיאור

ג. בקשת חבר הכנסת יחיאל חזן להקדמת הדיון בהצעת חוק אישור הכנסת

לפינוי יישובים, התשס"ד-2004 (פ/2026), לפני הקריאה הטרומית

ד. בקשת הממשלה להקדמת הדיון בהצעת חוק הפיקוח על עסקי ביטוח

(תיקון מס' 12), התשס"ד-2004

ה. הצעת חוק שידורי טלוויזיה מהכנסת (תיקון-הסדרה על-ידי המועצה לשידורי

כבלים), מטעם ועדת הכנסת

נכחו:

חברי הוועדה: רוני בר-און - היו"ר

יולי יואל אדלשטיין

רוני בריזון

ענבל גבריאלי

זהבה גלאון

רשף חן

גדעון סער

מאיר פרוש

עמיר פרץ

עמרי שרון

רוחמה אברהם

יצחק הרצוג

יחיאל חזן

דוד טל

אליעזר כהן

אתי לבני

  ניסן סלומינסקי

יולי תמיר

מוזמנים: סגן מזכיר הכנסת דוד לב

עו"ד דן לנדאו - ראש צוות הקמת ערוץ הכנסת

אריאלה קלעי - משרד המשפטים

דוידה לחמן מסר - משרד המשפטים

ניר כהן - אגף שוק ההון, משרד האוצר

עו"ד יורם מוקדי - יושב-ראש המועצה לשידורי כבלים ולוויין

ניר גרזון - המועצה לכבלים

יועצות משפטית: ארבל אסטרחן, אתי בנדלר, הלית ברק-מגידו

מנהלת הוועדה: אתי בן-יוסף

קצרנית: אושרה עצידה

א.1. קביעת ועדה לדיון בהצעת חוק המים( תיקון-זכות למים וייעודם),
התשס"ג-2003

של חבר הכנסת שלום שמחון (פ/1153)

היו"ר רוני בר-און:

חברים, בוקר טוב. אני מתכבד לפתוח את ישיבת ועדת הכנסת מס' 114. על סדר
יומנו בסעיף הראשון קביעת ועדות לדיון בהצעות חוק. הצעה הראשונה היא הצעת
חוק המים, (תיקון זכות למים וייעודם), התשס"ג-2003, של חבר הכנסת שאול
שמחון, פ/1153. מוסר לי יושב-ראש הקואליציה כי יושבי ראש ועדות הכספים
והכלכלה נדברו בינהם והגיעו לכלל סיכום לפיה הצעת החוק תידון בוועדה משותפת
לוועדת הכלכלה ולוועדת הכספים בראשות יושב-ראש ועדת הכלכלה. האם יש הצעות
אחרות?

בשבוע הבא אנחנו נקבל את הרשימה השמית, ונאשר אז את הרשימה השמית. עקרונית
נאשר עכשיו את העברת הנושא. זו תמיד ועדה פריטטית. כך או כך, מי בעד ההצעה
בבקשה להרים את היד? מי נגד? מי נמנע?

ה צ ב ע ה

ההצעה נתקבלה פה אחד

היו"ר רוני בר-און:

אני קובע שפה אחד העברנו את ההצעה (פ/1153) לוועדה משותפת כלכלה וכספים
בראשות יושב-ראש ועדת הכלכלה. מספר החברים ופירוט שמות בשבוע הבא.

2. קביעת ועדה לדיון בהצעת חוק הזנה במוסדות חינוך, התשס"ד-2003,

של חברי הכנסת יולי תמיר וקבוצת חברי כנסת (פ/1493)

היו"ר רוני בר-און:

ההצעה השנייה היא הצעת חוק הזנה במוסדות חינוך התשס"ד-2003 של חברת הכנסת
יולי תמיר וקבוצת חברי הכנסת, מספרה (פ/1493). גם כאן קיבלתי הודעה,
וההסכמה היא בין יושב-ראש הקואליציה, יושב-ראש כספים, ויושב ראש סיעת
שינוי, לפיה הצעת החוק הזאת תידון בוועדה משותפת לוועדת הכספים ולוועדת
החינוך, התרבות והספורט, כאשר ראשות הוועדה תהיה בידי יושב-ראש ועדת
הכספים. שוב, שמות ומספר חברים נקבל בשבוע הבא. אז נאשר, נודיע את השמות,
והדיון יוכל להתחיל בוועדה. האם יש הצעות אחרות? אין.

מי בעד ההצעה ירים את ידו בבקשה? מי נגד? מי נמנע?

ה צ ב ע ה

בעד - רוב

  נגד- אין

נמנעים - אין

היו"ר רוני בר-און:

אני קובע שהצעת החוק 1493 עוברת לדיון בוועדה משותפת לכספים וחינוך בראשות
כספים. שמות ופירוט משתתפים בישיבה הבאה. אנחנו עוברים לנושא הבא על סדר
היום והוא קביעת ועדה לסדר היום נושא סרטו של מל גיבסון "ייסורי ישו".

אתי לבני:

רוני, אנחנו יצאנו לרגע והייתה הצבעה לעניין חוק ההזנה שזה חוק שלי ושל
חברת הכנסת יולי תמיר.

היו"ר רוני בר-און:

חברת הכנסת לבני, ההסכמה היא בין יושב-ראש הסיעה שלך, יושב-ראש הקואליציה,
ויושב ראש ועדת הכספים, שהעניין יידון בוועדה משותפת של כספים חינוך
ותרבות, בהרכב שאנחנו נודיע בשבוע הבא בראשות יושב-ראש ועדת הכספים.

אתי לבני:

אני רציתי להציע הצעה לתיקון כך שזה יהיה בראשות יושב-ראש ועדת חינוך.

היו"ר רוני בר-און:

אנחנו הכרענו, אבל אני לא אתפוס אותך על ההכרעה. יושב פה יושב-ראש הסיעה
שלך, האם את לא חושבת שיש בזה - - - ? את זכאית כמובן, אני לא אתפוס אותך.
את היית בחוץ, אני אעשה רביזיה על העניין הזה, אין לי בעיה.

רשף חן:

אבל, אז לא אתי תצביע.

היו"ר רוני בר-און:

זה לא נכון.

רשף חן:

אתי, חבל זה מיותר. חבר הכנסת בריזון בא לכאן כדי להצביע בעניין הזה.

היו"ר רוני בר-און:

זה לא היה הסכמה של ראשי הוועדות. רוצים רביזיה, תהיה רביזיה. אני לא רוצה
שתתפסו אותי על איזשהי טעות קולמוס.

גדעון סער:

אני אעמוד על זה שזה יהיה ועדת הכספים, אם אין הסכמה. מבקשים רביזיה בסוף
נושא. היינו עכשיו בנושא של מל גיבסון. אם רוצים לפתוח את זה בשבוע הבא,
אני מוכן לפתוח את זה בשבוע הבא.

היו"ר רוני בר-און:

אני ראיתי את חברת הכנסת לבני פה, ותמהתי מה היא עושה פה, כי זכרתי שזה לא
יום של ערעורים על החלטת הנשיאות. אם היו כותבים בסדר היום שמדובר בהצעה של
חברת הכנסת יולי תמיר וחברת הכנסת אתי לבני, הייתי מבקש לקרוא לה. היא לא
הייתה פה. חברת הכנסת לבני, אם יש לך הרגשה שנעשה לך איזשהו עוול בעניין
הזה, אני מציע לך לבדוק. אם את עומדת על קוצו יוד, אני אתן לך. אבל, אני
חושב שאחרי הסכמה של יושב-ראש סיעה, אני הייתי מסתפק במבטים שלך.

אתי לבני:

אנחנו יצאנו עכשיו כדי לקבל הסכמה של חבר הכנסת שלגי שביקש לעמוד בראש
הוועדה המשותפת, ולכן גם לא היינו באולם.

היו"ר רוני בר-און:

אם אני אחליט על רביזיה היא לא תהיה היום. אני לא אתן לרוב קוליוקטוראלי
שיכול להיות פה או לא יכול להיות פה, להשפיע על התהליך הזה. אני מציע לך
לברר את העמדה שלך בפנים הבית. בינתיים ממילא לא מתחילים כי אין לנו הרכב
שמי. זאת אומרת, לא קורה שום דבר. אם תרצי לעמוד על העניין הזה עד שנקבל את
הרשימה השמית ולגבי הרכב של הוועדה, תבואי לדבר איתי.

הלכה למעשה רק קיבלנו החלטה, המצב כרגע הוא שהחלטנו עקרונית. שם ושמות
חברים, עוד אין לנו. אם בין ההחלטה היום להחלטה הפרקטית של שבוע הבא, יהיה
משהו שאתן עומדות על שלכן, נא לבוא אליי ולא בשנייה האחרונה, ונראה איך
נפתור לכן את הבעיה.

אתי לבני:

בסדר.

ב. קביעת ועדה לדיון בהצעה לסדר היום בנושא: סרטו החדש של מל גיבסון
"ייסורי ישו"

של חברי הכנסת: יוסי שריד, מאיר פרוש ומיכאל מלכיאור

היו"ר רוני בר-און:

הנושא הבא על סדר היום הוא קביעת ועדה לדיון בהצעה לסדר היום בנושא סרטו
החדש של מל גיבסון "ייסורי ישו" של חברי הכנסת יוסי שריד,מאיר פרוש ומיכאל
מלכיאור. יוסי שריד לא פה, מיכאל מלכיאור לא פה. חבר הכנסת פרוש, מה אתה
מבקש בעניין הזה?

מאיר פרוש:

אני ביקשתי דיון במליאה.

היו"ר רוני בר-און:

בהינתן שאין דיון במליאה, איזה ועדה נראית לך, ועדת החינוך?

מאיר פרוש:

כן, חינוך.

היו"ר רוני בר-און:

הגברת גלאון, גם בשם יוסי שריד אתם בעד חינוך?

זהבה גלאון:

כן, חינוך.

היו"ר רוני בר-און:

הייתה הצעה של הרב מלכיאור במליאה לדון בזה בוועדת העלייה הקליטה והתפוצות.

אתי לבני:

אני חושבת שזה צריך להיות בוועדת החוץ והביטחון. אני חושבת שהשאלה שם היא
לא שאלה שלתרבות וחינוך, אלא היא שאלה של היחס לציבור היהודי והאנטישמיות.

היו" רוני בר-און:

אז זה עניין לוועדת העלייה, הקליטה והתפוצות.

היו"ר רוני בר-און:

מי בעד חינוך ירים את ידו בבקשה? מי נגד? מי נמנע?

ה צ ב ע ה

בעד- רוב

נגד - 1

נמנעים - אין

היו"ר רוני בר-און:

קבענו ברוב דעות שזה הולך לוועדת החינוך והתרבות.

ג. בקשת חבר הכנסת יחיאל חזן להקדמת הדיון בהצעת חוק אישור הכנסת לפינוי
יישובים, התשס"ד-2004 (פ/2026), לפני הקריאה הטרומית

היו"ר רוני בר-און:

הבקשה הבאה היא בקשתו של חבר הכנסת יחיאל חזן להקדמת הדיון בהצעת חוק אישור
הכנסת לפינוי יישובים, התשס"ד-2004, (פ/2026). חבר הכנסת יחיאל חזן, בבקשה.

יחיאל חזן:

הנושא המדיני עומד על הפרק, ומאחר וכולנו יודעים על כך שאו טו טו הולכים
לפנות את רצועת עזה ומי יודע כמה יישובים ביהודה שומרון, ראוי שהממשלה תהיה
מגובה על-ידי הכנסת כשהיא הולכת לקבל החלטה כזאת. לכן, אני מבקש אישור
להקדים את הדיון ולא לחכות עד אחרי הפגרה.

היו"ר רוני בר-און:

חבר הכנסת סער, בבקשה.

גדעון סער:

אדוני היושב ראש, כפי שידוע לך, כאשר עלו הצעות כאן בוועדה הזאת כולל הפטור
מחובת הנחה, שעניינן רוב מיוחס, כלומר שמונים חברי כנסת לצורך פינוי
יישובים, רוב מיוחס לעניין משאל עם, אני התנגדתי מתוך תפיסת עולם עקרונית
שרוב הוא תמיד רוב, אם הוא לפי שיטתי ואם הוא נגד שיטתי. אני חושב שיש לכבד
את עמדת הרוב, זה יסוד הדמוקרטיה.

ההצעה שמביא חבר הכנסת חזן בעיניי היא הצעה מידתית במובן הזה שנדרש רוב של
61 חברי כנסת בלבד. נכון שזה לא היה מעוגן בחוק, אדוני היושב ראש. זה היה
מעוגן בחוות דעת של היועץ המשפטי של הממשלה, גם של היועץ המשפטי מיכאל בן
יאיר, נדמה לי גם של אלייקים רובינשטיין, שהסכמים מדיניים נדרש בהם מעבר
לאישור הרשות המבצעת על-פי הנוהג החוקתי שהתפתח בישראל, גם אישור הרשות
המחוקקת.

חבר הכנסת חזן מעלה נקודה שהיא מתאימה לרוח הזמן, כי היום אנחנו לא מדברים
על הסכמים, אבל אנחנו מדברים על מהלך מדיני ביטחוני, שתוצאתו תהיה תוצאה
קשה במובן זה שפינוי יישובים הוא תמיד תוצאה קשה.

בעיניי הצעת החוק של חבר הכנסת יחיאל חזן היא הצעה הגיונית, היא הצעה
מידתית. בניגוד לדברים אחרים שעלו פה מעת לעת, אני חושב שהיא בהחלט עומדת
על הפרק. זאת אומרת אי אפשר להגיד שהדבר הזה הוא לא אקטואלי, הוא לא דחוף.
בסופו של דבר גם ראש הממשלה עצמו אומר: "אני אביא את הדברים לאישור הכנסת".
ולכן אני חושב שזה דבר שראוי לטיפול של הכנסת ברמה של גלגול הצעת החוק הזאת
בשעה הזאת. לכן, אני אתמוך בבקשה.

היו"ר רוני בר-און:

נציגת משרד המשפטים, מה עמדת המשרד?

אריאלה קלעי:

היא מתנגדת לפטור מחובת הנחה.

היו"ר רוני בר-און:

חבר הכנסת סער, הממשלה ביקשה פטור מחובת הנחה על חוק הפיקוח על עסקי ביטוח
(תיקון מס' 12), ותכף נשמע מה זה.

חבר הכנסת פרוש, בבקשה.

מאיר פרוש:

אתם שמעתם וראיתם שנציגי האופוזיציה ביקשו ממני לצאת מהחדר ובהתאם לדברים
הייתי צריך לצאת. אני לא יכול לומר שאני מסכים עם דברי ההסבר של חבר הכנסת
חזן מנימוקים שאני לא אפרט אותם. חבר הכנסת חזן אומר שהדברים נוגעים
ליסודות הקיום של העם היהודי במדינת היהודית, ואני רוצה לשאול אותו, בשביל
מה הוא בא לוועדה? חבר הכנסת חזן, ראש הממשלה עומד בראש תנועת "הליכוד",
ואתה יכול לפנות אליו ולסכם איתו שהוא יבוא לוועדת הליכוד, ושהוא יתחייב שם
שהוא לא יעשה שום מהלך עד שיהיה לו רוב בכנסת. המשחק הזה שסיעת "הליכוד"
נותנת לראש הממשלה לנהל ולארגן את ההינתקות מעזה ומעוד יישובים ביהודה
ושומרון, בעוד היא מנסה לקבל כאן הכשר שכביכול מדובר בתנועה אידיאולוגית
שכל יישוב ויישוב חשוב לה על-ידי קבלת רוב בוועדת הכנסת כדי לקבל פטור
מחובת הנחה, המשחק הזה נראה בעייני בדיחה גסה כמו כל הבדיחות הגסות שאנחנו
שומעים עליהם פה.

חבר הכנסת חזן, אני חושב שמוטב יהיה אם תוריד את זה מסדר היום ותפנה ישירות
לראש הממשלה להתחייב ב"ליכוד" שהוא לא יעביר אף הצעה מבלי שיהיה לו רוב
בכנסת.

היו"ר רוני בר-און:

תודה רבה. חבר הכנסת רשף חן, בבקשה.

רשף חן:

אדוני היושב ראש, אין הצדקה לזה שההצעה הזאת תידון באופן דחוף במיוחד. יש
צורך בעמדת ממשלה. אני חבר קואליציה ואני מאוד רוצה לדעת מהי עמדת הממשלה,
אני גם מנחש מהי עמדת הממשלה. אנחנו רואים כאן ביטוי לקשיים מסוימים שיש
לחברים בקואליציה. אני לא חושב שזה ראוי, אני לא חושב שיש איזשהי הצדקה. זה
לא שמחר בבוקר מישהו הולך לפנות את ההתיישבות. אני גם חושב שהחוק לא ראוי.
אני חושב שיש הבדל בין חוק שמדבר על פינוי ששטחים שסופחו למדינת ישראל,
ובין פינוי התיישבות משטח צבאי. אבל, זה לא העניין כאן. העניין כאן הוא
שאין שום הצדקה לדחיפות בעניין הזה.

היו"ר רוני בר-און:

הדיון תם. אנחנו עוברים להצבעה. מי בעד מתן פטור מחובת הנחה להצעת החוק של
חבר הכנסת חזן ירים את ידו? מי נגד? מי נמנע?

ה צ ב ע ה

בעד -7

נגד - 6

נמנעים - אין

היו"ר רוני בר-און:

7 נגד 6. אני קובע שניתן פטור מחובת הנחה.

 

ד. בקשת הממשלה להקדמת הדיון בהצעת חוק הפיקוח על עסקי ביטוח (תיקון מס' 12)

  התשס"ד-2004

היו"ר רוני בר-און:

הבקשה הבאה היא בקשת הממשלה. הממשלה מבקשת פטור מחובת הנחה בהצעת חוק
הפיקוח על עסקי ביטוח (תיקן מס' 12), התשס"ד-2004. נמצאים פה נציגי משרד
האוצר ניר כהן משוק ההון ועו"ד אסי מסינג מהלשכה המשפטית. ניר, תציג בבקשה
את העניין.

ניר כהן:

מדובר על תיקון לחוק הפיקוח על עסקי ביטוח בפרק שמדבר על הסדר קרנות הפנסיה
הוותיקות. התיקון הזה מעגן את ההסכמות בין שר האוצר ליושב ראש ההסתדרות.
התיקון הזה נוגע להרבה מאוד גימלאים. הוא אמור להשפיע ולהפחית את ההשתתפות
החודשית שלהם. הוא נוגע להרבה מאוד שכירים שמשתתפים כל חודש. חשוב מאוד
להעביר את זה בהקדם האפשרי.

היו"ר רוני בר-און:

תודה רבה לך. האם מישהו רוצה להתבטא בעניין?

עמיר פרץ:

אני תומך בהצעה לתת פטור מחובת הנחה. חשוב מאוד לסיים את זה. אני מבקש
שהדיון בקריאה הראשונה יתקיים מחר ולא היום משום שהיום מתקיימות לוויות של
הרוגי הפיגוע באשדוד.

היו"ר רוני בר-און:

אתה צריך לבקש את זה ממזכירות הכנסת. סמכויותיי בעניין סדר היום מוגבלות
מאוד.

אנחנו עוברים להצבעה. מי בעד מתן פטור מחובת הנחה לממשלה בעניין ההצעה
המבוקשת ירים את ידו? מי נגד? מי נמנע?

ה צ ב ע ה

בעד - 12

נגד - 1

נמנעים - אין

היו"ר רוני בר-און:

12 בעד, 1 נגד, נמנעים אין. אנחנו נתנו פטור מחובת הנחה גם לעניין הזה.

ה. הצעת חוק שידורי טלוויזיה מהכנסת (תיקון - הסדרה על-ידי המועצה לשידור
כבלים),

מטעם ועדת הכנסת

היו"ר רוני בר-און:

הנושא הבא על סדר היום הוא הצעת חוק שידורי טלוויזיה מהכנסת (תיקון- הסדרה
על-ידי המעוצה לשידורי כבלים), מטעם ועדת הכנסת. כזכור לכם, אנחנו קיבלנו
את החוק, והייתה הסתייגות אחת של חבר הכנסת שאול יהלום. מסתבר שההסתייגות
הזאת די מפריעה להתנהלות במתווה של החוק שהצענו, במערך שהצענו, ועכשיו
מבקשים לתקן את החוק הזה.

הגברת בנדלר, בבקשה להציג את ההצעה ואת התיקון.

אתי בנדלר:

חוק שידורי טלוויזיה מהכנסת התשס"ד-2003, התקבל בכנסת ביום 22 בדצמבר 2003.
בהתאם לחוק הזה קיימים תפקידים שונים למועצה. לאחר שוועדת הכנסת תתווה
תקנות, את כללי המשחק, את מדיניות השידורים בערוץ, אמורה המועצה לקבוע
כללים, הוראות. היא אמורה לפקח על השידורים. בהמשך הדרך היא אמורה לפרסם
מכרז ולבחור את הגוף המשדר הקבוע, לתת לו רשיון. היא תפקח עליו, כולל על
הגוף המשדר הזמני. היא תפקח על ביצוע הוראות החוק, התקנות והכללים
וההוראות. היא תקבע עיצומים כספיים, ועוד. היא אמורה לתת אישורים להעברת
אמצעי שליטה בגוף המשדר. היא תקבע מתכונת להפצת השידורים באישור ועדת הכנסת
וכיוצא בזה. מדובר בתפקידים שונים ומגוונים שהוטלו על המועצה לפי אותו חוק.

המועצה בהתאם להצעת החוק, הייתה המועצה לשידורי כבלים ולוויין שפועלת לפי
חוק התקשורת בזק ושידורים. היושב ראש שלה הוא עו"ד יורם מוקדי שנמצא כאן.

דא עקא, בעת הקריאה השנייה התקבלה הסתייגותו של חבר הכנסת שאול יהלום שהציע
שהמועצה תהיה מועצה שהכנסת תקים, וזה הנוסח הסופי של החוק שהתקבל. אנחנו
סבורים שהרעיון שהכנסת תקים מועצה שיהיו לה את מכלול התפקידים שאת חלקם אני
סקרתי לפניכם, איננו ראוי מבחינות רבות. כך למשל, מאוד לא ראוי שמועצה
שהכנסת תקים, תפקח על שידורים שהנושא שלהם הוא הכנסת. צריך להיות מרחק הרבה
יותר ברור בין מועצה שיש לה תפקידי פיקוח, לבין הכנסת.

תארו לעצמכם שהמועצה או יושב-ראש המועצה ימצא לנכון להטיל עיצומים בגין
הפרת הוראות על-ידי הגוף המשדר הזמני, ותארו לעצמכם שהמועצה הזאת תהיה
מועצה של הכנסת. זה מאוד מאוד לא ראוי. שלא לדבר על כך שמבחינה
קונסטיטוציונית הכנסת היא רשות מחוקקת, היא לא רשות מבצעת, ולא ראוי שהכנסת
תקים מועצה בעלת תפקידים ביצועיים.

מסתבר עוד שלהקמת מועצה כזאת על-ידי הכנסת, יש עלויות מאוד גבוהות. לפי
מסמך שערך מרכז המחקר והמידע של הכנסת ושלח ליושב-ראש הוועדה בחודש ינואר
2004, העלויות להקמת מועצה הן בין 1.6 מיליון ל-1.8 מיליון.

היו"ר רוני בר-און:

אני הייתי מציע שנתמקד בטיעונים אחרים.

אתי בנדלר:

אבל, זה לא דבר שלא ראוי להביא בחשבון.

היו"ר רוני בר-און:

אני מסכים, זה נכון.

אתי בנדלר:

יתרה מזה, קיימת מגמה של איחוד המועצות המפקחות על השידורים ואני חושבת
שכשקיימת מגמה להקים מועצה נוספת, זה לא ראוי. מעבר לזה, ההצעה הזאת קשה
ליישום. מי יהיו נציגי הכנסת? האם הם יהיו עובדי הכנסת או שמא חברי כנסת
לשעבר? יש שורה שלמה של בעיות.

הדבר החשוב ביותר הוא שאפילו מציע ההסתייגות חבר הכנסת שאול יהלום, בישיבה
שנערכה איתו, חזר בו מההצעה הזאת.

היו"ר רוני בר-און:

לא קיבלתי כתוב. את מצהירה את זה לפרוטוקול.

אתי בנדלר:

אני מצהירה לפרוטוקול שהוא קיבל את ההערות והוא מסכים לתיקון.

הנוסח המונח עכשיו בפני הוועדה הוא נוסח שמחזיר את החוק למתכונת הקודמת,
למתכונת שהונחה על שולחן הכנסת לקריאה השנייה והשלישית.

אדוני היושב ראש, בהזדמנות זו אני מבקשת שהכנסת תאפשר לנו לתקן טעות שנפלה
בשגגה בנוסח החוק.

היו"ר רוני בר-און:

הטעות היא של הכנסת, היא לא שלכם. מרגע שהיא חוקקה, היא טעתה.

אתי בנדלר:

בסעיף 21(ה) לחוק יש הפנייה לפיסקאות (1) עד (6) של סעיף 4 לחוק העיקרי,
כשבסעיף 4 לחוק העיקרי יש 8 פיסקאות. לכן אני מבקשת לאפשר הפנייה לכל
הפיסקאות, שזה יהיה (1) עד

(8).

היו"ר רוני בר-און:

מאה אחוז. הגברת דוידה לחמן מסר, בבקשה.

דוידה לחמן מסר:

אני מבקשת להעלות שני נושאים נוספים.

היו"ר רוני בר-און:

יש לך עמדה לגבי התיקון המוצע?

דוידה לחמן מסר:

לגבי זה אין לי שום בעיה. אני חושבת שראוי שהוועדה הנכבדה הזאת תקבל גם
דיווח על תוצאות הבחירה, ואז זה יסביר את הבעייתיות שאני רוצה להעלות.

היו"ר רוני בר-און:

זאת אומרת, במסגרת ההזדמנות הזאת שהחוק הזה עולה עכשיו מחדש, את רוצה
להכניס תיקונים נוספים.

דוידה לחמן מסר:

נכון.

היו"ר רוני בר-און:

על ההצעה שעולה פה מצד הגברת בנדלר לעניין ביטול הסתייגות חבר הכנסת יהלום
והחזרת המצב כפי שהיה בהצעת החוק שאישרנו אותה טרם ההסתייגויות, אין לכם
עמדה ואתם לא מתנגדים. לתיקון הטעות הסופר או הטעות המהותית במכלול אותם
סעיפי משנה, אין לכם גם התנגדות.

דוידה לחמן מסר:

אין התנגדות.

היו"ר רוני בר-און:

יפה. מה אתם עוד מבקשים לתקן?

דוידה לחמן מסר:

אני רוצה לספר לכם מה קרה, לפי דעתי נפלה סוג של תקלה. אני רוצה לשתף אתכם
במחשבותיי.

היו"ר רוני בר-און:

זאת אומרת שבסוף הנרטיב הזה, תהיה הצעה לתיקון החוק?

דוידה לחמן מסר:

כן, הצעה לכם. הממשלה לא מתערבת.

היו"ר רוני בר-און:

ודאי, הצעה לנו לתיקון החוק.

דוידה לחמן מסר:

עד כמה שאני מבינה כתוצאה מהחוק, נבחרה חברת החדשות של ערוץ 2 כזוכה. חברי
הכנסת הנכבדים, שימו לב מה קרה כאן. חברת החדשות שאמורה לבקר את כל זרועות
השלטון, היא קבלן של הגוף המחוקק. יש כאן לפי גישתי ניגוד עניינים. אני לא
מציעה חס וחלילה לבטל את הזכייה. אני רוצה לבקש מכם לאמץ מודל שאנחנו
משתמשים בו עכשיו גם בבנק הדואר, וזה מודל של חברת-בת. ליצור הפרדה, חומה
סינית, בין חברת החדשות שתמשיך ותמלא את תפקידה, תבצע את הביקורת שלה ואת
התשבוחות שלה על כל מי שעושה את מלאכתו להנה ולהנה, לבין הקבלן שמשרת אתכם
ומקבל מכם כסף. נראה לי טעם לפגם שחברת החדשות הכי גדולה במדינת ישראל,
חברת החדשות של ערוץ 2, שהיא גדולה מרשות השידור, ואני לא נותנת עכשיו
קונוטציות מבחינת הרייטינג, וגם של ערוץ 10. אותו הדבר הייתי אומרת אם היה
זוכה כל גוף שהוא גורם משדר חדשות.

היו"ר רוני בר-און:

הרי מלכתחילה לא יכולים היו להשתתף במכרז, אלא גופים כאלה שהנרטיב הזה היה
מתאים להם, תהיה הבחירה של הכנסת אשר תהיה.

דוידה לחמן מסר:

אני לא מתנגדת לתוצאות, ואני לא מתנגדת להשתתפותם ואני לא חולקת על
מומחיותם. אני רק מבקשת הפרדה תאגידית שלא עולה הרבה כסף, עולה 2000 שקל
להקים חברה. יש לי גם בקשה לגבי הדירקטורים בחברה הזאת. ממילא נבחר עורך
ראשי על-פי המכרז ואתם גם אמרתם שזה לא יהיה העורך הראשי. אני מבינה שנבחר
אדם אחר. דהיינו, שלום קיטל שהוא העורך הראשי של חברת החדשות, הוא לא העורך
הראשי של הדבר הזה.

היו"ר רוני בר-און:

מי העורך הראשי של הדבר הזה?

עו"ד דן לנדאו:

זה עדיין לא סגור.

היו"ר רוני בר-און:

אולי זה יהיה שלום קיטל.

עו"ד דן לנדאו:

זה לא יהיה שלום קיטל.

דוידה לחמן מסר:

אבל זה יכול להיות, נכון?

עו"ד דן לנדאו:

זה לא יכול להיות שלום קיטל. צריכה להיות הפרדה.

דוידה לחמן מסר:

אני חושבת שהפרדה תאגידית יוצרת קופסא יותר ברורה.

היו"ר רוני בר-און:

דידי, הנקודה מאוד ברורה. דעתי במובן מסוים היא כדעתך. איך הפרקטיקליטי של
הדבר הזה, אני לא יודע להגיד שאני מסכים מאה אחוז איתך. אבל, הדברים האלה
הם לא חדשים, כי הדברים האלה עלו שולחן, דומני אפילו מפיך בשלב הדיון.

דוידה לחמן מסר:

לא, לא מפי. אני לא הייתי מודעת להיעדר ההפרדה התאגידית והטעות היא גם שלי.
מאחר וידענו שהחוק הזה מאוד מאוד חשוב לכנסת, ליווינו אותו בפרופיל נמוך
יחסית לדברים אחרים.

אתי בנדלר:

אם בכלל.

דוידה לחמן מסר:

חברתי צודקת. הרגשנו שזה baby של עו"ד דן לנדאו, של גורמים אחרים.

אתי בנדלר:

אני מוחה על הדברים.

דוידה לחמן מסר:

סליחה, אני מצטערת. אנחנו אמרנו שלא נתערב בענייניה של הכנסת, זה עמדתה של
הממשלה בנושא הזה.

תחשבו על זה שהאיש שמנהל את חברת החדשות של ערוץ 2 שמחליט לשלוח את הכתב
שיבקר את ועדת הכנסת הנכבדה הזאת כשהיא מנהלת דיון מאוד מעניין באיזשהו
נושא, אותו איש או שותפו או איש שמעסיק, שולח גם כתב לשדר מטעם ערוץ הכנסת.

אני רוצה לפנות לעמיתי עו"ד דן לנדאו ולכל מי שהיה מעורב, ולומר כי הקמת
חברה נפרדת עולה 2000 שקל אגרה.

היום הדירקטורים, וזה מתקשר לנקודה של מועצת הכבלים, בחברת החדשות הם נציגי
הזכיינים שזה "רשת", "קשת" ו"טלעד" - 60%, ו-40% זכויות ההצבעה הן בידי
נציגי הרשות השנייה שבוחרים את האנשים שלהם. תחשוב על דרגת הפיקוח המוזרה.

היו"ר רוני בר-און:

זה ממש גילוי עריות, נישואין בתוך המשפחה.

דוידה לחמן מסר:

לכן אני אומרת, תראה את הדבר המוזר. זה עדיין אנשים שהם בוחרים.

היו"ר רוני בר-און:

זה כבר ממש נהיה סלט ירקות.

דוידה לחמן מסר:

אני רוצה להעלות עוד נקודה מצחיקה. חברת החדשות של ערוץ 2 שזכתה במכרז,
מפוקחת בידי מועצת הרשות השנייה לעניין אופן ביצוע תפקידיה כחברת החדשות של
ערוץ 2, ולעניין אופן ביצוע תפקידיה בערוץ הכנסת על-ידי המועצה בכבלים. זה
נראה לי גם מוזר שאותו גוף יהיה מפוקח על-ידי שני גופים לשתי פונקציות.
ולכן הצעתי לבצע הפרדה תעזור לכם בדרגת הפיקוח, שאז ברור שהמועצה לשידורי
כבלים מפקחת על אותה חברת בת של חברת החדשות שהתקציב שלה נפרד ושקוף, ואז
אתה יכול לקבוע מי יהיו הדירקטורים, ולכן צריך עוד סעיף אחד לעשות. אתם
צריכים להחליט האם אתם רוצים שאלה יהיו הזכיינים או גורמים שהזכיינים יבחרו
שהם דח"צים?

היו"ר רוני בר-און:

עו"ד מוקדי, אני רוצה לשמוע תשובות על העניין הזה.

עו"ד יורם מוקדי:

אני אדבר על העתיד.

היו"ר רוני בר-און:

אני יודע מה יקרה בעתיד. תדע לך שזה סלט גדול. אני זוכר ששמענו את זה. אבל
אולי קצת התרוצצנו מידיי קדימה, ועכשיו שיש לנו את הטלוויזיה ואת החוק וכבר
נבחר זכיין, אולי זה באמת הזמן לעשות רגע חושבים, ולראות אם לא עשינו
איזשהם דברים שאנחנו פעם נצטער עליהם.

עו"ד יורם מוקדי:

ראשית, אני מקווה ומאחל לכולנו שתהיה רשות מאוחדת. זה יפתור חלק מהבעיות
האלה. החוק כרגע קובע סמכות בידי המועצה לבחור את הזוכה במכרז וקובע תנאים
במכרז. אין מניעה להכניס לחוק הזה גם סמכות של המועצה לדרוש הפרדה מבנית.
זה לגבי העתיד.

שנית, סעיף 5(ג) לחוק כרגע הסמיך את המועצה לקבוע כללים ולתת הוראות לעניין
השידורים בערוץ הכנסת ואופן הפעילות של הגוף המשדר. כך שיש לי סמכות, לפחות
איך שאני קורא את זה, גם לקבוע כללים לעניין ההפרדה המבנית. אנחנו נתמוך
כמובן בכל הסמכה של המועצה, שתהיה סמכות פה וייכתב במפורש לקבוע גם הפרדה
מבנית, ונוכל אז לראות איזה הפרדה מבנית אנחנו רוצים.

היו"ר רוני בר-און:

ולמה לא המועצה תעשה את זה?

דוידה לחמן מסר:

אין לי בעיה. הבעיה היא מה יקרה אם היא לא תעשה. אם תגיד המועצה חייבת
לקבוע כללים להפרדה מבנית, אין לי בעיה.

היו"ר רוני בר-און:

היא שמעה את זה, הדברים עלי ספר.

דוידה לחמן מסר:

עכשיו היא לא יכולה. במצב המשפטי הקיים אני חולקת על חברי. הסמכות שיש
למועצה לקבוע כללים לאופן הפעילות של מי שקיבל, לפי דעתי לא כולל אפשרות של
הפרדה מבנית.

עו"ד יורם מוקדי:

אני אולי קצת אפרט, אני אתחיל ברוורס כדי שחברתי עו"ד לחמן מסר תתמוך במה
שאני אומר. דבר ראשון, אנחנו בעד שתהיה לנו סמכות לקבוע הפרדה מבנית, ואני
חושב שאם אפשר היה לקבוע בחוק הוראות מפורטות שלא אחר כך נצטער עליהם, גם
אפשר היה לקבוע את זה בחוק. אני חושב שירידה לרמת הפרטים בחוק של אלה
הוראות כדאי לקבוע, יכול להיות שהיא תהיה בעייתית.

כרגע יש למועצה סמכות לעשות שני דברים. ראשית, לפרסם מכרז. במסגרת המכרז
כתוב בגדול מי רשאי להשתתף. יש סעיף אחר שהיא מוסמכת לקבוע כללים לעניין
אופן הפעילות. כשיוצאים למכרז, אני לא רואה מניעה שהמועצה תיקבע במסגרת
המכרז, הפרדה מבנית כזאת או אחרת.

היו"ר רוני בר-און:

אומרת לך הגברת לחמן-מסר די בצדק, שמסעירה אותה המחשבה שגם בפיילוט של 30
חודשים, אתה נמצא במצב כזה של השקת אינטרסים או ערבוב אינטרסים. האם אתה
יודע להגיד היום שיש לך סמכות על-פי החוק הקיים לדרוש מהם את ההפרדה המבנית
הזאת, לכתוב להם מכתב ובו לומר שתוך שלושה חודשים אתה רוצה חברה אחרת,
דירקטורים אחרים, מנגנונים אחרים, כדי לעשות פה איזולציה, להקים את חומת
סין בינכם לבין הערוץ המפעיל? האם אתה יודע להגיד לי שיש לך את הכוח לעשות
את זה?

עו"ד יורם מוקדי:

מה שקרה כרגע הוא שנבחר בהליך שהוא לא מכרז, גורם שהולך לחתום על הסכם עם
הכנסת. בהסכם הזה אפשר לכתוב מה שאפשר לכתוב. כרגע אנחנו מחוץ לתמונה
כמובן.

היו"ר רוני בר-און:

לא הצעתם לו הסכם בתהליך המכרז? אין לו טיוטת הסכם שהוא היה צריך לחתום
בשוליה?

אתי בנדלר:

יש טיוטא חסרה.

היו"ר רוני בר-און:

מי חותם על ההסכם הזה?

סגן מזכיר הכנסת דוד לב:

החשב ואני.

היו"ר רוני בר-און:

בכוח הסמכה של יושב-ראש הכנסת?

אתי בנדלר:

לפי חוק נכסי - - -

היו"ר רוני בר-און:

אני לא שומע מיורם שהוא אומר שהרעיון הוא רעיון עוועים.

אתי בנדלר:

אני חייבת לומר שאני לא בחנתי את הרעיון. אני שומעת את הרעיון עכשיו
לראשונה, ואני לא יכולה לשלוף תשובה.

עו"ד דן לנדאו:

חברת החדשות של ערוץ 2 כמו כל אחד משלושת המתחרים האחרים לו היה זוכה, זכתה
על-פי מצג מאוד מפורש, מאוד מפורט, שהצגנו לה לגבי גובה החומה הסינית
ורוחבה. לאמור, אמרנו גם בכתב, גם בעל-פה, שדווקא הסינרגיה בשלב שידורי
הניסיון בין גוף שמשרד חדשות ומשדר בפועל, לבין הערוץ שאנחנו רוצים להקים,
היא זו שאנחנו מחפשים.

היו"ר רוני בר-און:

זו הייתה דרישת היסוד מבחינת המהות.

עו"ד דן לנדאו:

בדיוק. לכן, ההפרדה כפי שהגדרנו אותה במסמכי ההליך המעין חוזי שדרשה הפרדה
בעריכה הראשית, הפרדה בפנים של הערוץ, הפרדה במראה של הערוץ, כדי שאיש לא
יוכל להתבונן בערוץ הזה ולחשוב שהוא מתבונן בפלטפורמה נוספת של הזוכה. אני
כמובן לא אינסטנציה משפטית פה כמובן, אבל אני לא בטוח שאפשר עכשיו להכתיב
תנאי שהוא די מהותי, ולא נכתב מראש ולא נאמר מראש. להיפך נאמרו דברים
הפוכים.

אנחנו נכנסים עכשיו לשלב של שידורי ניסיון. לגבי שלב הקבע, אין שום מניעה
שנשב ונחשוב ונכניס גם תנאי כזה. להיפך, אולי יוכלו להתמודד יותר גורמים.
זה סיפור אחר.

אני רק רוצה להפנות את תשומת לב הוועדה לכך שאותם נשואי ממזרות כפי שקראת
לזה, קיימים גם היום. חברת החדשות של ערוץ 2 מפיקה את החדשות עבור הערוץ
הישראלי ברוסית שהוא ערוץ ייעודי שהוא מפוקח על-ידי המועצה לשידורי כבלים
ולוויין, אותה חברת חדשות שמפוקחת על-ידי הדירקטורים שמונו על-ידי הרשות
השנייה - - -

היו"ר רוני בר-און:

כן, אבל אין פה את מראית העין שעליה דיברה הגברת לחמן-מסר. זה שני דברים לא
דומים. זה נכון שבנישה הקטנה שהיא דיברה עליו בענייני הפיקוח או הפיקוח
הכפול או הפיקוח ההדדי, אתה צודק. אבל, פה דיברו על מראית העין של גוף משדר
חדשות שתפקידו לצלוב אותנו ולהצליף בנו כל היום וכל הלילה, ומהצד השני הוא
קליינט גדול. הוא גם קליינט וגם משווק.

אני גם לא מקבל את התשובה שלך בחלק הראשון שלה שזה היה ברור. כולנו יודעים
את זה שזה היה ברור. נבחר גורם, הכל בסדר. בתהליך עכשיו היא רוצה איזשהי
איזולציה, ואני לא יכול להתווכח עם הטיעון הזה. למה לך זה מפריע אם הם
מסכימים? אף אחד מהם לא יבוא אליך ויאמר: "אני יורד מהמכרז, ואני מגיש נגדך
תביעה של 50 מיליון דולר אחרי שאתה משנה את כללי המשחק תוך כדי תנועה."

אתי בנדלר:

אני לא יודעת, הם לא הוזמנו. אדוני היושב ראש, ייתכן שההצעה היא טובה, היא
ראויה, היא מצוינת, וייתכן שלא. אינני יכולה לתת תשובה מבלי לשמוע עמדות של
גורמים הנוגעים בדבר.

היו"ר רוני בר-און:

יופי, יש לנו כבר בסיס להתקדם. שמענו, אנחנו לא דוחים את זה על הסף?

אתי בנדלר:

אני לא דוחה על הסף, אבל אני גם לא יכולה להכניס את זה כתיקון לחוק כרגע.

עו"ד דן לנדאו:

אותם היחסים בין העובדה שהגורם המשדר הוא גורם חדשותי שכפוף גם לאתיקה
עיתונאית, לבין העובדה שהוא קבלן מטעם הכנסת, זה בדיוק מסוג הדברים שאנחנו
רוצים לבחון על פני תקופה בשידורי הניסיון.

היו"ר רוני בר-און:

דן, כל התשובות האלה הן תשובות מאוד דעתניות ומאוד יפות. גם אנחנו כל הזמן
אומרים על חברי הכנסת שהם בכל אופן נבחרים, אנשי בעלי תובנה וניסיון,
ואנחנו מסבירים להם דבר דבור על אופניו, את כללי האתיקה, ומה זה ניגוד
עניינים, ומה מותר ומה אסור. אם אני אגיד פה ואני אצטט שגם את המובן מאליו
מוטב שייאמר, אתה תדע בדיוק מה המקור הראשון ומה המקור המשחזר.

עו"ד דן לנדאו:

זה בדיוק הדברים שאנחנו התלבטנו בהם גם סביב השולחן הזה בהליך החקיקה,
והחלטנו על פתרון שהוא לתקופת הביניים. אין מניעה לשכנע אחרת, אבל לא
לעכשיו. אפשר עכשיו לשנות את החוק לעוד שלוש שנים, זה בסדר.

היו"ר רוני בר-און:

לא, אנחנו מדברים גם על הפיילוט. אומרת הגברת דוידה לחמן מסר שהיא חיה
בהרגשה, ואני לא יכול להתווכח כרגע עם העניין הזה. יכול להיות שאנחנו כולנו
נתבדה והטיפול בזה יהיה טיפול בפינצטה שעברה תהליך של חיטוי, והכל יהיה
בסדר.

עו"ד דן לנדאו:

מה חשוב יותר הפרדה תאגידית שזה עניין שהוא על הנייר, או הפרדה בין האנשים
שעושים את העבודה?

היו"ר רוני בר-און:

גם וגם. בפרקטיקה, ההפרדה של האנשים, במצוות אנשים מלומדה, בענייני חוק,
בענייני סדר, בענייני ניגוד אינטרסים, בענייני מראית עין.

עו"ד דן לנדאו:

איזה מראית עין? אנחנו עשינו הפרדה בין שתי המערכות.

עו"ד יורם מוקדי:

חברת החדשות היא כאילו קליינט של הכנסת. היא מקבלת סכום נמוך יחסית. הבעיה
בחברת החדשות והכנסת, היא שחברת החדשות זקוקה לכנסת, או הזכיינים של ערוץ 2
זקוקים לכנסת בכמות גדולה מאוד של החלטות. אם אנחנו מדברים על בעיות, אז
בואו נציב את הבעיה האמיתית. הבעיה האמיתית היא שחברות חדשות וזכייני ערוץ
2 צריכים את הכנסת. פה זו בעיה אחרת לגמרי ואנחנו לא יכולים לפתור אותה פה.

היו"ר רוני בר-און:

יש מה שנקרא זיקה ישירה וזיקה עקיפה, וצריך לדעת להבדיל. הזיקה הישירה, הוא
עובד פה, זה מקום העבודה שלו. הוא קליינט, הוא משווק. בזיקה העקיפה, כולם
צריכים את הכנסת. כל אחד ואחד במדינה הזאת צריך את הכנסת בסופו של דבר. היא
משפיעה על כל תהליך, היא משפיעה על החיים של כל אחד ואחד מאיתנו.

אני מקדם בברכה את תלמידי תיכון חדש קריית גת.

עו"ד יורם מוקדי:

בכל זאת, זכייני ערוץ 2 זקוקים לכנסת יותר מגורמים אחרים.

דוידה לחמן מסר:

לא.

עו"ד יורם מוקדי:

בכל מקרה, זו בעיה. כרגע יש הסכם ואפשר לשבת ולראות מה אפשר להכניס בו,
לעשות מאמץ כן ואמיתי להכניס בו משהו. יכול להיות שהסינרגיה עדיין תעבוד
ותהיה פה איזשהי הפרדה תאגידית. אני חושב שזו שאלה שהיא בהחלט ראויה לדיון.

היו"ר רוני בר-און:

אתי, אני באופן אישי הייתי מאוד מבקש שתשבו על זה ותתייחסו לזה, משום שאני
לא אניח לזה. העניין הזה מציק לי. בסופו של דבר, איך שלא תסובבי את זה,
הסניף של העסק הזה יעבור דרך החדר הזה, ואני לא אהיה מוכן להתחיל לתת פה
הסברים מהסוג שאני לא יודע לתת אותם פה. תשתחררו מהאמוציות, אין פה כוונה,
רצון או צורך לקנטר. הרכבת נסעה, יש לנו זכיין, ויש לנו חוק, והבעיה היא
בעיה. אם את תניחי את דעתי, לא את דעתה של הגברת מסר-לחמן, שהבעיה היא לא
בעיה אז אנחנו נמשיך להתנהל. כרגע נראה לי בלתי עביר לחלוטין שתניחי את
דעתי. יורם, אני מבקש להקדיש לזה מחשבה.

עו"ד יורם מוקדי:

אנחנו לא בלופ. אנחנו מבקשים שתוחזר לנו הסמכות כדי שאנחנו נוכל לחזור ללופ
הזה. אנחנו מחוץ ללופ כרגע.

היו"ר רוני בר-און:

זאת אומרת, הסמכות זה מה שאנחנו מתקנים עכשיו. מאה אחוז, אין שום בעיה.

אתי בנדלר:

אדוני היושב ראש, אני כנראה קלעתי בדיוק לדעתך. אני מבקשת לא לעכב את
התיקון הנוכחי.

היו"ר רוני בר-און:

אני לא מעכב, אף אחד לא ביקש לעכב אותו. היא לא ביקשה. שאלתי אותה והיא
אמרה: אין לנו התנגדות. יכלתי להצביע על התיקון קודם ולהישאר לדיון.

אתי בנדלר:

אני מבקשת שהגברת לחמן מסר תעביר בכתב את הצעת התיקון שהיא מבקשת. נקיים
דיון מסודר בקשר להצעה הזאת, והוועדה תמיד יכולה ליזום תיקון נוסף בחוק.
אני מניחה שיהיו עוד מספר תיקונים בהמשך לחוק הזה. אכן, החוזה ייחתם. אני
מוכנה להכניס לחוזה סעיף שבו אנחנו מביאים לידיעת חברת החדשות של ערוץ 2
שנשקל תיקון בקשר לנושא הזה, ואנחנו מביאים את זה לידיעתם כבר לפני חתימת
ההסכם.

היו"ר רוני בר-און:

אני שאלתי אם הנוסח של החוזה שהוצע, הוא נוסח כזה שהם צריכים להוסיף עכשיו
את החתימה.

דוידה לחמן מסר:

ההסתברות שהממשלה תיזום תיקון היא אפס. מעבר להפרדה התאגידית, יש פה גם
הפרדה כלכלית, יש פה גם סבסוד צולב. האם אתה רוצה שחברת החדשות של ערוץ 2
תסבסד את הכנסת?

היו"ר רוני בר-און:

בקיצור, את רוצה לשנות סדרי עולם בהזדמנות הזאת?

דוידה לחמן מסר:

אני לא רוצה לשנות. הצעת החוק הזו חיכתה. הסמכויות של מועצה לשידורי כבלים,
לא רלוונטיות לעניין השלמת החוזה. אין כאן איזה דחיפות ואיזה בהילות שאם
הוא לא יקבל את הסמכויות תיגרם תקלה לציבור.

קריאות:

תיגרם.

היו"ר רוני בר-און:

חברים, מה זה המקהלה היוונית הזאת? אני כבר החלטתי שאנחנו מצביעים על הצעת
התיקון היום ואמרתי את זה קודם. אנחנו נצביע על זה ואת תעלי את העמדה שלך
פה שטעונה בירור מאוד יסודי, ותראי גם אם אפשר לייעץ בנסיבות העניין. אני
מציע שבנסיבות העניין גם תציעי איזה exclusion לחוזה שייחתם עם הזכיין
בימים הקרובים כדי שאפשר יהיה - - -

דוידה לחמן מסר:

ככל שיהיה יותר רע, אולי יהיה יותר טוב.

אתי בנדלר:

זו הייתה הגישה שלכם מההתחלה לגבי החוק הזה, ואין לי אלא להצר על כך.

דוידה לחמן מסר:

לא נכון. ישבנו פה בכל הדיונים, אף הערה שלנו לא התקבלה. כל היחס אלינו היה
יחס מזלזל מהרגע הראשון, לא שלך חס וחלילה, של עמיתי.

אתי בנדלר:

לו ההערות היו מובאות אליי מבעוד מועד, ואת יודעת את זה, היינו שוקלים אותן
בכובד ראש ורואים מה אפשר לקבל מתוכן. היינו מקיימים דיונים מסודרים כפי
שאנחנו עושים בדרך כלל.

היו"ר רוני בר-און:

אנחנו עוברים להצבעה על ההצעה. אבל, את מבינה שאני לא יכול לתת לכם פטור
מחובת הנחה, כי גם עם מכפלות המסה של חבר הכנסת שרון ושלי, אנחנו לא נגיע
לשבעה שזה המינימום הנדרש.

אתי, תקריאי בבקשה את ההצעה עם התיקונים.

אתי בנדלר:

" הצעת חוק שידורי טלוויזיה מהכנסת (תיקון) (הסדרת השידורים בידי המועצה
לשידורי כבלים ולשידורי לוויין), התשס"ד-2004

תיקון סעיף 2. 1. בחוק שידורי טלוויזיה מהכנסת, התשס"ד-2003 (להלן- החוק
העיקרי), בסעיף 2," שהוא סעיף ההגדרות, "בהגדרה "המועצה" במקום "המועצה
שהוקמה לפי סעיף 5", יבוא "כהגדרתה בחוק התקשורת".

דוד טל:

מה ההגדרה שלה בחוק התקשורת?

אתי בנדלר:

המועצה לשידורי כבלים ולשידורי לוויין.

היו"ר רוני בר-און:

חבר הכנסת טל, אנחנו מתקנים את מה שהכניס לנו חבר הכנסת יהלום במליאה.

אתי בנדלר:

"תיקון סעיף 5. 2. בסעיף 5 לחוק העיקרי – (1) בכותרת השוליים, במקום "הקמת
המועצה, תפקידיה", יבוא "תפקידי המועצה". (2) סעיף קטן (א)- בטל." סעיף קטן
(א) זה הסעיף שהקים את המועצה לפי החוק. "(3) סעיפים קטנים "(ב)", "(ג)"
ו-"(ד)", יסומנו בהתאמה "(א)", "(ב)" ו-"(ג)". "

סעיף נוסף שאיננו בנוסח שלפניכם, יהיה סעיף 3. ממנו יהיה תיקון סעיף 21 ובו
יאמר: בסעיף 21 (ה) לחוק העיקרי במקום עד (6) יבוא עד (8).

"4. תחילתו של חוק זה ביום פרסומו של החוק העיקרי".

היו"ר רוני בר-און:

תודה רבה. מי בעד התיקון ירים את ידו? מי נגד? מי נמנע?

ה צ ב ע ה

בעד - 2

נגד- אין

נמנעים - 2

היו"ר רוני בר-און:

ברוב של 2, בלא מתנגדים, ובשני נמנעים, קבענו שהתיקון הזה עובר.

צרי לי, אני לא יכול עוד למשוך את הישיבה. אין לי מצב שאני יכול לתת לכם
פטור מחובת הנחה כפי שציפיתם להביא את זה היום למליאה.

אתי בנדלר:

היום בכל מקרה, לא. החוברת תפורסם במקרה הטוב מחר.

היו"ר רוני בר-און:

אתם תמשיכו את הדיון הזה.

אתי בנדלר:

דידי, תעבירו לי את ההצעות שאתם מבקשים לתיקון, ואנחנו נדון בזה בצורה הכי
רצינית.

דוידה לחמן מסר:

עם מי תדוני בזה, עם מי שמי שמתנגד לזה? אם אדוני היושב ראש, מתכוון לקיים
על זה דיון אמיתי, אז אני בשמחה אסייע. אם אני צריכה להיות תלויה בחסדיו של
מישהו, אין טעם בעניין הזה.

היו"ר רוני בר-און:

את לא תלויה בחסדיו של אף אחד.

אתי בנדלר:

קודם כל תעלו על הכתב את ההצעות, לרבות הנושא השני שרצית להעלות.

היו"ר רוני בר-און:

תכתבי את זה. אני אכנס את הדיון, בסדר?

דוידה לחמן מסר:

מאה אחוז, תודה.

היו"ר רוני בר-און:

בנסיבות העניין הישיבה נעולה. אני מודה לכולם.

הישיבה ננעלה בשעה 11:10.
