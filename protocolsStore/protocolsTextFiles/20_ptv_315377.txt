הכנסת העשרים

מושב שני

פרוטוקול מס' 49

מישיבת ועדת הכנסת

יום שני, י"ג בחשון התשע"ו (26 באוקטובר 2015), שעה 11:00

סדר היום:

1. שינוי בשעת פתיחת ישיבת הכנסת ביום שני 26.10.15

2. מתן העדפה לתוצרת מיהודה ושומרון לרכישות מתקציב הכנסת.

3. בקשת יו"ר ועדה להקדמת הדיון בהצעת חוק, בקריאה השניה והשלישית

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

מכלוף מיקי זוהר

אורן אסף חזן

יואל חסון

אחמד טיבי

אברהם נגוסה

איילת נחמיאס ורבין

רועי פולקמן

יואב קיש

חברי הכנסת:

איתן ברושי

ענת ברקו

מסעוד גנאים

משה גפני

יצחק וקנין

ג'מאל זחאלקה

יוסי יונה

חיים ילין

סופה לנדבר

שולי מועלם רפאלי

קסניה סבטלובה

איציק שמולי

סתיו שפיר

מוזמנים:

מזכירת הכנסת ירדנה מלר-הורוביץ

אורית סטרוק

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

1.  
    שינוי בשעת פתיחת ישיבת הכנסת ביום שני 26.10.15

היו"ר דוד ביטן:

בוקר טוב. אני מתכבד לפתוח את ישיבת ועדת הכנסת. הנושא הראשון על סדר היום
הוא קצר ביותר: בקשת יושב ראש הכנסת שהמליאה תידחה לשעה 17:00. מזכירת
הכנסת, בבקשה.

מזכירת הכנסת ירדנה מלר-הורוביץ:

תודה, אדוני היושב-ראש, חברי כנסת נכבדים. היום מתקיימת אזכרה בהר הרצל
במלאת עשרים שנים להירצחו של ראש הממשלה ושר הביטחון לשעבר יצחק רבין.
המליאה ביום שני נפתחת כסדרה, על-פי התקנון, ב-16:00. יושב-ראש הכנסת קיבל
פנייה מיושבת-ראש סיעת המחנה הציוני וחברי כנסת נוספים שרוצים להשתתף
באזכרה בהר הרצל וחוששים שלא יצליחו להגיע בזמן לשעה 16:00 לפתיחת המליאה.
לכן יושב-ראש הכנסת נענה ונעתר, והפנה בקשה לוועדה לאשר לו לאחר את שעת
פתיחת הישיבה לשעה 17:00.

היו"ר דוד ביטן:

אני מבין שאין התנגדות לעניין הזה.

איילת נחמיאס ורבין (המחנה הציוני):

אני גם מציעה למסור את הערכתנו ליושב-ראש שנענה לבקשה.

היו"ר דוד ביטן:

מי בעד? מי נגד? מי נמנע?

הצבעה

בעד דחיית מועד פתיחת המליאה – פה-אחד

נגד – אין

נמנעים –אין

הבקשה התקבלה.

היו"ר דוד ביטן:

הבקשה התקבלה פה אחד.

מזכירת הכנסת ירדנה מלר-הורוביץ:

תודה רבה.

2. מתן העדפה לתוצרת מיהודה ושומרון לרכישות מתקציב הכנסת.

היו"ר דוד ביטן:

נמשיך בנושא מתן העדפה לתוצרת מיהודה ושומרון לרכישות מתקציב הכנסת. יש לנו
עוד נושא יותר מאוחר – בקשה של יושב-ראש ועדת הכספים להקדים את הדיון
וההצבעה בסעיף מסוים בחוק ההסדרים. אבל נמתין לו בעניין הזה.

מכיוון שיש לנו מחר דיון בוועדה לעניין תקציב הכנסת ביקשתי דיון מקדים כדי
לתת העדפה לתוצרת מיהודה ושומרון לרכישות תקציב הכנסת. הבקשה המקורית הייתה
העדפה של 15%, אבל בעקבות המצב הביטחוני וגם בגלל פניות של חברי כנסת
שיניתי את ההצעה לא רק ליהודה ושומרון, אלא גם לירושלים, הנגב והגליל;
וההעדפה לא תהיה 15%, אלא 25%.

אחמד טיבי (הרשימה המשותפת):

מה עם המשולש?

היו"ר דוד ביטן:

בלי המשולש. אתם בגליל, מה אתה רוצה?

אחמד טיבי (הרשימה המשותפת):

אנחנו ערבים, אבל לא בגליל.

היו"ר דוד ביטן:

למה לא בגליל?

אחמד טיבי (הרשימה המשותפת):

אני וג'מאל זחאלקה זה במשולש.

היו"ר דוד ביטן:

אתם בפלסטין, אחמד?

אחמד טיבי (הרשימה המשותפת):

נשאר רק מקום אחד. למה לקפח את שער אפרים, את כוכב יאיר, את כפר סבא? למה?

היו"ר דוד ביטן:

מה שאתה עושה עכשיו זה "הרצחת וגם ירשת". אבל לא משנה, לא ניכנס לזה.

איילת נחמיאס ורבין (המחנה הציוני):

אני לא מבינה למה צריך. אנחנו נלחמים נגד סימון מוצרים. עכשיו אנחנו רוצים
לסמן אותם.

אחמד טיבי (הרשימה המשותפת):

אני נגד ההצעה בכלל.

היו"ר דוד ביטן:

בינתיים מי שמסמן מוצרים זה מרצ והערבים.

איילת נחמיאס ורבין (המחנה הציוני):

לא, לא. זה מה שאתה עושה.

היו"ר דוד ביטן:

אני אתן לך לדבר. מה הבעיה?

אני רוצה לומר כמה דברים לפני כן, ואחר כך ניתן לכם לדבר. הנושא שלפנינו
אינו פוליטי, אלא מוסרי. אני מניח בפניכם הצעת החלטה שתכליתה לתת תעדוף
מתקציב מכרזי הכנסת למוצרים מיהודה ושומרון, ירושלים, הנגב והגליל. לאור
המצב הביטחוני ולאור עדויות של הימים האחרונים של בעלי עסקים ותושבים
שנפגעו כלכלית בעקבותיו החלטתי לצרף גם את אזורי הנגב הגליל וירושלים.
הטרור לא ינצח אותנו וכנסת ישראל תעמוד לימין תושביה בכל מקום ובכל זמן
שמישהו ינסה לפגוע בשגרת חייהם ובביטחונם. החלטת הפרלמנט האירופי על סימון
מוצרים מיהודה ושומרון מקורה בבורות, בחוסר הבנה מעמיק של האזור בו אנו
חיים ובמהלך סרק מרחיק כל סיכוי להידברות. כל החלטה של הקהילה הבינלאומית
המתקבלת נגד מדינת ישראל מייצרת בצד הפלסטיני תחושה כאילו יוכלו להשיג עוד
ועוד ויתורים ללא כל תמורה מצדם וללא משא ומתן.

החלטת הפרלמנט של האיחוד האירופי לאשר קריאה לסימון של מוצרים מההתנחלויות
באה ימים אחדים לאחר פרסום סקר של מוסד המחקר הפלסטיני "מרכז ירושלים
לתקשורת", JMCCשעוסק בנוהגי החרם הפלסטיני על תוצרת ישראל. בסקר השתתפו
1,200 נשאלים המהווים מדגם של האוכלוסייה במזרח ירושלים, בגדה המערבית
וברצועת עזה. הנתונים היו מעניינים: 50% מהנשאלים אמרו שהם תומכים בחרם
כולל ומלא של כל תוצרת ישראלית, אך רק 10% אמרו שצריך להחרים תוצרת המיוצרת
בהתנחלויות בלבד. כלומר, לפלסטינים לא ממש אכפת אם התוצרת הישראלית באה
מפתח תקווה או מאריאל. זו גם העמדה של תנועת החרם BDS הצוברת תנופה בעולם.

החרם על המוצרים מיהודה ושומרון הוא למעשה חרם על מוצרים מכל מדינת ישראל.
לו היו האירופים טורחים ללמוד לעומק את הלך הרוח ברחוב הפלסטיני הם היו
מבינים כי במעשיהם הם מרחיקים כל סיכוי להידברות. המפעל הכלכלי ביהודה
ושומרון הוא סמל לדו-קיום כאשר פלסטינים רבים מועסקים במפעלים ובתעשייה
ביהודה ושומרון. ההתנהלות המושחתת של ההנהגה הפלסטינית המעדיפה להעביר
תקציבים למשפחות של טרוריסטים במקום לייצר מקומות עבודה לפלסטינים לא
מייצרת אלטרנטיבה תעסוקתית לאותם פלסטינים תושבי יהודה ושומרון במקרה שהחרם
יהיה ויצליח.

אני חוזר ואומר, לא מדובר בפוליטיקה, מדובר בחובתנו המוסרית של הכנסת לעמוד
לצד אזרחינו ולצאת במסר הצהרתי לעולם - -

ג'מאל זחאלקה (הרשימה המשותפת):

החסרת מילה – "אנטי". צריך להגיד "אנטי מוסרית".

היו"ר דוד ביטן:

ניתן לך לדבר, אל תדאג.

ג'מאל זחאלקה (הרשימה המשותפת):

בסדר. אבל החסרת מילה. צריך לתקן אותך.

היו"ר דוד ביטן:

אנחנו יכולים להעביר היום מסר שהכנסת עומדת לימין תושביה בגליל, בנגב,
בירושלים וביהודה ושומרון; שהכנסת תתמוך בכל מי שנפגע כלכלית בעקבות גל
הטרור או בגלל חרמות שמקורן בבורות וברשעות.

אחמד טיבי (הרשימה המשותפת):

הצעה טכנית בקשר לנאום.

היו"ר דוד ביטן:

תן לי לסיים.

אחמד טיבי (הרשימה המשותפת):

טכנית. אני יותר מנוסה ממך.

היו"ר דוד ביטן:

מה?

אחמד טיבי (הרשימה המשותפת):

יש מכשיר שקוראים לו טלפרומטר. יאיר לפיד משתמש בו. יש משקפת כאן, משקפת
שם, ואז אתה מסתכל.

היו"ר דוד ביטן:

אני גם יודע לדבר בלי לקרוא. אתה יודע את זה.

דבר נוסף, אנחנו לא מתכוונים להפר או לשנות את כללי המכרזים. אם אנחנו
צריכים לפנות כדי לעשות תיקון תקנה אנחנו נעשה את זה.

בבקשה, כבוד היועצת המשפטית.

גפני, הגעת? אז קודם היועצת המשפטית, ואז ניתן לך.

ארבל אסטרחן:

כל הרכש של הכנסת כמו בכל המדינה נעשה לפי חוק חובת המכרזים ותקנות חובת
המכרזים ובאופן שוויוני. העיקרון הזה קבוע בחוק זה שנים ונותן שוויון לכל
המציעים ברכישות של המדינה, והחוק עצמו קובע אפשרות החרגה. הוא מסמיך את
הממשלה לקבוע בתקנות באישור ועדת החוקה, חוק ומשפט העדפות שונות, ומה
שרלוונטי לעניינינו זאת העדפה לתוצרת הארץ. זאת ההעדפה העיקרית שקיימת. יש
משהו חריג לגבי מערכת הביטחון שלא רלוונטי לעניינינו. יש הגדרות וכל פעם יש
ויכוחים, מה זה בדיוק "תוצרת הארץ", כמה אחוזים מתוך המוצר צריך להיות
תוצרת הארץ, מה קורה אם חומרי הגלם יוצרו בחו"ל וכו'. אבל אלה התקנות
שקיימות כיום, וההעדפה היא תמיד במחיר. זאת אומרת הרעיון הוא שאם יש ספק
שאינו מישראל, וספק מישראל יראו את המחיר של הספק מישראל כמחיר נמוך יותר.
לכן הוא יוכל לזכות במכרז גם אם הוא הציע הצעת מחיר שהיא גבוהה מספק החוץ.

איילת נחמיאס ורבין (המחנה הציוני):

אז עכשיו גם מההתנחלויות זה יהיה עוד יותר נמוך מהמחיר? אני פשוט רוצה
שנעשה סדר.

ארבל אסטרחן:

אז בדיוק לשאלתך אני אזכיר שבחודש אוגוסט האחרון – רק לפני כמה חודשים –
הותקנו תקנות - -

היו"ר דוד ביטן:

בתקנות בנוגע לעוטף עזה, למשל, יש העדפה.

ארבל אסטרחן:

זה מה שרציתי להגיד.

חיים ילין (יש עתיד):

אני אתקן.

היו"ר דוד ביטן:

יש תקנות.

איילת נחמיאס ורבין (המחנה הציוני):

הבאנו נציג אותנטי מעוטף עזה.

היו"ר דוד ביטן:

אותנטי הוא כן. לא בדעות, אבל במיקום.

חיים ילין (יש עתיד):

אמרת שזה לא דיון פוליטי. תראה מה אתה עושה. אתה הופך אותו רק לפוליטי.

היו"ר דוד ביטן:

אתם הופכים את זה לאט-לאט.

איילת נחמיאס ורבין (המחנה הציוני):

מה זאת אומרת? אתם הבאתם דיון פוליטי אז בואו נקרא לזה דיון פוליטי? מה
הסיפור?

היו"ר דוד ביטן:

אבל למה את כועסת?

איילת נחמיאס ורבין (המחנה הציוני):

כי זה מיותר.

היו"ר דוד ביטן:

שום דבר לא מיותר. אנחנו לא נולדנו כדי ליישם את מדיניות השמאל.

איילת נחמיאס ורבין (המחנה הציוני):

אין בעיה. אל תיישמו את המדיניות שלי, אבל - -

היו"ר דוד ביטן:

אז אתם גם נגד הנגב והגליל וירושלים?

איילת נחמיאס ורבין (המחנה הציוני):

לא, אנחנו בעד הנגב, הגליל וירושלים. אני הצעתי לך בישיבה הקודמת. זה לא
היה במקור, עם כל הכבוד. הנגב, הגליל וירושלים לא היו בשבוע שעבר.

היו"ר דוד ביטן:

לא שכחנו בכלל.

סתיו שפיר (המחנה הציוני):

מאז שהתחילה ההידרדרות הביטחונית כל מה שעשתה הממשלה זה להעביר עוד כסף
לשומרון - -

היו"ר דוד ביטן:

בינתיים מי שמשקיע ב- - - זה הליכוד, לא העבודה.

איילת נחמיאס ורבין (המחנה הציוני):

באמת?

סתיו שפיר (המחנה הציוני):

- - -

איילת נחמיאס ורבין (המחנה הציוני):

- - -

היו"ר דוד ביטן:

בירוחם אין קרקע למכירה, את יודעת את זה?

סתיו שפיר (המחנה הציוני):

זה מה שחשוב לכם? - - - איו"ש - - -

היו"ר דוד ביטן:

אתם לא עושים כלום - -

איילת נחמיאס ורבין (המחנה הציוני):

ואתם עושים סימון מוצרים.

קריאות:

- - -

היו"ר דוד ביטן:

- - -

איילת נחמיאס ורבין (המחנה הציוני):

אתם - - - את סימון המוצרים.

היו"ר דוד ביטן:

את יכולה לתת ליועצת המשפטית לדבר?

חיים ילין (יש עתיד):

- - -

היו"ר דוד ביטן:

רבותי, כולם ידברו זכות דיבור. אין לכם מה לדאוג.

אחמד טיבי (הרשימה המשותפת):

הכול בגלל המערך.

היו"ר דוד ביטן:

- - - שלא הזיזו גרגיר עשרים שנה.

איילת נחמיאס ורבין (המחנה הציוני):

באמת? מה אתה אומר?

מיכל רוזין (מרצ):

אתם בשלטון עשרים שנה.

היו"ר דוד ביטן:

מרצ, עזבי, חוץ מסימון מוצרים לא עשו כלום בזמן האחרון.

איילת נחמיאס ורבין (המחנה הציוני):

הם עושים סימון מוצרים? אתם מסמנים עכשיו מוצרים.

ג'מאל זחאלקה (הרשימה המשותפת):

מה אומרים על זה במרכז הליכוד?

יואל חסון (המחנה הציוני):

השאלה, אדוני היושב-ראש, מדוע בהצעה המקורית שלך דיברת רק על יהודה
ושומרון? ואחרי שנבהלת פתאום נזכרת בגליל ובנגב. פתאום נזכרת. מה קרה?

איילת נחמיאס ורבין (המחנה הציוני):

- - -

היו"ר דוד ביטן:

אני אענה על זה.

יואל חסון (המחנה הציוני):

הרי למה? כי אתה עושה - - - הליכוד של היום - -

היו"ר דוד ביטן:

אתה לא בזכות דיבור.

יואל חסון (המחנה הציוני):

- - הליכוד של היום כל-כך מכוון להתנחלויות, ליהודה ושומרון, ושכחתם את
המצביעים העיקריים שלכם - -

היו"ר דוד ביטן:

אתה לא בזכות דיבור. זאת האמת.

היו"ר דוד ביטן:

אמרתי - - - הליכוד עושה.

יואל חסון (המחנה הציוני):

אני יודע יפה מאוד מה זה הליכוד. הליכוד של היום שבוי בידי מתנחלים - -

היו"ר דוד ביטן:

סיימת?

יואל חסון (המחנה הציוני):

- - - זה מה שמעניין אותך.

היו"ר דוד ביטן:

אני קורא לך לסדר פעם ראשונה. אם כל אחד חושב שהוא יתפרץ יש לך טעות. אני
אמרתי לכם שכולם ידברו. אז בשביל מה? אני גם אשיב לכם. ארבל, בבקשה.

ארבל אסטרחן:

ככלל העדפה, לפי התקנות שעוסקות בהעדפת תוצרת הארץ היא של 15%. יש גם
במערכת הביטחון העדפה של אזורי עדיפות לאומית שזה גם לא רלוונטי לעניינינו.
שינוי משמעותי נעשה בכנסת הזאת רק לפני כמה חודשים כאשר התקינו תקנות למשך
חמש שנים בעניין העדפה ליישובי עוטף עזה. הגדירו שם מרחק של שבעה קילומטר.
שוב, זאת הייתה החלטה של הממשלה – כמו שאמרתי, שהחוק מסמיך את הממשלה
להחליט באישור ועדת החוקה. וכך זה נעשה. נתנו שם העדפה כפולה ליישובי עוטף
עזה. העדיפות במחיר אצלם תהיה של 20% ולא של 15%, והקלו את ההגדרה מהו
המרכיב הישראלי שנחשב לתוצרת הארץ. כל שינוי בתקנות צריך להיעשות בדרך
הזאת: החלטת ממשלה באישור ועדת החוקה.

היו"ר דוד ביטן:

נדאג להחלטת ממשלה. אין שום בעיה.

ארבל אסטרחן:

כמובן, זה צריך להיעשות - -

היו"ר דוד ביטן:

טוב, הבנו. אנחנו לא מתכוונים להפר את דיני המכרזים.

מיכל רוזין (מרצ):

- - - אמרנו את זה בשבוע שעבר. - - - חובת מכרזים. למה אתה עושה דברים שהם
נגד החוק?

היו"ר דוד ביטן:

- - - החלטה ובקשה מהממשלה לעשות הכול.

מיכל רוזין (מרצ):

- - - תבטל את הדיון. תביא דיון נקי לוועדת החוקה - -

היו"ר דוד ביטן:

שוב את מפריעה לי. אני קורא לך לסדר פעם ראשונה. מיכל, חבל.

חיים ילין (יש עתיד):

אני רוצה לתקן פה את מה שנאמר.

היו"ר דוד ביטן:

אתה רוצה לתקן את מה שנאמר?

איילת נחמיאס ורבין (המחנה הציוני):

כן.

חיים ילין (יש עתיד):

כן, מה לעשות.

היו"ר דוד ביטן:

בבקשה. לא ידעתי שאתה גם עורך דין במקצועך.

חיים ילין (יש עתיד):

אני לא עורך דין, אבל מה שנאמר פה זה נכון כתחליף ייצוא. זה מה שצריך לדעת.

היו"ר דוד ביטן:

לא כתחליף מול הייבוא.

חיים ילין (יש עתיד):

מול הייבוא. לא בשום פנים ואופן - -

היו"ר דוד ביטן:

היא לא אמרה את זה?

חיים ילין (יש עתיד):

לא.

ארבל אסטרחן:

נכון, זה חשוב להגיד.

היו"ר דוד ביטן:

יש העדפה - - - תחליף ייבוא. נכון.

חיים ילין (יש עתיד):

הלוואי - - -

היו"ר דוד ביטן:

אז עכשיו נתקן את זה.

יואל חסון (המחנה הציוני):

יש לי הצעה לסדר, בבקשה. הצעה לסדר אני יכול, לפי התקנות.

היו"ר דוד ביטן:

לא. אתה הפרעת קודם.

יואל חסון (המחנה הציוני):

ההצעה שלי לסדר אומרת - -

היו"ר דוד ביטן:

שוב אתה מתחיל בלי לקבל רשות דיבור.

יואל חסון (המחנה הציוני):

הצעה לסדר מותר. סליחה, אדוני - -

היו"ר דוד ביטן:

לא. אני אתן לאחמד טיבי. כשיגיע תורך תגיד.

יואל חסון (המחנה הציוני):

אבל הצעה לסדר זה לא רשות דיבור.

היו"ר דוד ביטן:

לא, כי אתה הפרעת קודם אז אני לא נותן לך עכשיו.

ג'מאל זחאלקה (הרשימה המשותפת):

- - -

מיכל רוזין (מרצ):

הצעה לסדר מהישיבה הקודמת שלא ניתן - - -

היו"ר דוד ביטן:

אחמד טיבי, בבקשה.

רגע, בואו נסיים עם יושב-ראש ועדת הכספים.

3. בקשת יו"ר ועדת הכספים

היו"ר דוד ביטן:

חבר הכנסת גפני, יו"ר ועדת הכספים, מה הבקשה שלך?

משה גפני (יהדות התורה):

תודה. אדוני היושב-ראש, חברי הכנסת, אני מבקש להקדים את הדיון בהצעת חוק
ההתייעלות בנושא של תקציב ההתאמות. תקציב ההתאמות הוא תקציב שוועדת הכספים
עשתה אותו – התקציב הדו-שנתי, כמובן. היום עולה חוק הפחתת הגירעון. אני לא
רוצה שחוק הפחתת הגירעון יעלה לבד לפני שיהיה תקציב ההתאמות. אני דרשתי את
זה מהאוצר להביא את זה בנפרד עם הפחתת הגירעון. הם לא הספיקו. הם לא הביאו,
והביאו את זה בחוק ההסדרים. אני מפצל אותו מחוק ההסדרים. אני רוצה שהוא
יעלה עם הפחתת הגירעון.

איילת נחמיאס ורבין (המחנה הציוני):

זה היום?

משה גפני (יהדות התורה):

היום.

איילת נחמיאס ורבין (המחנה הציוני):

מה זה אומר?

היו"ר דוד ביטן:

תסביר להם. לא כולם יודעים למה אתה מתכוון.

משה גפני (יהדות התורה):

כאשר יש תקציב דו-שנתי יש מעבר מ-2015 ל-2016 - -

איילת נחמיאס ורבין (המחנה הציוני):

הבנתי.

משה גפני (יהדות התורה):

אנחנו בוועדת הכספים דרשנו שיהיה תקציב התאמות. יהיה תקציב שאפשר יהיה
להעביר אותו לדברים אחרים.

איילת נחמיאס ורבין (המחנה הציוני):

למרות שנראה לי שכבר יש תקציב 2015.

משה גפני (יהדות התורה):

על כל פנים, מגיעה הפחתת הגירעון. אני לא רוצה שזה יגיע בלי זה. לאוצר זה,
כנראה, לא כל כך חשוב, אבל לי זה חשוב. זה חשוב לוועדה. הוועדה דרשה את זה.
אני מבקש להביא את זה יחד, אחרת אני צריך - - -

היו"ר דוד ביטן:

אז אתה רוצה לפצל ולהצביע היום.

משה גפני (יהדות התורה):

כבר פיצלנו, לא?

קריאה:

היום הפיצול.

משה גפני (יהדות התורה):

היום הפיצול, והוועדה אישרה את זה פה-אחד.

היו"ר דוד ביטן:

יואל, יש לכם התנגדות לזה?

איילת נחמיאס ורבין (המחנה הציוני):

אני חושבת שלא נצביע לזה.

משה גפני (יהדות התורה):

אבל בוועדה הצביעו על זה.

איילת נחמיאס ורבין (המחנה הציוני):

באיזו ועדה?

היו"ר דוד ביטן:

חברי מפלגת העבודה הצביעו על זה?

משה גפני (יהדות התורה):

כן, בטח. כולם.

היו"ר דוד ביטן:

אתם רוצים שנעשה גיוס לדבר כזה או שאתם מוכנים להצביע בעד?

איילת נחמיאס ורבין (המחנה הציוני):

אין לנו כאן חברי ועדת כספים.

איתן ברושי (המחנה הציוני):

אני חבר ועדת כספים. יש לנו עבודה מתואמת עם גפני ועם הצוות שלו. אני
מציע - -

איילת נחמיאס ורבין (המחנה הציוני):

אז אנחנו נכבד את זה.

איתן ברושי (המחנה הציוני):

אני מציע לכבד את הבקשה של היושב-ראש ולתת לו גיבוי.

איילת נחמיאס ורבין (המחנה הציוני):

אנחנו מכבדים את הבקשה.

היו"ר דוד ביטן:

מי בעד?

איילת נחמיאס ורבין (המחנה הציוני):

יואל?

היו"ר דוד ביטן:

לא משנה. החבר'ה שלך הצביעו בעד.

יואל חסון (המחנה הציוני):

אני לא מצביע על מה שאני לא מבין.

היו"ר דוד ביטן:

מי נגד? מי נמנע?

הצבעה

בעד בקשת יו"ר ועדת הכספים – פה-אחד

נגד – אין

נמנעים – אין

בקשת יו"ר ועדת הכספים נתקבלה.

היו"ר דוד ביטן:

הבקשה התקבלה פה אחד. חלק לא השתתפו.

יואל חסון (המחנה הציוני):

תמיד אתה מקבל מה שאתה רוצה, גפני. אתה צריך להתרגל למשהו אחר.

איילת נחמיאס ורבין (המחנה הציוני):

זה לא נכון.

קריאות:

- - -

2. מתן העדפה לתוצרת מיהודה ושומרון לרכישות מתקציב הכנסת.

היו"ר דוד ביטן:

אנחנו חוזרים לדיון על נושא העדפת התוצרת מיהודה ושומרון לרכישות מתקציב
הכנסת.

חיים ילין (יש עתיד):

אם הוא היה מביא דיון על מפת עדיפות של מס הכנסה הכול היה נראה אחרת לגמרי.
אבל הוא הביא את זה פוליטית ולא מקצועית.

היו"ר דוד ביטן:

אמרתי, זה לא דיון פוליטי, רבותי.

חיים ילין (יש עתיד):

עשית מזה דיון פוליטי. הוא הביא דיון מקצועי בוועדת הכספים. צריך ללמוד
ממנו קצת.

היו"ר דוד ביטן:

זה נכון. תמיד אני לומד מגפני. גפני יותר ותיק ממני. גם שכר לאברכים זה
נושא מקצועי, נכון? כל מה שגפני מביא זה בסדר גמור.

בבקשה, אחמד.

אחמד טיבי (הרשימה המשותפת):

אדוני היושב-ראש, אני לא יודע אם להיות מרוצה או להיות עצוב בגלל ההצעה.
סימון מוצרים על-ידי האיחוד האירופי באירופה הוא מעשה מוסרי של הקהילה
הבינלאומית שאמרה שמדובר בגזל קרקעות שזאת עבירה על החוק הבינלאומי, ולכן
הם החליטו להסב את תשומת לב האזרחים שלהם באירופה לנושא הזה, והציבור
הכריע. קמה כאן סערה, ואמרו שזה דבר לא מקובל, זה אנטי-ישראלי, חלק אמרו
שזה אנטישמי. פה בכנסת יש מהלך של תמונת מוצרים, אבל באופן פוזיטיבי, כלומר
העדפת מוצרים של התנחלויות ברכש על-ידי הכנסת מתקציב הכנסת, הגם שהוא תקציב
של כלל הציבור, לא תקציב של מגזר מסוים.

אורן אסף חזן (הליכוד):

מה הבעיה? לא הבנתי איפה הבעיה עד שלב זה.

היו"ר דוד ביטן:

גם האבנים באום-אל-פאחם זה של כלל הציבור, והם זורקים אותם עלינו.

ג'מאל זחאלקה (הרשימה המשותפת):

מה הקשר? בירה נשר?

אחמד טיבי (הרשימה המשותפת):

אני אדם עם אייקיו בינוני, ובכל זאת לא הצלחתי להבין.

היו"ר דוד ביטן:

לא משנה. זה לא היה בשבילך. אחמד, אתה דוקטור, תבין.

אחמד טיבי (הרשימה המשותפת):

בסיעת הליכוד כשאומרים "אתה דוקטור" או "פרופסור" זה עלבון. זאת מילת גנאי.

מיכל רוזין (מרצ):

זה אומר שאתה - - -

אחמד טיבי (הרשימה המשותפת):

לא כולם הבינו את ההערה שלך היושב-ראש.

מיכל רוזין (מרצ):

- - -

אורן אסף חזן (הליכוד):

הסתכלת במראה שאתה מרשה לעצמך להתנשא עלינו?

היו"ר דוד ביטן:

יובל שטייניץ זכה במקום גבוה בפריימריז, והוא גם דוקטור. מה תגיד על זה?

מיכל רוזין (מרצ):

טוב, זה שטייניץ. אין על שטייניץ.

אחמד טיבי (הרשימה המשותפת):

יש החרגה של תופעות טבע.

ג'מאל זחאלקה (הרשימה המשותפת):

הוא משמיט את זה שהוא דוקטור. הוא אומר, יובל שטייניץ, לא ד"ר שטייניץ.

אחמד טיבי (הרשימה המשותפת):

יש החרגה - -

היו"ר דוד ביטן:

לא נכון. הוא אומר ד"ר שטייניץ.

ג'מאל זחאלקה (הרשימה המשותפת):

הוא משמיט את זה.

אחמד טיבי (הרשימה המשותפת):

הוא פילוסוף ונמצא בליכוד.

יואל חסון (המחנה הציוני):

מה זה, "חיים שכאלה" ליובל שטייניץ? בואו נתקדם.

אחמד טיבי (הרשימה המשותפת):

לכן עצם האקט של סימון מוצרים כאן הוא כדי להקל על הטיעון של האירופים –
דבר שאני תמכתי בו כאקט מוסרי.

אורן אסף חזן (הליכוד):

הסימון - - - או כדי להקל את ההסתה שלכם.

אחמד טיבי (הרשימה המשותפת):

כן, הסימון באירופה הוא אקט מוסרי. ההתנחלויות הן דבר לא מוסרי. כאשר את
גוזלת קרקע של עם אחר, משתלטת עליה בכוח - -

איילת נחמיאס ורבין (המחנה הציוני):

זה לא הופך את הסימון למוסרי, אחמד.

היו"ר דוד ביטן:

הסימון בכל מקרה לא מוסרי.

אחמד טיבי (הרשימה המשותפת):

- - זה אומר לציבור ולכל צרכן ומי שמגיע לחנויות שזאת תוצרת של ההתנחלויות.
התנחלויות הן הפרה של החוק הבינלאומי, ואתה רשאי להחליט אם לקנות או לא
לקנות. יש רבים שמחליטים לא לרכוש, בעיקר סטודנטים ומרצים – סוג מסוים.
האליטות באירופה מחליטים לא לרכוש. הדבר הזה הולך ותופס לו אחיזה רצינית
בכל מדינות אירופה. אני מקווה שלא תצליח לכפות על הכנסת - -

היו"ר דוד ביטן:

זה משהו סמלי.

אחמד טיבי (הרשימה המשותפת):

- - הרי אתם אולי רוצים לגרש אותנו, חבר הכנסת הערבים, אבל אתם לא רוצים
להרוג אותנו מצמא או מרעב. או שכן. כי אם תשימו פה מים שהם תוצאה של
התנחלויות לא נשתה.

היו"ר דוד ביטן:

אתה יכול לשתות מים מהברז.

רוברט אילטוב (ישראל ביתנו):

אז אל תשתה.

אחמד טיבי (הרשימה המשותפת):

ידעתי. איך ידעתי? הובלתי אותך לתשובה הזאת.

רוברט אילטוב (ישראל ביתנו):

אנחנו חיים במדינה דמוקרטית. אתה יכול לשתות, ואתה יכול לא לשתות.

אורן אסף חזן (הליכוד):

הם יכולים לא לשתות, לא לאכול. הם טובים בזה.

היו"ר דוד ביטן:

תהיה בצום רמדאן באופן קבוע. מה אתה רוצה?

אחמד טיבי (הרשימה המשותפת):

אנחנו לא נשתה מים - -

רוברט אילטוב (ישראל ביתנו):

הוא לא ישתה מים משם. טוב, אל תשתה.

היו"ר דוד ביטן:

הוא יכול לשתות מים מהברז. לא יקרה כלום.

רוברט אילטוב (ישראל ביתנו):

למה הפלסטינים שותים מים משם?

אחמד טיבי (הרשימה המשותפת):

כי זה המים שלהם.

מיכל רוזין (מרצ):

זה המים שלהם.

אחמד טיבי (הרשימה המשותפת):

הפלסטינים, זה מים שלהם שנגזלו.

קריאות:

- - -

מיכל רוזין (מרצ):

חבר הכנסת ביטן - -

היו"ר דוד ביטן:

אני אתן לך. את הבאה בתור בגלל שאת צריכה ללכת.

מיכל רוזין (מרצ):

נרשמתי כבר מהישיבה הקודמת, כולל - -

אורן אסף חזן (הליכוד):

- - - לחוץ וביטחון, מה זה קשור?

היו"ר דוד ביטן:

אבל היא תורמת בוועדת חוץ וביטחון.

קריאות:

- - -

היו"ר דוד ביטן:

נתתי לו חמש דקות, ויש לו עוד דקה. אתם גם מפריעים לו כל הזמן.

אורן אסף חזן (הליכוד):

הוא גם לא מדבר שום דבר לעניין.

היו"ר דוד ביטן:

אל תגיד את זה. הוא מדבר. אנחנו לא מסכימים אתו, אבל הוא מדבר. זה לא נכון
להגיד את זה.

אחמד טיבי (הרשימה המשותפת):

אני תמיד מסכים להשוואה ביני לבין אורן חזן. לכן אתה מדבר לעניין, ואני לא.

אורן אסף חזן (הליכוד):

עד לרגע זה אני לא יודע אם זאת מחמאה או עלבון.

אחמד טיבי (הרשימה המשותפת):

תחשוב על זה בלילה כשאתה לבד.

אורן אסף חזן (הליכוד):

רק עליך אני אחשוב, חבר הכנסת טיבי? - - -

קריאות:

- - -

אחמד טיבי (הרשימה המשותפת):

אני חושב שאתה המודל לחיקוי בסיעת הליכוד. תמשיך ככה.

היו"ר דוד ביטן:

שוב אתה מזכיר את סיעת הליכוד?

אחמד טיבי (הרשימה המשותפת):

אורן הוא עשר, הוא ליכודניק אמתי.

לכן המעשה הזה הוא בלתי מוסרי. אתה, אדוני, מהמידע הפנימי שיש לי, אתה
סופר-פופולרי בליכוד. אתה לא צריך את זה.

היו"ר דוד ביטן:

לא פוליטי. אמרתי לך.

אחמד טיבי (הרשימה המשותפת):

אתה לא צריך את זה.

איילת נחמיאס ורבין (המחנה הציוני):

תפסיק להגיד שזה לא פוליטי.

אורן אסף חזן (הליכוד):

- - - אתה יכול לקום וללכת.

היו"ר דוד ביטן:

מיכל, בבקשה, שלוש דקות.

אורן אסף חזן (הליכוד):

טיבי, בלי גלשן רחיפה. אם בא לך, אתה יכול ללכת.

מיכל רוזין (מרצ):

- - -

היו"ר דוד ביטן:

את צריכה ללכת לוועדת חוץ וביטחון.

מיכל רוזין (מרצ):

אני מתנצלת שאני רוצה לכבד את ראש הממשלה, ולחזור לדיון בחוץ וביטחון - -

אורן אסף חזן (הליכוד):

או. זאת כותרת: "מיכל רוזין מכבדת את ראש הממשלה".

היו"ר דוד ביטן:

אתה לא חייב על כל דבר לומר משהו.

אחמד טיבי (הרשימה המשותפת):

אגב, בוועדת הכספים מופיע חאג' אמין אל-חוסייני במקביל.

מיכל רוזין (מרצ):

אני פניתי בעקבות יוזמת הדיון שלך ליועץ המשפטי של הכנסת עורך הדין איל
ינון, ואני אתייחס בדברי גם לתשובה שלו, אבל ארבל גם אמרה את הדברים.

רהיו"ר דוד ביטן:

חבל שלא פנית אלי, הייתי אומר לך אותה תשובה.

מיכל רוזין (מרצ):

אבל הוא בכל זאת הסמכות המשפטית פה בכנסת, ולא אתה. אם אתה יוזם דיון על זה
כשאין לך לא סמכות - -

היו"ר דוד ביטן:

- - -

מיכל רוזין (מרצ):

- - -

היו"ר דוד ביטן:

דיני המכרזים עומדים בעינם.

מיכל רוזין (מרצ):

אבל סליחה, אתה צריך לשמור על זכות הדיבור שלי, לא להפריע לי.

היו"ר דוד ביטן:

זה נכון. ליושב-ראש מותר לקטוע.

מיכל רוזין (מרצ):

מכיוון שאין פה גם מהות וגם סמכותך אינה קיימת בחוק אז חשובה מאוד העמדה
המשפטית בכנסת. מה לעשות, אנחנו עדיין בדמוקרטיה, ועדיין חשוב מה הסמכות
שלך על-פי החוק. אתה אמנם יכול לשנות את זה. עשרים שנה אתם בשלטון, אבל
עדיין אתם מאשימים אותנו בכל מה שקורה.

אני רוצה לדבר על המהות. אנחנו יכולים להמשיך להיות חלוקים – וחבר הכנסת
טיבי הביע את המחלוקת בצורה רהוטה – על הנושא המהותי, האם אנחנו צריכים
להמשיך להחזיק בשטחים הכבושים או לא. השאלה פה היא שונה. הליכוד, לצערי
הרב, שוגה בעשרות השנים האחרונות בכך שהוא זונח את שאר חלקי המדינה מול מה
שאתם קוראים לו יהודה ושומרון - -

אורן אסף חזן (הליכוד):

תגידי, את בכלל טיילת בצפון ובדרום שאת אומרת את השטויות האלה?

מיכל רוזין (מרצ):

אני מבקשת שהיושב-ראש ישמור על זכות הדיבור שלי.

היו"ר דוד ביטן:

האמת היא שאני שומר.

אורן אסף חזן (הליכוד):

אני מבקש שתישארי צמודה למציאות.

היו"ר דוד ביטן:

אורן, אני מזכיר לך שאתה מפריע לא מעט - -

אורן אסף חזן (הליכוד):

שתישאר צמודה למציאות.

היו"ר דוד ביטן:

די כבר.

איילת נחמיאס ורבין (המחנה הציוני):

כל הכבוד, אורן, שלא הפרעת לה עד עכשיו.

היו"ר דוד ביטן:

אורן, אתה מפריע לכולם.

איילת נחמיאס ורבין (המחנה הציוני):

המשאית עם המדליות בחוץ.

אורן אסף חזן (הליכוד):

- - -

היו"ר דוד ביטן:

די, אורן.

מיכל רוזין (מרצ):

העובדות הן שמאז ממשלת אולמרט לא רק שמשפים את התוצרת מיהודה ושומרון, את
הייצוא; לא רק שמשפים על אותה ההחלטה של סימון מוצרים שלא באמת מתבצעת כמעט
בפועל. משפים אותם בסכומי כסף אדירים. כל זה לאחר שבעשרים השנים האחרונות
הם גם נחשבים אזור עדיפות א' ומקבלים תקציבים גבוהים יותר ומקבלים הטבות מס
שלא הגיעו לגליל ולנגב, אלא בדיוק למקומות האלה. ובמקום להעסיק עובדים
ישראלים – אני שמחה שהם מעסיקים עובדים פלסטינים – אבל - -

אורן אסף חזן (הליכוד):

אה, חשבתי שגם על זה את מתלוננת.

מיכל רוזין (מרצ):

- - אבל העובדה היא שיש פה אפליה קשה לאורך שנים, כי הרבה יותר קל להקים
מפעל עשרים דקות מתל-אביב מאשר בנגב או בגליל. לצערי הרב, באמת זנחתם את
שאר חלקי הארץ, ולא רק נגב וגליל. גם ירושלים, גם תל-אביב – מדינת ישראל
כולה – העסקים הקטנים והבינוניים – כמות העסקים שנסגרים מדי שנה היא עצומה,
וכולם צריכים סיוע של המדינה. זה לעניין המהות. יש מספיק שיפוי למעסיקים
בתוך יהודה ושומרון.

אבל לעניין הסמכות – ולדעתי, זה הדבר החשוב ביותר – אין שום סמכות לוועדת
הכנסת ולכנסת להחליט החלטה שכמו שאומר היועץ המשפטי של הכנסת: "מנהל הכנסת
כפוף לעקרונות המשפט המנהלי וחוק חובת המכרזים והתקנות שמכוחו חלים על
פעילות הרכש של הכנסת". יתכבד חבר הכנסת ביטן, יגיש הצעת חוק בשם ועדת
הכנסת ומטעם הממשלה שתשנה את חוק חובת המכרזים.

היו"ר דוד ביטן:

לא צריך להגיש הצעת חוק.

מיכל רוזין (מרצ):

הרי אתם לא יכולים לעשות את זה - -

היו"ר דוד ביטן:

נדאג לתיקון תקנות, לא להצעת חוק.

מיכל רוזין (מרצ):

זאת לא הצעה הגיונית. לא, זה לא יכול להיות רק מתוקף תקנות.

אורן אסף חזן (הליכוד):

לא שהיא לא הגיונית. היא סותרת את דרך החיים שלך רק להסית ולהחרים את
כל - - -

היו"ר דוד ביטן:

די, אורן.

מיכל רוזין (מרצ):

לכן במדינה דמוקרטית, בסופו של דבר, אנחנו יכולים להיות חלוקים על המהות,
אבל מבחינת פרוצדורות אתה לא יכול לקבל את ההחלטה הזאת. זאת החלטה שאינה
יכולה להתקבל כאן, ומן הראוי היה שהדיון הזה לא יתקיים. תודה.

היו"ר דוד ביטן:

אני רק רוצה להשיב לכם שפניתם, כל סיעות האופוזיציה ליועץ המשפטי
וליושב-ראש הכנסת, וביקשתם למנוע את הדיון, והתוצאה היא שאמרו לכם שהם לא
יכולים למנוע את הדיון הזה - -

מיכל רוזין (מרצ):

אני מזכירה לך שהיושב-ראש אמר שהוא יכול למנוע דיון, אבל הוא לא מסכים לעצם
העניין.

היו"ר דוד ביטן:

תני לי לענות. אמרתי לי לא להפריע לך, גם את אל תפריעי לי. התשובה הייתה
שאי אפשר למנוע את הדיון הזה. זה בתחום הסמכות שלי ושל חברי הכנסת. אנחנו
לא מתכוונים להפר את כללי המכרזים. כמובן, במסגרת ההחלטה שלנו נפנה לשר
שאמון על זה כדי שיבצע את התקנות הדרושות תוך שלושים יום מהיום.

איילת, בבקשה.

איילת נחמיאס ורבין (המחנה הציוני):

אני דווקא רוצה לדבר על נושאים אחרים בהקשר הזה. אני חושבת שלכולנו, בכנסת
הזאת – או לפחות לחלק גדול מאתנו – יש מטרה למנוע סימון מוצרים מישראל – גם
סימון מוצרים מההתנחלויות. אני אומרת את זה בצורה מפורשת. זה מדאיג אותי,
זה פיחות זוחל במעמדה של ישראל בעולם. העובדה שאנחנו כל הזמן צריכים להילחם
בחרם הפוטנציאלי וב-BDS – פה תהום אדירה בינינו, אחמד; גם בגלל שחלק גדול
מהעסקים ביהודה ושומרון מעסיקים פלסטינים, וזה חשוב לעתיד למי מאתנו שרוצה
שיהיה פה איזשהו סיכוי לדו-שלום. לדו-קיום.

חיים ילין (יש עתיד):

- - -

איילת נחמיאס ורבין (המחנה הציוני):

יצא טוב ה"דו-שלום". זה יום הזיכרון לרבין אז ביום הזה אני מרשה לעצמי
לפנטז על דו-שלום.

בכל מקרה אני רוצה לומר לכם שהדבר הכי מסוכן שעשיתם מהיום שהממשלה הזאת
לתפקידה זה לפגוע במטרה שלנו להילחם בעולם. כל אחד מאתנו נלחם לטובת מעמדה
של ישראל בעולם – או לפחות חלק מהאנשים פה בחדר – ומסבירים למה אסור לסמן
מוצרים מישראל, גם לא מההתנחלויות. אני חוששת שאם היום מסמנים מוצרים
מההתנחלויות מחר בבוקר יסמנו מוצרים מהגליל.

אורן אסף חזן (הליכוד):

אז שהחברים שלך מהאופוזיציה - - -

איילת נחמיאס ורבין (המחנה הציוני):

סליחה, אני מבקשת שלא תפריעו לי.

היו"ר דוד ביטן:

- - -

איילת נחמיאס ורבין (המחנה הציוני):

אדוני היושב-ראש, אני מבקשת ממך שבזמן שהקצית לי, בבקשה, תן לי להמשיך.

היו"ר דוד ביטן:

אבל אותו דבר תעשי גם את. כי גם את אוהבת להיכנס לדברים של אחרים.

איילת נחמיאס ורבין (המחנה הציוני):

אני משתדלת. אתה יודע משהו – כשאתה מסביר לי שמשהו הוא לא פוליטי – שהוא
בעליל פוליטי - -

אורן אסף חזן (הליכוד):

איך הוא פוליטי?

איילת נחמיאס ורבין (המחנה הציוני):

- - הוא פוליטי - - -

אורן אסף חזן (הליכוד):

- - -

איילת נחמיאס ורבין (המחנה הציוני):

- - - זה פוליטי. מה שמעניין אתכם זה קהל הבוחרים שלכם בימין. לא מעניין
אותך שום דבר חוץ מזה.

אורן אסף חזן (הליכוד):

איזה שטויות.

איילת נחמיאס ורבין (המחנה הציוני):

תדאגו - - -

היו"ר דוד ביטן:

- - -

איילת נחמיאס ורבין (המחנה הציוני):

יש ציבור אצלי במפלגה שלי שלא יאהב בדיוק את מה שאמרתי עכשיו. אז מה?
האחריות הלאומית שלנו מחייבת לוודא שלא יהיה סימון מוצרים מישראל. מה שאתה
עושה דה-פקטו זה סימון מוצרים. אני מאוד שמחה שהקשבת להצעתי לצרף את הנגב,
הגליל ואת ירושלים. אבל זאת לא הייתה הצעה שנועדה – אנחנו אומרים, הכנסת
תקנה מכל הארץ. זה נשמע לי רעיון טוב. לייצר העדפה מיוחדת - -

היו"ר דוד ביטן:

לזה אני לא צריך שום דבר. זה קיים.

איילת נחמיאס ורבין (המחנה הציוני):

לייצר העדפה - -

אורן אסף חזן (הליכוד):

אבל החברים שלך באופוזיציה מחרימים את המקומות האלה חדשים לבקרים. חייבים
לאזן.

איילת נחמיאס ורבין (המחנה הציוני):

לייצר העדפה מיוחדת זה סימון דה-פקטו וזה לגרום ללגיטימציה - -

היו"ר דוד ביטן:

הסימון כבר קיים, עם כל הכבוד.

איילת נחמיאס ורבין (המחנה הציוני):

- - אתם מייצרים לגיטימציה לסימון מוצרים ממדינת ישראל.

היו"ר דוד ביטן:

תודה רבה, איילת. אני רוצה להעיר רק הערה אחת. מכיוון שאתם כל הזמן מאשימים
אותנו שאנחנו עושים את הדברים בגלל חברי המרכז – מה שלא נכון – כי חברי
המרכז לא מצביעים - - -

איילת נחמיאס ורבין (המחנה הציוני):

אני לא חושבת שהם חברי המרכז שלך. הם חברי המרכז של הבית היהודי.

היו"ר דוד ביטן:

אני מזכיר לך ש-25% ממתפקדי העבודה הם אחמד טיבי וחבריו.

סתיו שפיר, בבקשה.

איילת נחמיאס ורבין (המחנה הציוני):

הערבים הם לא אזרחי מדינת ישראל?

היו"ר דוד ביטן:

- - -

איילת נחמיאס ורבין (המחנה הציוני):

- - -

קריאות:

- - -

איילת נחמיאס ורבין (המחנה הציוני):

דיברתי עליך - - -

היו"ר דוד ביטן:

בגלל שאת מפריעה.

איילת נחמיאס ורבין (המחנה הציוני):

כי אתה מטיח בי דברים חסרי אחריות.

היו"ר דוד ביטן:

- - - על המתפקדים. ואני אומר לך שאתם מדברים על מתפקדים שלכם.

איילת נחמיאס ורבין (המחנה הציוני):

אני דיברתי על בני אדם במדינת ישראל. יש לי מתפקדים שלא יאהבו מה שאמרתי.

היו"ר דוד ביטן:

את מפריעה לידידה שלך לדבר.

סתיו שפיר (המחנה הציוני):

כל הדיבור הזה בשם מתפקדים – אנחנו נבחרי ציבור - -

היו"ר דוד ביטן:

נכון. אבל אתם כל הזמן מזכירים את זה. לא אני.

איילת נחמיאס ורבין (המחנה הציוני):

לא מזכירים את זה כל הזמן. אתם דיברתם למתפקדים של הבית היהודי.

סתיו שפיר (המחנה הציוני):

אנחנו נבחרי ציבור, ואנחנו אמורים לפעול לטובת כל הציבור, לא רק לטובת - -
-

היו"ר דוד ביטן:

נכון, אבל אל תזכירו כל הזמן את מתפקדי הליכוד. אתם כל הזמן מזכירים אותם.

סתיו שפיר (המחנה הציוני):

- - האמירה הזאת לא לגיטימית בעיני.

כעוד הצעה לסדר אני רוצה להעיר – הדיון שנערך פה בין חברי הכנסת - -

אורן אסף חזן (הליכוד):

את לא אומרת לשכן שלך שלום ולא לוחצת לו את היד. את יכולה להעביר פה ביקורת
על האמירות?

היו"ר דוד ביטן:

אורן, מספיק.

אורן אסף חזן (הליכוד):

את שומעת את עצמך - - -

היו"ר דוד ביטן:

אורן, מספיק.

אורן אסף חזן (הליכוד):

עשרים שנה, והם לא למדו כלום.

היו"ר דוד ביטן:

בסדר, מספיק.

סתיו שפיר (המחנה הציוני):

הדיון הזה שמוציא ציבור שלם החוצה מתוך החברה הישראלית, ואנשים שזורקים פה
מילים לאוויר כמו "הערבים הם ככה", "השמאלנים הם ככה", בבקשה, זה לא מכבד
את הוועדה, זה לא מכבד את הכנסת ולא מכבד - -

היו"ר דוד ביטן:

גם לומר שאנחנו מדברים למתפקדים שלנו זה לא מכבד.

איילת נחמיאס ורבין (המחנה הציוני):

- - -

היו"ר דוד ביטן:

לכם מותר הכול, ולנו אסור?

איילת נחמיאס ורבין (המחנה הציוני):

לא, אנחנו לא מתנהגים כאילו מותר הכול, ואנחנו לא מסיתים.

אורן אסף חזן (הליכוד):

הם נלחמים בפוליטיקה בעזרת פוליטיקה.

איילת נחמיאס ורבין (המחנה הציוני):

- - -

היו"ר דוד ביטן:

בחייך, נו, איילת.

סתיו שפיר (המחנה הציוני):

אדוני היושב-ראש, בבקשה - - - זכות הדיבור בשבילי.

היו"ר דוד ביטן:

אני רוצה שהיא תוכל לדבר. יש לך עוד דקה.

סתיו שפיר (המחנה הציוני):

אבל אי אפשר לדבר פה. מה זה? תרבות דיון. באמת.

היו"ר דוד ביטן:

שלא תעז להפריע לה. באמת.

סתיו שפיר (המחנה הציוני):

יש גבול כמה אנשים יכולים להסתכל על הכנסת כמקום שמתנהל ככה.

אורן אסף חזן (הליכוד):

את מסתכלת על עצמך?

סתיו שפיר (המחנה הציוני):

אורן, תהיה בשקט ותכבד את האנשים שיושבים פה.

אורן אסף חזן (הליכוד):

בפעם האחרונה שבדקתי - - - לא - - -

סתיו שפיר (המחנה הציוני):

תכבד את המעמד שנבחרת אליו, בבקשה.

אורן אסף חזן (הליכוד):

אז את תשבי בשקט בעצמך. עכשיו יגידו שאני שוביניסט כי אמרתי לאישה להיות
בשקט.

היו"ר דוד ביטן:

אורן.

אחמד טיבי (הרשימה המשותפת):

אפשר לקרוא ליעל גרמן?

אורן אסף חזן (הליכוד):

רק ליעל מותר.

סתיו שפיר (המחנה הציוני):

איזה מסר אתם מעבירים לציבור כשכך הדיון בכנסת נראה?

אורן אסף חזן (הליכוד):

איזה מסר את מעבירה לציבור על כל הצביעות הזאת - - -

היו"ר דוד ביטן:

אורן, אני קורא לך לסדר פעם ראשונה. שים לב. אתה רוצה שאני אוציא אותך שוב?
מה העניין?

ג'מאל זחאלקה (הרשימה המשותפת):

גוד מורנינג.

היו"ר דוד ביטן:

- - -

ג'מאל זחאלקה (הרשימה המשותפת):

לא, אם הייתי אני - -

אורן אסף חזן (הליכוד):

אתה יודע מתי הוא יהיה מבסוט? כשהיא תלחץ לו יד.

אחמד טיבי (הרשימה המשותפת):

אפשר לתת לה להמשיך?

אורן אסף חזן (הליכוד):

כן, אני אפילו אסיט את המיקרופון. בבקשה, חברתי.

קריאה:

עכשיו את מתחילה לצחוק.

סתיו שפיר (המחנה הציוני):

זה ממש לא מצחיק אותי, זה מאוד מצער אותי. אחר כך מתפלאים למה כל כך הרבה
אנשים טובים לא רוצים להיכנס לפוליטיקה. הם לא רוצים להיכנס לפוליטיקה כי
הם חושבים שככה הפוליטיקה נראית.

אורן אסף חזן (הליכוד):

לא, כי הם רואים - - -

סתיו שפיר (המחנה הציוני):

הם חושבים שבוועדות הכנסת זה נראה ככה, שלא מנהלים דיון רציני, שלא מסתכלים
באמת על טובת הציבור.

היו"ר דוד ביטן:

טוב, בלי דברי תוכחה. בואי תתייחסי לעניין.

סתיו שפיר (המחנה הציוני):

ככה זה נראה. זה מאוד חבל.

היו"ר דוד ביטן:

בלי תוכחות. אנחנו יודעים את המצב שלנו.

סתיו שפיר (המחנה הציוני):

זאת לא הרצאת מוסר, זאת הרצאה שבאה מתוך כאב. אני חושבת שהמקום צריך להתנהל
אחרת.

עכשיו לעניין – מאז שהתחילה ההידרדרות הביטחונית הממשלה נקטה מספר צעדים:
נחתם הסכם סודי בין ראש הממשלה לבין ראש מועצת שומרון. אנחנו לא יודעים על
איזה סכומים, אנחנו לא יודעים איזה הטפות. אנחנו לא יודעים מה קרה שם. הסכם
על כספי ציבור. מכספי ציבור, מכספי המיסים של אזרחי ישראל ניתנו הטבות
לשומרון. אני פניתי למשרד ראש הממשלה בבקשה לקבל את הפרטים, ועד לרגע זה
עדיין לא קיבלתי את הפרטים של ההסכם הזה. אחר כך עצרו חברי הבית היהודי - -
-

קריאה:

- - -

סתיו שפיר (המחנה הציוני):

שאף אחד לא יפריע לי עכשיו.

אחר כך עצרו חברי הבית היהודי וחברי הליכוד הטבות מס לפריפריה בגלל שלא
הסכימו להעביר עוד שש מאות מיליון - -

אורן אסף חזן (הליכוד):

כבר הודענו שלא נצביע בעד זה. אז תהיי ישרה ותדעי - - -

סתיו שפיר (המחנה הציוני):

הטבות מס שאמורות להגיע לגליל.

אורן אסף חזן (הליכוד):

- - -

היו"ר דוד ביטן:

אורן.

אורן אסף חזן (הליכוד):

היא מכפישה אותנו.

סתיו שפיר (המחנה הציוני):

- - אחר כך העבירו בבית היהודי ובליכוד הצעת חוק להמשך השחיתות בחטיבה
להתיישבות כדי שהחטיבה להתיישבות תמשיך להיות צינור להעברת כספים מושחתים
לעמותות של הימין שפועלות בכלל משום מה במרכז הארץ: בתל-אביב, ברעננה,
בחולון, בבת-ים. עמותות שמתופעלות על ידי מקורבים של הבית היהודי ושל חלק
מהחברים שיושבים פה- -

היו"ר דוד ביטן:

מה זה קשור להצעה שלנו?

סתיו שפיר (המחנה הציוני):

אלה הצעדים שנקטה הממשלה מאז תחילת ההידרדרות הביטחונית. במקום להסתכל על
טובתם של כל אזרחי ישראל - -

היו"ר דוד ביטן:

נקטה עוד צעדים, את יודעת.

אורן אסף חזן (הליכוד):

מה עם המלחמה בטרור?

סתיו שפיר (המחנה הציוני):

- - המצב הביטחוני נוצל כדי להעביר עוד כסף ליהודה ושומרון. ואני שואלת
אתכם: מה קורה לכם? הגליל והנגב זה הפך להיות העניין של השמאל? בימין לא
אכפת יותר מהגליל והנגב?

אורן אסף חזן (הליכוד):

מתי לאחרונה היית בגליל ובנגב וראית את הפיתוח - -

סתיו שפיר (המחנה הציוני):

לפני ארבעה ימים.

אורן אסף חזן (הליכוד):

- - -

סתיו שפיר (המחנה הציוני):

- - - בשביל יהודה ושומרון אתם מוכנים להפקיר את - - -

היו"ר דוד ביטן:

אנחנו משקיעים בנגב הרבה יותר כספים - - -

סתיו שפיר (המחנה הציוני):

- - - לאנשים שלכם. לא אכפת לכם משום דבר שקורה פה.

היו"ר דוד ביטן:

אנחנו משקיעים הרבה יותר ממה שאת חושבת.

סתיו שפיר (המחנה הציוני):

- - - על הצעדים - - -

אורן אסף חזן (הליכוד):

היא מדברת למצלמה, היא לא מדברת לא לדיון. היא יודעת לבקר את - - -

איילת נחמיאס ורבין (המחנה הציוני):

כי אתה לא מדבר למצלמה.

סתיו שפיר (המחנה הציוני):

- - -

אורן אסף חזן (הליכוד):

- - -

קריאות:

- - -

סתיו שפיר (המחנה הציוני):

כל הדברים שאמרתי פה הם אמת לאמיתה. אם היה לך משהו להגיד היית אומר עובדות
אחרות. שכחתם את האנשים שאתם אמורים להגן עליהם - -

מכלוף מיקי זוהר (הליכוד):

הגליל והנגב תמיד היו בראש מעייני הליכוד, ולא יעזור כלום – מפלגת העבודה
לא תוכל לקחת - -

סתיו שפיר (המחנה הציוני):

כבוד היושב-ראש, אתה צריך להגן על זכות הדיבור שלי.

היו"ר דוד ביטן:

את מדברת מעל הזמן.

סתיו שפיר (המחנה הציוני):

אבל אני לא יכולה לדבר.

היו"ר דוד ביטן:

חבר'ה, לא לדבר.

אורן אסף חזן (הליכוד):

את יכולה לדבר, רק דברי לעניין.

היו"ר דוד ביטן:

רבותי, אנשי הליכוד, לא לדבר.

מכלוף מיקי זוהר (הליכוד):

- - - לקחת קרדיט על הנגב והגליל - -

אורן אסף חזן (הליכוד):

בחיים שלה היא לא יצאה מהגבולות של תל-אביב - - -

סתיו שפיר (המחנה הציוני):

אני יודעת שלא נעים לכם לשמוע את זה.

אורן אסף חזן (הליכוד):

מתי בפעם האחרונה היית בדימונה? מתי היית בשלומי?

סתיו שפיר (המחנה הציוני):

- - -

היו"ר דוד ביטן:

אורן, אורן.

אורן אסף חזן (הליכוד):

- - -

סתיו שפיר (המחנה הציוני):

- - -

היו"ר דוד ביטן:

אורן, אני קורא לך לסדר פעם ראשונה.

אורן אסף חזן (הליכוד):

- - -

סתיו שפיר (המחנה הציוני):

- - - לא אכפת לכם - - - רק יהודה ושומרון.

אורן אסף חזן (הליכוד):

- - -

היו"ר דוד ביטן:

אני אוציא אותך.

סתיו שפיר (המחנה הציוני):

- - - גם לפריפריה בישראל - -

היו"ר דוד ביטן:

אני אוציא אותך.

סיימת?

סתיו שפיר (המחנה הציוני):

לא.

היו"ר דוד ביטן:

את מדברת כבר שבע דקות.

סתיו שפיר (המחנה הציוני):

אני אדבר עכשיו דקה בלי שיפריעו לי, ואז אני אסיים.

היו"ר דוד ביטן:

אוקיי, דקה. לא להפריע. אני אוציא אותך. כבר פעם שנייה קראתי לך לסדר.
מספיק.

אחמד טיבי (הרשימה המשותפת):

נא לא להוציא את אורן חזן.

סתיו שפיר (המחנה הציוני):

העובדה שאתם הפכתם את הפריפריה לעניין של האופוזיציה, לעניין שהוא של
השמאל, שהימין שכח אותו לחלוטין, שבפריפריה צריך להתחנן לכסף, להתחנן, בשעה
שביהודה ושומרון מקבלים הטבות על גבי הטבות, צ'ופרים - -

אורן אסף חזן (הליכוד):

- - - שהיא תתעורר למציאות.

סתיו שפיר (המחנה הציוני):

- - במס, בדיור, בגני ילדים, בסבסוד של תחבורה ציבורית - -

מכלוף מיקי זוהר (הליכוד):

עשיתם על זה קמפיין שלם - -

היו"ר דוד ביטן:

די, מספיק.

סתיו שפיר (המחנה הציוני):

- - ועובדה שככה אתם מתנהגים - -

היו"ר דוד ביטן:

- - -

אורן אסף חזן (הליכוד):

- - -

סתיו שפיר (המחנה הציוני):

- - בעיקר בתקופה הזאת של הידרדרות ביטחונית. אתם מנצלים את הפחד שיש בחוץ
כדי להעביר עוד כספים להתנחלויות על חשבון הפריפריה - -

היו"ר דוד ביטן:

אנחנו לא מעבירים - -

סתיו שפיר (המחנה הציוני):

- - זה פשוט מביש.

היו"ר דוד ביטן:

עם כל הכבוד - -

אורן אסף חזן (הליכוד):

- - -

סתיו שפיר (המחנה הציוני):

- - לא משנה אם אנחנו חלוקים בעמדות שלנו - -

היו"ר דוד ביטן:

אני קורא לך לסדר פעם ראשונה.

סתיו שפיר (המחנה הציוני):

- - -

היו"ר דוד ביטן:

אני קורא לך לסדר. אני אוציא אותך.

סתיו שפיר (המחנה הציוני):

- - -

היו"ר דוד ביטן:

את לא יכולה להשתלט על הדיון.

סתיו שפיר (המחנה הציוני):

- - -

היו"ר דוד ביטן:

את לא יכולה להשתלט על הדיון.

סתיו שפיר (המחנה הציוני):

- - - לא יכול להיות ש- - -

היו"ר דוד ביטן:

פעם שנייה אני קורא לך לסדר.

סתיו שפיר (המחנה הציוני):

- - -

היו"ר דוד ביטן:

אני קורא לך לסדר פעם שלישית.

סתיו שפיר (המחנה הציוני):

- - - בהתנחלויות - -

היו"ר דוד ביטן:

תוציא אותה, בבקשה.

סתיו שפיר (המחנה הציוני):

- - פשוט לא ייתכן.

היו"ר דוד ביטן:

את רוצה או שאני אוציא אותך?

סתיו שפיר (המחנה הציוני):

- - אתם מביכים את המקום הזה.

היו"ר דוד ביטן:

בסדר.

סתיו שפיר (המחנה הציוני):

אותי אתה מוציא? כל החברים שהיו פה - -

היו"ר דוד ביטן:

כן - - -

סתיו שפיר (המחנה הציוני):

- - -

איילת נחמיאס ורבין (המחנה הציוני):

חבר הכנסת - - -

איילת נחמיאס ורבין (המחנה הציוני):

עם כל הכבוד, את חבר הכנסת אורן חזן לא הוצאת - - -

גם אני יוצאת איתה.

(ח"כ סתיו שפיר יוצאת ממליאת הוועדה.)

קריאות:

- - -

מכלוף מיקי זוהר (הליכוד):

- - - לקבל מקום בפריימריס.

היו"ר דוד ביטן:

אני אמרתי לך להפסיק.

מכלוף מיקי זוהר (הליכוד):

- - - בפריפריה. אתם אף פעם לא דאגתם לפריפריה.

היו"ר דוד ביטן:

אני קורא לך לסדר פעם ראשונה גם כן.

קריאות:

- - -

מכלוף מיקי זוהר (הליכוד):

- - - אתם אף פעם לא דאגתם לפריפריה.

היו"ר דוד ביטן:

אני קורא אותך לסדר פעם ראשונה גם כן.

איילת נחמיאס ורבין (המחנה הציוני):

- - - סליחה, יש גבול.

מכלוף מיקי זוהר (הליכוד):

האליטיזם הזה - - -

היו"ר דוד ביטן:

זאת לא ועדת הכספים פה.

איילת נחמיאס ורבין (המחנה הציוני):

- - -

מכלוף מיקי זוהר (הליכוד):

אליטיזם. תשמרו את זה למקום אחר.

היו"ר דוד ביטן:

מספיק. מה זה הדבר הזה? נתתי לך עוד דקה ועוד דקה ועוד דקה. מה קורה פה?

מכלוף מיקי זוהר (הליכוד):

שקרים.

היו"ר דוד ביטן:

אורן, פעם אחת אתה מתערב, אני מוציא אותך גם כן.

אחמד טיבי (הרשימה המשותפת):

מה היא חושבת לעצמה, שהיא אורן חזן?

אורן אסף חזן (הליכוד):

טיבי, כמה זמן חשבת על השורה הזאת?

היו"ר דוד ביטן:

ההתייפייפות של השמאל - -

אורן אסף חזן (הליכוד):

ברשותך, היושב-ראש - - -

היו"ר דוד ביטן:

די, כבר. אמרתי לך, אני אוציא אותך. עוד מילה אחת אני מוציא אותך. אל תעשה
לי ככה, תן לי דקה לדבר. אני אוציא אותך.

הליכוד משקיע בנגב. העברת הבסיסים היום מהמרכז לנגב זאת השקעה שמעניקה
שגשוג לכל הנגב; ההשקעה של מיליארדים בסייבר שזה הייטק היא כולה בנגב. אז
בואו נשים את הדברים על דיוקם, ומספיק כבר עם הדמגוגיה הזאת של השמאל.

חבר הכנסת ילין, בבקשה.

אני מזכיר לך, אורן, אם אתה מתערב פעם אחת אני מוציא אותך. בוא נראה. אתה
אתי או מה?

רוברט אילטוב (ישראל ביתנו):

כבוד היושב-ראש, - - - משקיעות חברות פרטיות, לא המדינה.

היו"ר דוד ביטן:

לא נכון. גם המדינה משקיעה.

רוברט אילטוב (ישראל ביתנו):

המדינה לא משקיעה.

היו"ר דוד ביטן:

גם המדינה. משרד הביטחון משקיע שם.

ג'מאל זחאלקה (הרשימה המשותפת):

רק כשישראל ביתנו בממשלה.

היו"ר דוד ביטן:

גם הממשלה משקיעה במסגרת תקציב הביטחון. זה נכון מה שאני אומר. לא צריך
להגזים.

חבר הכנסת ילין, בבקשה.

כל אחד יכול לקבל זמן לדבר, אין שום בעיה. אף אחד שלא ישתלט על הדיון.
בבקשה.

יואל חסון (המחנה הציוני):

אדוני, יש לי נשיאות הכנסת.

היו"ר דוד ביטן:

אני אתן לך.

חיים ילין (יש עתיד):

אני כבר למדתי שאם אני צריך ללכת לוועדה אחרת אז אני מדבר ראשון. זה מדהים
השיטה הזאת. זה הפוך לגמרי ממה שצריך להיות.

היום אנחנו עולים להר הרצל – 20 שנה לרצח רבין. אני מציין את זה כי נדמה לי
שיש כאן כמה אנשים שלא מכירים את ההיסטוריה של מדינת ישראל. ההתנחלויות לא
הוקמו על-ידי הליכוד. ההתנחלויות הוקמו על-ידי המפא"יניקים של מפלגת
העבודה - -

רוברט אילטוב (ישראל ביתנו):

ויהודה ושומרון שוחררה על-ידי רבין.

חיים ילין (יש עתיד):

אני מבקש – לא הפרעתי לאף אחד, ואת ההיסטוריה הזאת תלמד היטב כי אני חוויתי
על בשרי כל דבר שקרה, כולל כל הגזירות שנעשו בהתיישבות בגוש קטיף. אז צריך
להבין שכשאנחנו מדברים מי בעד התנחלויות, ומי נגד ההתנחלויות כל אחד לוקח
את המונופול לעצמו, לוקח איזושהי נישה ומשווק אותה. אחרי זה אומרים שהדיון
הוא מקצועי ולא פוליטי. אז חבר'ה, אנחנו פה לא בשביל דיונים מקצועיים,
אנחנו פה בגלל פוליטיקה. הכנסת, המחוקק, זה הגוף הפוליטי הגדול ביותר שקיים
במדינת ישראל וכך צריך להיות.

אדון היושב-ראש דוד ביטן, אל תגיד שזה מקצועי - -

היו"ר דוד ביטן:

אני אמרתי שזה מקצועי? אמרתי שזה לא פוליטי. לא אמרתי מקצועי.

חיים ילין (יש עתיד):

אם זה לא פוליטי אז זה משהו אחר.

היו"ר דוד ביטן:

- - -

יואל חסון (המחנה הציוני):

מה זה לא פוליטי? איפה אתה?

היו"ר דוד ביטן:

לא פוליטי. אנחנו שלחנו את האנשים ליהודה ושומרון. המדינה השקיעה שם כספים
באזורי תעשייה שמשרתים את הפלסטינים. אז יש לנו איזושהי סולידריות. אמרתי,
זה לא פוליטי.

חיים ילין (יש עתיד):

מתנפלים עלי, ואחרי זה אתה לוקח את רשות הדיבור. תן לי לסיים. אני מספר
עובדות, לא מתעצבן על אף אחד.

הנקודה היא שאנחנו קודם כול צריכים לחפש בהיסטוריה. אחת הבעיות שקיימות
היום במדינת ישראל זה חוסר בקבלת ההחלטות. לבוא ולהגיד בצורה אמורפית שכל
זה מדינת ישראל זה מאוד נחמד. איפה הגבולות של מדינת ישראל? איפה קיים החוק
של מדינת ישראל ואיפה לא קיים החוק של מדינת ישראל? ראש הממשלה שלנו, עם כל
הכבוד, לא רוצה להכריע. הוא רוצה להמשיך לנהל את הסכסוך. בדיון שהיה פה –
למה התקוממנו ולמה הוצאנו מכתב? כי היו רק ההתנחלויות. אז אני מודה – אני
אוהב ונוסע להתנחלויות, ואני קונה שמן זית מההתנחלויות כי הוא הכי טוב - -

אחמד טיבי (הרשימה המשותפת):

מזויף.

חיים ילין (יש עתיד):

לא. אתה עכשיו התחלת אתי.

אחמד טיבי (הרשימה המשותפת):

לא אותנטי. חמוץ.

חיים ילין (יש עתיד):

זה הטעם שלי, אני אוהב אותו.

קריאות:

- - -

מכלוף מיקי זוהר (הליכוד):

- - -לא על היין שלהם ולא על שמן הזית שלהם. הוא הכי טוב.

חיים ילין (יש עתיד):

אני קונה כי המוצרים האלה הם טובים, ומכיוון שיש לי לא מעט חברים, ויש הרבה
מקומות שאפשר לטייל שם בהם. זה לא נוגע לזה שבסופו של דבר פוליטית מנסים
לתת העדפה להתנחלויות. עכשיו, כבוד היושב-ראש, אני רוצה להגיד את משפט
המפתח: לקחתם את ההתנחלויות, ערבבתם אותם עכשיו עם מדינת ישראל, ונתתם
העדפה לחלק מהאזורים במדינת ישראל. זה בדיוק מה שעושים כל הזמן בסעיפים של
האוצר כשרוצים להעביר תקציבים. לוקחים את הסעיף של ההתנחלויות יחד עם סעיף
עוטף עזה – אף אחד לא יכול להתנגד לעוטף עזה כי זה בקונצנזוס של מדינת
ישראל, וכולם עומדים במקום הזה שצריך להכריע. אני מציע לגופו של עניין –
הבאת את הדיון על ההתנחלויות – למה לא השארת אותו נקי על ההתנחלויות? תביא
אחרי זה על הנגב - -

היו"ר דוד ביטן:

למה? מפריע לך שהבאתי על הנגב ועל יהודה ושומרון?

חיים ילין (יש עתיד):

דוד, אני מציע - -

היו"ר דוד ביטן:

זה מפריע לך בהצבעה?

חיים ילין (יש עתיד):

לא.

מכלוף מיקי זוהר (הליכוד):

שלא יגידו שהליכוד מטפל בנגב ובפריפריה.

היו"ר דוד ביטן:

אני רוצה שתצביע נגד, ואולי אני אפנה לעוטף עזה להגיד להם שאתה נגד.

קריאה:

למה אולי?

היו"ר דוד ביטן:

אולי. נחליט.

באסל גטאס (הרשימה המשותפת):

זה איום?

היו"ר דוד ביטן:

זה לא איום.

באסל גטאס (הרשימה המשותפת):

למה שינית? - - -

אורן אסף חזן (הליכוד):

סליחה, אדוני היושב-ראש - - - מי זה החוצפן הזה? מה הוא מדבר אלי ככה?

היו"ר דוד ביטן:

אני אוציא אותך.

לא התכוונתי. אמרתי את זה בצחוק.

אורן אסף חזן (הליכוד):

אתה חצוף. מחלת ים מהטלטלה באנייה.

היו"ר דוד ביטן:

די כבר. מספיק, אני אוציא אותך.

אני התכוונתי בצחוק. לא הייתה לי כוונה לעשות דבר כזה.

חיים ילין (יש עתיד):

לא - -

היו"ר דוד ביטן:

קדימה. קח את זה בקלילות.

חיים ילין (יש עתיד):

אני לוקח בקלילות. אני לא לוקח בכבדות שכל הזמן אנשים מתעצבנים אחד על השני
ולא נותנים לדבר.

קריאות:

- - -

חיים ילין (יש עתיד):

אני לא יכול לדבר.

היו"ר דוד ביטן:

לא להפריע, רבותי.

חיים ילין (יש עתיד):

אני לא רוצה שאף אחד ייעלב, אבל - - - את הדיווח. בהתחלה אמרתם שיש העדפה
לעוטף עזה. אין העדפה לעוטף עזה. אני באמת אומר לכם את זה.

היו"ר דוד ביטן:

אנחנו רוצים לעשות.

חיים ילין (יש עתיד):

לא, הקראת לפני כן - -

היו"ר דוד ביטן:

יש העדפה למוצרי - - -

חיים ילין (יש עתיד):

בדיוק, זה נכון. זה מה שיש. יש עוד העדפות מבחינת משרד הביטחון. הם יכולים
לקנות מוצרים מקו עימות צפון ודרום שזה חוק שקיים, וכולם פועלים לפי התקנות
האלה. אבל עכשיו אנחנו נמצאים במקום אחר; אבל יש חוק המכרזים. וכששאלתי
אותך, דוד, אם יש איכות ויש מחיר – ככה בשלטון המקומי, ככה עובדים בוועדת
מכרזים – למה שלא יחול אותו דבר כאן? ואז בכל מדינת ישראל תהיה תחרות. הרי
מה אנחנו עושים? מצד אחד בכל הוועדות וגם בתפיסת האג'נדה של הליכוד ושל
הממשלה צריך תחרות. צריך לפתוח את השווקים. צריך עוד ועוד ועוד. מה אתם
עושים בזה? אתם מונעים את התחרות. תנו העדפה למדינת ישראל. בכל מדינת ישראל
שתהיה תחרות. ואז אני אצביע, ואהיה אתך, כי אני חושב שזה צודק. אבל ברגע
שאתה לוקח - -

היו"ר דוד ביטן:

זה בתקנות.

חיים ילין (יש עתיד):

זה בדיוק מה שאני אומר. ועכשיו מה אתה אומר לי, דוד? אתה אומר לי שאם יהיה
צורך לשנות את חוק המכרזים נשנה - -

היו"ר דוד ביטן:

את התקנות. רק לגבי תקציב הכנסת, שימו לב.

חיים ילין (יש עתיד):

ברור. אז נשנה גם את זה. אין לזה גבול. זה לא נכון בתפיסה. לכן אני אומר –
זה פוליטי. אנחנו נמצאים באווירה לא נעימה במדינת ישראל. כל דבר פוליטי שבא
לאוכלוסייה מקומית פוגע באחרים. מה שנעשה בסופו של דבר בוועדת הכספים –
ואני אומר את זה בכאב לב עמוק – עם מפת ההעדפה של מס הכנסה, עם הנושא שבדקה
ה-90 בצלאל מכניס את ההתנחלויות פנימה כשכל מדינת ישראל עומדת עכשיו
כבת-ערובה - -

היו"ר דוד ביטן:

- - - כל חבר כנסת יכול להגיד - - - שהוא רוצה.

חיים ילין (יש עתיד):

אבל הדיון התחיל מההתנחלויות. הדיון התחיל משם. הדיון הגיע לוועדת הכספים
כשיש מפה, והקוסם גפני מצליח להביא. ומה קרה? בסופו של דבר הכול נתקע.
אתמול התחילו לדבר על חברון. חברון בהעדפה, והיישוב היהודי בהעדפה. כולם
נמצאים בהעדפה. אז אם כולם בהעדפה שאף אחד גם לא יקבל. אי אפשר כל הזמן
לעשות את זה.

מכלוף מיקי זוהר (הליכוד):

בואו נוציא גם את העוטף.

חיים ילין (יש עתיד):

אני אגיד לך שני דברים. הפצמ"ר הראשון התפוצץ בשנת 2000 - -

אורן אסף חזן (הליכוד):

- - - כי דקירות סכין זה פחות כואב. אתה צודק.

חיים ילין (יש עתיד):

תסלח לי, ראש הממשלה שלך לא ידע לטפל לא בקסאם ולא באבנים, ובגלל זה עד
עכשיו - - -

אורן אסף חזן (הליכוד):

- - - אין ביטחון, וראש הממשלה - - -

חיים ילין (יש עתיד):

- - זאת הבעיה. אם הייתה לראש הממשלה הנחישות של המפא"יניקים היינו במדינה
אחרת לגמרי. לך תלמד מי הקים את המדינה - -

אורן אסף חזן (הליכוד):

- - - ההחלטות שהוא קיבל הוא הקטין את הלהבות, אל תגיד - -

חיים ילין (יש עתיד):

אורן חזן, תקשיב טוב, אתה לא מגיע לקרסוליים של המפא"יניק הצעיר ביותר
שיכול להיות - -

אורן אסף חזן (הליכוד):

כמה יוהרה. כמה, כמה. כמה שחצנות. כמה. הסתכלת על עצמך?

היו"ר דוד ביטן:

אמרתי שאני אוציא אותך, נכון?

חיים ילין (יש עתיד):

אתה מדבר על שחצנות כשאתה לא נותן לאף אחד לדבר.

אורן אסף חזן (הליכוד):

אתם יותר טובים, אתם יותר יפים, אתם יותר חכמים - -

היו"ר דוד ביטן:

חבר הכנסת ילין, סיימת?

חיים ילין (יש עתיד):

אני רוצה להגיד לך משהו – אני מתבייש שאתה נותן לחבר הכנסת הזה. הוצאת לא
את מי שאתה צריך להוציא. אותו היית צריך להוציא, ואתה משאיר אותו פה.

היו"ר דוד ביטן:

מי שמשתלט על הדיון אני מוציא אותו.

חיים ילין (יש עתיד):

הוא משתלט על כל חבר כנסת שמדבר.

היו"ר דוד ביטן:

- - -

חיים ילין (יש עתיד):

הוא משתלט על כל חבר כנסת, לא נותן לדבר.

היו"ר דוד ביטן:

- - -

חיים ילין (יש עתיד):

אז מה אם הוא ליכודניק?

היו"ר דוד ביטן:

אני רוצה - - - לדבר. היא לא הסכימה להפסיק לדבר, ולכן הוצאתי אותה.

איילת נחמיאס ורבין (המחנה הציוני):

לא נחזור לזה שוב כי זה מביש - - -

היו"ר דוד ביטן:

מי שינסה להשתלט על הדיון אני אוציא אותו, ולא משנה מי זה. אין לה יראת
כבוד מיוחדת.

איילת נחמיאס ורבין (המחנה הציוני):

היא לא עשתה פיליבסטר, היא לא עשתה שום דבר. היא דיברה.

היו"ר דוד ביטן:

יואל, בבקשה. אחר כך אורן חזן.

איילת נחמיאס ורבין (המחנה הציוני):

והיא דיברה ברשות.

היו"ר דוד ביטן:

היא לא הפסיקה לדבר. מה אני יכול לעשות.

קריאה:

- - -

היו"ר דוד ביטן:

הוא צריך ללכת לנשיאות. לא סתם אני נותן.

יואל חסון (המחנה הציוני):

תודה, אדוני היושב-ראש. אני חייב לומר שהתרשמתי מאוד, חבר הכנסת ילין
מהכניסה שלך לפרטים ומההתייחסות הרצינית שלך לנושא ולדיון. אני מתפלא עליך
– ואני לא אומר את זה חלילה בשביל להעליב – אולי בגלל שאתה חדש פה – מה אתה
מתייחס לדיון הזה ברצינות?

חיים ילין (יש עתיד):

א', אני חדש, ואני רוצה להיות תמים. עדיין.

יואל חסון (המחנה הציוני):

אז אני אומר לך, שאל תתרגש ואל תתייחס לדיון הזה ברצינות. שום דבר מהצעת
ההחלטה הזאת לא תקרה באמת בפועל. הרי זה לא יקרה - -

היו"ר דוד ביטן:

יש לי הפתעה בשבילך. תבדוק אותנו בעוד חודשיים-שלושה.

יואל חסון (המחנה הציוני):

נחיה ונראה.

מה שמטריד כאן, ועלי אתם לא יכולים לעבוד - -

היו"ר דוד ביטן:

למה? אתה משהו מיוחד?

יואל חסון (המחנה הציוני):

- - אני גדלתי בליכוד. ואני יודע שבליכוד שאני גדלתי בו – לא בליכוד של
היום – הצעת ההחלטה המקורית שהייתה מגיעה, הייתה מגיעה לנגב והגליל. הרי
הצעת ההחלטה המקורית שהונחה הייתה רק על יהודה ושומרון.

קריאה:

נכון.

יואל חסון (המחנה הציוני):

- - זאת ההצעה, זאת האמת. אחר כך שמתם לב בגלל הביקורת – רגע, רגע, יש לנו
גם אלה מהפריפריה שנתנו לנו כמה מנדטים, אז בואו נתייחס אליהם. אז קודם כול
זאת האמת, ושיהיו העובדות.

אדוני, גם כשאני רואה בוועדת הכספים וגם פה – אין לי כבר ציפיות. השאלה היא
מתי תבוא ההתפקחות של אנשי הפריפריה; מתי תבוא ההתפקחות של ראשי הערים בנגב
ובגליל, בצפון ובדרום, והם יבינו שאתם בליכוד פשוט לא סופרים אותם. זה באמת
לא מעניין אתכם. הרי באופן אוטומטי אתם תומכים מיד ביהודה ושומרון. בהנחה
שנהיה רציניים וזה יעבור – חברת הכנסת לשעבר סטרוק, הולכים לגרום לך
וליישוב היהודי בחברון וליהודה ושומרון כולה נזק בל יתואר. ועכשיו אני אגיד
לכם למה הנזק יהיה בל יתואר - -

היו"ר דוד ביטן:

עכשיו אתה דואג ליהודה ושומרון?

יואל חסון (המחנה הציוני):

כן, אני דואג יותר ממך - -

איילת נחמיאס ורבין (המחנה הציוני):

כן, למה? אני לא הבעתי דאגה?

יואל חסון (המחנה הציוני):

- - אני אסביר לך למה - -

היו"ר דוד ביטן:

כרגע האשמת אותנו - - - עכשיו אתה דואג.

יואל חסון (המחנה הציוני):

אז אני אסביר לך עכשיו למה אתה טועה.

הרי מה אתה עושה עכשיו בהנחה שההצעה שלך תעבור, והיא לא תעבור. אולי היא
תעבור טכנית פה, אבל היא לא באמת תקרה. אבל נגיד שזה באמת יקרה – מה אתה
עושה? אתה שוב מביא את הזרקורים לנושא של סחורה מיהודה ושומרון, מסחר עם
יהודה ושומרון, חרמות על יהודה ושומרון. ומה תהיה התגובה הבינלאומית?
התגובה הבינלאומית תהיה החרפת החרם על מוצרים מיהודה ושומרון- -

קריאה:

עוד פעם. נו, באמת.

יואל חסון (המחנה הציוני):

- - החרפת הנזק לסחורה שתגיע מיהודה ושומרון. אני שואל את אנשי יהודה
ושומרון וירושלים - -

היו"ר דוד ביטן:

הם צריכים את הדיון הזה? הרי הם עושים את זה כל הזמן. עד כמה אתם
מסובבים - - - לכיוון הלא נכון.

איילת נחמיאס ורבין (המחנה הציוני):

אולי אתם מסובבים לכיוון הלא נכון?

יואל חסון (המחנה הציוני):

- - אני קונה סחורה מכל מקום. להפך, יש דברים שאני מעדיף דווקא מיהודה
ושומרון, ויש דברים שאני מעדיף מהגליל. זה תלוי הרבה בטעם ובאיכות. אני
רוצה להגיד לחברי הכנסת הערבים, גם אתם צורכים מההתנחלויות; האוכל שאתם
אוכלים פה חלקו מגיע גם מההתנחלויות, וזה בסדר גמור. טוב שאתם עושים ככה
כמו שאני גם אוכל אצלכם ולא עושה אצלכם חרמות - -

באסל גטאס (הרשימה המשותפת):

זה לא בסדר בכלל.

יואל חסון (המחנה הציוני):

- - אבל אני שואל, האם שוק הצריכה של הכנסת הוא כל כך גדול שהמתנחלים
הולכים להיות מיליונרים ומיליארדרים כי הכנסת תתחיל להעדיף סחורה שלהם? או
שמצד שני ההתעסקות בסחורה ובחרמות - -

היו"ר דוד ביטן:

יש לך עוד דקה. נתתי לך יותר מכולם.

יואל חסון (המחנה הציוני):

- - תחריף את מה שאני מתנגד לו – חרמות על מוצרים מיהודה ושומרון, חרמות על
מוצרים מירושלים, ובשלב הבא חרמות על מוצרים מישראל בכלל. הדיון הזה גורם
נזק אסטרטגי משמעותי לנושא הזה של צריכת מוצרים מישראל. חבל שאתם עושים את
זה.; זאת דמגוגיה, זה רק רצון, אדוני היושב-ראש, לקושש עוד כמה קולות - -

היו"ר דוד ביטן:

טוב. אמרתי לך כבר שבינתיים אתם מקוששים קולות כי 25% ממתפקדי העבודה הם לא
יהודים.

יואל חסון (המחנה הציוני):

- - לא במרכז הליכוד, אתה צודק. הצלחת - - -

איילת נחמיאס ורבין (המחנה הציוני):

אני לא האשמתי אותך. אמרתי לך שאתה מסתכל בעיניים רק של חלק מאוד קטן
מהציבור - -

היו"ר דוד ביטן:

אל תפריעי לי, אני לא הפרעתי לך. אתם תמשיכו לדבר על מתפקדי הליכוד, אנחנו
נמשיך לדבר על מתפקדי העבודה.

איילת נחמיאס ורבין (המחנה הציוני):

אתה כן הפרעת לי. אתה דווקא כן הפרעת לי. אתה מדבר רק לחלק מהציבור.

היו"ר דוד ביטן:

אנחנו אומרים דבר מאוד פשוט. אנחנו משקיעים בנגב הרבה יותר ממה שחלמתם
להשקיע רוב השנים - -

איציק שמולי (המחנה הציוני):

מה אתה אומר.

היו"ר דוד ביטן:

מה לעשות – אני גם יכול להוכיח לך את זה.

איציק שמולי (המחנה הציוני):

מה אתה מדבר.

איילת נחמיאס ורבין (המחנה הציוני):

- - - מסתובבים בכל הארץ.

איציק שמולי (המחנה הציוני):

בדיון על הטבות המס אין חבר אחד מהליכוד או מהבית היהודי שקם ואמר, אני
הפריפריה החברתית, אני דוד ביטן - -

אורן אסף חזן (הליכוד):

אני אענה לך בפשטות, איציק שמולי. אנחנו כבר הודענו שאם הם לא יהיו ברשימה
אנחנו נצביע נגד. תפסיקו לחפש לקחת בעלות על החברה - - -

היו"ר דוד ביטן:

- - -

שנית, הסיבה שהתייחסנו בהתחלה ליהודה ושומרון היא מכיוון שרק המוצרים שלהם
מסומנים על-ידי הפרלמנט האירופי. אבל אין לנו שום בעיה מרגע שהנושא הזה עלה
שהתעדוף יהיה גם לגליל, לנגב ולירושלים. לכן הכנסנו את זה להחלטה. אני
אוכיח לכם שאני לא מביא סתם נושאים לדיון. כל מה שהבאתי עד היום לדיון,
המשכתי עם זה הלאה. אנחנו נדאג לתיקון תקנה בתקציב הכנסת. ודבר אחרון –
מדובר על אקט סמלי. לא מדובר על תיקון תקנות של כל תקציב המדינה והרשויות
המקומיות. לכן הציבור הרחב לא ייפגע מזה. כמו שהפרלמנט האירופי קיבל החלטה
לעשות סימון ולהחרים, אנחנו ניתן החלטה מהפרלמנט שלנו.

איציק שמולי (המחנה הציוני):

עם האוכל בא התיאבון, אדוני.

היו"ר דוד ביטן:

זה העניין. צריך גם להגיד, אנחנו שלחנו אותם לשם, אנחנו בנינו את אזורי
התעשייה, גם העובדים שם הם פלסטינים. זה נגד הדו-קיום, נגד הסולידריות
הישראלית, ואנחנו צריכים לעשות מעשה בעניין הזה.

אורן, בבקשה.

אורן אסף חזן (הליכוד):

אני חייב להפיג פה איזושהי עננה שמרחפת באוויר כאילו הליכוד שכח את
הפריפריה. אני רוצה לענות לך, איציק, כי סתיו שפיר ברחה מפה. אה, סליחה - -

היו"ר דוד ביטן:

לא ברחה.

אורן אסף חזן (הליכוד):

הוצאה החוצה.

היו"ר דוד ביטן:

אני חייב להגן עליה.

אורן אסף חזן (הליכוד):

בסדר גמור. גם אני וגם חברי חבר הכנסת מיקי זהר, מרכז הקואליציה בוועדת
כספים, אמרנו כבר שאם היישובים מהפריפריה שהוצאו מהרשימה לא יוחזרו אנחנו
לא נצביע בעד המתווה הזה. ההבדל ביני לבין אחרים הוא שאנשים רצים כל היום
לדבר – סיפורים, כותרות – אני אומר פעם אחת ונצמד לדברי - -

איציק שמולי (המחנה הציוני):

אורן, בחייך - -

אורן אסף חזן (הליכוד):

אל תפריע לי, אנחנו חברים - -

איציק שמולי (המחנה הציוני):

- - מישהו מכם בא ואמר שכמו שעושים קריטריונים מיוחדים להתנחלויות יעשו
קריטריונים מיוחדים גם ללוד ולקריית מלאכי? מישהו אמר את זה פה? בימין אף
אחד.

אורן אסף חזן (הליכוד):

קודם כול אני אגיד לך שאתה טועה שוב - -

איציק שמולי (המחנה הציוני):

ג'קי לוי, יש לו בית-שאן, טלי, יש לה ערד - -

אורן אסף חזן (הליכוד):

אז הנה, אני גר באריאל, ואני נלחם על קריית שמונה ועל חצור, על מעלות, על
ערד ועל דימונה. אתה יכול לבדוק את הדברים האלה. אני גר באריאל, ולא שמעתי
אותי אומר דברים אחרים. אבל זה לא הנושא של הדיון. הצביעות הזאת שנוטפת פה
כאילו אנחנו עושים מהלך מרחיק לכת שיפגע בדמוקרטיה, זאת פשוט בדיחה. אני
רוצה לברך אותך שוב – אני מוצא את עצמי פעם אחר פעם גאה ביושב-ראש ועדת
הכנסת, חבר הכנסת דוד ביטן, שמקבל החלטות אמיצות, נכונות, צודקות, לא
מתפשרות, והולך עם הדרך שלו ועם האמת שלו עד הסוף. מגיע לך שאפו, ואתה יודע
מה? הייתי רוצה לראות אותך יושב בתפקיד הזה עוד הרבה זמן, רק שאני לא יודע
אם זה ברכה או מעבר לזה אז אני אשאיר את זה ככה. אז ראשית תודה.

לעניין עצמו – אני רוצה להבין אותךְ, אני רוצה להבין גם אותךָ, הייתי רוצה
להבין גם אותו - -

איילת נחמיאס ורבין (המחנה הציוני):

רק לא דיברנו על פגיעה בדמוקרטיה, אורן, טוב? פגיעה במטרה של אי סימון.

אורן אסף חזן (הליכוד):

החברים שלכם באופוזיציה מחוקקים חוקים או מנסים לחוקק חוקים לסימון מוצרים
מההתיישבות, מסתובבים ברחבי העולם בידיים נקיות, במלוא התמימות, כאילו צריך
לעשות הכול כדי להחרים. הרי את מי אנחנו מחרימים? אנחנו מחרימים רק את
המתיישבים, אחיינו, אחיותינו, בשר מבשרנו? אנחנו מחרימים גם את הפלסטינים.
הרי בסופו של יום ההחלטה הזאת, המעשה הזה - -

אל תפריעי - -

איילת נחמיאס ורבין (המחנה הציוני):

זה עולה כדי הפרעה לעשות ככה?

אורן אסף חזן (הליכוד):

למדתי. אני לומד מהר

בסופו של יום ההחלטה הזאת בניגוד למה שאמר יואל חסון – נכון, היא לא תהפוך
אף אחד למיליונר – היא אמירה שאנחנו לא מחרימים אף אחד בשום מקום. במקום
שבו בעולם יסמנו מוצרים - -

איציק שמולי (המחנה הציוני):

מישהו מפלגת העבודה - - -

היו"ר דוד ביטן:

- - -

אורן אסף חזן (הליכוד):

- - במקום שבו בעולם יחרימו מוצרים ואזורים אנחנו ניתן להם עדיפות - -

איילת נחמיאס ורבין (המחנה הציוני):

- - -

אורן אסף חזן (הליכוד):

- - - סימון בני אדם. אנחנו לא ניתן לזה יד.

איילת נחמיאס ורבין (המחנה הציוני):

אתם לא מסמנים, אתם רק - - - בני אדם.

אורן אסף חזן (הליכוד):

- - וכשאתה לא רוצה להצביע לתקנה כזאת שאומרת, אני נותן עדיפות ומנוף - -

איציק שמולי (המחנה הציוני):

- - -

איילת נחמיאס ורבין (המחנה הציוני):

לא. אני לא רוצה לתת מינוף כי אני לא רוצה - - -

אורן אסף חזן (הליכוד):

- - שכל הציבור יידע שכדי לשמור על עצמנו אנחנו - -

היו"ר דוד ביטן:

יש לך דקה.

אורן אסף חזן (הליכוד):

- - ניתן לכולם להבין שצריך לקנות, שצריך לחזק, שצריך לתמוך.

איציק שמולי (המחנה הציוני):

מה עם התיקון לתקנות?

אורן אסף חזן (הליכוד):

מה זה סותר? איפה הסתירה?

איילת נחמיאס ורבין (המחנה הציוני):

אבל אמרנו לך שאנחנו נגד סימון. אתה לא מקשיב, אורן.

אורן אסף חזן (הליכוד):

- - כי באירופה – ולא רק באירופה, גם פה בכנסת, כמה צעדים ממך – לא מבקשים
להחרים את לוד, לא מבקשים לסמן שם מוצרים - -

היו"ר דוד ביטן:

ואם יסמנו נביא את זה לדיון כאן.

אורן אסף חזן (הליכוד):

- - ביום שאני אשמע את החבר'ה האלה מבקשים להחרים את לוד אני הראשון שאדרוש
תיקון לדבר הזה.

איילת נחמיאס ורבין (המחנה הציוני):

אורן, אנחנו טוענים שזה יפגע בכושר המיקוח של ישראל בעולם - - -

אורן אסף חזן (הליכוד):

אני טוען שהגיע הזמן - - -

היו"ר דוד ביטן:

די כבר. כל הזמן אתם מאיימים עלינו.

איילת נחמיאס ורבין (המחנה הציוני):

 - - - תגרמו לסימון.

היו"ר דוד ביטן:

אתם כל הזמן מאיימים.

אורן אסף חזן (הליכוד):

אני טוען שהגיע הזמן שנפתח את העיניים ונבין שאנחנו חיים בארץ ישראל,
במדינת ישראל, מקום מבטחם של העם היהודי, ונפסיק לעשות חשבון יתר לכל מיני
אנשים שאני לא יודע מה הם לקחו בבוקר מעבר לים, ומתנהלים כמו שהם מתנהלים
כדי להחרים אותנו. אנחנו לא נשתוק עוד. נקודה.

איילת נחמיאס ורבין (המחנה הציוני):

ברכותי. הבאתם לחתימת הסכם עם איראן – אתם תביאו לסימון. ברכותי. זה הכול.
באותה צורת התנהלות.

היו"ר דוד ביטן:

את לא צריכה לכעוס כל הזמן.

איילת נחמיאס ורבין (המחנה הציוני):

לא באתי כועסת.

אורן אסף חזן (הליכוד):

היא חייבת. זה בוער בה לפגוע בהתיישבות.

איילת נחמיאס ורבין (המחנה הציוני):

ממש לא.

אורן אסף חזן (הליכוד):

בוער בה - - -

איילת נחמיאס ורבין (המחנה הציוני):

אני חושבת שאתם פוגעים בהתיישבות.

אורן אסף חזן (הליכוד):

- - -

היו"ר דוד ביטן:

אני קורא לך פעם שלישית.

איילת נחמיאס ורבין (המחנה הציוני):

- - -

אורן אסף חזן (הליכוד):

- - -

היו"ר דוד ביטן:

חבר הכנסת חזן, קראתי לך לסדר פעם שלישית.

איילת נחמיאס ורבין (המחנה הציוני):

הגיע השעה. אני הייתי אומרת שזאת פעם תשיעית.

היו"ר דוד ביטן:

תוציא אותו.

(ח"כ אורן אסף חזן יוצא ממליאת הוועדה.)

היו"ר דוד ביטן:

חבר הכנסת אילטוב, בבקשה.

רוברט אילטוב (ישראל ביתנו):

כבוד היושב-ראש, בתחילת המושב הרצוג פתח את המושב, ואמר, דונם ועוד דונם,
דונם ועוד דונם – ככה בנינו את מדינת ישראל. ב-67' יצחק רבין הוסיף למעלה
משישה מיליון דונם לשטח מדינת ישראל, והוא קרא לזה שחרור. הוא קרא לזה
"שחרור". כל עם ישראל קרא לזה שחרור.

איילת נחמיאס ורבין (המחנה הציוני):

- - - על שחרור, אבל לא משנה.

רוברט אילטוב (ישראל ביתנו):

אני רק רוצה להגיב על כל הדברים שנאמרו פה. יהודה ושומרון זה שטח משוחרר.
מי שכבש אותו הייתה ממלכת ירדן. אנחנו שחררנו את זה ממלכת ירדן; ומי שיקרא
לזה מדינה פלסטינית בטח יפגע במלך ירדן.

מסעוד גנאים (הרשימה המשותפת):

הירדנים לא השתתפו במלחמת 67'. אתה אומר את זה?

רוברט אילטוב (ישראל ביתנו):

השטח שוחרר מידי הירדנים. לא הייתה מדינה פלסטינית כמו שטוענים - -

שולי מועלם-רפאלי (הבית היהודי):

אין עם פלסטיני, אז אין לו מדינה פלסטינית.

מסעוד גנאים (הרשימה המשותפת):

שוב חזרנו.

ג'מאל זחאלקה (הרשימה המשותפת):

אתה בעד נסיגה מאום-אל-פאחם, מה אתה מדבר?

רוברט אילטוב (ישראל ביתנו):

זחאלקה, אני לפחות אומר לך שלום. יש אנשים אתמול שלא רוצים לשבת איתך, לא
רוצים להגיד לך שלום.

ג'מאל זחאלקה (הרשימה המשותפת):

אל תגיד לי שלום, תעשה שלום.

היו"ר דוד ביטן:

אתם לא רוצים לעשות שלום. אתם. אתם לא מעוניינים בשלום.

רוברט אילטוב (ישראל ביתנו):

קראת לחברת כנסת "אשכנזייה". אז לפחות תן לי לדבר. אני גם נותן לך לדבר ולא
מפריע לך. לכן כל הסכם שיהיה וההגדרה של המדינה שתהיה – אם תהיה – יהיה רק
בהסכמת מדינת ישראל. לכן כל נוכחות שלנו שם היא לגיטימית. דרך אגב, אני
יכול להתערב עם כל אחד אחר שמפלגת העבודה השקיעה ביהודה ושומרון יותר מכל
מפלגה אחרת. לכן להגיד שהם נגד – אולי היום מכיוון שאין להם שם מצביעים אז
הם נגד, אבל ברמת העיקרון הם אלה שהתחילו את התנועה ההתיישבותית ביהודה
ושומרון.

לגופו של עניין הסוגיה של תנועת BDS זה מהלך גזעני באירופה שהולך ומתרקם
נגד מדינת ישראל כפי שזה היה . ההיסטוריה חוזרת. שום דבר חדש אין שם. מי
שייפגע מזה הם בעיקר העובדים הפלסטינים שמדינת ישראל נותנת להם את מקומות
העבודה. לא איחוד אירופי ולא הפלסטינים עצמם מסוגלים לייצר לעצמם מקומות
עבודה. לכן להגיד שהדבר הזה פוגע במדינת ישראל – זה קודם כול פוגע באותם
אנשים פשוטים שרוצים למצוא את פרנסתם במפעלים הישראליים. מדינת ישראל –
חשוב שתמשיך להשקיע שם, חשוב שתפתח את התעשייה, וגם חשוב שיהיו מקומות
עבודה לאותם פלסטינים שהרשות הפלסטינית לא מסוגלת לתת להם מקומות עבודה,
ומשקיעה את השכר באותם אנשים שרוצחים יהודים ונותנים להם שכר על זה שהם
יושבים בכלא על זה שהם רצחו יהודים. כל זה במקום לייצר מקומות עבודה.

לכן גם לכם, חברינו חברי הכנסת הערבים, אני רוצה להגיד – תתחילו להתפקח
ולחשוב מה אתם עושים ומה אתם אומרים כאשר אתם תומכים בפעולות טרור. במקום
שייהרגו יהודים ויקבלו שכר, שיפתחו מקומות עבודה, שאירופה תשקיע כסף בפיתוח
תעשייה - -

מסעוד גנאים (הרשימה המשותפת):

אתה יודע שזה שקר, ולא תומכים - -

רוברט אילטוב (ישראל ביתנו):

- - שימשיכו לפתח את התעשייה - - -

שולי מועלם-רפאלי (הבית היהודי):

יושב-ראש המפלגה שלך לא גינה אף פיגוע טרור מאז שנרצחים פה יהודים - -

מסעוד גנאים (הרשימה המשותפת):

- - וזאת הסתה. בשבוע שעבר הרשימה המשותפת הוציאה הודעת גינוי לפיגוע
בבאר-שבע - -

רוברט אילטוב (ישראל ביתנו):

אנחנו מדברים לא רק על הגינויים - -

היו"ר דוד ביטן:

איפה - - -

מסעוד גנאים (הרשימה המשותפת):

מספיק עם השקר הזה - -

שולי מועלם-רפאלי (הבית היהודי):

אדוני, חבר הכנסת, צריך להוציא גינויים על כל הפיגועים, לא רק
בבאר-שבע. - - - שלכם להגיד שחיילים - - -

מסעוד גנאים (הרשימה המשותפת):

תגנו הריגת הילדים, תגנו את הכיבוש. אתם לא מגנים שום דבר.

שולי מועלם-רפאלי (הבית היהודי):

- - הם - - - רצח - - -

היו"ר דוד ביטן:

- - -

מסעוד גנאים (הרשימה המשותפת):

זה כיבוש.

היו"ר דוד ביטן:

אני מבקש להפסיק להפריע לחבר הכנסת אילטוב. מה זה הדבר הזה?

מסעוד גנאים (הרשימה המשותפת):

אני לא מפריע. הוא שאל שאלה - -

היו"ר דוד ביטן:

שאלה רטורית.

מסעוד גנאים (הרשימה המשותפת):

- - והוא הסית ושיקר.

היו"ר דוד ביטן:

שאלה רטורית. - - - בעלות על ההסתה.

מסעוד גנאים (הרשימה המשותפת):

האמת שהמסית הראשון הוא ראש הממשלה. אתם יודעים את זה.

רוברט אילטוב (ישראל ביתנו):

אדוני היושב-ראש, אני אומר עובדות, אין לי שום שאלות. הרשות הפלסטינית
משלמת לאותם הרוצחים שכר חודשי גם כשהם יושבים בכלא. עם כל הכבוד, במקום
להפנות את הכסף הזה לצרכים ולפיתוח תעשייה ולפיתוח כלכלה הם פשוט מממנים את
הטרור.

לגבי הסוגיה עצמה – המסר צריך להיות מדויק, המסר צריך להיות נגד BDS. הרי
הפעולה היא סמלית. זה לא שהתעשייה ביהודה ושומרון תפרח בגלל קניות של
הכנסת. אבל המסר חייב להיות ממוקד וחייב להיות להתנחלויות. אז אנחנו תומכים
בהצעה. חשוב שהמסר יהיה להתנחלויות בלבד.

היו"ר דוד ביטן:

הוספנו את הגליל והנגב.

רוברט אילטוב (ישראל ביתנו):

יחד עם זה אם החלטת להוסיף - -

היו"ר דוד ביטן:

אז אני אסביר. רצינו לעשות תעדוף של 15%. מכיוון שהוספנו גם את הנגב ואת
הגליל העלינו את התעדוף ל-25%. זה לא פוגע זה בזה.

רוברט אילטוב (ישראל ביתנו):

נגב וגליל ומקומות אחרים צריכים טיפול אחר הרבה יותר רחב.

היו"ר דוד ביטן:

זה סמלי מבחינת תקציב הכנסת. בגלל המצב הביטחוני.

רוברט אילטוב (ישראל ביתנו):

הסוגיה הזאת היא סמלית, וחשוב שזה יישאר בעניין ההתנחלויות. תודה.

היו"ר דוד ביטן:

גברת סטרוק, בבקשה.

ג'מאל זחאלקה (הרשימה המשותפת):

עברת חמישה חברי כנסת לפני. אומרים לי שאתה נגדי, אבל לא עד כדי כך.

היו"ר דוד ביטן:

לא נגדך, בכלל לא.

ג'מאל זחאלקה (הרשימה המשותפת):

אתה נגדי. אני הייתי לפניהם - -

היו"ר דוד ביטן:

זה נכון.

ג'מאל זחאלקה (הרשימה המשותפת):

- - הייתי לפני חזן ולפני - - - וביקשתי ראשון.

היו"ר דוד ביטן:

בבקשה, אני אתן לך. רק כדי להראות לך שאני לא נגד.

ג'מאל זחאלקה (הרשימה המשותפת):

היושב-ראש פתח ואמר שזאת לא החלטה פוליטית, אלא החלטה מוסרית. לדעתי, זאת
החלטה אנטי מוסרית. היא באה לחזק את ההתנחלויות שבנויות על נישול של
הפלסטינים, והם מהווים מכשול לכל הסדר של שלום. ההתנחלויות גורמות לשפיכות
דמים. לכן אין לך החלטה יותר אנטי מוסרית ממה שאתה מנסה להעביר כאן. זאת
החלטה שתגביר את האלימות, זאת החלטה שתביא ליותר שפיכות דמים כי היא פועלת
במפעל שמונע כל הסדר של שלום, וכמובן, הוא בנוי על שוד קרקעות ונישול של
אנשים. הכנסת הייתה נוהגת בצורה מוסרית אם הייתה מחליטה לא לקנות מוצרים
מההתנחלויות. זאת ההחלטה שצריך לקבל.

אני בכנסת שנים רבות, אדוני היושב-ראש, וראיתי הצעות כאלה. תמיד יש
אינטרסים כלכליים ולא רק פוליטיים מאחוריהן. אני לא יודע מי יזם, מי הולך
להרוויח מההצעה הזאת, מי נתן את הרעיון. אם זה מפעל – מה הוא מייצר? מי בעל
המפעל? באיזו מפלגה הוא? - -

היו"ר דוד ביטן:

תנוח דעתך – אין שום דבר כזה.

ג'מאל זחאלקה (הרשימה המשותפת):

יכול להיות. אני רק שואל שאלות.

היו"ר דוד ביטן:

אז אני אומר לך שאין דבר כזה.

ג'מאל זחאלקה (הרשימה המשותפת):

אני רק שואל שאלות. בדרך כלל יש אינטרסים כלכליים מאחורי דברים כאלה. אני
ראיתי הרבה הצעות כאלה שבסוף הסתבר שמישהו הרוויח מהם, ועשה הרבה כסף.

כבוד היושב-ראש, אם תתקבל החלטה כזאת אני אשלח אותה לאיחוד הבינלאומי של
הפרלמנטים כדי שיראו כיצד נוהגת הכנסת. כמובן, אם הכנסת לא תקבל החלטה כזאת
אני לא אשלח. אבל אם כן חשוב שיידעו בעולם שהכנסת קיבלה החלטה שהיא בניגוד
גמור לחוק הבינלאומי, כי החוק הבינלאומי אוסר בתכלית האיסור על הבנייה של
ההתנחלויות ועל שינוי המצב בשטחים הכבושים. תודה רבה.

היו"ר דוד ביטן:

קודם כול, להערתך, אין דבר כזה, ואני לא יודע על מה אתה מסתמך.

ג'מאל זחאלקה (הרשימה המשותפת):

אני מסתמך על ניסיון העבר. אף אחד לא ירוויח מזה.

היו"ר דוד ביטן:

מי שירוויח מזה זה קודם כול - -

ג'מאל זחאלקה (הרשימה המשותפת):

מה הטעם אם אף אחד לא מרוויח? אתה רוצה שמישהו ירוויח מזה. למה אתה לא עושה
על-פי סוצי-אקונומי?

היו"ר דוד ביטן:

מי שירוויח מזה זה קודם כול הפלסטינים שעובדים שם - -

שולי מועלם-רפאלי (הבית היהודי):

- - -

היו"ר דוד ביטן:

קודם כול הפלסטינים - - - הם אלה שיעבדו.

ג'מאל זחאלקה (הרשימה המשותפת):

- - היישובים העניים.

היו"ר דוד ביטן:

הבנת אותי? הם הראשונים שירוויחו, ואתה נגדם כל הזמן.

ג'מאל זחאלקה (הרשימה המשותפת):

לא רוצים - - -

איילת נחמיאס ורבין (המחנה הציוני):

יש לי הצעה לסדר.

היו"ר דוד ביטן:

לא. אי אפשר הצעה לסדר באמצע.

איילת נחמיאס ורבין (המחנה הציוני):

למה? אפשר. יש הצעה לסדר שהיא לצורך ההצבעה.

היו"ר דוד ביטן:

לא, לא. שנייה, עוד לא הגענו להצבעה. תרצי משהו בהצבעה - -

איילת נחמיאס ורבין (המחנה הציוני):

אני רוצה לפני כן הצעה לסדר.

היו"ר דוד ביטן:

תכתבי לי, אז אני אגיד לך.

אורית סטרוק:

אדוני היושב-ראש, קודם כול אני מאוד מברכת אותך על היוזמה הזאת. נכון אמרו
פה קודמי שהיוזמה היא בעיקר יוזמה תודעתית- -

היו"ר דוד ביטן:

סמלית.

אורית סטרוק:

- - מדינית, עקרונית. אנחנו רוצים לומר שמדינת ישראל מתנגדת לחרמות האלה,
ואדרבה מתעדפת את המקומות שיוחרמו. איילת, זה דבר שגם חברי הכנסת מן השמאל,
היה ראוי שיתלכדו סביבו משום שהעיקרון נגד החרם צריך להיות משותף לשמאל
ולימין. כמובן, לא לערבים.

יש לי בשורה בשבילך, חבר הכנסת זחאלקה, לפני שבועות ספורים ראש הרשימה שלך
חבר הכנסת איימן עודה קנה בחנות יין בירושלים יין של הבן שלי, יין
מההתנחלויות. אתם קונים גם מוצרי התנחלויות כי הם פשוט טובים.

מסעוד גנאים (הרשימה המשותפת):

איך ידעת? יש לך חוקר?

אורית סטרוק:

ידעתי כי הוא מכר לו את זה ביד. הוא מסר לו, והוא קנה ממנו. היה יין טעים
מאוד, ואיימן עודה קנה יין מההתנחלויות, יין של מתנחלים.

ההחלטה פה לא באה לייצר תועלת כלכלית למאן דהוא, אלא לייצר אמירה מדינית
מאוד ראויה, אדוני היושב-ראש. אני מברכת אותך על כך.

איילת נחמיאס ורבין (המחנה הציוני):

את סותרת את מה שהוא אמר בתחילה, גברת סטרוק. הוא הסביר לנו שזה לא פוליטי.
חבל שאת חותרת תחת המטרה שלו.

היו"ר דוד ביטן:

זה לא פוליטי. יש פה סולידריות - -

איילת נחמיאס ורבין (המחנה הציוני):

זה פוליטי בדיוק.

היו"ר דוד ביטן:

- - מדינת ישראל, כנסת ישראל - -

שולי מועלם-רפאלי (הבית היהודי):

מצוין. יש פה מפלגות שנבחרו באופן דמוקרטי להגיד את האמירה הזאת.

היו"ר דוד ביטן:

אם היו מחרימים את תל-אביב היינו עושים על תל-אביב - -

איילת נחמיאס ורבין (המחנה הציוני):

- - - יש סימון מוצרים בישראל - -

שולי מועלם-רפאלי (הבית היהודי):

אל תהלכי עלינו אימים, חברת הכנסת נחמיאס ורבין - -

איילת נחמיאס ורבין (המחנה הציוני):

אתם לא תהלכו עלינו אימים. אתם כל היום מהלכים עלינו אימים.

שולי מועלם-רפאלי (הבית היהודי):

- - אתם שנים מהלכים עלינו אימים.

איילת נחמיאס ורבין (המחנה הציוני):

עליכם? אתם מהלכים עלינו אימים.

שולי מועלם-רפאלי (הבית היהודי):

- - - ומבטיחים הבטחות, ומה יהיה פה - - -

איילת נחמיאס ורבין (המחנה הציוני):

זה באמת אחד הטובים, שולי. אתם מהלכים עלינו אימים כל הזמן, ואנחנו מהלכים
אימים - - -

שולי מועלם-רפאלי (הבית היהודי):

- - - אתם מהלכים אימים על הציבור - -

איילת נחמיאס ורבין (המחנה הציוני):

- - - אנחנו מתנגדים - - -

שולי מועלם-רפאלי (הבית היהודי):

- - אתם מהלכים אימים על הציבור, ותפסיקו עם זה. זה לא מצליח לכם. פעם אחרי
פעם החברה הישראלית בוחרת את חברי הכנסת באופן מובהק בעלי תפיסת עולם
לאומית, ונורא קשה לכם עם זה.

איילת נחמיאס ורבין (המחנה הציוני):

- - - סימון מוצרים. חבל שלך לא קשה עם סימון מוצרים - -

שולי מועלם-רפאלי (הבית היהודי):

- - אם קשה לך עם סימון מוצרים - - -

איילת נחמיאס ורבין (המחנה הציוני):

- - אני - - - שאת דואגת לסימון מוצרים. תודה רבה, גברת מועלם.

שולי מועלם-רפאלי (הבית היהודי):

אני לא "גברת" מועלם, אני חברת הכנסת מועלם.

איילת נחמיאס ורבין (המחנה הציוני):

- - -

שולי מועלם-רפאלי (הבית היהודי):

אני לא. אני רק מתקנת אותך.

איילת נחמיאס ורבין (המחנה הציוני):

אין בעיה. גם אני רק מתקנת אותך.

שולי מועלם-רפאלי (הבית היהודי):

- - מי שמהלך אימים על מי זה אתם עלינו. לא צריך להיות נסערים, צריך להיות
ענייניים.

איילת נחמיאס ורבין (המחנה הציוני):

אני לגמרי עניינית. אנחנו מתנגדים לסימון מוצרים.

שולי מועלם-רפאלי (הבית היהודי):

- - - מלח ופלפל - - -אלה דברים ראויים.

איילת נחמיאס ורבין (המחנה הציוני):

מאוד ראויים, מאוד ראויים. כל מי שאינו נגב, גליל, ירושלים - - -

שולי מועלם-רפאלי (הבית היהודי):

להפך. חברת הכנסת נחמיאס ורבין, את לא יכולה לדבר אתי על העדפה של נגב
וגליל.

איילת נחמיאס ורבין (המחנה הציוני):

אני יכולה לדבר עם מי שאני רוצה ועל מה שאני רוצה.

שולי מועלם-רפאלי (הבית היהודי):

אבל תלמדי לפני שאת באה - - -

איילת נחמיאס ורבין (המחנה הציוני):

תלמדי גם את.

שולי מועלם-רפאלי (הבית היהודי):

תלמדי לפני שאת באה בטענות על מעשים של חברי הכנסת.

איילת נחמיאס ורבין (המחנה הציוני):

לא כל דבר הוא איש בינינו. יש דברים שהם כלל מפלגתיים - -

שולי מועלם-רפאלי (הבית היהודי):

לגמרי. דווקא בגלל זה אני אומרת.

היו"ר דוד ביטן:

טוב, רבותי, נתתי לכם. די. חברת הכנסת מועלם.

איילת נחמיאס ורבין (המחנה הציוני):

אני רואה איך אתם דואגים, באמת.

היו"ר דוד ביטן:

חברת הכנסת ורבין שהתלוננה שאני מפריע לה כשהיא דיברה, אני רואה שאת מפריעה
גם לאחרים.

כן, בבקשה.

אורית סטרוק:

עוד הערה לחבר הכנסת זחאלקה: רק לפני כמה שבועות אתה השתלחת בחברת הכנסת
סתיו שפיר, ואז אמרת שההתנחלויות לא נישלו את היישובים הפלסטינים. פתאום
אתה אומר שהם כן נישלו. אז תתאפס על עצמך.

ג'מאל זחאלקה (הרשימה המשותפת):

אם את רוצה להיות מדויקת, זה בנוי על נישול. אני לא אומר על הרס יישובים.
זה ההבדל. זה נישול של קרקע. את מצטטת אותי לא נכון.

אורית סטרוק:

אדוני היושב-ראש, אני רק רוצה להעמיד דברים על דיוקם גם בגלל שהעלו כאן את
העניין של חברון, ואני, כידוע, מהיישוב היהודי בחברון; גם מכיוון שהעלו את
העניין של כביכול הפריפריה לעומת ההתנחלויות. אז להעמיד דברים על דיוקם:
ההחלטה שבישל חבר הכנסת גפני להטבות המס היא החלטה שלא מביאה את ההתנחלויות
על חשבון הפריפריה, אלא הפוך. ההחלטה הזאת מכניסה הטבות מס ליישובים
ערביים, כמו למשל חורה שהיה 0%, ועכשיו הוא יקבל 7%, ממש כמו עכו שירד
מ-11% ל-7%; אמירים – יישוב מאוד "עני" ו"דל" – היישוב האמיד אמירים עולה
מ-0% ל-7%; בוסתן הגליל – יישוב של עשירים – עולה מ-0% ל-7%; כינרת – מושבת
הנדל"ן – עולה מ-0% ל-9% - אם תשאל למה ברושי תומך בגפני; כפר הנשיא –
יישוב אמיד מאוד – עולה מ-0% ל-7%. כל אלה יחד יקבלו כמו שיורדים עכשיו
רביבים, אוהד, ארז, אשלים – יישובים שנמצאים בטווח המנהרות והמרגמות –
יורדים מ-21% ו-14%, ל-7%. כל זה לא קשור להתנחלויות.

היו"ר דוד ביטן:

גברת סטרוק, כל מה שאת אומרת עכשיו זה ועדת כספים. דברי לעניין שמדובר בו.

אורית סטרוק:

אבל לדייק. ההתנחלויות לא קיבלו שום דבר בהטבות המס. משום-מה האדון גפני לא
שמע שיש שם סיכון ביטחוני. הוא נותן ליישובים עשירים שמייצגים אותם מפלגת
העבודה פה, כמו היישובים שהזכרתי. דגניה עלה מ-0% ל-9%. דגניה יקבל יותר
ממעלות שירד מ-11% ל-7%. זה לא ייאמן. גפני מחלק כסף לעשירים של מפלגת
העבודה ולערבים על חשבון עיירות הפיתוח, וכולם מתגוללים על ההתנחלויות שלא
מקבלות כלום.

היו"ר דוד ביטן:

תודה רבה. סיעת המחנה הציוני ביקשה התייעצות סיעתית. הפסקה של חמש דקות.

(הישיבה נפסקה בשעה 12:30 ונתחדשה בשעה 12:34.)

היו"ר דוד ביטן:

אני מחדש את הישיבה. מכיוון שהבקשה הייתה להתייעצות סיעתית של המחנה
הציוני, וילין היה שם, אז אני שואל אותך אם עברת למחנה הציוני או נשארת?
באת איתם? היית איתם?

חיים ילין (יש עתיד):

זה היה של המחנה הציוני, והיה אחרי זה של האופוזיציה. רק שתדע היסטורית - -

היו"ר דוד ביטן:

היסטורית היית במפלגת העבודה.

חיים ילין (יש עתיד):

עשרים וחמש שנה הייתי שם עד שהגיעה מישהי שבכלל לא הבינה מה זה עוטף עזה,
מה זה ביטחון, מה זה מדיניות. וזהו, הלכתי.

היו"ר דוד ביטן:

חבר הכנסת מסעוד גנאים, בבקשה. אחריו חברת הכנסת מועלם.

מסעוד גנאים (הרשימה המשותפת):

אדוני היושב-ראש, אני לא אאריך בדברי. ההצעה שוועדת הכנסת מקדמת היום
להעדיף את המוצרים של ההתנחלויות היא הצעה מגונה; משום שהיא תמיכה בגזלנות
ובגניבה. מפעל ההתנחלויות – תגידו מה שאתם רוצים – לגבי שולי, סטרוק וכולם,
שזה לא כיבוש, וזה לגיטימי. לרתום את הכנסת כדי לתמוך במפעל גזעני שגזל
אדמות וגנב אותם לעם אחר, והפקיע את חירותו – אני לא רוצה שהכנסת תתנהג כמו
רשות מושחתת שתומכת במושחתים ובגזלנים, ובמיוחד בימים האלה. המפעל הזה, אין
בו רווח – כולו הפסד – למדינת ישראל, לכל תושבי ישראל, והגיעה העת להגיד את
זה. תודה.

היו"ר דוד ביטן:

שוב אני אומר, שבמפעלים האלה שמייצרים את המוצרים עובדים בעיקר תושבי יהודה
ושומרון פלסטינים שחיים מזה. בניגוד לרשות הפלסטינית שלא מאפשרת יצירת
מקומות עבודה המפעלים האלה יוצרים מקומות עבודה. יש פה דו-קיום אמתי. חבל
מאוד שאתם נגד זה. כמו שחבר הכנסת גטאס הגיש עכשיו הצעה לסדר על המצלמות
שהציע המלך ירדן בהר-הבית, שזה נגד הפלסטינים, וראש הממשלה הסכים. אתם תמיד
הפוך על הפוך בדברים האלה.

מסעוד גנאים (הרשימה המשותפת):

אתה לא מעודכן בחדשות. הוואקף ששייך לירדן ניסה להציב היום בבוקר מצלמות,
ומשטרת ישראל לא רצתה את זה, ותלשה את זה - -

היו"ר דוד ביטן:

ראש הממשלה אישר, והוא יעשה את זה. לא צריכים את הוואקף לזה.

שולי מועלם-רפאלי (הבית היהודי):

אלה צריכות להיות מצלמות שמחוברות לריבון. הריבון הוא משטרת ישראל, לא
הוואקף.

מסעוד גנאים (הרשימה המשותפת):

- - -

היו"ר דוד ביטן:

תחליטו איפה אתם נמצאים, כי אני לא רואה שאתם מחוברים לקרקע בעניין הזה.

בבקשה, חברת הכנסת מועלם.

שולי מועלם-רפאלי (הבית היהודי):

תודה, אדוני היושב-ראש, אני חייבת להתחיל ממילים חמות על דאגת חברי הכנסת
הערבים שנוגעת ללבי, למדינת ישראל. אני מאוד מעריכה את זה. אני מציעה שבשלב
הראשון חברי הכנסת הערבים ידאגו לציבור הערבי. לצערי, אתם חוטאים לשליחות
שלכם בכנסת. אני רואה באזרחי מדינת ישראל הערבים חלק ממדינת ישראל, ומציעה
שאתם תובילו את הדאגה לאזרחים הערבים במדינת ישראל. יחד, בעזרת-ה', נעשה
עוד ועוד דברים טובים לכל הציבור בישראל. אז קודם כול, אני מודה לכם מאוד
על הדאגה.

אדוני היושב-ראש, ההצעה הזאת היא הצעה מצוינת, היא נכונה. היא הייתה צריכה
לעלות גם בזמנים קודמים.

חיים, איך אני אהיה פתוחה אם לא אשמע את מה שאתה אומר?

חיים ילין (יש עתיד):

את צודקת במיליון אחוז. אני ממש מתנצל. לא מתאים לי.

שולי מועלם-רפאלי (הבית היהודי):

ההצעה הזאת היא נכונה בהחלטה להגיד אמירה ברורה כלפי פנים וכלפי חוץ. נגב,
גליל, ירושלים ויהודה ושומרון הם חלק ממדינת ישראל. כנסת ישראל עושה מהלך
גדול להשוות, להוביל, לרצות בטובת האזורים שנתונים בסיטואציה ביטחונית,
כלכלית, חברתית בעייתית. אנחנו שפועלים כל חיינו כדי לצמצם את הפערים הבלתי
נתפסים בין המרכז לפריפריה – גם הפריפריה הגיאוגרפית וגם הפריפריה החברתית
– רואים בהצעה הזאת הצעה מצוינת. ובעיקר אני רואה בה הצעה מצוינת כי היא
תפסיק את מהלך האימים שמנסים להלך עלינו כבר שנים רבות. חבר הכנסת זחאלקה
אמר פה אמירה נוראית: ההתנחלויות שופכות דמים. לא, חבר הכנסת זחאלקה,
הרוצחים שרוצחים אנשים בבאר-שבע, בירושלים וביהודה ושומרון הם אלה ששופכים
דמים - -

מסעוד גנאים (הרשימה המשותפת):

צדיקים - -

איילת נחמיאס ורבין (המחנה הציוני):

לא צדיקים - - -

שולי מועלם-רפאלי (הבית היהודי):

- - אתם מגנים פיגועים בבאר-שבע, ונושאים על נס רצח של חיילים ואזרחים של
יהודה ושומרון. על זה אתם לא יכולים להלין, אלא על עצמכם. אתם עושים מעשה
שלא ייעשה. אתם לא מגנים רצח יהודים. אתם לא מגנים רצח חיילים. חיילים הם
חיילים של מדינת ישראל, ואתם חלק ממדינת ישראל - -

מסעוד גנאים (הרשימה המשותפת):

למה, את מגנה רצח של ילדים ערבים?

שולי מועלם-רפאלי (הבית היהודי):

אני ועוד איך מגנה רצח ילדים ערבים. אני בניגוד אליך חיה ביום-יום שלי עם
ערבים, וקונה איתם באותו מקום - -

קריאה:

- - -

שולי מועלם-רפאלי (הבית היהודי):

לא, לא, אני מדברת על ערביי יהודה ושומרון. אני, ולא אתה, חיה ביהודה
ושומרון. אני, ולא אתה, רואה את המצוקה הכלכלית שלהם שנגרמת שוב ושוב מזה
שאתם גורמים לסגירת מקומות עבודה של ערביי יהודה ושומרון בהתנגדויות שלכם
להרחבת המפעלים ביהודה ושומרון ובניסיונות הנואלים שלכם להביא למציאות
כלכלית שהיא בלתי אפשרית. כל האזרחים רוצים לחיות בשלום, לפרנס את המשפחות
שלהם. תפסיקו להלך עלינו אימים, תפסיקו לדבר על מדינה פלסטינית. חברים, לא
תהיה פה מדינה פלסטינית. הטוב והשלום שיהיה פה יהיה כשמדינת ישראל תקבל
החלטה שבין הים לירדן תהיה רק מדינה אחת - -

מסעוד גנאים (הרשימה המשותפת):

מדינה דו-לאומית אחת.

שולי מועלם-רפאלי (הבית היהודי):

- - היא מדינת ישראל.

אל תפחיד אותי, אתה לא מפחיד אותי. אני מאלה שחושבים שצריכים להחיל את החוק
הישראלי, ולתת אזרחות שווה. אתם לא מצליחים להלך אימים. תפסיקו עם זה.
המטרה של החוק הזה היא ברורה –להוכיח לכל האנטישמים במסווה של אנטי
ישראליות – אתם אנטישמים במסווה של אנטי ישראליות. אז תפסיקו להלך אימים.
סימון המוצרים, הדרך היחידה להתמודד אתו, היא הצעת החוק הזאת, אדוני
היושב-ראש. אני שמחה מאוד שנוספו להצעת החוק הנגב, הגליל וירושלים.

ג'מאל זחאלקה (הרשימה המשותפת):

אני לא עניתי לה. יש לי הרבה תשובות - - - כותרת.

שולי מועלם-רפאלי (הבית היהודי):

אני בניגוד אליך, חבר הכנסת זחאלקה, בניגוד אליך, לא מחפשת כותרות.

היו"ר דוד ביטן:

אם מישהו מכם רוצה להשיב, אין לי בעיה. אתה אומר כל הזמן שאני נגדך. לא
יודע למה.

חיים ילין (יש עתיד):

אני אפתיע אותך, חברת הכנסת מועלם, אני מסכים עם כל מילה. איך אתם בממשלה
שלא מזיזה את הדבר הזה?

היו"ר דוד ביטן:

אנחנו לא בעד - - -

חיים ילין (יש עתיד):

יש לך טעות. ראש הממשלה מנהל את הסכסוך, הוא לא מקבל החלטה – או שתי מדינות
או מדינה אחת.

אורן אסף חזן (הליכוד):

אבל אתם טועים.

היו"ר דוד ביטן:

רבותי, זה לא דיון - -

אורן אסף חזן (הליכוד):

אבל אני חושב שאתה טועה. אני אסביר לך למה - - -

קריאות:

- - -

חיים ילין (יש עתיד):

הוא לא יקבל החלטה בחיים. בחיים הוא לא יקבל החלטה.

אורן אסף חזן (הליכוד):

הוא צועק בלי הפסקה.

היו"ר דוד ביטן:

אברהם נגוסה, בבקשה.

אברהם נגוסה (הליכוד):

אדוני היושב-ראש, אני מברך על הצעה זו כי היא הצעה נכונה, עקרונית וציונית.
מכיוון שההצעה הזאת היא תגובה נכונה להחלטות אנטישמיות של האיחוד האירופי -
-

אורן אסף חזן (הליכוד):

ושל חברי כנסת פה.

אברהם נגוסה (הליכוד):

- - שעושים החמרות. לכן זאת התגובה הנכונה להחלטות של האיחוד האירופי.
אנחנו לא רואים שהאיחוד האירופי עושה החרמה של - - - או במדינות אחרות. רק
ביהודה ושומרון. לכן הצעה כזאת היא אמירה נכונה, תגובה לאנטישמים, לאלה
שמובילים את ה-BDS נגד ישראל - -

היו"ר דוד ביטן:

תודה, אני רוצה לעבור להצבעה.

אברהם נגוסה (הליכוד):

- - לכן אני תומך בהצעה הזאת.

היו"ר דוד ביטן:

אני רוצה לעבור להצבעה.

דב חנין (הרשימה המשותפת):

רגע, רגע.

איילת נחמיאס ורבין (המחנה הציוני):

אני ביקשתי הצעה לסדר לפני ההצבעה.

היו"ר דוד ביטן:

באתָ בסוף, מה אני אעשה. נגמר.

דב חנין (הרשימה המשותפת):

אני רוצה להציע הצעה לסדר.

היו"ר דוד ביטן:

אתה לא היית בדיון, אתה לא יכול להעלות שום הצעה לסדר.

דב חנין (הרשימה המשותפת):

- - -

היו"ר דוד ביטן:

אתה לא יודע מה היה בדיון. איך אתה יכול - - -

דב חנין (הרשימה המשותפת):

בטח שאני יודע מה היה בדיון.

היו"ר דוד ביטן:

אתה לא יודע מה היה בדיון.

דב חנין (הרשימה המשותפת):

- - -

היו"ר דוד ביטן:

לא, לא, אדוני. אי אפשר להעלות הצעה לסדר סתם. היא הייתה, היא תעלה הצעה
לסדר. אי אפשר לא להיות ולהעלות. אתה יודע על מה מדובר? אתה לא יודע כלום.

דב חנין (הרשימה המשותפת):

בטח שאני יודע.

היו"ר דוד ביטן:

מה זה, סתם להעלות הצעות לסדר?

חיים ילין (יש עתיד):

אני מוריד את הכובע – אם היה לי – אתה אלוף העולם. אין עליך.

היו"ר דוד ביטן:

גם אני אלוף. לא נתתי לו.

חיים ילין (יש עתיד):

אבל אתה היית כל הזמן פה. הוא בלי להיות פה יודע כל מה שהיה.

דב חנין (הרשימה המשותפת):

אתה כל כך צפוי, אדוני היושב-ראש. ממש לא מפתיע.

היו"ר דוד ביטן:

לא צפוי בכלל.

אורן אסף חזן (הליכוד):

לא, כי אתם לא צפויים בכלל במפלגת הרשימה המשותפת.

קריאות:

- - -

היו"ר דוד ביטן:

מה ההצעה לסדר? אבל בקיצור נמרץ.

איילת נחמיאס ורבין (המחנה הציוני):

ההצעה לסדר היא כדלקמן: מכיוון שיש בכלל שאלת הסמכות של הוועדה לדון
בנושא - -

היו"ר דוד ביטן:

אין שאלת סמכות.

איילת נחמיאס ורבין (המחנה הציוני):

אל תפריע לי.

היו"ר דוד ביטן:

אבל אין שאלת סמכות - -

איילת נחמיאס ורבין (המחנה הציוני):

אל תפריע לי, בבקשה.

היו"ר דוד ביטן:

היושב-ראש יכול להפריע לך.

אורן אסף חזן (הליכוד):

את לא יכולה להגיד ליושב-ראש לא להפריע לך.

איילת נחמיאס ורבין (המחנה הציוני):

חבר הכנסת חזן, לך אני יכולה להגיד, והוא לא צריך את ההגנה שלך.

אורן אסף חזן (הליכוד):

אל תפריעי ליושב-ראש.

איילת נחמיאס ורבין (המחנה הציוני):

- - - נמצא פה כדי להגן עלי.

היו"ר דוד ביטן:

בבקשה.

איילת נחמיאס ורבין (המחנה הציוני):

כיוון ששאלת הסמכות של ועדת הכנסת בעינה עומדת, וכיוון שהשתתפנו בדיון
ונטלנו בו חלק, אני רוצה לבקש שהיושב-ראש יפריד את ההצבעה לנגב וגליל,
ירושלים והתנחלויות. לדעתי, מדובר במטרות שונות לחלוטין – חלקן מטרות
פוליטיות וחלקן לא מטרות פוליטיות. אני מבקשת שכך תתבצע ההצבעה.

היו"ר דוד ביטן:

אני אומר שאין בעיה של סמכות. פניתם ליושב-ראש, פניתם ליועץ המשפטי - -

איילת נחמיאס ורבין (המחנה הציוני):

אז בואו נעשה הצבעה.

היו"ר דוד ביטן:

סלחי לי, אני מנהל את הישיבה.

דב חנין (הרשימה המשותפת):

אז מה היושב-ראש ענה?

היו"ר דוד ביטן:

כשאתם תהיו בממשלה תנהלו אתם.

דב חנין (הרשימה המשותפת):

היושב-ראש ענה שגם הכנסת יכולה לחוקק חוקים - - -

היו"ר דוד ביטן:

הבקשה נדחית.

אני רוצה להעלות את הצעת ההחלטה שלנו. אנחנו פונים לראש הממשלה בנימין
נתניהו, ובהחלטה אנחנו מודיעים לו כך: "ועדת הכנסת דנה היום באפשרות לקבוע
כי במכרזי רכש של הכנסת תינתן העדפה למוצרים מיהודה ושומרון, מירושלים,
מהנגב ומהגליל. הבאתי הצעה זאת בפני ועדת הכנסת נוכח החלטת הפרלמנט האירופי
על סימון מוצרים מיהודה ושומרון ובשל המצב הביטחוני ועדויות של בעלי עסקים
על פגיעה כלכלית בעקבותיו. החרם על מוצרים מיהודה ושומרון מהווה, למעשה,
חרם על כל מדינת ישראל, ומשתלב בתנועת החרם BDS הצוברת תנופה בעולם. החלטה
כזאת תעביר מסר בארץ ובעולם, לפיו הכנסת עומדת לימין תושבי האזורים האמורים
ותומכת במי שנפגע כלכלית בעקבות גל הטרור או בשל חרמות שמקורם בבורות
וברשעות. כמי שעומד בראש הוועדה המטפלת בתקציב הכנסת הודעתי כי תקציב הכנסת
יישא בכל עלות שתיגרם בעקבות תיקון זה. לאור כל האמור - -

דב חנין (הרשימה המשותפת):

אולי ממשכורתך, לא מתקציב - - -

היו"ר דוד ביטן:

- - החליטה ועדת הכנסת לפנות אליך ולבקש - -

דב חנין (הרשימה המשותפת):

תתרום ממשכורתך.

היו"ר דוד ביטן:

אני תורם. אני לא יודע אם אתה תורם, אבל אני תורם תמיד.

- - שתביא בפני הממשלה הצעת החלטה לפי סעיף 3א(א) לחוק חובת המכרזים שלפיה
יתוקנו תקנות חובת המכרזים, ויאפשרו העדפה במכרזים של הכנסת ומתקציבה
בשיעור של 25% למוצרים מיהודה ושומרון, ירושלים, הנגב והגליל.

אנחנו פונים אליו ומבקשים שהתקנות יוכנו ויובאו לאישור ועדת החוקה, חוק
ומשפט של הכנסת בתוך שלושים יום.

אנחנו נעשה הצבעה שמית. בבקשה.

אתי בן יוסף:

חבר הכנסת דוד ביטן.

היו"ר דוד ביטן:

בעד.

אתי בן יוסף:

חבר הכנסת יואב קיש.

יואב קיש (הליכוד):

בעד.

אתי בן יוסף:

חבר הכנסת צחי הנגבי. במקומו ענת ברקו.

ענת ברקו (הליכוד):

בעד.

אתי בן יוסף:

חבר הכנסת אברהם נגוסה.

אברהם נגוסה (הליכוד):

בעד.

אתי בן יוסף:

חבר הכנסת אורן חזן.

אורן אסף חזן (הליכוד):

בעד.

אתי בן יוסף:

חבר הכנסת מיקי זוהר.

מכלוף מיקי זוהר (הליכוד):

בעד.

אתי בן יוסף:

חברת הכנסת מרב מיכאלי. במקומה חבר הכנסת יוסי יונה.

יוסי יונה (המחנה הציוני):

נגד

היו"ר דוד ביטן:

שוב אתה נגד, יוסי? בחייך. פעם אחת תהיה אתנו.

אתי בן יוסף:

חברת הכנסת איילת ורבין.

איילת נחמיאס ורבין (המחנה הציוני):

נגד.

היו"ר דוד ביטן:

אתם נגד יהודה ושומרון? נגד עזה?

איילת נחמיאס ורבין (המחנה הציוני):

אני נגד סימון ההתנחלויות. אני נגד סימון מוצרים, נקודה. אתם מסמנים.

אתי בן יוסף:

חבר הכנסת יואל חסון. במקומו חברת הכנסת קסניה סבטלובה.

קסניה סבטלובה (המחנה הציוני):

נגד.

דב חנין (הרשימה המשותפת):

הכנסת בעד סימון מוצרים זה דווקא טוב. מצטרפת לפרלמנט האירופי בדרישה לסמן
מוצרים של מתנחלים.

אורן אסף חזן (הליכוד):

הסימון היחיד של מוצרים זה אצלי במדף שאני אדע מה שייך למה.

דב חנין (הרשימה המשותפת):

אתם עשיתם את זה.

קריאות:

- - -

אתי בן יוסף:

איימן עודה. במקומו דב חנין.

דב חנין (הרשימה המשותפת):

נגד.

היו"ר דוד ביטן:

לא חשבנו אחרת, דב. לא תפתיע אותנו בחיים אתה.

אתי בן יוסף:

אחמד טיבי. במקומו מסעוד גנאים.

מסעוד גנאים (הרשימה המשותפת):

נגד.

אתי בן יוסף:

חבר הכנסת אלעזר שטרן. במקומו חיים ילין.

חיים ילין (יש עתיד):

נגד.

אתי בן יוסף:

חבר הכנסת רועי פולקמן.

רועי פולקמן (כולנו):

בעד.

קריאות:

- - -

מכלוף מיקי זוהר (הליכוד):

התייעצת עם יאיר לפני כן? יאיר שובר עכשיו ימינה. התייעצת אתו?

אתי בן יוסף:

חבר הכנסת ינון מגל. במקומו חברת הכנסת שולי מועלם.

שולי מועלם-רפאלי (הבית היהודי):

בעד.

אתי בן יוסף:

חבר הכנסת יואב בן-צור. במקומו חבר הכנסת וקנין.

יצחק וקנין:

בעד.

אתי בן יוסף:

חבר הכנסת רוברט אילטוב – אינו נוכח.

חיים ילין (יש עתיד):

תתבייש. בחטיבה להתיישבות אותו דבר. לוקחים את עוטף עזה עם ההתנחלויות.

מכלוף מיקי זוהר (הליכוד):

מה ההבדל?

חיים ילין (יש עתיד):

אין הבדל. תתבייש לך. הדיון היה רק על ההתנחלויות. יש עתיד הוציא נגד
ההחלטה הזאת.

אתי בן יוסף:

ישראל אייכלר.

ישראל אייכלר (יהדות התורה):

בעד.

קריאות:

- - -

שולי מועלם-רפאלי (הבית היהודי):

- - - ההשתלחות - - -

איילת נחמיאס ורבין (המחנה הציוני):

חברת הכנסת מועלם, את לא היית בתחילת הדיון - - -

קריאות:

- - -

חיים ילין (יש עתיד):

- - - איך אתם עוזרים לקדם את המאבק - - - תגידי תודה לרבין - - -

אורן אסף חזן (הליכוד):

אדוני היושב-ראש, אולי פשוט תעביר את זה כדי לסתום להם את הפה?

שולי מועלם-רפאלי (הבית היהודי):

- - -

חיים ילין (יש עתיד):

- - - הקים את ההתנחלויות.

קריאות:

- - -

היו"ר דוד ביטן:

מספיק כבר. די.

קריאות:

- - -

היו"ר דוד ביטן:

מנהלת הוועדה- -

אורן אסף חזן (הליכוד):

אנחנו הצלחנו במקום שאתם נכשלתם. בגלל זה אריאל זה קונצנזוס.

חיים ילין (יש עתיד):

אני בעד הטבה לכל מדינת ישראל. איך זה נשמע לך?

קריאות:

- - -

חיים ילין (יש עתיד):

תעצור את - - - את הקסאמים. הממשלה שלך. אחרי זה נדבר.

אורן אסף חזן (הליכוד):

מה זה קשור?

חיים ילין (יש עתיד):

ביום שיהיה שקט בעוטף עזה אני אתך.

קריאות:

- - -

חיים ילין (יש עתיד):

תקים משהו במדינה הזאת ותפתח את הפה.

קריאות:

- - -

אורן אסף חזן (הליכוד):

אתה מוזמן לעבור אצלי שיעור. קודם כול ספר על הז'יטונים שאתה זרקת.

היו"ר דוד ביטן:

אני רוצה לומר את תוצאות ההצבעה.

קריאות:

- - -

אורן אסף חזן (הליכוד):

בפעם האחרונה שהוא היה בקזינו, הוא שכח שם כל כך הרבה שהוא מרשה לעצמו
לדבר - - - תתבייש לך. עאלק, חבר הכנסת.

היו"ר דוד ביטן:

די, כבר, מספיק. מספיק להגיע לדברים האלה.

תוצאות ההצבעה, בבקשה.

אתי בן יוסף:

בעד- 10, נגד- 6, אחד אינו נמצא.

היו"ר דוד ביטן:

10 נגד 6. ההצעה עברה. אנחנו נפנה לראש הממשלה. חבל שמפלגת העבודה ויש עתיד
הצביעו נגד.

איילת נחמיאס ורבין (המחנה הציוני):

חבל שאתם רוצים לגרום לסימון מוצרים על-ידי העולם ולגרום לחרם - -

היו"ר דוד ביטן:

תודה רבה, הישיבה נעולה.

הישיבה ננעלה בשעה 12:55.
