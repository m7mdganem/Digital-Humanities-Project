הכנסת העשרים

מושב רביעי

פרוטוקול מס' 376

מישיבת ועדת הכנסת

יום רביעי, כ"ח בתמוז התשע"ח (11 ביולי 2018), שעה 21:05

סדר היום:

א. פניית יו"ר ועדת החוקה, חוק ומשפט בדבר טענת נושא חדש בעת הדיון בהצעת
חוק בתי משפט לעניינים מינהליים (הסמכת בית משפט לעניינים מינהליים לדון
בהחלטות מינהליות של רשויות ישראליות הפועלות באזור), התשע"ח-2018.

ב. שינוי בשעת פתיחת ישיבות הכנסת בימים שלישי ורביעי, ה'-ו' באב, התשע"ח,
17-18 ביולי 2018.

נכחו:

חברי הוועדה:

שולי מועלם – היו"ר

יואב בן צור

אברהם נגוסה

ייעוץ משפטי:

גור בליי

יעל סלנט

מנהל/ת הוועדה:

אתי בן יוסף

רישום פרלמנטרי:

אתי בן שמחון

א. פניית יו"ר ועדת החוקה, חוק ומשפט בדבר טענת נושא חדש בעת הדיון בהצעת
חוק בתי משפט לעניינים מינהליים (הסמכת בית משפט לעניינים מינהליים לדון
בהחלטות מינהליות של רשויות ישראליות הפועלות באזור), התשע"ח-2018.

היו"ר שולי מועלם:

ערב טוב, אני פותחת את ישיבת ועדת הכנסת. על סדר היום שני נושאים. הנושא
הראשון – הטלת נושא חדש של חבר הכנסת יוסף ג'בארין, שלא נמצא כאן ושלי,
בהצעת החוק של בתי משפט לעניינים מנהליים.

אני מבקשת להבין האם השינויים שעשינו בדיוני הוועדה גם בסעיף 3, גם בסעיף
5, גם בסעיף 7, וגם ב-3ג, וגם שהוספנו אל החוק את התחולה והתחילה נחשבים
נושא חדש? מה שעשינו – גם החרגנו חלק מהדברים, וגם ביטלנו חלק מהסעיפים
שהיו בהצעה המקורית. בעיקר, דייקנו, מבחינתי - ככה אני הבנתי את זה - מה
נשאר בבג"צ, מה יורד למחוזי, וההחרגות – לדוגמה, מבני חינוך הארעיים וכו'.
זאת הייתה שאלה שלי ביחס לנושאים חדשים.

גור בליי:

אני אתייחס לזה. השינויים שנעשו בהצעת החוק שהיושבת-ראש הזכירה, הם לעמדתנו
לא חורגים מגדר הנושא של הצעת החוק. מדובר פה באיזשהו תיקון קטן יחסית. יש
החרגה של החלטה של מפקד כוחות צה"ל באזור שנשאר בבג"צ, ולא יורד לבית המשפט
המחוזי, בית המשפט לעניינים מנהליים, ואיזושהי הבהרה לגבי סוג מסוים של
החלטות שהן לא בסמכותו מלכתחילה, אבל איזשהו גורם מאשר, שהן כן ירדו
למחוזי.

מעבר לזה, איזשהן חידודים שעלו בדיון, לגבי זה שזה לא נושא של כניסה
ויציאה - לא רק נהלים של כניסה של זרים. לא רק נהלים של מתאם פעולות
בשטחים, אלא גם נהלי מינהל האזרחי, והנושא של הוראות תחילה ותחולה, אלה
שינויים שמקובל לעשות במסגרת דיונים של ועדה של הכנת להצעת חוק לקריאה
שנייה ושלישית. לשיטתנו, לא ניתן לומר שהם חורגים מגדר הנושא של הצעת החוק,
אלא הן לחלוטין במסגרת הנושא של הצעת החוק.

היו"ר שולי מועלם:

תודה.

נצביע. מי בעד לראות בזה נושא חדש? מי נגד?

הצבעה

בעד – מיעוט

נגד – רוב

נמנעים – אין

הנושא איננו חדש.

היו"ר שולי מועלם:

הנושא איננו חדש.

היו"ר שולי מועלם:

לגבי הנושא השני – לגבי הטענה של יוסף ג'בארין, אני לא יודעת מה הטענות
שלו, כך שאני לא חושבת שאפשר לדון בזה.

יואב בן צור (ש"ס):

אי אפשר לדון, הוא לא נמצא, לא דנים.

החלטת יו"ר הכנסת בדבר הקדמת שעת ישיבות מליאת הכנסת

היו"ר שולי מועלם:

הנושא השני, תציג אותו מזכירת הכנסת.

ירדנה מלר-הורוביץ:

ערב טוב, נתבקשתי על ידי יושב-ראש הכנסת לנמק את מכתבי ליושב-ראש ועדת
הכנסת. יושב-ראש הכנסת קיים היום בשעות הצהריים התייעצות עם נציגי
האופוזיציה, ועם נציגי הקואליציה, והגיעו להסכמה שעל סמך זה התבקשתי לכתוב
לוועדה הנכבדה, לפי סעיף 19א(1) לתקנון הכנסת.

יושב-ראש הכנסת יכול לשנות זמנים של ישיבה.

יעל סלנט:

סעיף 25 לתקנון הכנסת.

ירדנה מלר-הורוביץ:

אני מדברת על סעיף שמשנה את זמני הישיבה.

בכל אופן, אני חוזרת לסעיף שאני כתבתי. אנחנו אכן מדברים על סעיף בפרק של
עבודת הכנסת – 19א(1) – "הכנסת תקיים ישיבות בימים ב' ו-ג', החל מהשעה
16:00".

"יושב-ראש הכנסת, באישור ועדת הכנסת רשאי לשנות את זמניה של ישיבה, לבטל
ישיבה, או נוספת".

אנחנו משנים את פתיחת הישיבה ביום שלישי – במקום השעה 16:00 – תיפתח בשעה
10:00.

ביום רביעי – במקום השעה 11:00, תיפתח גם בשעה 10:00.

הנימוק הוא: אנחנו צפויים לסדר יום מאוד עמוס, עם חקיקה מרובה. משתדלים שלא
להיגרר לשעות המאוד מאוחרות. בכל אופן, להרחיב את פעילות מליאת הכנסת,
ובהתאם, תצאנה גם הודעות לוועדות, לא לקיים בשעות האלה את הישיבות.

אגיד כאן במאמר מוסגר, עשינו טלפונים טנטטיביים לוועדות, כדי שלא בשעה כזו
אנחנו נודיע להן על הכוונה שלנו לשנות את שעות הישיבה. אני מודה לכם.

היו"ר שולי מועלם:

תודה.

מי בעד הודעתה של מזכירת הכנסת? מי נגד?

הצבעה

בעד – רוב

נגד – אין

נמנעים – אין

הודעתה של מזכירת הכנסת בדבר הקדמת שעת ישיבות המליאה, נתקבלה.

היו"ר שולי מועלם:

תודה רבה, לכולם.

הישיבה נעולה.

הישיבה ננעלה בשעה 21:15
