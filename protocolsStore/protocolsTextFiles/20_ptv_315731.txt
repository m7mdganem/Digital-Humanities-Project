הכנסת העשרים

מושב שני

פרוטוקול מס' 57

מישיבת ועדת הכנסת

יום חמישי, כ"ג בחשון התשע"ו (05 בנובמבר 2015), שעה 22:15

סדר היום:

פניית יושב-ראש ועדת הכלכלה בדבר טענת חריגה מגדר נושא הצעת חוק התכנית
הכלכלית (תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015 - פרק ה' (חיבור מפעלים לרשת הגז הטבעי), מתוך הצעת החוק.

נכחו:

חברי הוועדה:

רועי פולקמן – היו"ר

מכלוף מיקי זוהר

חברי הכנסת:

זאב בנימין בגין

יצחק וקנין

איתן כבל

אורי מקלב

בצלאל סמוטריץ

עיסאווי פריג'

נורית קורן

מוזמנים:

  ------------------------------------------------------------------------
  יהודה זימרת          –     יועמ"ש משרד הפנים
  -------------------- ----- ---------------------------------------------
  יערה למברגר          –     ייעוץ וחקיקה, משרד המשפטים

  לאה ורון             –     מנהלת ועדת הכלכלה, הכנסת
  ------------------------------------------------------------------------

ייעוץ משפטי:

ארבל אסטרחן

איתי עצמון

מנהלת הוועדה:

אתי בן יוסף

רישום פרלמנטרי:

רמי בן שמעון

פניית יושב-ראש ועדת הכלכלה בדבר טענת חריגה מגדר נושא הצעת חוק התכנית
הכלכלית (תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015 - פרק ה' (חיבור מפעלים לרשת הגז הטבעי) מתוך הצעת החוק.

היו"ר רועי פולקמן:

חברים, אנחנו פותחים את הדיון של ועדת הכנסת בהתאם לבקשה לנושא חדש של חבר
הכנסת עיסאווי פריג' לגבי הצעת חוק התכנית הכלכלית (תיקוני חקיקה ליישום
המדיניות הכלכלית לשנות התקציב 2015 ו-2016).

פרק ה' (חיבור מפעלים לרשת הגז הטבעי) מתוך הצעת חוק התכנית הכלכלית
(תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015 לעניין החלת סמכות הוועדה לתיאום תשתיות.

נשמע את דבריך וניתן גם לעורך הדין זימרת לנמק. חשוב גם שמגיעים חברי ועדת
הכספים. קדימה, בבקשה, עיסאווי.

עיסאווי פריג' (מרצ):

אדוני היושב-ראש, בהמשך לדיון שלנו בחוק ההתייעלות הכלכלית של חיבור מפעלים
לרשת הגז הטבעי, היום עלתה לדיון סוגיה מהותית לגבי התשתיות שאנחנו דנים
בהן במסגרת החוק. במסגרת הנושא הועלתה סוגיית הרשויות המקומיות שהן חלק
מהגופים שצריכים להיות בחוק.

אני חושב שזה נושא מאוד מהותי שמתייחס לגופים משמעותיים ורבים בחרבה וזה
בעיני מחייב דיון מחדש וזה נושא חדש. לשם כך אני פונה אליכם כדי לאשר את זה
כנושא חדש.

היו"ר רועי פולקמן:

עורך הזין זימרת, אתה רוצה להסביר את הנקודה?

יהודה זימרת:

הכלל בפסיקה שנוגע לנושא חדש קובע שזה נושא שלא התקיים בו דיון ציבורי שקדם
להליכי החקיקה. מה שקורה כאן, כמובן שזה לא היה בהצעת החוק שהונחה בקריאה
ראשונה, זה נושא חדש לגמרי הרשויות המקומיות. יתר על כן, במסגרת הדיון
הנוכחי, אפילו בנוסח שהופץ, הרשויות המקומיות לא היו בפנים.

להגיד שכאילו שאותן עקרונות של נושא חדש אומרים שלא התקיים דיון ציבורי
לפני קבלת ההחלטה אלא - - - בסופו של יום, זה בדיוק המקרה. יש פה השלכות
רבות מאוד על הרשויות המקומיות. יש פה מה שנקרא צורך. גם אם מכניסים את
הרשויות המקומיות לקחת את הנושא הזה ולהתאים אותו למבנה אחר, מתאים למבנה
של חברות ממשלתיות עם הרכב ועדה מאוד-מאוד מסוים. יש חוסר אבחנה שרשויות
מקומיות כפופות לעוד גופי ערר וטריבונלים מעין שיפוטיים אחרים בתחומים
שונים והיחס בין אותם טריבונלים לכולם.

יש דיון ציבורי שצריך להתקיים, אלה אותם עקרונות ולכן זה נושא חדש. אני
אומר שמהבחינה הזאת, אם תסתכל במחני הפסיקה, זה נושא חדש.

היו"ר רועי פולקמן:

יושב-ראש הוועדה, כבר הכנסת כבל, בבקשה. ראשית, בתאבון.

קריאה:

מי שאוכל לבד - - -

היו"ר רועי פולקמן:

נהיה שבע לבד.

יצחק וקנין:

בתיאבון, איתן, מכל הלב.

היו"ר רועי פולקמן:

חבר הכנסת כבל, בבקשה.

איתן כבל (המחנה הציוני):

אני רוצה להפתיע את הדוקטור שאמר באמת דברים מלומדים ולומר לו שהנציג של
מרכז השלטון המקומי היה כאן, הוא אפילו השאיר לי פתק ואפילו קבלתי רשימה של
סמסים ולחצים שמאוד מבקשים שנציג מרכז שלטון מקומי יהיה חלק מהטריבונל.

זאת אומרת, אם אין הוכחה גדולה מכך שהם הפנימו, שהם יודעים, שהם מוכנים
להיות חלק מהעניין - - -

עיסאווי פריג' (מרצ):

אז למה זה לא היה בהצעה המקורית?

איתן כבל (המחנה הציוני):

אני אסביר לך למה, עיסאווי, ההצעה המקורית – הרי החוק מתפתח ויש כאן דברים
ונושאים שהונחו על סדר היום והרשות המקומית שהיא שחקן מרכזי, באו אתה
בדברים. זה לא שלא באו אתה בדברים. העובדה היא שהם גם שלחו את הנציג שלהם,
הם גם בקשו בקשה. המנכ"ל שלהם התקשר עכשיו לעוזר של וביקש לוודא שהם יהיו
חלק מההרכב של הוועדה.

היו"ר רועי פולקמן:

בסדר גמור. אני רק אציין שאני זוכר שבתחילת הדיונים, לפני שבוע או יותר,
דובר על הצורך במנגנון תיאום התשתיות. לקח זמן וכבר הוצג הצורך הזה והוצג
הצורך בלעשות את זה עם הרשויות לפני למעלה משבוע.

יהודה זימרת:

בסדר, אבל כל הרעיון של נושא חדש, אחרי קריאה ראשונה להעלות את הנושא הזה,
הכול-כך מהותי, בסוף הדרך בלי שזה אפילו הועלה לאתר של הוועדה - - -

איתי עצמון:

זה עלה לאתר.

יהודה זימרת:

לא. לא עם הרשויות המקומיות. להגיד שזה הליך שנותן שקיפות ונותן דיון
פומבי, אני חושב - - -

היו"ר רועי פולקמן:

עורך הדין עצמון, בבקשה.

איתי עצמון:

אני רוצה לומר משפט לעניינו של הפרק שבו אנחנו עוסקים. עניינו של הפרק הוא
חיבור מפעלים לרשת הגז הטבעי. הפרק נועד להקל על חיבור מפעלים לרשת הגז
הטבעי במספר היבטים: בהיבט של אישור מתקנים שנעשה בהם שימוש בתוך המפעלים
ונקבע הסדר שלם לעניין הרגולציה שתחול על אותם מתקנים.

בהיבט התכנון והבנייה, כאשר לעניין שזה נקבעו בהצעת החוק תיקונים הן לחוק
משק הגז הטבעי והן לחוק התכנון והבנייה כדי להקל על ההליכים התכנוניים
והכול במטרה לאפשר חיבור מפעלים לגז טבעי.

הוועדה לתיאום תשתיות אמונה, להבנתי, ככל שמדובר על סכסוכים בין חברות
תשתית ממשלתיות לבין חברות החלוקה וחלק אינטגרלי מהנושא, משרשרת הערך
שנועדה להקל על חיבור המפעלים לרשת הגז הטבעי.

היו"ר רועי פולקמן:

אני אוסיף, יושב-ראש הוועדה, האם ממילא אנחנו יכולים להגיד כאן לעורך הדין
זימרת שהנושא הזה מתוכנן להיות נדון ביום ראשון? אנחנו אמורים להשלים אותו
ביום ראשון או שאמורים להשלים אותו הערב?

איתן כבל (המחנה הציוני):

חייבים הערב. אני לא יכול לשחק עם - - -

יהודה זימרת:

המשמעות היא שאפילו האנשים הנוגעים בדבר לא יכלו להיות פה. כלומר זה לא רק
נושא חדש - - -

היו"ר רועי פולקמן:

אז אנחנו תכף ניתן את ההזדמנות לדון בזה ואם יהיו פערים, אנחנו נעלה את זה
שוב ואנחנו נדון בחוק.

כרגע אנחנו מצביעים. מי בעד להגדיר את הנושא כנושא חדש? מי נגד להגדיר את
הנושא כנושא חדש?

הצבעה

בעד ההצעה שלא להגדיר את הנושא כנושא חדש – רוב

בעד ההצעה להגדיר את הנושא כנושא חדש – מיעוט

נמנעים – אין

ההצעה שלא להגדיר את הנושא כנושא חדש נתקבלה.

היו"ר רועי פולקמן:

הנושא איננו מוגדר כנושא חדש. הוא יוחזר לוועדה להמשך דיון וההערות יתקבלו
שם. אני בטוח, עורך הדין זימרת, שנקשיב בקשב רב ואיפה שיש הערות נתקן
בהתאם.

הישיבה נעולה.

הישיבה ננעלה בשעה 22:30.
