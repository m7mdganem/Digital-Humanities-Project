הכנסת העשרים-וארבע

מושב שני

פרוטוקול מס' 39

מישיבת ועדת הכנסת

יום רביעי, ו' בכסלו התשפ"ב (10 בנובמבר 2021), שעה 10:00

סדר היום:

<< נושא >> המלצת יושב-ראש הכנסת וסגניו בדבר מועדי הכנסים במושב השני
ופתיחת המושב השלישי של הכנסת ה-24 << נושא >>

נכחו:

חברי הוועדה:

ניר אורבך – היו"ר

חברי הכנסת:

צבי האוזר

מאיר פרוש

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

יפה קרינצה

<< נושא >> המלצת יושב-ראש הכנסת וסגניו בדבר מועדי הכנסים במושב השני
ופתיחת המושב השלישי של הכנסת ה-24 << נושא >>

<< יור >> היו"ר ניר אורבך: << יור >>

בוקר טוב, אני מתכבד לפתוח את ישיבת ועדת הכנסת. היום יום רביעי, ו' בכסלו
התשפ"ב, 10 בנובמבר 2021. על סדר-היום סעיף אחד בלבד: המלצת יושב-ראש הכנסת
וסגניו בדבר מועדי הכנסים במושב השני ופתיחת המושב השלישי של הכנסת
העשרים-וארבע. אני מתכבד להעביר אלייך את השרביט, הגברת ירדנה מלר מזכירת
הכנסת. בבקשה.

<< דובר >> מזכירת הכנסת ירדנה מלר הורוביץ: << דובר >>

תודה רבה, אדוני. בוקר טוב לכולם. בהתאם לסעיף 18 לתקנון הכנסת ובכפוף
להוראות סעיף 9 לחוק הכנסת, קיים יושב-ראש הכנסת התייעצות עם סגניו באשר
למועדי הכנסים במושב השני ופתיחת המושב השלישי של הכנסת, ואני מתכבדת להביא
את זה בפניכם לאישור הוועדה.

סעיף 9 קובע: "הכנסת תקיים שני כנסים לשנה; הכנס האחד ייפתח בתוך ארבעה
שבועות לאחר חג הסוכות, הכנס השני ייפתח בתוך ארבעה שבועות לאחר יום
העצמאות; משכם של שני הכנסים יחד יהיה שמונה חודשים לפחות;" – זאת אומרת,
לא פחות משמונה. השנה, בגלל שאנחנו בשנה מעוברת, אנחנו גם נוהגים לפי הלוח
העברי, המושב השני יימשך תשעה וחצי חודשים, לפי הפירוט שאפרט בפניכם.

כמו שאנחנו זוכרים, כנס החורף נפתח ביום ראשון, כ"ז בתשרי התשפ"ב, 3
באוקטובר 2021 – שזה כבר היה. ההצעה היא שהוא יסתיים ביום ראשון, ב' בניסן
התשפ"ב, 3 באפריל 2022. זה נותן לנו שכנס החורף יימשך 26 שבועות, שזה שישה
חודשים וחצי. בשני המועדים דיברנו על יום שני הראשון לאחר סוכות. הפגרה
כחמישה שבועות, מוצע כאן שכנס הקיץ יפתח ביום ראשון, ז' באייר התשפ"ב, שזה
יום שני הראשון לאחר יום העצמאות – עדיין בהוראות החוק – 8 במאי 2022,
ויסתיים ביום ראשון, ג' באב התשפ"ב, 31 ביולי 2022. משך כנס הקיץ יהיה 12
שבועות. יחד זה נותן תשעה וחצי חודשים. אני רוצה לסבר את האוזן ששבוע לאחר
מכן, שתשעה באב נדחה השנה משבת ליום ראשון 7 באוגוסט, ואם תאשרו את זה זו
כבר תהיה פגרה.

בתוך הכנסים האלה – אני מפרטת - - -

<< דובר >> מאיר פרוש (יהדות התורה): << דובר >>

אפשר להתייחס לקטע הזה?

<< דובר >> מזכירת הכנסת ירדנה מלר הורוביץ: << דובר >>

אני רק מציינת, כי בדרך כלל - - -

<< דובר >> מאיר פרוש (יהדות התורה): << דובר >>

כל מה שאת אומרת כתוב הרי, אני רוצה - - -

<< דובר >> מזכירת הכנסת ירדנה מלר הורוביץ: << דובר >>

בסדר, אני צריכה להציג את זה. אני יכולה לא להציג.

<< יור >> היו"ר ניר אורבך: << יור >>

חבר הכנסת פרוש, אתן התייחסות לאחר שמזכירת הכנסת - - -

<< דובר >> מאיר פרוש (יהדות התורה): << דובר >>

הבנתי - - -

<< יור >> היו"ר ניר אורבך: << יור >>

רק בוא ניתן למזכירת הכנסת לסיים את דבריה ואחר כך אתן זמן התייחסות.
בבקשה.

<< דובר >> מזכירת הכנסת ירדנה מלר הורוביץ: << דובר >>

בשבוע חנוכה, כמו בכל שנה, נקיים ישיבות קצרות; זו גם בקשה של חברי כנסת
אבל גם כך אנחנו נוהגים. ביום שני, כ"ה בכסלו – זה נר שני של חנוכה – ישיבת
הכנסת תיפתח ב-13:00, תסתיים בשעה 16:00 לכל המאוחר; יום שלישי, כ"ו בכסלו
– נר שלישי של חנוכה – 30 בנובמבר, תיפתח ב-13:00 ותסתיים ב-16:00 לכל
המאוחר; יום רביעי, כ"ז בכסלו התשפ"ב, 1 בדצמבר 2021 – נר רביעי של חנוכה –
ישיבת הכנסת תיפתח כרגיל בשעה 11:00 ותסתיים בשעה 15:00 לכל המאוחר. בתום
ישיבת הכנסת יושב-ראש הכנסת יזמין את חברי הכנסת, באי הבית ועובדי הבית
להדלקת נר בטרקלין.

אני מציינת כאן את שבועות רק בשביל שנדע. חג השבועות השנה יתקיים בימים שבת
וראשון – ה', ו' בסיוון.

<< דובר >> מאיר פרוש (יהדות התורה): << דובר >>

זה לא נכון. המינוחים של הלוח, זה לא נכון.

<< יור >> היו"ר ניר אורבך: << יור >>

עוד רגע אחד.

<< דובר >> מזכירת הכנסת ירדנה מלר הורוביץ: << דובר >>

אתה תאיר את עינינו, טוב שאדוני פה. לכן שבוע העבודה שלנו ייפתח ביום שני,
איסרו חג. איסרו חג שבועות – היו פעמים שעבדנו, היו גם פעמים שלא עבדנו,
ולכן ציינתי את זה פה, שתדעו שיום ראשון זה יום שהוא חג. אם חבר הכנסת פרוש
יודע אחרת, נשמח לדעת.

המושב השלישי, לפי ההצעה הזו, ייפתח, בעזרת השם, ביום ראשון, כ"ח בתשרי
התשפ"ג, 23 באוקטובר 2022, שזה יום שני הראשון לאחר שמיני עצרת. תודה.

<< יור >> היו"ר ניר אורבך: << יור >>

תודה רבה. חבר הכנסת פרוש, בבקשה.

<< דובר >> מאיר פרוש (יהדות התורה): << דובר >>

קודם כול, כדי להסביר מה הכוונה כשאמרתי שזה לא נכון. חג השבועות בארץ –
וחבר הכנסת אורבך, אני מבקש שתגן עליי – נחוג רק יום אחד, בחוץ לארץ נחוג
יומיים.

<< יור >> היו"ר ניר אורבך: << יור >>

נכון, נכון.

<< דובר >> מאיר פרוש (יהדות התורה): << דובר >>

זה לא שחג השבועות הוא שבת וראשון, את רוצה לומר שיום ראשון הוא חג
השבועות, שהוא צמוד לשבת. את יכולה להגיד כך.

<< דובר >> מזכירת הכנסת ירדנה מלר הורוביץ: << דובר >>

אני יודעת את זה. גדלתי בבית שאני יודעת את זה.

<< דובר >> מאיר פרוש (יהדות התורה): << דובר >>

מסמך של הכנסת שאומר שחג השבועות יהיה בשבת וראשון – זה לא נכון.

<< יור >> היו"ר ניר אורבך: << יור >>

ההערה מתקבלת. חג השבועות הוא ביום ראשון.

<< דובר >> מזכירת הכנסת ירדנה מלר הורוביץ: << דובר >>

חג מתן תורה הוא ביום ראשון, ובמוצאי שבת ערב חג.

<< דובר >> מאיר פרוש (יהדות התורה): << דובר >>

אני לא יודע מה להתייחס לגבי אסרו חג. יש כאלה שבאסרו חג הולכים עוד בבגדי
חג ושבת.

<< דובר >> מזכירת הכנסת ירדנה מלר הורוביץ: << דובר >>

לכן אמרתי שברוב השנים עבדנו, היו שנים שלא עבדנו. זה בהתאם להחלטה שלכם.

<< דובר >> מאיר פרוש (יהדות התורה): << דובר >>

אני רוצה להתייחס לחלק הראשון. אם הבנתי נכון, באיזשהו מקום כתוב שהכנסת
צריכה לתפקד במשך שמונה חודשים.

<< דובר >> מזכירת הכנסת ירדנה מלר הורוביץ: << דובר >>

לפחות. לא פחות משמונה חודשים.

<< דובר >> מאיר פרוש (יהדות התורה): << דובר >>

לפחות. כאן יוצא שאנחנו עובדים תשעה וחצי חודשים.

<< דובר >> מזכירת הכנסת ירדנה מלר הורוביץ: << דובר >>

נכון, כי זו שנה מעוברת.

<< דובר >> מאיר פרוש (יהדות התורה): << דובר >>

השאלה שלי היא: האם לא היה יותר נכון אם היינו מורידים שבועיים פלוס מחודש
אדר ב', והפגרה לא תתחיל ב-ב' ניסן אלא שהיא תתחיל, נגיד, אחרי פורים.
אנחנו נמצאים בכנס החורף שהוא שישה חושים עבודה, אנחנו די נצמדים לחג הפסח.
אני לא יודע, כל אחד עם המטלות שלו לחג הפסח, אבל פה אנחנו כבר נכנסים
ל-ב'. אני זוכר שבעבר היה שבכוונה סיימו את הכנסת. אנחנו בין כה נמצאים מעל
השמונה חודשים, השאלה היא לא היה יותר נכון שאחרי פורים – אני לא יודע מתי
יוצא פורים השנה - - -

<< דובר >> צבי האוזר (תקווה חדשה): << דובר >>

אדר.

<< יור >> היו"ר ניר אורבך: << יור >>

פורים יוצא השנה ב-17 במרץ.

<< דובר >> מזכירת הכנסת ירדנה מלר הורוביץ: << דובר >>

17–18 במרץ.

<< דובר >> מאיר פרוש (יהדות התורה): << דובר >>

יום בשבוע.

<< יור >> היו"ר ניר אורבך: << יור >>

יום חמישי.

<< דובר >> מאיר פרוש (יהדות התורה): << דובר >>

אז כבר בשלישי ורביעי לא תעבוד.

<< דובר >> מזכירת הכנסת ירדנה מלר הורוביץ: << דובר >>

למה? רביעי זה תענית אסתר.

<< דובר >> מאיר פרוש (יהדות התורה): << דובר >>

אם פורים הוא יום חמישי, ט"ו, אז תענית אסתר לא ביום רביעי.

<< יור >> היו"ר ניר אורבך: << יור >>

פורים זה י"ד – אני מדבר על פורים רגילים, לא פורים מוקפין.

<< דובר >> מאיר פרוש (יהדות התורה): << דובר >>

בירושלים אבל.

<< יור >> היו"ר ניר אורבך: << יור >>

בירושלים זה יום שישי. תענית אסתר שלנו – הרגילים, מהערים הרגילות בארץ –
היא ב-י"ג, יום רביעי ה-16 בחודש.

חבר הכנסת פרוש, אני באופן אישי, אם הייתה פה הצעה והיינו מציעים להוסיף,
אולי, אז הייתי יותר מזדהה עם זה. אם יש הצעה של יושב-ראש הכנסת – חבר
הכנסת האוזר, נשמע גם מה עמדתך.

<< דובר >> צבי האוזר (תקווה חדשה): << דובר >>

אני חי טוב עם ההצעה כפי שהיא על שולחננו.

<< דובר >> מאיר פרוש (יהדות התורה): << דובר >>

אני לא מתמוטט מההצעה. אחרת, בשביל מה מביאים את זה לפה? יושב-ראש הכנסת
ממליץ, אז בואו נכבד אותו, נגיד לו שלום וזהו. אתה שואל אותי. לגופו של
דבר, תענית אסתר זה חורף, אנחנו צמים באותו יום.

<< דובר >> מזכירת הכנסת ירדנה מלר הורוביץ: << דובר >>

הכנסת תמיד עובדת, גם ב-י' בטבת, י"ז בתמוז.

<< דובר >> מאיר פרוש (יהדות התורה): << דובר >>

זה יום רביעי, תענית אסתר.

<< דובר >> מזכירת הכנסת ירדנה מלר הורוביץ: << דובר >>

כן, עובדים.

<< דובר >> מאיר פרוש (יהדות התורה): << דובר >>

אני עובד ואני צם. אם מותר להרהר, אז אני אומר בקול.

<< יור >> היו"ר ניר אורבך: << יור >>

מותר. העמדה האישית שלי – ותיכף נשמע גם את חבר הכנסת האוזר – היא שאם היה
בא יושב-ראש הכנסת ומציע משהו ואנחנו היינו מציעים להוסיף, הייתי יותר
מזדהה מאשר כשרוצים להוריד. אני גם לא חושב שעד עכשיו סבלנו כל כך. זו
דעתי.

<< דובר >> מאיר פרוש (יהדות התורה): << דובר >>

מה שמפריע לי יותר זה שנכנסים ל-ב' ניסן.

<< יור >> היו"ר ניר אורבך: << יור >>

מציינים ב' ניסן, אבל ב' ניסן יוצא יום ראשון. בפועל אנחנו מסיימים בסוף
אדר לפי ההצעה הזאת.

<< דובר >> מאיר פרוש (יהדות התורה): << דובר >>

להוריד מהמינימום שצריך לא הייתי מבקש, אבל מאחר שזה תשעה וחצי חודשים אני
שואל לגבי שבוע אחרי פורים.

<< יור >> היו"ר ניר אורבך: << יור >>

אני רוצה לשמוע מה העמדה של חבר הכנסת האוזר.

<< דובר >> צבי האוזר (תקווה חדשה): << דובר >>

אולי נכריז על חמש דקות התייעצות?

<< יור >> היו"ר ניר אורבך: << יור >>

בסדר גמור. אנחנו חוזרים לפה ב-10:18. אנחנו יוצאים להתייעצות סיעתית.

אני מאריך את ההפסקה עד 10:30.

<< הפסקה >> (הישיבה נפסקה בשעה 10:13 ונתחדשה בשעה 10:30.) << הפסקה >>

<< יור >> היו"ר ניר אורבך: << יור >>

אנחנו מחדשים את הישיבה. חבר הכנסת פרוש, עוד לא הספקנו לדבר עם היושב-ראש.
כרגע הוא בדרכו לטקס לשדה בוקר והוא במסוק, אז אי-אפשר לדבר איתו. בעינינו
ההצעה שהצעת הגיונית. מעבר לזה, אנחנו גם חושבים שעכשיו, אחרי התקציב, הגיע
הזמן לשנות את האווירה במשכן בכלל, גם בוועדות וגם במליאה, ולהתחיל עם
צעדים בוני אמון. אז אנחנו רואים חשיבות בדבר הזה - - -

<< דובר >> מאיר פרוש (יהדות התורה): << דובר >>

לא דיברתי בשם האופוזיציה.

<< יור >> היו"ר ניר אורבך: << יור >>

עכשיו אני מדבר איתך בתור חבר כנסת מהאופוזיציה – לצערי, שאתה מהאופוזיציה.

<< דובר >> מאיר פרוש (יהדות התורה): << דובר >>

בסדר, מעריך את זה מאוד.

<< יור >> היו"ר ניר אורבך: << יור >>

לכן כרגע לא נקבל החלטה. נדבר עם היושב-ראש, נגיד לו מה ההעמדה שלנו.

<< דובר >> מאיר פרוש (יהדות התורה): << דובר >>

תבדקו את חנוכה, תבדקו את תענית אסתר. גם לערבים יש ימים שהם – אם יש לנו
חודש וחצי יותר ממה שצריך, אז - - -

<< יור >> היו"ר ניר אורבך: << יור >>

יש יותר מהצעה אחת שנוכל לקבל, זו דעתנו. לכן כרגע אנחנו נתפזר בלי לקבל
החלטה. נעשה התייעצות עם היושב-ראש, ואם הוא יראה לנכון, הוא יעביר את זה
מחדש להתייעצות שלו עם הסגנים ונודיע על כינוס חדש של הישיבה על הנושא הזה.
תודה רבה לכם, אני נועל את הישיבה.

<< סיום >> הישיבה ננעלה בשעה 10:30. << סיום >>
