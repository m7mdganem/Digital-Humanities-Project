הכנסת העשרים-וארבע

מושב ראשון

פרוטוקול מס' 7

מישיבת ועדת הכנסת

יום שני, י"ז באב התשפ"א (26 ביולי 2021), שעה 20:30

סדר היום:

<< נושא >> קביעת סדרי דיון מיוחדים בהצעת חוק-יסוד: הממשלה (תיקון מס' 10)
(מ/1410), לפי סעיף 98 לתקנון הכנסת. << נושא >>

נכחו:

חברי הוועדה:

ניר אורבך – היו"ר

איתן גינזבורג

בועז טופורובסקי

חברי הכנסת:

מאיר יצחק הלוי

עידית סילמן

ייעוץ משפטי:

ארבל אסטרחן

מנהלת הוועדה:

נועה בירן-דדון

רישום פרלמנטרי:

ס.ל., חבר תרגומים

<< נושא >> קביעת סדרי דיון מיוחדים בהצעת חוק-יסוד: הממשלה (תיקון מס' 10)
(מ/1410), לפי סעיף 98 לתקנון הכנסת << נושא >>

<< יור >> היו"ר ניר אורבך: << יור >>

שלום. אבקש מחבר הכנסת טופורובסקי להציג את העניין, בבקשה.

<< דובר >> בועז טופורובסקי (יש עתיד): << דובר >>

תודה רבה, אדוני היושב ראש. אני רוצה להסביר משהו שקורה כאן בשבועות
האחרונים. אנחנו עושים מאמצים כבירים, שלא היו אף פעם, אני לא מכיר כזה דבר
מאז שאני קשור לכנסת מ-2013, להגיע להבנות והסכמות עם האופוזיציה במסגרת זו
וגם אנחנו עשינו מהלכים שקשורים בממשלה וויתרנו על ועדות והכול. הם הבטיחו
לנו בשבוע שעבר תשובה, לא רק על הוועדות אלא גם על דרך ההתנהלות ועל סדר
היום של השבוע עוד בשבוע שעבר, בהתחלה ביום שלישי, אחר כך ביום רביעי, אחר
כך ביום שישי, והם פשוט לא החזירו תשובה. אנחנו כתוצאה מזה לקחנו את התרחיש
הפסימי של כל החוקים שיש ובנינו לו"ז שבועי, לפי התרחיש הפסימי, מתוך ממש
בדיקה של הזמנים והשעות.

עכשיו, כשהייתה היום הצבעה על סגני יושב ראש אני רציתי שנעלה כקואליציה את
כל שישה סגני היושב ראש של הקואליציה, שמוסכמים על הקואליציה, בנוסף לסגן
יושב הראש אחמד טיבי מטעם האופוזיציה ולאפשר לאופוזיציה לעשות מה שהם
רוצים. יושב ראש הכנסת דיבר איתי בכנסת ואמר: בועז, יש לי סיכום שאם אנחנו
מעלים את אחמד טיבי הם לא מושכים זמן והם יתמכו בזה. נוצר מצב שגם את
הסיכום הזה – דרך אגב הם גם ביטלו קיזוז לחבר כנסת שהוא בבית חולים דקות
לפני ההצבעה.

אי אפשר להתנהל ככה, הדבר הזה גרם עכשיו לעיכוב של לפחות שעתיים בתכנון של
סדר היום. אנחנו מעריכים שיהיה עיכוב גדול יותר כתוצאה מהעובדה שהם מגישים
הצבעה שמית על כל דבר. לא חשבנו שהם יגישו עד עכשיו על הכול, הם מגישים
כמעט על כל דבר. לאור זה אנחנו מודיעים שאנחנו נצטרך גם סעיף 98 על חוק
הדיינים מחר, אבל עכשיו בגלל הנושא שהוא חוק יסוד: הממשלה, לאור סדר היום
ולאור העיכוב אנחנו צריכים סעיף 98 גם על זמני דיון, גם על שעת ההצבעה וגם
על מספר ההצבעות השמיות שיש. אני יודע שלייעוץ המשפטי הייתה בעיה, לא עם
מספר ההצעות השמיות אלא על זמני הדיון, וניסינו לפתור את זה.

<< דובר >> ארבל אסטרחן: << דובר >>

ושעת הצבעה.

<< דובר >> בועז טופורובסקי (יש עתיד): << דובר >>

ושעת ההצבעה. אנחנו רצינו לפתור את זה ולכן אנחנו בנינו את סדר היום לפי 15
שעות, כפי שיש מספר הסתייגויות, אבל אנחנו לא בנינו על זה שבסיכומים עם
האופוזיציה, גם במעט סיכום שהוא אפילו לא איתנו, עם יושב ראש הכנסת, הם לא
יעמדו.

לאור זאת, בצער רב, ממש בצער רב, כדי לאפשר ניהול סביר של השבועיים
האחרונים של לפני הפגרה עם מינימום של חוקים שאנחנו מעבירים, יש עשרות
חוקים שאנחנו לא מעלים להצבעה שמבחינת הממשלה הם דחופים, אנחנו עשינו סדר
יום, אנחנו רוצים לבקש סעיף 98 הן על זמן הדיון, הן על שעת ההצבעה והן על
מספר ההסתייגויות וההסתייגויות שיהיו בהצבעה שמית.

<< דובר >> ארבל אסטרחן: << דובר >>

ומה הבקשה?

<< דובר >> בועז טופורובסקי (יש עתיד): << דובר >>

הבקשה היא לבוא - - -

<< דובר >> איתן גינזבורג (כחול לבן): << דובר >>

כמה הסתייגויות הגישו בכלל?

<< דובר >> ארבל אסטרחן: << דובר >>

יש 152 הסתייגויות.

<< דובר >> איתן גינזבורג (כחול לבן): << דובר >>

כמה שעות דיבור זה?

<< דובר >> ארבל אסטרחן: << דובר >>

כל אחת רשומה על שם חבר כנסת אחד, זה 15 שעות, והצבעות 152, ויש עוד בקשות
רשות דיבור של חברי כנסת רבים מהאופוזיציה, שזה חמש דקות לכל אחד שלא הגיש
הסתייגות.

<< דובר >> איתן גינזבורג (כחול לבן): << דובר >>

והכול נכלל בתוך 15 שעות או רק ההסתייגויות זה 15 שעות?

<< דובר >> ארבל אסטרחן: << דובר >>

אני תיכף אגיד לך.

<< יור >> היו"ר ניר אורבך: << יור >>

כמה סעיפים יש לחוק?

<< דובר >> ארבל אסטרחן: << דובר >>

יש להצעת החוק ארבעה סעיפים. הצעת החוק היא לא מאוד גדולה, זה גם לא
מההצעות של הארכת המועדים שהיה לנו עד עכשיו, זה תיקון לחוק יסוד: הממשלה
שקובע הוראות בעניין ממשלת החילופין, בעניין שני סגני שרים במשרד ראש
הממשלה, לעניין הפריטטיות.

<< דובר >> בועז טופורובסקי (יש עתיד): << דובר >>

גברתי היועצת המשפטית, אם אנחנו עכשיו נמצאים עוד פעם בתרחיש הפסימי אנחנו
מדברים על 11:00 בערך הצבעה על צו הפיקוח ואחר כך בשתיים וחצי הצבעה על חוק
הדיינים בקריאה ראשונה, כלומר בהנחה ששתיהן יהיו שמיות אנחנו בשלוש מתחילים
דיון בחוק יסוד: הממשלה.

<< דובר >> איתן גינזבורג (כחול לבן): << דובר >>

בועז, הייתי מציע לא לעשות את השיח הזה בצורה כזאת, אלא לעשות הפסקה ולדבר
על זה.

<< דובר >> בועז טופורובסקי (יש עתיד): << דובר >>

מה? לא הבנתי.

<< דובר >> איתן גינזבורג (כחול לבן): << דובר >>

הייתי מציע לעשות את הדבר הזה בהפסקה.

<< דובר >> עידית סילמן (ימינה): << דובר >>

התייעצות סיעתית.

<< דובר >> נועה בירן-דדון: << דובר >>

אפשר לעשות הפסקה.

<< דובר >> בועז טופורובסקי (יש עתיד): << דובר >>

אין לי בעיה, מה שצריך, מה שאדוני היושב ראש רוצה. אני מקבל את זה.

<< יור >> היו"ר ניר אורבך: << יור >>

בסדר, אז בואו נעשה הפסקה של עשר דקות ונגבש ביחד איזה שהיא הצעה ונעלה
אותה, ב-20:47 נחזור לפה.

<< דובר >> בועז טופורובסקי (יש עתיד): << דובר >>

מעולה.

<< הפסקה >> (הישיבה נפסקה בשעה 20:37 ונתחדשה בשעה 21:15.) << הפסקה >>

<< יור >> היו"ר ניר אורבך: << יור >>

הוועדה חזרה מההפסקה.

<< דובר >> עידית סילמן (ימינה): << דובר >>

הוועדה מחדשת את דיוניה.

<< יור >> היו"ר ניר אורבך: << יור >>

לאור זאת שבהצעת חוק יסוד: הממשלה אנחנו קיבלנו 152 הסתייגויות ו-34 בקשות
לדיבור במליאה ואנחנו מעריכים שיהיו בערך 150 הצבעות, נכון?

<< דובר >> ארבל אסטרחן: << דובר >>

יותר מזה, על ההסתייגויות ועל סעיפי החוק.

<< יור >> היו"ר ניר אורבך: << יור >>

אפילו יותר.

<< דובר >> עידית סילמן (ימינה): << דובר >>

רגע, שנייה, בוא ניתן לארבל.

<< דובר >> ארבל אסטרחן: << דובר >>

לא, שיציג את הבקשות.

<< דובר >> עידית סילמן (ימינה): << דובר >>

לא, את רוצה להציג את הכמה הסתייגויות.

<< יור >> היו"ר ניר אורבך: << יור >>

דיברנו וברשותך וברשות היועצת המשפטית אני מבקש מחבר הכנסת בועז טופורובסקי
שיציג את ההצעה.

<< דובר >> בועז טופורובסקי (יש עתיד): << דובר >>

טוב. להלן ההצעה, לאור מספר התייעצויות והרצון שלנו לשמור על זכויות הדיון
ככל שאפשר ולהפעיל במינימום שבמינימום את סעיף 98 המליאה תמשיך ברצף לכל
אורך 15 השעות הפוטנציאליות של הדיון סביב חוק יסוד: הממשלה ולאחר מכן תהיה
הצבעה, וגם אם תהיה הצבעה ישירות אחר כך אנחנו נבקש להפעיל את סעיף 98 כך
שיהיה עד שלוש הצבעות שמיות לקואליציה ועד שלוש הצבעות שמיות לאופוזיציה.
ליושב ראש המליאה תהיה סמכות לאפשר עוד הצבעות שמיות במספר זהה לאופוזיציה
ולקואליציה, כך שיתאפשר דיון רחב, עמוק, מעמיק והצבעה הגיונית. הצגתי את זה
בסדר?

<< יור >> היו"ר ניר אורבך: << יור >>

יש עוד משהו שצריך להעיר, ארבל?

<< דובר >> ארבל אסטרחן: << דובר >>

צריך לזכור, כמו שאמרנו במקרים הקודמים, שההפעלה של סעיף 98 צריכה באמת
להיות שמורה למקרים חריגים ולא צריכה להפוך לכלל. אני חושבת שמהדברים - - -

<< יור >> היו"ר ניר אורבך: << יור >>

לא, אבל לצערנו מתברר שככל שאנחנו מגיעים עוד ועוד מקרים הופכים להיות
חריגים. אני מעריך שגם מחר יהיה לנו עוד מקרה חריג. באמת באמת, גם לא כשותף
פעיל למשא ומתן, אבל כצופה מהצד, הקואליציה באמת משקיעה מה שהיא יכולה כדי
לבוא לקראת האופוזיציה והתחושה היא שאין רצון פה לייצר הסכמות.

<< דובר >> איתן גינזבורג (כחול לבן): << דובר >>

אני מוכרח לציין שהשימוש בסעיף 98 לא מונע מהאופוזיציה את הזכויות שלה
כאופוזיציה לדבר, להגיש הסתייגויות, כל מה שאנחנו מבקשים זה שההצבעות
במליאה יהיו הצבעות כאלה שיאפשרו את קיומו של המשך הנושאים שעל סדר היום כי
הצבעות של 150 ומשהו הסתייגויות שכולן יהיו שמיות יתקעו את עבודת הכנסת
להרבה מאוד ימים. כל הצבעה שמית לוקחת עשרות דקות ולכן כל הבקשה היא לצמצם
את כמות השמיות ולא למנוע את הכלים הפרלמנטריים שבידי האופוזיציה.

<< דובר >> בועז טופורובסקי (יש עתיד): << דובר >>

ורק כדי להמשיך ולהבהיר את הסיפור, לכן לאור הייעוץ המשפטי שקיבלנו אנחנו
לא מפעילים 98, לא על זמן הדיבור ולא על שעת ההצבעה, אלא רק מספר
הסתייגויות - - -

<< דובר >> איתן גינזבורג (כחול לבן): << דובר >>

לא, גם לא על מספר ההסתייגויות.

<< דובר >> בועז טופורובסקי (יש עתיד): << דובר >>

לא, רק מספר ההצבעות השמיות בלבד ונותנים גם שיקול דעת ליושב ראש להמשיך
לעשות עוד הצבעות שמיות. אנחנו רק רוצים להבהיר שאחרי ההצבעה הזאת היושב
הראש יודיע שהוא יסיים את המליאה ויפתח את המליאה שמתוכננת ליום שלישי,
שמדובר בה לנאומים בני דקה ועל יום מיוחד, ואחר כך ימשיך את סדר היום.

<< יור >> היו"ר ניר אורבך: << יור >>

מאה אחוז. תודה רבה, חבר הכנסת טופורובסקי. מי בעד ההצעה כפי שהציג חבר
הכנסת טופורובסקי? ירים את ידו.

<< דובר >> נועה בירן-דדון: << דובר >>

ארבעה בעד, פה אחד.

<< יור >> היו"ר ניר אורבך: << יור >>

מי נגד? מי נמנע?

הצבעה

בעד – פה אחד

אושר.

<< יור >> היו"ר ניר אורבך: << יור >>

פה אחד.

<< דובר >> בועז טופורובסקי (יש עתיד): << דובר >>

תגיש רביזיה אולי?

<< יור >> היו"ר ניר אורבך: << יור >>

כן, תגיש רביזיה.

<< דובר >> בועז טופורובסקי (יש עתיד): << דובר >>

רביזיה.

<< דובר >> עידית סילמן (ימינה): << דובר >>

רביזיה.

<< יור >> היו"ר ניר אורבך: << יור >>

רביזיה. אנחנו נודיע על שעת הדיון ברביזיה. הישיבה נעולה.

<< סיום >> הישיבה ננעלה בשעה 21:20. << סיום >>
