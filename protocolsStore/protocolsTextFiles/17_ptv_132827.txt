הכנסת השבע-עשרה נוסח לא מתוקן

מושב שני

פרוטוקול מס' 67

מישיבת ועדת הכנסת

יום שני, כ"ז בכסלו התשס"ז (18 בדצמבר 2006), שעה 09:30

סדר היום:

1.  קביעת מסגרת הדיון להצעות להביע אי-אמון בממשלה.

2.  בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

    1.  הצ"ח ועדת חקירה מיוחדת למלחמת לבנון השנייה, התשס"ז-2006, הצעת
        חבר הכנסת אריה אלדד (פ/17/1755)

    2.  הצ"ח קליטת חיילים משוחררים (תיקון – הטבות במוסדות אקדמיים,
        במכינות קדם-אקדמיות ובמוסדות להכשרה מקצועית), התשס"ז-2006, הצעת
        חבר הכנסת גלעד ארדן (פ/17/1759).

    3.  הצ"ח הפיצויים לנפגעי תאונות דרכים (תיקון – מספר כלי רכב המעורבים
        בתאונה), התשס"ז-2006, הצעת חבר הכנסת גלעד ארדן (פ/17/1801)

    4.  הצ"ח לתיקון פקודת ביטוח רכב מנועי (ביטוח אופנועים), התשס"ז-2006,
        הצעת חבר הכנסת סטס מסז'ניקוב (פ/17/1784)

נכחו:

חברי הוועדה:

היו"ר רוחמה אברהם

קולט אביטל

אריה אלדד

זאב אלקין

גלעד ארדן

אורי אריאל

אליהו גבאי

זהבה גלאון

צבי הנדל

יצחק וקנין

יצחק זיו

נדיה חילו

שי חרמש

אחמד טיבי

אביגדור יצחקי

אלכס מילר

יעקב מרגי

גדעון סער

אופיר פינס-פז

מאיר פרוש

ראובן ריבלין

משה שרוני

רונית תירוש

מוזמנים:

אריה האן – מזכיר הכנסת

ירדנה מלר-הורביץ – סגנית מזכיר הכנסת

יועץ משפטי: דן מרזוק

מנהלת הוועדה: אתי בן-יוסף

רשמת פרלמנטרית: שלומית כהן

א. קביעת מסגרת הדיון להצעות להביע אי-אמון בממשלה

היו"ר רוחמה אברהם:

בוקר טוב. נפתח את הישיבה בברכת חג אורים שמח. מי ייתן שיהיה נס בחג הזה
והבנים השבויים שלנו ישובו הביתה למשפחות שלהם.

על סדר-היום שלוש הצעות אי-אמון. ההצעה הראשונה, הפעלת טיסות של חברת אל-על
בשבת וחילולי שבת של שרים בממשלה, של יהדות התורה, איחוד לאומי ומפד"ל.
המועמד להקים את הממשלה הוא חבר הכנסת יעקב ליצמן. ההצעה השנייה היא הכנסת
גבולות 1967 לספרי הלימוד על-ידי שרת החינוך, הצעת הליכוד. המועמד להרכיב
את הממשלה הוא חבר הכנסת בנימין נתניהו. ההצעה השלישית, העמקת העוני בקרב
הציבור בכלל ובמגזר הערבי בפרט, של בל"ד, רע"מ-תע"ל וחד"ש. המועמד להרכיב
את הממשלה הוא חבר הכנסת ג'מאל זחאלקה.

היום יש לנו יום קצר, וההצעה שלנו היא 10 דקות למציעים ושלוש דקות לכל
סיעה.

משה שרוני:

למה לא חמש דקות? שלוש דקות זה שום דבר.

היו"ר רוחמה אברהם:

אנחנו בחג חנוכה, ויש פה אירוע גדול בכנסת.

משה שרוני:

מכיוון שמדובר בחג, אני מסכים לשלוש דקות.

היו"ר רוחמה אברהם:

מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

אנחנו קובעים שהדיון במליאה יהיה 10 דקות למציעים ושלוש דקות לכל סיעה.

  ב1. בקשות חברי הכנסת להקדמת הדיון בהצעת חוק ועדת חקירה מיוחדת למלחמת
  לבנון השנייה, התשס"ז-2006,

  הצעת חבר הכנסת אריה אלדד (פ/17/1755)

היו"ר רוחמה אברהם:

אנחנו דנים בבקשות חברי הכנסת להקדמת הדיון בהצעות חוק לפני הקריאה
הטרומית. ההצעה הראשונה היא הצעת חוק ועדת חקירה מיוחדת למלחמת לבנון
השנייה, התשס"ז-2006, של חבר הכנסת אריה אלדד, שמיד ינמק מדוע הוא מבקש
לפטור מחובת הנחה.

הצעה שנייה היא הצ"ח קליטת חיילים משוחררים (תיקון – הטבות במוסדות
אקדמיים, במכינות קדם-אקדמיות ובמוסדות להכשרה מקצועית), התשס"ז-2006, הצעת
חבר הכנסת גלעד ארדן (פ/17/1759).

הצעה שלישית היא הצעת חוק הפיצויים לנפגעי תאונות דרכים (תיקון – מספר כלי
רכב המעורבים בתאונה), התשס"ז-2006, הצעת חבר הכנסת גלעד ארדן (פ/17/1801)

הצעה רביעית היא הצעת חוק לתיקון פקודת ביטוח רכב מנועי (ביטוח אופנועים),
התשס"ז-2006, הצעת חבר הכנסת סטס מסז'ניקוב (פ/17/1784)

גלעד ארדן:

שתי ההצעות האחרונות הן לא שלי אלא של חבר הכנסת סטס מסז'ניקוב. אני אומנם
חתום עליהן, אבל הן לא שלי.

היו"ר רוחמה אברהם:

חבר הכנסת סטס מסז'ניקוב לא יכול היה להגיע מסיבה אישית, חבר הכנסת גלעד
ארדן ינמק את הצעות החוק שלו.

חבר הכנסת אריה אלדד, אנא הסבר לחברי הוועדה מדוע יש לפטור את ההצעה שלך
מחובת הנחה. הרי כבר עברו כמה חודשים מאז המלחמה והוקמו כמה ועדות.

אריה אלדד:

תודה, גברתי היושבת-ראש, חברי חברי הוועדה. יש ניגוד עניינים מובנה בחוק
הקיים היום, שבו הממשלה, שהיא ברוב המקרים הגורם הנחקר, אמור להחליט על
מינוי ועדת חקירה ממלכתית. כי אדם לא אוהב שחוקרים אותו, בוודאי לא כאשר
גוף עם סמכויות, כולל סמכויות של מסקנות אישיות, אמור להתמנות ולסכן אולי
את עצם קיום הממשלה.

יש אפיקים אחרים, וחיכיתי שהאפיקים האחרים ימוצו לפני שבאתי לבקש את ההליך
הזה. המתנו להחלטתו של בג"ץ, למרות שיש אומרים שראוי שהכנסת תהיה סוברנית
ולא תזמין בכל פעם את החלטת בג"ץ. אבל כיוון שהדברים היו תלויים ועומדים,
המתנו לראות מה יאמר בג"ץ. בג"ץ, ברוב של ארבעה נגד שלושה, החליט שלא לכפות
על הממשלה, אם כי בין השורות אפשר היה להבין שהוא חושב שזה היה המהלך הראוי
בכלל. אנחנו רואים מה קורה בוועדות הבדיקה שמינה הרמטכ"ל, ויש רבות כאלה.
המסקנות שלהן חמורות ביותר, אבל הרמטכ"ל קורא אותן, שומע אותן, המטכ"ל שומע
את המסקנות ואין הסקת מסקנות מתוך המסקנות. כלומר, שומעים וזה נשאר כביכול
ברמה האקדמית. כך יקרה גם בכל מקרה שמי שממנה את הוועדה מקבל את סמכויותיה
והוא לא חייב על-פי הכללים שנקבעו באותן ועדות לאמץ אותם או ליישם אותם.
לכן נדמה לי שהכלי היחיד שיש לו כלי אכיפה בצדו הוא ועדת החקירה הממלכתית.
החוק הזה שמונח כאן היום הוא חוק שבא לבקש שהכנסת ורוב חבריה תוכל להקים
ועדת חקירה, ואז על-פי כללי ועדת חקירה ממלכתית נשיאת בית-המשפט העליון היא
זו שממנה את הוועדה ואת חבריה.

היו"ר רוחמה אברהם:

אני מודה לך. מי בעד לפטור את הצעתו של חבר הכנסת אריה אלדד מחובת הנחה? מי
נגד? מי נמנע?

ה צ ב ע ה

בעד – 9

נגד – 8

נמנעים – אין

9 בעד, 8 נגד, אין נמנעים. הבקשה לפטור מחובת הנחה התקבלה.

אביגדור יצחקי:

אני מבקש רביזיה.

היו"ר רוחמה אברהם:

מי בעד הרביזיה של חבר הכנסת יצחקי? מי נגד?

ה צ ב ע ה

בעד – 10

נגד – 7

נמנעים – אין

הבקשה לרביזיה התקבלה.

מי בעד להעניק פטור מחובת הנחה להצעת חבר הכנסת אלדד? מי נגד?

ה צ ב ע ה

בעד – 9

נגד – 9

נמנעים – אין

9 בעד, 9 נגד, אין נמנעים. לפיכך אני קובעת שהצעת החוק לא קיבלה פטור מחובת
הנחה.

ב2. בקשת חברי הכנסת להקדמת הדיון בהצעת חוק קליטת חיילים משוחררים (תיקון
– הטבות במוסדות אקדמיים, במכינות קדם-אקדמיות ובמוסדות להכשרה מקצועית),
התשס"ז-2006, הצעת חבר הכנסת גלעד ארדן (פ/17/1759)

היו"ר רוחמה אברהם:

אנחנו עוברים להצעת חבר הכנסת גלעד ארדן, הצעת חוק קליטת חיילים משוחררים
(תיקון – הטבות במוסדות אקדמיים, במכינות קדם-אקדמיות ובמוסדות להכשרה
מקצועית), התשס"ז-2006. חבר הכנסת ארדן, בבקשה.

גלעד ארדן:

אני רוצה להקדים ולומר, שהגעתי לסיכום עם יושב-ראש הקואליציה שאם הוועדה
תחליט לפטור את ההצעה הזאת מחובת הנחה, אני לא אעלה אותה בכנסת עד שהממשלה
לא תקבע את עמדתה לגבי ההצעה.

קולט אביטל:

אם כך מה הדחיפות?

גלעד ארדן:

יש דחיפות, כי במקום להמתין 45 יום אפשר לצמצם את זה לשבוע.

אביגדור יצחקי:

ועדת שרים לחקיקה לא דנה במי שאין לו פטור מחובת הנחה לפני 45 יום.

גלעד ארדן:

היתה החלטה של בית המשפט המחוזי בחיפה, שפסל את הקריטריונים של אוניברסיטת
חיפה למתן מעונות. בין השיקולים של אוניברסיטת חיפה למי לתת מעונות כשהיא
מדרגת יש המרחק מהאוניברסיטה ועוד קריטריונים שונים, ביניהם גם הנושא של
שירות צבאי או שירות לאומי. בית המשפט אמר, שכיוון שחוק חיילים משוחררים לא
אומר במפורש שאפשר להעניק נקודות זכות בגין שירות לאומי או צבאי ולהתחשב
בזה בהעדפה למעונות, הוא פוסל את הקריטריון הזה. היום יש סיטואציה שיש
סטודנטים שגם אם מתפנים מקומות במעונות הם לא יכולים לקבל אותם בגלל
הקריטריון הזה שנפסל. לכן אני מבקש להוסיף בחוק חיילים משוחררים גם את
העניין של המעונות כמתן הטבה למי ששירת בשירות צבאי או שירות לאומי.

קולט אביטל:

משרד החינוך לא יכול להוציא את תקנות?

גלעד ארדן:

לא, הוא לא יכול.

היו"ר רוחמה אברהם:

למה זה דחוף?

גלעד ארדן:

זה דחוף בגלל שהאוניברסיטאות, עד להחלטת אותו בית-משפט מחוזי, היו נותנות
נקודות זכות לחיילים משוחררים או לבני ובנות שירות לאומי, יש מספר מצומצם
של מעונות ויש הרבה סטודנטים. אחד הקריטריונים היה גם שירות צבאי או לאומי.
הקריטריון הזה נפסל על-ידי בית המשפט המחוזי בחיפה, ואני מבקש לאפשר
לאוניברסיטאות ולמשרד החינוך כן להחיל את הקריטריון הזה.

היו"ר רוחמה אברהם:

אני עוברת להצבעה. מי בעד לפטור את הצעתו של חבר הכנסת גלעד ארדן מחובת
הנחה? מי נגד? מי נמנע?

ה צ ב ע ה

בעד – 11

נגד – 2

נמנעים – 1

11 בעד, שניים נגד ונמנע אחד. אני קובעת שהצעת חבר הכנסת ארדן קיבלה פטור
מחובת הנחה.

ב3. בקשת חברי הכנסת להקדמת הדיון בהצעת חוק הפיצויים לנפגעי תאונות דרכים
(תיקון – מספר כלי רכב המעורבים בתאונה), התשס"ז-2006, הצעת חבר הכנסת גלעד
ארדן (פ/17/1801);

ב4. בקשת חברי הכנסת להקדמת הדיון בהצעת חוק לתיקון פקודת ביטוח רכב מנועי
(ביטוח אופנועים), התשס"ז-2006, הצעת חבר הכנסת סטס מסז'ניקוב (פ/17/1784)

היו"ר רוחמה אברהם:

אני עוברת לשתי הצעות החוק האחרונות, ויסביר אותן לפרוטוקול חבר הכנסת
ארדן. כאמור, חבר הכנסת סטס מסז'ניקוב לא יכול היה להגיע והוא ביקש מחבר
הכנסת ארדן שיציג את הדברים במקומו.

גלעד ארדן:

שני החוקים האלה נועדו לאפשר לכנסת להצביע על הצעות חוק שמעט יקלו על המכה
הקשה שספגו רוכבי הרכב הדו-גלגלי בגלל ההחלטה שנתקבלה בשבוע האחרון, של
המפקח על הביטוח, להעלות באופן משמעותי את תעריפי ביטוח החובה לכל רוכבי
הרכב הדו-גלגליים. אחת מהצעות החוק מאפשרת מעתה ואילך למכור ביטוחי חובה
לרוכבי רכב דו-גלגלי, עם סעיף של השתתפות עצמית. עד היום אי-אפשר היה למכור
ביטוח כזה, כי לא היה דבר כזה השתתפות עצמית. דרך אגב, החוק הזה נתמך
על-ידי המפקח על הביטוח.

הצעת החוק השנייה מאפשרת לשנות את האחריות. היום כאשר יש תאונה בין כלי רכב
דו-גלגלי לכלי רכב ארבע-גלגלי, חברות הביטוח נושאות בנטל שווה בשווה, למרות
שיש מודלים אחרים, כמו אם רכב דורס רוכב אופניים הביטוח של הרכב נושא כולו
בביטוח, וזה מאפשר לא לחייב רוכבי אופניים במדינת ישראל לעשות ביטוחים.
אנחנו רוצים לצמצם את העלות של ביטוח חובה של רכב דו-גלגלי, ולכן מבקשים
לשנות את המאזן בין חברות הביטוח.

שתי ההצעות האלה דחופות, כיוון שההחלטה של המפקח על הביטוח נכנסת לתוקף ב-1
בינואר 2007, והדחיפות היא כדי לאפשר ליועץ להכריע בהצעות האלו ואולי
להוזיל במשהו את ביטוח החובה של אותם 100,000 משתמשי הרכב הדו-גלגלי. תודה.

היו"ר רוחמה אברהם:

אני מודה לך. מי בעד לפטור את הצעת החוק הראשונה מחובת הנחה? מי נגד? מי
נמנע?

ה צ ב ע ה

בעד – 13

נגד – אין

נמנעים – אין

התקבלה הבקשה לפטור מחובת הנחה את הצעת חוק הפיצויים לנפגעי תאונות דרכים.

מי בעד לפטור מחובת הנחה את הצעת חוק לתיקון פקודת ביטוח רכב מנועי?

ה צ ב ע ה

בעד – 13

נגד – אין

נמנעים – אין

גם בהצעה זו התקבלה הבקשה לפטור מחובת הנחה.

שבוע טוב וחנוכה שמח. הישיבה נעולה.

הישיבה ננעלה בשעה 10:05
