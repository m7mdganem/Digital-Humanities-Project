פרוטוקולים/ועדת הכנסת/1332

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 53

מישיבת ועדת הכנסת

יום שני, י' בשבט התש"ס (17.1.2000), שעה 13:00

נכחו:

חברי הוועדה:

אופיר פינס-פז – מ"מ היו"ר

יולי אדלשטיין

זבולון אורלב

ראובן ריבלין

מאיר שטרית

מוזמנים:

חברת הכנסת ענת מאור

דוד לב – סגן מזכיר הכנסת

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

קביעת מסגרת דיון להצעה להביע אי אמון בראש הממשלה.

קביעת מסגרת דיון להצעה להביע אי אמון בראש הממשלה

היו"ר אופיר פינס-פז:

אני מתכבד לפתוח את ישיבת ועדת הכנסת. האם הבקשה במכתב שמזכיר הכנסת כתב
ליושב ראש ועדת הכנסת, חבר הכנסת סאלח טריף, מעוגנת בתקנון?

סגן מזכיר הכנסת דוד לב:

ועדת הכנסת יכולה לקבוע מה שהיא רוצה לגבי מסגרת דיון בהצעה להביע אי אמון
בראש הממשלה.

אופיר פינס-פז:

אני בכל זאת מבקש לדעת האם הבקשה היא על פי התקנון?

סגן מזכיר הכנסת דוד לב:

אפשר לקבוע את מסגרת הדיון לשעה, שעתיים, שלוש כאשר מחלקים אותה באופן יחסי
לסיעות. יש מה שנקרא: הודעות סיעות, ואילו כאן - - -

ראובן ריבלין:

אני מציע 8 דקות לסיעות הגדולות - - -

היו"ר אופיר פינס-פז:

להזכירכם, הבקשה הוגשה לנו בגלל יום הגימלאי שחוגגים אותו היום ואני חוזר
ושואל האם הבקשה שהוגשה לנו נחשבת חוקית?

סגן מזכיר הכנסת דוד לב:

בהסכמה – הכל ייתכן.

צבי ענבר:

על פי סעיף 148 לתקנון, אם יש הסכמה - - -

היו"ר אופיר פינס-פז:

מה קורה אם אין הסכמה?

צבי ענבר:

אם אין הסכמה כי אז ההחלטה צריכה ליפול במסגרת התקנון.

היו"ר אופיר פינס-פז:

נתבקשנו על ידי יושב ראש הכנסת לקיים דיון מקוצר בהצעה להביע אי אמון בראש
הממשלה כיוון שחוגגים היום בכנסת את יום הגימלאי. בעיקרון אנחנו נענים
לבקשה אלא שאני סבור שהבקשה של יושב ראש הכנסת מוגזמת ביותר; הוא מציע 3
דקות לכל נואם – וכאמור לדעתי זה מוגזם - - -

ענת מאור:

אני מבקשת להגיב על הצעתך - - -

היו"ר אופיר פינס-פז:

טרם הצגתי את הצעתי. מכל מקום אני מציע 7 דקות לארבע הסיעות הגדולות ו- 5
דקות ליתר הסיעות – הבינוניות והקטנות.

כאמור 7 דקות תינתנה לארבע הסיעות הגדולות; ישראל אחת, הליכוד, ש"ס ומרצ,
ו- 5 דקות לשאר הסיעות. לפותח תינתנה 5 דקות.

יולי-יואל אדלשטיין:

מדוע 5 דקות לפותח? זה הנוהג?

סגן מזכיר הכנסת דוד לב:

בהסכמה אפשר לקבוע פרק זמן כזה.

היו"ר אופיר פינס-פז:

אני מציע לתת לפותח 7 דקות רשות דיבור.

ראובן ריבלין:

מי שמנמק את אי האמון? זה דבר שקבוע בחוק.

היו"ר אופיר פינס-פז:

יושב ראש הכנסת הציע לתת לו 5 דקות ואילו אני מציע לתת לו 7 דקות.

רשות הדיבור לחברת הכנסת ענת מאור.

ענת מאור:

אני מבקשת להסב את תשומת לבכם לדבר שנקלענו אליו; בסך הכל את הימים
המיוחדים בכנסת עושים בימי שלישי בשבוע, ואסור לנו להסתבך עם דברים
כאלה - - -

היו"ר אופיר פינס-פז:

אני באמת לא מבין למה יום הגימלאי נקבע להיום, יום שני בשבוע.

ענת מאור:

כיוון שההסתבכות כבר קרתה אני מבקשת להסב את תשומת לבכם לכך שיהיו כאן היום
בין 200 ל- 300 גימלאים שעושים מאמץ אדיר כדי להגיע לכנסת, ומה שחבר הכנסת
אופיר פינס-פז מציע עכשיו לא פותר להם את הבעיה. אף אחד מהם לא יישאר לדיון
שיתקיים במליאה - - -

היו"ר אופיר פינס-פז:

מדוע?

ענת מאור:

כיוון שהארוע שלהם מתחיל בשעה שלוש ויסתיים בשעה ארבע או ארבע ורבע, אבל
נניח שימשכו אותו עד שעה חמש - - -

היו"ר אופיר פינס-פז:

הבקשה שקיבלנו מדברת על לא לפני שעה חמש.

ענת מאור:

אם תקבע בהצעת אי האמון שאמורה להתקיים היום, 5 דקות לכל סיעה, 7 דקות
לסיעות הגדולות, ולפותח – 7 או 10 דקות, - - -

היו"ר אופיר פינס-פז:

העניין ייגמר בחמש וחצי.

ענת מאור:

לא יכול להיות. מכל מקום אנחנו צריכים לפנות בבקשה ליושב ראש הכנסת לא
לקיים ארועים כגון אלה בימי שני בשבוע.

היו"ר אופיר פינס-פז:

את יום הגימלאי לא יושב ראש הכנסת קבע כיוון שזה נחשב יום בין לאומי.

ענת מאור:

זה לא יום הגימלאי הבין לאומי. יושב ראש הכנסת אישר את התאריך הזה.

היו"ר אופיר פינס-פז:

אנחנו מסתבכים כיוון שמה שיושב ראש הכנסת מבקש מאתנו הוא בניגוד לתקנון
ואנחנו לא נקבל החלטות בניגוד לתקנון, גם לא בהסכמה, אם כי בהסכמה הכל
אפשרי.

צבי ענבר:

שיקדים את הישיבה בשעה.

היו"ר אופיר פינס-פז:

ההערה של חברת הכנסת ענת מאור היא בהחלט במקומה אבל אני סבור שההצעה שלי
היא המינימלית ביותר האפשרית - - -

מאיר שטרית:

מה היא הצעתך?

היו"ר אופיר פינס-פז:

7 דקות לסיעות הגדולות, ו- 5 דקות לסיעות הבינוניות והקטנות.

ענת מאור:

מה שהיועץ המשפטי של הוועדה הציע הוא, לדעתי, רעיון טוב.

היו"ר אופיר פינס-פז:

לדעתי הוא בלתי אפשרי.

צבי ענבר:

אפשרי – באישור ועדת הכנסת.

היו"ר אופיר פינס-פז:

ההצעה הזאת איננה רצינית.

רשות הדיבור לחבר הכנסת יולי אדלשטיין.

יולי-יואל אדלשטיין:

אין לי דבר וחצי דבר עם הסיעה שמגישה את ההצעה להביע אי אמון בראש הממשלה
אבל למיטב זיכרוני אין מגישים הצעות אי אמון כל שבוע. כיוון שבכל זאת עשו
זאת אז גם לקצץ את הדיון וגם לקצץ למגיש ההצעה את הזמן - - -

ענת מאור:

למגיש - אסור לקצץ את הזמן.

יולי-יואל אדלשטיין:

אני לא מבין מדוע לא נמצא כאן נציג של הסיעה שמגישה את ההצעה להביע אי אמון
בראש הממשלה אבל לדעתי לא ראוי בכלל לקצץ את ההצעה של סיעת שינוי בלי שנציג
של אותה סיעה נוכח כאן.

היו"ר אופיר פינס-פז:

הדבר היחיד שאפשר לומר לי הוא לשמור להם על ה- 10 דקות - - -

יולי-יואל אדלשטיין:

א' - אם כך קודם כל נשמור להם את 10 הדקות; ב' – גם לגבי כל השאר – ראוי
שנציג של סיעת שינוי יהיה נוכח בישיבה.

היו"ר אופיר פינס-פז:

לסיעת שינוי יש נציג קבוע בוועדת הכנסת אבל הוא לא בא לישיבה.

יולי-יואל אדלשטיין:

גם אני, עד לפני רבע שעה, לא ידעתי מה סדר היום של הישיבה הזאת. ידעתי
שהיום אמור להיות כאן דיון על חוק הדיור הציבורי.

צבי ענבר:

קביעת מסגרת הדיון להצעה להביע אי אמון בראש הממשלה נרשמה כסעיף בסדר היום
של הישיבה הזאת.

ראובן ריבלין:

אם סיעה מגישה הצעה להביע אי אמון בראש הממשלה – אי אפשר לקצץ לה בזמן
וצריך לאפשר לה לדבר 10 דקות. באשר לדיון הסיעתי, אני מסכים שלא צריך
שמהליכוד ידברו 3 אנשים ומהעבודה ידברו 3 אנשים, וגם לסיעות הקטנות לא
מקצצים בזמן. כל אחת מהן מקבלת 5 דקות כאשר ממילא היו להן 5 דקות.

אני מציע שהסיעות הגדולות תקבלנה באופן חד פעמי 7 או 8 דקות, הסיעות הקטנות
– 5 דקות - - -

יולי-יואל אדלשטיין:

דובר אחד מכל סיעה.

היו"ר אופיר פינס-פז:

מקובל עליי. אם כך אישרנו 7 דקות לסיעות הגדולות,, 5 דקות לסיעות הבינוניות
והקטנות, ו- 10 דקות לפותח.

מאיר שטרית:

אני מציע לקבוע זאת כנוהל קבוע להצעות להביע אי אמון בראש הממשלה.

ראובן ריבלין:

לא צריך להגזים.

הואיל ויושב ראש הכנסת עומד לצאת לשליחות, וצריך למנות לו ממלא מקום, אני
מציע את חברת הכנסת נעמי חזן.

היו"ר אופיר פינס-פז:

כידוע לך אני לא מכהן כיושב ראש הקבוע של ועדת הכנסת. את הפנייה הזאת אתה
צריך להפנות אליו.

הישיבה ננעלה בשעה 13:10
