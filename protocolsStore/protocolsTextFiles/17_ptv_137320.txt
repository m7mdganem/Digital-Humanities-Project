הכנסת השבע-עשרה נוסח לא מתוקן

מושב רביעי

פרוטוקול מס' 273

מישיבת ועדת הכנסת

יום חמישי, כ"א בכסלו, התשס"ט (18.12.2008), בשעה 09:30:

סדר-היום:

1.  בקשת חה"כ מיכאל מלכיאור להתפלגות סיעת העבודה-מימד לפי חוק הכנסת,
    התשנ"ד-1994.

2. בקשה להתפלגות סיעת יהדות התורה והשבת אגודת ישראל – דגל התורה".

נוכחים:

חברי הוועדה:

נסים זאב – מ"מ היו"ר

רוברט אילטוב

משה גפני

יעקב ליצמן

מאיר פרוש

מוזמנים:

איל יינון – מזכיר הכנסת

יועצת משפטית: עו"ד ארבל אסטרחן

מנהל הוועדה: אתי בן-יוסף

רשמת פרלמטרית: אתי אפלבוים

1.  בקשת חה"כ מיכאל מלכיאור להתפלגות סיעת העבודה-מימד לפי חוק הכנסת,
    התשנ"ד-1994.

מ"מ היו"ר נסים זאב:

בוקר טוב. אני פותח את ישיבת ועדת הכנסת.

נדון תחילה בהתפלגות סיעת העבודה-מימד. במכתב שהופנה ליושב ראש ועדת הכנסת
נאמר: "הנני להודיעך, בהתאם לסעיף לפי חוק הכנסת, התשנ"ד-1994. הבקשה היא
בהתאם לסעיף 59(2) לחוק הכנסת.

בעקבות מכתב שהופנה ליושב ראש ועדת הכנסת נאמר: "הנני להודיעך, בהתאם לסעיף
59(2) לחוק הכנסת, התשנ"ד-1994, על התפלגות סיעת "מימד" מסיעת "העבודה.
כאמור בחוק, שתי הסיעות הרכיבו "צירוף של סיעות בכנסת הנוכחית. ההתפלגות
המתבקשת היא על פי ההשתייכות לאותן סיעות כפי שפורסמה בהסכם ובמכתב הלוואי
שהוגש ליו"ר ועדת הבחירות המרכזית בעת הגשת רשימות המועמדים, בציון
ההשתייכות של המועמדים".

בעצם הבקשה היא שיהיו שתי מפלגות. האחת תיקרא "סיעת העבודה בראשות אהוד
ברק" והסיעה השניה תהיה סיעת מימד שתמנה את ח"כ מיכאל מלכיאור.

בעצם יש לנו שתי מפלגות ושתי סיעות וזה רק עניין טכני.

2. בקשה להתפלגות סיעת יהדות התורה והשבת אגודת ישראל – דגל התורה".

היוו" נסים זאב:

הבקשה השניה היא של אגודת ישראל ודגל התורה. יש כאן בקשה, שהוגשה במכתב,
שסיעת דגל התורה תמנה את חברי הכנסת אברהם רביץ, משה גפני ואורי מקלב. סיעת
אגודת ישראל, שהיא יהדות התורה, תמנה את חברי הכנסת יעקב ליצמן, מאיר פרוש
ושמואל הלפרט.

אני רוצה לברר עם אגודת ישראל האם יש הסכמה של מועצת חכמי התורה להתפלגות
הזאת למרות שהיא טכנית?

דבר נוסף. הרב גפני, אני רוצה להאיר את תשומת לבך. לפעמים עושים גירושין
ואומרים שזה רק טכני כדי לקיים את מצוות הגירושין. בסופו של דבר זה נשאר
נוח לאחד מהצדדים והוא אומר שבעצם יש לי גט בפועל ולמה לי להסתבך עוד פעם.
אני מקווה שזה לא הכיוון ושזה לא יהיה כך.

משה גפני:

אני הגשתי את הבקשה לא פעם ראשונה. אנחנו מתפקדים כסיעה אחת בכנסת אבל כשתי
מפלגות נפרדות. אין לזה משמעויות של הליכה בנפרד או הליכה ביחד. כפי שאמרת,
ההליכה ביחד היא החלטה של גדולי התורה והיא לא קשורה לדיון הזה. הדיון הזה
הוא דיון טכני במהותו. נדמה לי שכנסת אחת בלבד לא עשינו את זה. אחר כך היו
לנו בעיות בוועדת הבחירות.

נסים זאב:

מה זה נותן לכם אם אתם מתפלגים ובסוף מתחברים?

משה גפני:

ההחלטה כאן לא תשפיע. היה נשמע בקולך חשש שדגל התורה ואגודת ישראל יתפלגו.
זה לא ישפיע על ההחלטה הזאת.

היו"ר נסים זאב:

אני מקווה. בפועל אם תרצו להישאר מפולגים, זה נותן לכם את הלגיטימציה ואת
החוקיות לכך.

משה גפני:

לא, אנחנו שתי מפלגות. זה אולי מקל אבל לא זה יגרום להחלטה.

היו"ר נסים זאב:

אפשר להתנות שההתפלגות תהיה רק טכנית. אני לא מוכן לראות שיש מחלוקת כל כך
קשה בין אגודת ישראל לדגל התורה.

משה גפני:

הרב נסים, אפשר לעשות גירושין על תנאי?

מאיר פרוש:

רציתי להעיר משהו לגבי המינוח. הרב גפני כתב "אגודת ישראל-יהדות התורה".
בהיסטוריה כתוב "יהדות התורה-אגודת ישראל". לגופו של עניין זה לא משנה.

ארבל אסטרחן:

השאלה, איך רוצים שהסיעה תיקרא?

מאיר פרוש:

הוא אמר שהוא דיבר עם המזכיר הכללי שלנו אז אני לא הולך לשנות. יתכן מאוד
שהמזכיר הכללי של אגודת ישראל לא מכיר את ההיסטוריה כמוני.

היו"ר נסים זאב:

לפרוטוקול, אנחנו מוכנים לקבל את התיקון.

משה גפני:

השאלה מה היה קודם.

מאיר פרוש:

זה לא נפקא מינה, אני רק אומר מבחינה היסטורית.

משה גפני:

נכון, בפעם הקודמת זה היה "אגודת ישראל-יהדות התורה", אבל זה לא משנה.

ארבל אסטרחן:

מדובר בעצם בבקשות שדומות במהותן. שתי סיעות בכנסת שמורכבות ממפלגות שונות,
שעם הגשת רשימות המועמדים לכנסת ה-17, הגישו הסכם שמאפשר להן את ההתפלגות
וקובע את חלוקת חברי הכנסת בין המפלגות השונות. רשימת המועמדים של
העבודה-מימד הוגשה על ידי מפלגת העבודה הישראלית ומפלגת מימד. ההתפלגות כעת
תיצור שתי סיעות בכנסת, סיעת העבודה בראשות אהוד ברק, שתייצג את מפלגת
העבודה הישראלית וסיעת מימד, שבה יהיה חבר הכנסת מלכיאור, והיא תייצג את
מפלגת מימד.

הבקשה השניה היא לעניין סיעת יהדות התורה. לאחר ההתפלגות ייוצרו שתי סיעות,
סיעת אגודת ישראל-יהדות התורה, שתייצג את מפלגת אגודת ישראל ויהיו בה שלושה
חברי כנסת: ליצמן, הלפרט ופרוש וסיעת דגל התורה שתייצג את מפלגת אגודת
החרדים-דגל התורה, שגם בה יהיו 3 חברי כנסת.

בהתאם לסעיף 60 לחוק הכנסת מתבקשת ועדת הכנסת לאשר את הבקשות.

נסים זאב:

רציתי לומר דבר נוסף. בסיעת העבודה יש גם שינוי שם וזאת לא רק התפלגות כמו
באגודת ישראל. הם רוצים שיירשם "סיעת העבודה בראשות אהוד ברק". זה שינוי
שם. אני רוצה לומר לכם שכשחולה שנמצא בסכנה, תמיד עושים שינוי שם כדי שהוא
יבריא. אני מקווה שזה ישפיע.

קריאה:

קוראים לזה תיקון.

היו"ר נסים זאב:

אצלי כתוב "שינוי שם".

אנחנו נצביע בנפרד. לפי הסדר אני רוצה להצביע על הבקשה של סיעת
העבודה-מימד. בעד ההתפלגות לשתי סיעות?

היו"ר נסים זאב:

הצבעה

בעד – רוב

נגד – אין

מתנגדים – אין

התפלגות סיעת העבודה-מימד נתקבלה.

מי בעד התפלגות אגודת ישראל ודגל התורה?

הצבעה

בעד – רוב

נגד – אין

נמנעים – אין.

התפלגות סיעת יהדות בתורה והשבת אגודת ישראל-דגל התורה נתקבלה.

היו"ר נסים זאב:

תודה רבה, הישיבה נעולה.

(הישיבה ננעלה בשעה 09:45)
