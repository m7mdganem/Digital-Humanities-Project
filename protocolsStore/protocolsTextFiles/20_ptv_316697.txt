הכנסת העשרים

מושב שני

פרוטוקול מס' 66

מישיבת ועדת הכנסת

יום ראשון, ג' בכסלו התשע"ו (15 בנובמבר 2015), שעה 15:30

סדר היום:

פניית יושב-ראש ועדת הכספים בדבר טענת חריגה מגדר נושא הצעת חוק התקציב
לשנות הכספים 2015 ו-2016, התשע"ה-2015 (מ/950).

נכחו:

חברי הוועדה:

דוד ביטן – היו"ר

מכלוף מיקי זוהר

אחמד טיבי

רועי פולקמן

חברי הכנסת:

נאוה בוקר

באסל גטאס

שרן השכל

יצחק וקנין

מנואל טרכטנברג

יוסי יונה

אורלי לוי אבקסיס

מיקי לוי

אורי מקלב

אראל מרגלית

בצלאל סמוטריץ

נורית קורן

מיקי רוזנטל

עפר שלח

סתיו שפיר

מוזמנים:

יו"ר ועדת הכספים משה גפני

  -----------------------------------------------------------------------
  אמיר לוי          –    הממונה על התקציבים, משרד האוצר
  ----------------- ---- ------------------------------------------------
  איתי טמקין        –    אג"ת, משרד האוצר

  -----------------------------------------------------------------------

ייעוץ משפטי:

שגית אפיק

מנהל/ת הוועדה:

אתי בן יוסף

רישום פרלמנטרי:

ירון קוונשטוק

פניית יושב-ראש ועדת הכספים בדבר טענת חריגה מגדר נושא הצעת חוק התקציב
לשנות הכספים 2015 ו-2016, התשע"ה-2015 (מ/950)

היו"ר דוד ביטן:

רבותי, אני רוצה להתחיל.

אראל מרגלית (המחנה הציוני):

אורלי, את צריכה להגיד מה שעשו לך עכשיו, למען הפרוטוקול.

היו"ר דוד ביטן:

מי רוצה להציג את הנושא החדש?

מיקי רוזנטל (המחנה הציוני):

אני מוכן. אבל אורלי רוצה, אני נותן לה כבוד.

היו"ר דוד ביטן:

מי אמר נושא חדש בפיו?

מיקי רוזנטל (המחנה הציוני):

כולנו אמרנו, אבל אורלי הוותיקה, אנחנו נותנים לה כבוד.

היו"ר דוד ביטן:

מי אמר נושא חדש?

משה גפני (יו"ר ועדת הכספים):

אורלי אורלי.

אורלי לוי אבקסיס (ישראל ביתנו):

גם היושב-ראש אמר.

היו"ר דוד ביטן:

אני מוכן ששניכם תגידו.

משה גפני (יו"ר ועדת הכספים):

וגם מיקי. כולם.

היו"ר דוד ביטן:

אי-אפשר כולם.

משה גפני (יו"ר ועדת הכספים):

אורלי, היית ראשונה.

היו"ר דוד ביטן:

לי כתוב שאורלי אמרה. אבל אתן גם לך, רוזנטל.

מיקי רוזנטל (המחנה הציוני):

תודה רבה.

היו"ר דוד ביטן:

בבקשה, תגידי למה זה נושא חדש ותסבירי את זה.

אורלי לוי אבקסיס (ישראל ביתנו):

אומר רק על סעיף אחד, כי אני חושבת שכל סעיף אחר עומד על שתי רגליים
יציבות. ולכן כל סעיף מהסעיפים שתוקנו והוגשו לנו יש לו זכות עמידה באופן
נפרד.

לגבי הסעיף הראשון שבו גילינו פער של 3 מיליארד שקלים, אלה 3 מיליארד שקלים
שלא הוצבעו במליאה. אלו כספים חדשים שאנחנו גם לא יודעים מה הייעוד התקציבי
שלהם, ועל כך אני דורשת נושא חדש, זה לא עבר את הקריאה הראשונה במליאה.

אלה כספים חדשים שאנחנו אפילו לא יודעים מה המקור התקציבי שלהם, כי כל
הדיונים שדנו בוועדת הכספים היו ביחס למה שעבר במליאה, שזאת אומרת מינוס 3
מיליארד שקלים למה שהוצגו לנו היום. אני רוצה לדעת מאיפה יגיעו, מאיזה
משרדים, ולדעת האם באמת השרים והיועצים המשפטיים הרלוונטיים יודעים שנלקחו
מהם כספים?

היו"ר דוד ביטן:

אבל את זה את צריכה לדעת בוועדת הכספים. אנחנו לא המקום שיגיד לך מה. השאלה
אם באמת ה-3 מיליון לא היו ולא נבראו.

משה גפני (יו"ר ועדת הכספים):

מיליארד.

אורלי לוי אבקסיס (ישראל ביתנו):

לא היו.

מיקי לוי (יש עתיד):

מיליון היינו מוותרים לכם.

אורלי לוי אבקסיס (ישראל ביתנו):

אלה 3 מיליארד.

אראל מרגלית (המחנה הציוני):

אדוני היושב-ראש, האם 3 מיליארד לא מהווה נושא חדש?

אורלי לוי אבקסיס (ישראל ביתנו):

3 מיליארד זה לא עניין של מה בכך.

היו"ר דוד ביטן:

לא יודע, בוא נשמע את האוצר. רוזנטל, בבקשה.

מיקי רוזנטל (המחנה הציוני):

יש לנו טענות נוספת לנושאים חדשים, כדלקמן, אדוני היושב-ראש.

אורלי לוי אבקסיס (ישראל ביתנו):

לא את הכול. כל פעם נבקש עוד פעם נושא חדש.

מיקי רוזנטל (המחנה הציוני):

הבעיה היא שגפני ביקש על הכול נושא חדש. הוא קצת מנוסה גם, הוא מכיר את
הטריקים והשטיקים, אז הוא ביקש על הכול. אבל אנחנו רוצים - - -

מכלוף מיקי זוהר (הליכוד):

ביקשת על הכול, גפני? עכשיו לדון?

משה גפני (יו"ר ועדת הכספים):

עכשיו.

מכלוף מיקי זוהר (הליכוד):

יפה, נדון על הכול עכשיו.

משה גפני (יו"ר ועדת הכספים):

מה תדון על הכול? ביקשתי על הכול.

מיקי לוי (יש עתיד):

רק על החלק המילולי, לא על המספרים.

מיקי רוזנטל (המחנה הציוני):

אנחנו מדברים רק על החלק המילולי.

מיקי לוי (יש עתיד):

רק על החלק המילולי.

אורלי לוי אבקסיס (ישראל ביתנו):

אז אם כך, אדוני, לא סיימתי.

היו"ר דוד ביטן:

זה הכלל? אם אתה אומר על הכול - - -

מיקי רוזנטל (המחנה הציוני):

אם אתה רוצה לדפוק את האופוזיציה, זה מה שאתה עושה.

מיקי לוי (יש עתיד):

זה לא כל כך נכון, כי לא בדקנו את הכול. כי לא עברנו על הכול.

מיקי רוזנטל (המחנה הציוני):

לא עברנו על הכול.

משה גפני (יו"ר ועדת הכספים):

עברתי על הכול.

סתיו שפיר (המחנה הציוני):

אנחנו לא יודעים, אדוני, אולי יהיו עוד תקלות טכניות שלא שמענו עליהן.

שגית אפיק:

בחלק המילולי עברנו על הכול.

מיקי לוי (יש עתיד):

רק על החלק המילולי.

מיקי רוזנטל (המחנה הציוני):

אני מבקש לנמק למה יש פה נושאים חדשים, והנימוקים הם לגמרי ענייניים.

היו"ר דוד ביטן:

רגע, עצור. מי שאמר נושא על הכול זה הוא, אז תנמק.

מיקי רוזנטל (המחנה הציוני):

לא, הוא עושה את זה כדי שאנחנו - - -

מיקי לוי (יש עתיד):

אבל, מיקי, זה רק על החלק המילולי. על כל המספרים נעשה נושא חדש.

משה גפני (יו"ר ועדת הכספים):

אחרי זה אסביר.

היו"ר דוד ביטן:

סתם, אני צוחק.

מיקי רוזנטל (המחנה הציוני):

אדוני היושב-ראש, גפני מבקש נושא חדש על הכול, כדי שאנחנו לא נבקש כל פעם
נושא חדש על כל סעיף.

היו"ר דוד ביטן:

הבנתי.

מיקי רוזנטל (המחנה הציוני):

זה הנימוק אבל.

משה גפני (יו"ר ועדת הכספים):

לנמק.

מיקי רוזנטל (המחנה הציוני):

עזוב, לא צריך.

היו"ר דוד ביטן:

אז מה הנושא החדשים?

מיקי רוזנטל (המחנה הציוני):

הנושאים הם כדלקמן: הצבענו על מסגרת תקציב, שגם גפני עצמו בוועדה אמר:
התקציב הזה של 2016 הוא לא התקציב האמיתי.

אורלי לוי אבקסיס (ישראל ביתנו):

נכון.

מיקי רוזנטל (המחנה הציוני):

וכשכך אומרים לחברי ועדת הכספים, התוצאה היא שאנחנו מצביעים על מסמך שהוא
ריק מתוכן, אין לו משמעות אמיתית. והתקציב הוא הכלי המרכזי של מדיניות
הממשלה, זה לא איזה סעיף אידיאולוגי.

היו"ר דוד ביטן:

על מה אתה מדבר? שהתקציב לא שלם כאילו?

אורלי לוי אבקסיס (ישראל ביתנו):

זה לא הסופי.

מיקי רוזנטל (המחנה הציוני):

כן, אסביר גם.

היו"ר דוד ביטן:

שמעתי את הטענה הזאת כמה פעמים בוועדת הכספים. היא לא רלוונטית בכלל.

מיקי רוזנטל (המחנה הציוני):

אסביר לך בכל זאת, אדוני.

היו"ר דוד ביטן:

אנחנו מאשרים תקציב. זה התקציב שאפשר להוציא.

מיקי רוזנטל (המחנה הציוני):

אדוני, זה לא כל כך פשוט, אני רוצה להסביר. אני רוצה להסביר.

היו"ר דוד ביטן:

נו.

מיקי רוזנטל (המחנה הציוני):

הממשלה אישרה שורה של פעולות, אישרה כבר, והוציאה בגינן, בגין חלקן לפחות,
כספים, גם תכנוניים וגם מהותיים וגם כספים בפועל. והם הוצאו מתקציב
הביטחון. ואנחנו ביקשנו לדעת באיזה סעיף תקציבי הם מופיעים עכשיו בספר
התקציב.

אורלי לוי אבקסיס (ישראל ביתנו):

הם לא מופיעים.

מיקי רוזנטל (המחנה הציוני):

למשל הגדר עם ירדן, למשל ההגנה על שדות הגז, למשל פינוי מוקשים בגולן, למשל
סוגיית העברת הבסיסים לנגב. מדובר בסעיפים תקציביים שהיקפם 3.5-3 מיליארד
שקלים, ואנחנו רוצים לדעת באיזה סעיף הם נמצאים, והם לא נמצאים בתקציב.

היו"ר דוד ביטן:

על תוספת התקציב של הביטחון?

מיקי רוזנטל (המחנה הציוני):

כן.

מיקי לוי (יש עתיד):

יותר מכך. יותר מכך.

היו"ר דוד ביטן:

זו טענה אחרת.

מיקי רוזנטל (המחנה הציוני):

רגע, לא סיימתי.

עפר שלח (יש עתיד):

זה לא תוספת התקציב של הביטחון, שהיא סיפור אחר. היא הסיפור שאנחנו מצביעים
על 56, ומנכ"ל משרד הביטחון כבר הודיע שהוא עובד לפי 60 - - -

מיקי לוי (יש עתיד):

נכון.

עפר שלח (יש עתיד):

אבל חוץ מזה - - -

היו"ר דוד ביטן:

מה זה עובד? מה זה משנה מה הוא הודיע? אם יש לו 56 - - -

מיקי לוי (יש עתיד):

לא, יש לו תוכניות.

היו"ר דוד ביטן:

חבר'ה, מה זה רלוונטי? הוא לא יכול להוציא את הכסף אבל. הוא מתכנן מה שהוא
רוצה.

מיקי לוי (יש עתיד):

יש לו תוכנית עבודה על 60.

היו"ר דוד ביטן:

מה שהוא רוצה שיתכנן.

עפר שלח (יש עתיד):

מעבר לדבר הזה, במסגרת ההסדר, היושב-ראש - - -

היו"ר דוד ביטן:

רגע, סיימת, רוזנטל?

מיקי רוזנטל (המחנה הציוני):

לא.

היו"ר דוד ביטן:

אתן לך.

מיקי רוזנטל (המחנה הציוני):

לא, זה בנושא הזה.

היו"ר דוד ביטן:

סיימת?

מיקי רוזנטל (המחנה הציוני):

לא.

עפר שלח (יש עתיד):

אני מקבל ממיקי חלון זמן, אוקיי? מעבר לדבר הזה, הסעיפים שחבר הכנסת רוזנטל
ציין אותם – הגנה על שדות הגז, פינו מוקשים וכן הלאה והלאה – הסעיפים האלה
במסגרת ההסדר בין האוצר למשרד הביטחון הוצאו מתקציב משרד הביטחון, והיום
אין מקור תקציבי שבו הם קיימים.

היו"ר דוד ביטן:

הם לא יכולים להוציא.

עפר שלח (יש עתיד):

אני אומר לך: הוציאו - - -

היו"ר דוד ביטן:

לא יוכלו להוציא את הכסף, כי אין מקור תקציבי. אז זה יבוא עוד פעם חזרה - -
-

עפר שלח (יש עתיד):

אני רוצה להזכיר עוד דבר, היושב-ראש. אנחנו מאשרים את תקציב 2016-2015,
מדובר בכספים שחלקם כבר הוצאו. איפה הם נמצאים בתוך התקציב?

אורלי לוי אבקסיס (ישראל ביתנו):

איפה הם מופיעים - - -

עפר שלח (יש עתיד):

זה נושא חדש.

היו"ר דוד ביטן:

בסדר, נשמע את האוצר. מישהו עוד רוצה מהח"כים?

מיקי רוזנטל (המחנה הציוני):

רגע, לא סיימתי. אז אחד, אנחנו מבקשים לדעת - -

היו"ר דוד ביטן:

רגע, את דיברת כבר.

אורלי לוי אבקסיס (ישראל ביתנו):

לא, אם זה על הכול - - -

היו"ר דוד ביטן:

רגע, יש אחרים שהצביעו.

מיקי רוזנטל (המחנה הציוני):

- - מאחר שלא מדובר ב-30,000,000 שקל אלא ב-3.5 מיליארד שקלים, אנחנו רוצים
לדעת באיזה סעיף תקציבי הם מופיעים. דבר ראשון.

היו"ר דוד ביטן:

טוב.

מיקי רוזנטל (המחנה הציוני):

רגע, והדבר המהותי השני: יש הוראה של היועץ המשפטי לממשלה ממרץ השנה,
ואקריא אותה, שאומרת ככה: הוראות מיוחדות לגבי סוגים מסוימים של הסכמים
פוליטיים תקציביים: הסכם פוליטי תקציבי שנערך אגב אישור הצעת חוק התקציב
בכנסת – זה המצב שאנחנו נמצאים בו עכשיו.

בסעיף 31 כתב היועץ המשפטי לממשלה - - -

היו"ר דוד ביטן:

אבל האוצר יתייחס לזה.

מיקי רוזנטל (המחנה הציוני):

קראנו את זה ליועצת המשפטית של ועדת הכספים – היא מסכימה אתנו – וביקשנו
שיקראו את כל הסעיפים הקואליציוניים בוועדה.

היו"ר דוד ביטן:

מאה אחוז.

מיקי רוזנטל (המחנה הציוני):

ולא נענינו, התחילו להצביע פתאום לפני ששמענו מה יש - - -

היו"ר דוד ביטן:

תיכף אענה לכם.

יצחק וקנין:

הצבענו על המילולי, לא על - - -

מיקי רוזנטל (המחנה הציוני):

זה במילולי.

אורלי לוי אבקסיס (ישראל ביתנו):

אבל גם במילולי יש בעיות.

מיקי רוזנטל (המחנה הציוני):

במילולי נציג האוצר אמר שהתקציב שונה בגלל ההסכמים הקואליציוניים. ולכן
אנחנו דורשים להקריא לנו את כל הסעיפים הקואליציוניים, את כל ההסכמים.

אורלי לוי אבקסיס (ישראל ביתנו):

הגיע לידיעתנו, אדוני היושב-ראש - - -

מיקי לוי (יש עתיד):

אי-אפשר, אדוני, להמשיך להצביע - - -

היו"ר דוד ביטן:

רגע, אבל היא גם ביקשה לדבר, שנייה. מה קורה? כל האופוזיציה? מה קרה?

סתיו שפיר (המחנה הציוני):

כבוד היושב-ראש, אנסה להסביר בצורה פשוטה מה הבעיה. התקציב הוא לא איזה
מסמך טכני שאנחנו מעבירים פה - - -

היו"ר דוד ביטן:

- - - סיבך אותי. ברגע שהוא אמר: הכול נושא חדש, אני לא יכול לתת רק לזה
שטען.

סתיו שפיר (המחנה הציוני):

זה שהיושב-ראש אבל מפריע באמצע.

היו"ר דוד ביטן:

לא מפריע, רק הסברתי לו, כי הוא אמר לי: למה אתה נותן לדבר? אז הסברתי
שמכיוון שיו"ר ועדת הכספים טען שהכול חדש, אז אפשר להתייחס לכל מיני
סעיפים.

מכלוף מיקי זוהר (הליכוד):

אני חייב לציין שאני מצטרף - - -

אורלי לוי אבקסיס (ישראל ביתנו):

האם היושב-ראש יכול להצביע כנגד הבקשה שלו?

היו"ר דוד ביטן:

ברור ברור, מה הקשר? בין לטעון לבין להצביע יש, את יודעת, הפרש גדול מאוד.

משה גפני (יו"ר ועדת הכספים):

התשובה כן.

מכלוף מיקי זוהר (הליכוד):

אני מצביע נגדך בפעם הראשונה, גפני.

היו"ר דוד ביטן:

נו, אתה מפריע. אל תפריע.

מכלוף מיקי זוהר (הליכוד):

אני עוזב את סיעת גפני.

משה גפני (יו"ר ועדת הכספים):

אתה לא עוזב את המפלגה?

היו"ר דוד ביטן:

יש סיעת גפני, זה לא קשור למפלגה. זה חוצה מפלגות.

סתיו שפיר (המחנה הציוני):

בקיצור, התקציב הוא לא איזה מסמך טכני שאנחנו מצביעים עליו כדי שישמור על
אחדות הקואליציה, עד כמה שאפשר לקרוא לדבר הזה שאתם מנהלים אחדות. אבל
התקציב הוא חוזה. אנחנו אמורים בתקציב הזה להראות לאזרחי ישראל לאן מייעדת
הממשלה את כספי הציבור.

עכשיו, ברגע שביום אחד מסתבר על תקלה טכנית על סכום של 3.5 מיליארד שקלים.
באותו יום יושבת הממשלה וסוגרת על קיצוץ של 600,000,000 שקלים והקצאות
חדשות של הסכומים האלה לטובת הסכמים קואליציוניים, וזה בכלל לא נכנס לתוך
התקציב, וזה בניגוד לחוק יסוד: משק המדינה, כשאנחנו יודעים על תוספות למשרד
הביטחון של עוד 4 מיליארד שקלים, שגם הן לא נמצאות בתקציב. זאת אומרת, שכל
החוזה הזה הוא חוזה ריק. אין, זה לא חוזה.

עכשיו, הסיבה שהחוזה הזה הוא כל כך חשוב והסיבה שהחוזה הזה גם הפיל
ממשלה - - -

היו"ר דוד ביטן:

תסתכלי על הצילום, בחייך.

סתיו שפיר (המחנה הציוני):

תגיד, זה מצחיק?

היו"ר דוד ביטן:

לא לא, באמת, אני מדבר ברצינות.

סתיו שפיר (המחנה הציוני):

זה מצחיק? לא, מה שאני אומרת אבל, זה מצחיק?

היו"ר דוד ביטן:

לא, את אומרת דברי טעם.

סתיו שפיר (המחנה הציוני):

למה לא להתייחס למה שאני אומרת ברצינות?

היו"ר דוד ביטן:

אתייחס, אני רוצה להתייחס.

סתיו שפיר (המחנה הציוני):

למה לא להתייחס למה שאני אומרת ברצינות?

היו"ר דוד ביטן:

אני מתכוון להתייחס.

סתיו שפיר (המחנה הציוני):

אז בבקשה להתייחס לדברים האלה.

היו"ר דוד ביטן:

טוב.

מכלוף מיקי זוהר (הליכוד):

- - - אל תעשי פרצופים - - -

סתיו שפיר (המחנה הציוני):

כבוד היושב-ראש, אני כועסת מאוד.

מיקי רוזנטל (המחנה הציוני):

זה מתאים לאורן חזן, זה לא מתאים לכם. באמת, יש ליצן בכנסת.

סתיו שפיר (המחנה הציוני):

- - - מדובר בכסף של אזרחי ישראל. זה שאתם מתייחסים לזה בכזאת זילות. מיקי,
ועוד אתה, אתם כחברי כנסת חדשים. זה לא מצחיק. אני לא לוקחת את הדבר הזה
כמשחק ציני, אני לוקחת את זה ברצינות.

היו"ר דוד ביטן:

בסדר, עזבתי את זה.

סתיו שפיר (המחנה הציוני):

אז תתייחס גם אתה לדברים האלה ברצינות, בבקשה.

היו"ר דוד ביטן:

אתייחס.

סתיו שפיר (המחנה הציוני):

ועכשיו, כשאתם שוברים את החוזה הזה פעם אחר פעם, ואנחנו מקבלים תקציב שהוא
פיקציה, תקציב מזויף. אז מה הטעם בכל ההצבעה הזאת? ויודע את זה גם כבוד
יושב-ראש ועדת הכספים. הוא יודע את זה טוב מאוד, הוא יודע שזה לא תקציב
אמיתי.

היו"ר דוד ביטן:

הטענה הזאת נטענה גם על ידם. אתייחס לזה.

סתיו שפיר (המחנה הציוני):

במקום לעשות פה פוליטיקה אחרת ולהעביר תקציב כמו שצריך, מסודר, יעיל. יש
לכם סדרי עדיפויות משלכם בקואליציה – אין בעיה, תעבירו את כל הדברים של
סדרי העדיפויות שלכם. זה בסדר, אבל תעבירו את זה כמו שצריך. למה הכול בסתר?
למה הכול ב"חאפריות"?

היו"ר דוד ביטן:

אין שום סתר.

סתיו שפיר (המחנה הציוני):

אין סתר? זה לא תקציב - - -

היו"ר דוד ביטן:

אסביר את זה אחר כך. אסביר את זה.

מכלוף מיקי זוהר (הליכוד):

רק תשתדלי לפרגן - - -

היו"ר דוד ביטן:

די, אתה לא חייב לענות כל פעם. מה קורה לך? בבקשה.

אורלי לוי אבקסיס (ישראל ביתנו):

אדוני היושב-ראש, אם אנחנו מצביעים על הכול כמקשה אחת, אז יש לי עוד טענות.

היו"ר דוד ביטן:

בסדר.

אראל מרגלית (המחנה הציוני):

אדוני, אני רק מסכם חלק מטענות חברי. תראה, אני מרכז את האופוזיציה, דנו
בדברים באמת בהרבה כבוד הדדי ובחוסר הסכמה על הרבה מהדברים, אבל כל הזמן
הבנו באיזה מסגרת אנחנו נמצאים.

קריאה:

- - -

היו"ר דוד ביטן:

מה אתם רוצים שאעשה? מה? אני לא מבין את זה. שעכשיו אגיד להם: אל תדברו? מה
אתם רוצים? אתם כל פעם ממהרים. באמת, נו.

אורלי לוי אבקסיס (ישראל ביתנו):

מישהו ממהר לאן שהוא?

אראל מרגלית (המחנה הציוני):

אבל בהבנה על מה אנחנו מסכימים, מה אנחנו לא מסכימים. היום עשו לנו
שניים-שלושה דברים שהוציאו לנו את כל המסגרת שעליה אנחנו - - -

אחד, תראה, היושב-ראש אמר שאנחנו מצביעים על 56.1 בתקציב הביטחון. אבל
בוועדה האחרת נאמר לנו במפורש שמדובר על 4 מיליארד יותר. עכשיו, בשום מקום
– יש לנו בסך הכול, גם לך גם לי - - -

משה גפני (יו"ר ועדת הכספים):

הצבעתם על 56.1.

אראל מרגלית (המחנה הציוני):

נכון. אבל בשום מקום לא נאמר לנו מאיפה המקור התקציבי הזה.

משה גפני (יו"ר ועדת הכספים):

זה נכון.

אראל מרגלית (המחנה הציוני):

אוקיי, זה דבר אחד. וראינו את הרזרבות, ראינו את הדברים, ואנחנו לא יודעים
מאיפה זה. דבר ראשון. דבר שני, דיברו על זה חברי וחברותי, כל ההסכמים עולים
הרבה כסף.

היו"ר דוד ביטן:

אני מבין שהאוצר יגיד את זה.

אראל מרגלית (המחנה הציוני):

לא, אבל אנחנו צריכים לראות במסגרת המספרים ובמסגרת - - -

אורלי לוי אבקסיס (ישראל ביתנו):

חייבים להציג את זה בפנינו מפורט.

אראל מרגלית (המחנה הציוני):

גם צריך לתת לנו להסתכל על זה. זה הדבר השני.

היו"ר דוד ביטן:

יושב-ראש הוועדה יתייחס לזה.

אראל מרגלית (המחנה הציוני):

והדבר השלישי זה הטעות הטכנית. שים לב.

היו"ר דוד ביטן:

אבל נשמע את האוצר. אולי תנו לאוצר להסביר מה זה הטעות הטכנית.

אראל מרגלית (המחנה הציוני):

בסדר. אבל הטעות הטכנית, אחרי כל הדברים, אני חושב שזה 4 מיליארד, וכספים
קואליציוניים של 4 מיליארד. אז אנחנו מדברים על 8.3 מיליארד.

היו"ר דוד ביטן:

בסדר. מקסימום אתן לכם לדבר - - -

אראל מרגלית (המחנה הציוני):

ועוד 3 מיליארד קואליציוניים. אנחנו מדברים, בוא נספור: 4 מיליארד תקציב
ביטחון שהוא אחר ממה שמוצג לנו – אחד; 4.6 מיליארד כספים קואליציוניים, זה
8.6 מיליארד; 3 מיליארד טעות, זה 11.6 מיליארד. רבותי, אנחנו מצביעים על
התקציב הזה או על תקציב עם 11.6 מיליארד אחרים לגמרי?

היו"ר דוד ביטן:

אסביר את זה אחר כך.

אראל מרגלית (המחנה הציוני):

ואם זה לא נושא חדש אז מה נושא חדש?

היו"ר דוד ביטן:

לפני זה, מיקי, רצית משהו. אתן לך אחר כך. יהיה אבל האוצר.

מיקי לוי (יש עתיד):

לפני האוצר, אני מניח שכאן יסבירו טעות טכנית. בסופו של דבר תוצאות ההצבעה
ידועות מראש.

היו"ר דוד ביטן:

אל תהיה בטוח.

מיקי לוי (יש עתיד):

מה שאיננו חוקי, ואני מבקש את תשומת לבך שלך וגם של היועצים המשפטיים,
ההסכמים הקואליציוניים שנחתמו חייבים לבוא בפני חברי ועדת הכספים. על זה
אין חולק. אני יודע, לפחות מהמידע שיש בידי, שהכותרות של ההסכמים
הקואליציוניים הם כותרות של חברי כנסת. ולכן יש עניין להסתיר את ההסכמים
הקואליציוניים.

מיקי רוזנטל (המחנה הציוני):

מי קיבל מה?

היו"ר דוד ביטן:

אתה יודע מה הבעיה? הבעיה שאם אתה מבקש משהו מהאוצר, להעביר כסף למשרד
החינוך, זה נחשב אצלם הסכם קואליציוני. וזה לא המצב. מבקשים להעביר מהאוצר
למשרד החינוך. אני לא רואה בזה הסכם קואליציוני, אבל לא משנה.

מיקי לוי (יש עתיד):

אני נאלץ להגן על כבודם. חברים, הם השליחים שלכם, הם לא עושים את העבירות.

היו"ר דוד ביטן:

מי?

מיקי לוי (יש עתיד):

הם. הם השומרים בשער. אז עזבו אותם.

אורלי לוי אבקסיס (ישראל ביתנו):

גם כן שומרים.

היו"ר דוד ביטן:

לא, אני מסביר לך, שהיום הם מביאים תקציב מסוים. אם שר החינוך מבקש הגדלת
תקציב זה בסדר. אם חבר כנסת אומר להם: אני מבקש שתגדילו את תקציב משרד
הפנים ב-20,000,000 על מנת להעביר לפריפריה נגיד, אז זה נחשב להסכם
קואליציוני. אבל זה לא הסכם קואליציוני.

אורלי לוי אבקסיס (ישראל ביתנו):

אז בוא אתן לך דוגמה: שמירה במזרח ירושלים זה חלק מהפעילות השוטפת של משרד
השיכון?

מיקי לוי (יש עתיד):

לא. אם יש לו מקור תקציבי - - -

היו"ר דוד ביטן:

עכשיו אני רוצה לעבור - - -

אורלי לוי אבקסיס (ישראל ביתנו):

אדוני היושב-ראש, שמירה במזרח ירושלים כחלק מההסכמים מופיעה בתקציב של משרד
הבינוי והשיכון. לפי היועץ המשפטי לממשלה, אקריא לכם: הפתרון – סעיף 22 –
אין לסמן תקציבים באופן המעיד עליהם שהם תוצאה של הסכמים פוליטיים תקציביים
ובכלל זה הסכמים קואליציוניים. למפלגות לא תהיה עוד נחלה תקציבית נפרדת
בתוך תקציב המדינה. התקציבים שהובטחו במסגרת ההסכמים הפוליטיים התקציביים
ישולבו בתקציב המשרד הרלוונטי לפעילות לה יועד - -

היו"ר דוד ביטן:

מצוין. מקובל.

אורלי לוי אבקסיס (ישראל ביתנו):

- - תחת הפעילות הרלוונטית לאותו משרד. הקצאת הכספים מתוך התקציב תיעשה לפי
הכללים המחייבים במשרד.

היו"ר דוד ביטן:

מה את מקריאה לי? אני מכיר את הסעיף הזה.

אורלי לוי אבקסיס (ישראל ביתנו):

מה עניין שמיטה להר סיני?

היו"ר דוד ביטן:

טוב.

מיקי לוי (יש עתיד):

רגע, לא, אני בזכות דיבור, לא סיימתי.

היו"ר דוד ביטן:

סיימת.

מיקי לוי (יש עתיד):

לא, ממש לא.

היו"ר דוד ביטן:

מי הפריע לך?

אורלי לוי אבקסיס (ישראל ביתנו):

איך ייתכן? האם דיירי הדיור הציבורי צריכים לממן את השמירה במזרח ירושלים?

קריאה:

תוציא אותה.

בצלאל סמוטריץ (הבית היהודי):

דיירי הדיור הציבורי גם לא צריכים את הפופוליזם שלך שתגני עליהם.

היו"ר דוד ביטן:

האוצר. רגע.

אורלי לוי אבקסיס (ישראל ביתנו):

אסור לכם על-פי חוק. זה לא רלוונטי למשרד השיכון.

בצלאל סמוטריץ (הבית היהודי):

את פופוליסטית מהזן הנמוך ביותר.

היו"ר דוד ביטן:

אורלי.

בצלאל סמוטריץ (הבית היהודי):

זה שנים כבר שם, אורלי. לפחות תלמדי את החומר. אל תעשי מעצמך צחוק.

אורלי לוי אבקסיס (ישראל ביתנו):

זה נגמר.

בצלאל סמוטריץ (הבית היהודי):

אל תעשי מעצמך צחוק.

מיקי רוזנטל (המחנה הציוני):

למה לגופו של אדם? תענה עניינית.

בצלאל סמוטריץ (הבית היהודי):

זה פופוליזם זול ורדוד ונמוך ושטחי.

אורלי לוי אבקסיס (ישראל ביתנו):

הם שודדים של הדיור הציבורי, ולא בפעם הראשונה.

בצלאל סמוטריץ (הבית היהודי):

תלמדי את החומר.

היו"ר דוד ביטן:

אני קורא לכם שניכם לסדר בפעם ראשונה.

אורלי לוי אבקסיס (ישראל ביתנו):

תלמד אתה את החוק, חוצפן.

בצלאל סמוטריץ (הבית היהודי):

האישה נהנית לצעוק.

היו"ר דוד ביטן:

אני קורא לכם פעם שנייה. אני מוציא את שניכם, אני מודיע לכם. פעם שלישית,
החוצה, שניכם. שניכם החוצה, בבקשה.

מיקי רוזנטל (המחנה הציוני):

היא שתקה.

היו"ר דוד ביטן:

אחזיר אתכם עוד עשר דקות.

מיקי לוי (יש עתיד):

היא הותקפה.

היו"ר דוד ביטן:

עוד עשר דקות אחזיר אתכם. אתם לא יכולים להתווכח ביניכם.

בצלאל סמוטריץ (הבית היהודי):

אני לא דיברתי.

מיקי רוזנטל (המחנה הציוני):

מה אתה רוצה ממנה? היא לא אמרה כלום, היא שתקה. מה אתה מוציא אותה?

היו"ר דוד ביטן:

שניכם החוצה.

מיקי לוי (יש עתיד):

היא לא דיברה מילה.

היו"ר דוד ביטן:

שניכם תצאו חמש דקות, תחזרו עוד חמש דקות. מה זה הדבר הזה? אני מנסה לתת
לאוצר - - -

אורלי לוי אבקסיס (ישראל ביתנו):

הרי בכל פעם שאדבר הוא יקפוץ והוא ישיג את מה שהוא רוצה.

סתיו שפיר (המחנה הציוני):

היא אומרת את האמת אז הוא תוקף אותה שהיא פופוליסטית. מה הקשר?

היו"ר דוד ביטן:

חמש דקות. חמש דקות, אל תיעלבי. חמש דקות.

אורלי לוי אבקסיס (ישראל ביתנו):

אדוני היושב-ראש, אני מבקשת ממך לשקול - - -

מיקי רוזנטל (המחנה הציוני):

זה לא בסדר.

סתיו שפיר (המחנה הציוני):

היא אומרת את האמת אז תוקפים אותה שהיא פופוליסטית?

היו"ר דוד ביטן:

אבל אני לא מוכן לזה. חמש דקות.

סתיו שפיר (המחנה הציוני):

שמה, שח"כים יגידו את האמת?

היו"ר דוד ביטן:

חמש דקות. חמש דקות ואני מחזיר אותך.

סתיו שפיר (המחנה הציוני):

למה? אבל בשביל מה הדבר הזה?

היו"ר דוד ביטן:

מכיוון שהם לא יכולים ביניהם להתווכח, אני מאוד מצטער.

סתיו שפיר (המחנה הציוני):

הוא צעק עליה שהיא פופוליסטית, כשהיא אמרה משהו נכון.

מכלוף מיקי זוהר (הליכוד):

אתה לא מבין, עכשיו ביאסת את סתיו. סתיו רצתה שתוציא אותה.

היו"ר דוד ביטן:

אותו גם הוצאתי.

מיקי לוי (יש עתיד):

הוא צעק עליה.

סתיו שפיר (המחנה הציוני):

כן, אבל הוא ניסה - - -

קריאה:

- - -

סתיו שפיר (המחנה הציוני):

בדיוק.

מיקי רוזנטל (המחנה הציוני):

במקום להגן עליה אתה מוציא אותה?

היו"ר דוד ביטן:

אני נורא מתנצל, אבל אני לא מוכן לדברים האלה.

(חבר הכנסת בצלאל סמוטריץ יוצא ממליאת הוועדה.)

(חברת הכנסת אורלי לוי אבקסיס יוצאת ממליאת הוועדה.)

מכלוף מיקי זוהר (הליכוד):

סתיו רצתה שתוציא אותה.

מיקי רוזנטל (המחנה הציוני):

לא, אבל במקום להגן עליה - - -

היו"ר דוד ביטן:

עכשיו האוצר. אני מגן על שניהם. עוד חמש דקות ייכנסו שניהם.

משה גפני (יו"ר ועדת הכספים):

אני יכול להתייחס - - -

היו"ר דוד ביטן:

רגע, האוצר. אני רוצה שתתייחסו – דבר ראשון, לטעות הטכנית שהם טוענים לה,
שעל זה כביכול לא הצביעו הם טוענים. והדבר השני, על הנושא של ההסכמים
הקואליציוניים, שכביכול הם לא צבועים ולא - - -

משה גפני (יו"ר ועדת הכספים):

אולי לפני שהם משיבים - - -

היו"ר דוד ביטן:

אתה רוצה להגיד משהו? בבקשה.

משה גפני (יו"ר ועדת הכספים):

כן. אדוני היושב-ראש, ביקשתי בתחילה לטעון נושא חדש על הכול, לאחר שחברת
הכנסת אורלי לוי טענה על אחד מהמספרים נושא חדש. אני חשבתי שאם זה באמת
נושא חדש אז הכול נושא חדש, מכיוון שזה הכול נובע, אחד תלוי בשני. עד
שהסבירו לי במשרד האוצר, מה שכמובן לא ידעתי קודם, זאת אומרת כמעט לא ידעתי
מקודם, הסבירו לי שזה נובע מכמה דברים.

היו"ר דוד ביטן:

אבל למה אתה לא נותן להם להסביר את זה?

משה גפני (יו"ר ועדת הכספים):

לא, אגיד לך תיכף.

מיקי לוי (יש עתיד):

לא, אלא אם כן, אדוני, הוא מושך את העניין של הכול נושא חדש. זה משאיר לנו
אופציה נהדרת.

היו"ר דוד ביטן:

לא, הוא לא מושך.

משה גפני (יו"ר ועדת הכספים):

לא, ממש לא.

היו"ר דוד ביטן:

גפני, תסכם בסוף. בסוף תסכם.

משה גפני (יו"ר ועדת הכספים):

רק משפט לפני זה. לגבי התיקון טעות – תיקון טעות. אבל לגבי הנושא של
ההסכמים הקואליציוניים – זה קצת לא הגון כלפי, מכיוון שכביכול אני עובר על
ההנחיות של היועץ המשפטי לממשלה. אני מתכוון, אמרתי את זה בוועדה - - -

היו"ר דוד ביטן:

שאתה הולך להגיד את זה?

משה גפני (יו"ר ועדת הכספים):

יש שם עוד, נדמה לי, אפילו גם דיונים שמה. לפני שתתחיל ההצבעה על התקציב,
נכון שיש שמה סעיף בתוך המספרים הכוללים שלא על זה התכוון היועץ המשפטי
לממשלה. הוא התכוון: כאשר מגיעים לתקציב המדינה, מתחילים לדון על
התקציב - - -

היו"ר דוד ביטן:

בסדר. אז זה לא מספק אתכם?

מיקי רוזנטל (המחנה הציוני):

התשובה היא: לא.

מיקי לוי (יש עתיד):

לא. הוא חייב להביא את ההסכמים הקואליציוניים טרם ההצבעה בוועדה.

היו"ר דוד ביטן:

האוצר.

משה גפני (יו"ר ועדת הכספים):

- - - טרם ההצבעה בוועדה.

מיקי רוזנטל (המחנה הציוני):

אדוני, אני מקריא מההנחיות.

היו"ר דוד ביטן:

רגע, אבל בוא נשמע את האוצר.

מיקי רוזנטל (המחנה הציוני):

כל הסכם פוליטי תקציבי יוקרא על-ידי נציגי המדינה לפרוטוקול הוועדה בטרם
ההצבעה על הצעת החוק בוועדה לאישורה לקריאה שנייה ושלישית.

היו"ר דוד ביטן:

מה אתה רוצה?

משה גפני (יו"ר ועדת הכספים):

נכון. זה מה שיהיה.

היו"ר דוד ביטן:

הצעת חוק התקציב.

מיקי רוזנטל (המחנה הציוני):

אדוני, ניסית להצביע - - - הניח את זה קודם.

מיקי לוי (יש עתיד):

גפני, החלק המילולי הוא חלק מההצבעה. הוא חלק מההצבעה.

היו"ר דוד ביטן:

טוב, האוצר, מי מדבר?

משה גפני (יו"ר ועדת הכספים):

מה קשור החלק המילולי?

מיקי רוזנטל (המחנה הציוני):

ועוד איך קשור.

מיקי לוי (יש עתיד):

הנחיות היועצת לא קשורות לחלק המילולי?

סתיו שפיר (המחנה הציוני):

אני לא מבינה. אבל למה להתעקש ולא להצביע - - -

מיקי רוזנטל (המחנה הציוני):

אני רוצה להסביר למה זה קשור.

היו"ר דוד ביטן:

לא לא, אל תסביר.

משה גפני (יו"ר ועדת הכספים):

זה לא קשור.

מיקי רוזנטל (המחנה הציוני):

נציג האוצר אמר בחלק המילולי שהשינוי נובע מהסכמים קואליציוניים. ולפיכך יש
להניח את ההסכמים הקואליציוניים לחברי הוועדה לפני ההצבעה על החלק המילולי.
נקודה. אין בכלל שאלה.

היו"ר דוד ביטן:

האוצר, דבר.

מכלוף מיקי זוהר (הליכוד):

אני יכול להגיד משהו?

היו"ר דוד ביטן:

לא לא, אתה עדיין לא יכול לדבר. דבר, בבקשה.

אמיר לוי:

אני?

היו"ר דוד ביטן:

שאלתי אותך שתי שאלות בעיקר, זה המהות פה.

אוקיי. תכניס גם אותה וגם אותו, אורלי וסמוטריץ ייכנסו.

אמיר לוי:

נקודה מספר אחת שאתייחס זה הטעות הטכנית. מה שכתוב בחוברת בסעיף 83: 3,080
במקום 3,080,000 – נשמטו שלושה אפסים. אני רוצה להפנות את תשומת לבכם לעמוד
28 בחוברת התקציב הכחולה של משרד הביטחון, מדובר בפינוי בסיסים, שם הסכומים
הנכונים רשומים. נשמטו שלושה אפסים, זה כל התיקון.

עכשיו, אם לא תעשו את התיקון של השלושה אפסים, אז בעצם התקציב לא ישקף את
מה שבאמת יש. נשמטו שלושה אפסים, בדברי ההסבר זה כתוב, המספרים הנכונים
כתובים.

היו"ר דוד ביטן:

זה טעות טכנית, אתה אומר?

אראל מרגלית (המחנה הציוני):

שלושה אפסים זה די הרבה, לא?

היו"ר דוד ביטן:

לא, זה רשום במקום אחר בתקציב.

אמיר לוי:

הסכום האמיתי כתוב בדברי ההסבר.

היו"ר דוד ביטן:

בסיכום זה רשום?

אמיר לוי:

בדברי ההסבר, עמוד 28.

היו"ר דוד ביטן:

לא, בסיכום אבל זה רשום? בסיכום.

מיקי לוי (יש עתיד):

בסיכום לא.

אמיר לוי:

תקשיבו, התקציב הרי הוא באלפי שקלים. אז רשום 3,080 במקום 3,080,000. חוץ
מזה – בקיצור, היה עוד משהו בצד ההוצאה, הכול רשום בעמוד 28.

היו"ר דוד ביטן:

מה לגבי העניין השני?

אמיר לוי:

נקודה מס' שתיים - - -

אראל מרגלית (המחנה הציוני):

כמה זה שלושה אפסים?

מיקי לוי (יש עתיד):

שלושה אפסים זה אפס.

אמיר לוי:

נקודה מס' שתיים, היושב-ראש, לגבי הסיכומים הקואליציוניים והסיכומים
הפוליטיים שהושגו בוועדה. קודם כול, כל ההסכמים הקואליציוניים הוצבעו
בממשלה או בליל התקציב או לפני שבועיים, נדמה לי, כולם מופיעים בחוברות
התקציב. אל"ף, הם הונחו על שולחן הכנסת כשהממשלה הושבעה. בי"ת, הממשלה
החליטה עליהם, פירוט מאוד מלא. וגימ"ל, הם מופיעים בתוך חוברת התקציב.

היו"ר דוד ביטן:

טוב, הבנתי.

אמיר לוי:

רגע, שנייה.

סתיו שפיר (המחנה הציוני):

- - - הבית היהודי?

אמיר לוי:

אני עונה. אני מבטיח לענות לכול.

מיקי לוי (יש עתיד):

חדשים חדשים.

היו"ר דוד ביטן:

אורלי, אתן לך לדבר בסוף.

מיקי לוי (יש עתיד):

אמיר, סיכומים חדשים בבקשה.

אמיר לוי:

אענה, אני מבטיח. זה לגבי הסיכומים הקואליציוניים.

לגבי סיכומים פוליטיים או סיכומים תקציביים, לפי הנוהל של היועץ המשפטי
לממשלה, חלק מהסיכומים הם גם סיכומים שהושגו עם חברי האופוזיציה. כל
הסיכומים הללו יוקראו לפני שיושב-ראש ועדת הכספים יעלה את זה להצבעה. הכול
על השולחן, שום דבר פה לא יוסתר, ואתם תראו פירוט מלא לפני ההצבעה.

היו"ר דוד ביטן:

הבנתי.

אמיר לוי:

העליתם עוד שתי שאלות.

מיקי רוזנטל (המחנה הציוני):

הצבעה על מה?

אמיר לוי:

הצבעה על התקציב.

מיקי רוזנטל (המחנה הציוני):

למה? אבל זה מופיע בחלק המילולי.

משה גפני (יו"ר ועדת הכספים):

אבל, מיקי, הוא לא הכתובת לעניין הזה. התייעצתי וזה מה שאמרו לי לעשות.

מיקי לוי (יש עתיד):

הפוליטיקאים – זה לא אמיר.

משה גפני (יו"ר ועדת הכספים):

מה זה משנה? מה זה מפריע לך?

סתיו שפיר (המחנה הציוני):

אמיר, תענה גם לגבי החלטת הממשלה מעכשיו.

אמיר לוי:

אני עונה.

סתיו שפיר (המחנה הציוני):

תודה.

היו"ר דוד ביטן:

היועצת המשפטית של ועדת הכספים תגיד ארבע מילים על זה.

משה גפני (יו"ר ועדת הכספים):

שאלתי אותה לפני זה. בשביל מה צריך - - -

היו"ר דוד ביטן:

כן. אוקיי, הבנו. אתה רוצה עוד משהו להגיד?

סתיו שפיר (המחנה הציוני):

כן, יש לו עוד משהו.

אמיר לוי:

נשאלתי עוד שתי שאלות.

היו"ר דוד ביטן:

איזה שאלות?

אמיר לוי:

אחת של חברת הכנסת סתיו שפיר לגבי החלטת הממשלה שעברה היום. החלטת הממשלה
שעברה היום על הורדה של 0.7% flat נועדה לממן שינוי בסדרי העדיפויות, שחלקן
הוחלטו על-ידי הכנסת. אני מזכיר שהתקציב שמגיע לכנסת לא יוצא בדיוק כמו
שהוא נכנס אליו, כי אתם כחברי ועדות משנים סדרי עדיפויות.

סתיו שפיר (המחנה הציוני):

תספר לנו בבקשה מה השתנה.

אורלי לוי אבקסיס (ישראל ביתנו):

זה בניגוד לעמדת היועץ המשפטי לממשלה. אקריא לך את הסעיף הרלוונטי.

סתיו שפיר (המחנה הציוני):

אני רק מעודדת אותך, אמיר.

היו"ר דוד ביטן:

אתן לך, אמרתי שאתן לך.

מיקי לוי (יש עתיד):

אמיר, רק מקור תקציבי של ה-0.7.

סתיו שפיר (המחנה הציוני):

בסדר, הוא לא סיים. את שלוש הדוגמאות, אם אפשר, את כל הרשימה.

אמיר לוי:

ה-0.7 הוא flat. אני עכשיו מסביר למה.

מיקי לוי (יש עתיד):

ואפשר לדעת מאיזה משרדים בבקשה?

אמיר לוי:

כל המשרדים. זה מופיע בהחלטת הממשלה, אני מניח שזה באתר מזכירות הממשלה,
הכול נמצא על השולחן. אני רוצה לתת שתי דוגמאות שאתם ככנסת החלטתם.

סתיו שפיר (המחנה הציוני):

לא, אנחנו רוצים את כל שינויי סדרי העדיפויות.

אמיר לוי:

אז אני רוצה לתת שתי דוגמאות, ואם צריך נפרט על זה אחר כך. למשל חצי אחוז
של הפחתה בריבית של זכאי משרד השיכון - - -

משה גפני (יו"ר ועדת הכספים):

אתה יודע מה? זה לא בסדר. אלה דברים שצריכים להיות בוועדת הכספים.

אורלי לוי אבקסיס (ישראל ביתנו):

מה מה מה? תחזור על זה. תחזור על זה.

מיקי רוזנטל (המחנה הציוני):

זה היה לפני ה-flat.

אורלי לוי אבקסיס (ישראל ביתנו):

זכאי הדיור הציבורי?

משה גפני (יו"ר ועדת הכספים):

זה בוועדת הכספים, זה לא כאן, הם טוענים לנושא חדש.

אורלי לוי אבקסיס (ישראל ביתנו):

דיור ציבורי? חצי אחוז מזכאים של דיור ציבורי? תחזור על זה, אדוני.

היו"ר דוד ביטן:

רגע, אמיר.

מיקי לוי (יש עתיד):

אורלי, זה לא הוא.

מיקי רוזנטל (המחנה הציוני):

הסיכום הזה היה הרבה לפני - - -

אורלי לוי אבקסיס (ישראל ביתנו):

לא, שיידעו שלוקחים מהדיירים של הדיור הציבורי.

בצלאל סמוטריץ (הבית היהודי):

את לא שומעת מה שמדובר.

אמיר לוי:

זה השימוש. הפוך, ה-flat נועד לממן את זה.

בצלאל סמוטריץ (הבית היהודי):

ביטן, אני באמת אצא עוד רגע ואחזור להצבעה. אי-אפשר לנהל ככה דיון. חלאס,
מספיק. די.

היו"ר דוד ביטן:

בסדר, אבל אל תצעק.

אמיר לוי:

הדוגמה השנייה, הגשנו במסגרת התקציב, עם חקיקה שנועדה לטפל בתקופת ההכשרה
של צעירים, 75,000,000 שקלים. החקיקה הזאת לא עברה.

היו"ר דוד ביטן:

טוב.

אמיר לוי:

נקודה רביעית ואחרונה ששאל חבר הכנסת שלח.

סתיו שפיר (המחנה הציוני):

לא הבנתי.

עפר שלח (יש עתיד):

מיד תענה לי, אז אשאל עוד חצי שאלה לפני זה. כל הסכומים האלה שאתה מדבר
עליהם זה בעשרות מיליונים.

אמיר לוי:

לא.

עפר שלח (יש עתיד):

0.7 ב-flat זה מיליארדים.

אמיר לוי:

זה 700,000,000 שקל.

עפר שלח (יש עתיד):

כמה זה 0.7 ב-flat?

אמיר לוי:

600,000,000 ומשהו.

מיקי רוזנטל (המחנה הציוני):

זה התחבורה של דרעי.

אמיר לוי:

נושאים נוספים, אם אתם רוצים לדעת.

סתיו שפיר (המחנה הציוני):

אנחנו רוצים את כל הנושאים ואת התקציבים שלהם.

מיקי רוזנטל (המחנה הציוני):

אנחנו רוצים רק לדעת את זה. מותר לנו לדעת את זה לפני.

סתיו שפיר (המחנה הציוני):

לא, חייבים לפרט לנו את כל הנושאים.

היו"ר דוד ביטן:

טוב. עוד משהו יש לך להגיד?

סתיו שפיר (המחנה הציוני):

כן, רגע, הוא לא מפרט את כולם. הוא צריך לפרט את כל ה-600,000,000.

היו"ר דוד ביטן:

הוא לא יפרט פה.

אמיר לוי:

אפרט הכול בוועדת הכספים.

היו"ר דוד ביטן:

הוא לא יפרט פה. בוועדת הכספים הוא יפרט. הוא נתן שתי דוגמאות כדי להוכיח
שאין משהו חדש, זה הכול.

אמיר לוי:

לא נסתיר שום דבר.

נקודה רביעית ואחרונה שנשאלנו על-ידי חבר כנסת עפר שלח. אז בסעיף 83
מתוקצבת הגדר המזרחית, החלק שהקבינט החליט עליו, לא הוחלט הרי על כל הגדר
אלא רק על שדה התעופה תמנע. פינוי בסיסים "שוהם 3" נמצא שם בצה"ל לנגב.
נושא המוקשים והמים הכלכליים מתוקצב בסעיף 15. אלה ארבע - - -

היו"ר דוד ביטן:

מאה אחוז. אלה הדוגמאות - - -

אורלי לוי אבקסיס (ישראל ביתנו):

מה עם שמירה במזרח ירושלים?

מיקי רוזנטל (המחנה הציוני):

זה בניגוד למה שנאמר בוועדה המשותפת.

עפר שלח (יש עתיד):

היום בוועדה המשותפת - - -

היו"ר דוד ביטן:

זה ממש מעניין אותי, אבל זה לא לפה, זה לוועדת הכספים.

מיקי רוזנטל (המחנה הציוני):

לא, זה לפה, כי זה נושא חדש - - - זה נושא חדש. זה המהות של הנושא החדש.

עפר שלח (יש עתיד):

היושב-ראש, זה נושא חדש תקציבית, מפני שמה שאומר ראש אגף תקציבים זה נכון
עד היום בבוקר. היום בבוקר הודיע מנכ"ל משרד הביטחון שהסעיפים האלה הוצאו
מסעיף 15.

אמיר לוי:

אמרתי: זה בסעיף 83. הקראתי את הנושאים. הקראתי את הגדר, פינוי בסיסים.

עפר שלח (יש עתיד):

אין לי בעיה אתך. יש לי בעיה עם מנכ"ל משרד הביטחון, הוא אמר את זה היום
בבוקר, שנינו היינו בחדר.

היו"ר דוד ביטן:

טוב, תודה. אני נותן עכשיו, רבותי, לשניים מהקואליציה, שניים מהאופוזיציה,
כל אחד שתי דקות. תחליטו עכשיו מי מהאופוזיציה ומי מהקואליציה. את רוצה
לדבר? בבקשה, אחד. ומי עוד? לא, אתה מהקואליציה, אמרתי שניים שניים. בבקשה,
מי עוד רוצה לדבר מהאופוזיציה? רוזנטל? אוקיי, דברו שתי דקות כל אחד.

אורלי לוי אבקסיס (ישראל ביתנו):

טוב, אדוני, כל מה שהוצג פה עכשיו זה בניגוד גמור להנחיות של היועץ המשפטי
לממשלה. היועץ המשפטי לממשלה לגבי כל הכספים הקואליציוניים נותן שורה של
הנחיות, ביניהן הנחיות שאי-אפשר לעקוף אותן.

יותר מכך, אני רוצה להוסיף לכם את סעיף 25 להנחיות שמדבר על כך שכל הסכם
יפורט בנפרד, יחד עם ציון של התקציב המיועד לו. יישום ההסכם מחייב כי הוא
ייכלל מלכתחילה באותה החלטת ממשלה. לכן האחריות לשילוב ההסכמים וחשיפתם
מוטלת על השרים המבקשים את יישום ההסכם הפוליטי התקציבי – השרים הרלוונטיים
לא הופיעו בפנינו, בפני ועדת הכספים.

נוסף לכך: יש לעשות מאמץ להשלים את עבודת המטה ולשייך את הכספים לייעודם
המדויק בדרך של תיקון הצעת החוק עוד קודם לאישורה בוועדת הכספים לקריאה
שנייה ושלישית – גם כאן יש פה עבירה על מה שמבקש היועץ המשפטי.

גם סעיף 17 דורש: פקיד ציבור יקבל הוראות להקצאות כספים שהינם תוצאה של
הסכמים פוליטיים תקציביים – אדוני היושב-ראש, אני רוצה שתקשיב לי – אך ורק
מגורם המוסמך על-פי דין. לא תתקבלנה הוראות או הנחיות בעניין זה מגורמים לא
מוסמכים. בכלל זה לא תתקבלנה הנחיות מגורמים פוליטיים כמו חברי כנסת, סיעות
הכנסת או שרים או סגני שרים שאינם מכהנים במשרד ממנו מועבר התקציב או במשרד
אליו הוקצה התקציב.

לכן בנוסף למה שציינתי קודם - -

היו"ר דוד ביטן:

עברו שתי דקות.

אורלי לוי אבקסיס (ישראל ביתנו):

לא, אבל אני רוצה להסביר את ההיגיון.

היו"ר דוד ביטן:

את קוראת שתי דקות ואת רוצה להסביר שתי דקות?

אורלי לוי אבקסיס (ישראל ביתנו):

- - בנוסף למה שציינתי קודם, הכספים חייבים להיות רלוונטיים לפעילות
הנורמטיבית של המשרד. לא ייתכן שמשרד השיכון ישמש כשומר במזרח ירושלים
מהכספים של הדיור הציבורי. זו שערורייה וזה בניגוד – אם צריך להגיע לבג"ץ
אגיע לבג"ץ. זה בניגוד לעמדת היועץ המשפטי לממשלה.

היו"ר דוד ביטן:

רגע. אורלי, כל מה שאמרת אין לו שום קשר - - -

אמיר לוי:

זה הפוך אבל. ה-flat נועד לממן את ההפחתה בריבית.

היו"ר דוד ביטן:

אמרת מה שאמרת.

אורלי לוי אבקסיס (ישראל ביתנו):

אבקש את ההתייחסות של היועץ המשפטי של ועדת הכספים.

היו"ר דוד ביטן:

זה לא קשור. זה קשור לנהלים מסוימים - - -

סתיו שפיר (המחנה הציוני):

לא, זה קשור לתקציב שאנחנו אמורים להצביע עליו.

היו"ר דוד ביטן:

אין לזה שום קשר לנושא חדש. אתה רוצה להתייחס שתי דקות?

סתיו שפיר (המחנה הציוני):

אתם לא יכולים להצביע על התקציב אם הנהלים האלה לא ממומשים.

היו"ר דוד ביטן:

שתי דקות.

אורלי לוי אבקסיס (ישראל ביתנו):

שר השיכון צריך להיות חתום.

היו"ר דוד ביטן:

אנחנו ועדת הכנסת, אנחנו לא ועדת הכספים, חבר'ה. תתייחסו למה שצריך. לא כל
במה זה לכל דבר. כן.

מיקי רוזנטל (המחנה הציוני):

אדוני היושב-ראש, תראו, בסוף יש רוב קואליציוני.

היו"ר דוד ביטן:

שתי דקות, רוזנטל.

מיקי רוזנטל (המחנה הציוני):

ותמעכו את האופוזיציה, ותעוותו את סדרי הדין של הכנסת, והכול בסדר כאילו.

היו"ר דוד ביטן:

סמוטריץ, אתה גם רוצה?

מכלוף מיקי זוהר (הליכוד):

לא לא.

אורלי לוי אבקסיס (ישראל ביתנו):

הם רוצים רק את הכסף.

מיקי רוזנטל (המחנה הציוני):

ותיקחו את הכסף ותלכו הביתה. בסדר, אנחנו יודעים את זה.

מכלוף מיקי זוהר (הליכוד):

לאיפה אנחנו לוקחים את זה?

מיקי רוזנטל (המחנה הציוני):

רגע, תהיה בשקט.

מכלוף מיקי זוהר (הליכוד):

לאיפה אנחנו לוקחים את זה? לוקחים את זה הביתה? הציבור - - -

מיקי רוזנטל (המחנה הציוני):

תן לי רגע לדבר. אני רוצה להסביר. הדברים הם כדלקמן: נמסרים פה לוועדה – גם
לוועדת הכספים וגם לוועדה הזו – נתונים חלקיים. אמר רק עכשיו הממונה על
התקציבים, שאני מאוד מכבד אותו באמת, אמר שיש החלטת ממשלה שהתקציב יהיה
flat. זה לא נכון, זה לא מדויק. התקציב יהיה flat חוץ מחלקים במשרד החינוך.
זה הסיכום.

וברגע שלוועדת הכספים, ובוודאי לוועדת הכנסת, לא נמסרים נתוני אמת, אבל
אנחנו נאלצים להצביע - - -

מיקי לוי (יש עתיד):

אז רגע, נשאל: זה כולל משרד החינוך?

אורלי לוי אבקסיס (ישראל ביתנו):

זה כולל משרד החינוך?

אמיר לוי:

ה-flat כולל את תקציב הקניות של משרד החינוך. מה שזה לא כולל זה תקציבי שכר
ישיר ועקיף.

מיקי לוי (יש עתיד):

זה אין מה לעשות.

מיקי רוזנטל (המחנה הציוני):

בסדר. אז זה רק לא מדויק מה שנמסר לנו. זה לא שמישהו מנסה להטעות אותנו.

אורלי לוי אבקסיס (ישראל ביתנו):

גם משרד הרווחה ישלם את ה-flat?

מיקי רוזנטל (המחנה הציוני):

לכן אנחנו חושבים - - -

בצלאל סמוטריץ (הבית היהודי):

זה יהיה בכספים. למה הדיון פה?

משה גפני (יו"ר ועדת הכספים):

לא הגיע לוועדה ה-flat.

אורלי לוי אבקסיס (ישראל ביתנו):

לא הגיע לוועדה ה-flat?

משה גפני (יו"ר ועדת הכספים):

מי אמר שנאשר את זה?

סתיו שפיר (המחנה הציוני):

לא, אבל כל התקציב שהגיע לא רלוונטי.

היו"ר דוד ביטן:

עדיין לא הגיע.

מיקי רוזנטל (המחנה הציוני):

זה בדיוק העניין. שאנחנו מאשרים תקציב דמיוני, אדוני.

משה גפני (יו"ר ועדת הכספים):

לא הגיע. לא הגיע ולא יגיע היום.

היו"ר דוד ביטן:

טוב. אני רוצה רגע לסיכום, רבותי.

מיקי רוזנטל (המחנה הציוני):

לכן אנחנו מבקשים את הגנת הייעוץ המשפטי, משום שלפני כל מהלך עתידי, אנחנו
קודם כול צריכים לדעת איזה קומבינות עשו עלינו, אם עשו. יכול להיות שלא
עשו. אני מבקש שבהנחיית ועדת הכנסת יונחו כל ההסכמים הקואליציוניים שנעשו
בקשר לתקציב לפני שאנחנו ממשיכים בתהליך.

היו"ר דוד ביטן:

ברור. לפי החוק. מה שכתוב בחוק.

משה גפני (יו"ר ועדת הכספים):

לא כתוב בחוק שום דבר.

מיקי רוזנטל (המחנה הציוני):

לא נכון. ההנחיה של - - -

משה גפני (יו"ר ועדת הכספים):

יש הנחיה של היועץ המשפטי, ואבצע אותה.

היו"ר דוד ביטן:

היועצת המשפטית, את יכולה דקה להגיד מתי צריך להניח את ההסכמים - - -

משה גפני (יו"ר ועדת הכספים):

עכשיו מניחים.

היו"ר דוד ביטן:

רגע, שתגיד לפרוטוקול.

באסל גטאס (הרשימה המשותפת):

סליחה, שגית, האם להקריא - - -

משה גפני (יו"ר ועדת הכספים):

רגע, אבל שגית מדברת.

היו"ר דוד ביטן:

לא, אבל היא מדברת.

באסל גטאס (הרשימה המשותפת):

האם להקריא זה נקרא להניח?

קריאה:

גם וגם.

שגית אפיק:

אתייחס גם לזה.

הנחיית היועץ המשפטי לממשלה מתייחסת בעצם לכמה שלבים. השלב שחברת הכנסת
אורלי לוי התייחסה אליו והקריאה הוא לא השלב שאנחנו נמצאים בו כרגע. השלב
שהקראת הוא שלב שבעצם לפני שהצעת החוק מגיעה לקריאה הראשונה לכנסת, הוא
השלב שמתנהל בתוך הממשלה, ולכן יש עניין שם של השרים, שהשרים צריכים לשים
לב לאישור ההסכם - - -

אורלי לוי אבקסיס (ישראל ביתנו):

סעיף 26 מדבר לפני קריאה שנייה ושלישית.

שגית אפיק:

אני מדברת על השרים, הנושא של השרים. ולכן השרים לא צריכים להופיע לוועדה.
זה לעניין הזה.

לגבי השלב שאנחנו נמצאים בו, שזה באמת השלב של הצבעה לפני הנחה לקריאה
השנייה והשלישית, לפי הנחיית היועץ המשפטי לממשלה, ונציגו נמצא כאן גם, יש
להביא סקירה מלאה של ההסכם, הסקירה צריכה להיות בצורה ברורה.

מיקי רוזנטל (המחנה הציוני):

זה לא סקירה, גברתי. תקראי את סעיף 31, כתוב: להקריא.

שגית אפיק:

להקריא.

מיקי רוזנטל (המחנה הציוני):

כתוב: להקריא את כל ההסכם מתחילתו ועד סופו.

מיקי לוי (יש עתיד):

אז היום יקריאו לנו, גפני?

שגית אפיק:

אני מסכימה.

מיקי רוזנטל (המחנה הציוני):

אוקיי. אז אנחנו רוצים שיקריאו לנו.

משה גפני (יו"ר ועדת הכספים):

יקריאו.

מיקי לוי (יש עתיד):

אומר גפני שיקריאו לנו.

מיקי רוזנטל (המחנה הציוני):

אדוני, מתי יקריאו לנו, אחרי שנגמור להצביע?

משה גפני (יו"ר ועדת הכספים):

לא.

מיקי רוזנטל (המחנה הציוני):

כן כן.

היו"ר דוד ביטן:

אני רואה שאתם לא רוצים לשמוע את ההסבר.

מיקי רוזנטל (המחנה הציוני):

אנחנו רוצים לשמוע.

היו"ר דוד ביטן:

מה שאנחנו מבקשים, שעל-פי ההנחיות שלך, בוועדת הכספים יפעלו בנושא הזה של
ההסכמים כמו שצריך. זה אחד.

עכשיו, אני רוצה רגע להתייחס לפני שאני מעלה להצבעה. קודם כול, אני לא מבין
מה שאתם רוצים. יש נושא של אישור תקציב ויש נושא של מה שהממשלה מחליטה
ומדיניות. אנחנו מאשרים תקציב. אם מה שהממשלה החליטה בישיבת ממשלה לא מכוסה
בתקציב, היא לא יכולה לבצע. זה כל ההבדל.

אורלי לוי אבקסיס (ישראל ביתנו):

אתה שומע, וקנין?

היו"ר דוד ביטן:

היא רוצה לבצע, היא צריכה לבוא לוועדת הכספים או לעשות תיקון תקציב. זה
המצב, ולכן אני לא רואה בזה נושא חדש.

סתיו שפיר (המחנה הציוני):

אבל אתה מבין למה זה אבסורד, היושב-ראש?

היו"ר דוד ביטן:

רגע.

סתיו שפיר (המחנה הציוני):

לא, אגיד לך למה זה אבסורד. שתעשה את תיקון התקציב עכשיו.

היו"ר דוד ביטן:

סליחה, הממשלה לא חייבת, היא יכולה לעשות את זה גם עוד חודש.

סתיו שפיר (המחנה הציוני):

במקום שנצביע על תקציב שברור הולכים לתקן אחר כך.

היו"ר דוד ביטן:

רגע, את סתם מפריעה לי עכשיו.

לפי הכללים, הממשלה יכולה לאשר את התקציב הזה, בעוד חודשיים-שלושה לבוא עם
תיקון תקציב. היא לא יכולה לבצע מה שלא כתוב או לא מתוקצב. מה זה מעניין
אותי מה היא החליטה? מעניין אותי מה ועדת הכספים והמליאה תחליט בסופו של
דבר.

לכן זה שתקציב הביטחון עכשיו החליטו להעלות אותו באיזה 3 מיליארד זה לא
מעניין אותי בכלל. מה שמעניין זה מה אנחנו מאשרים ולפי זה הם צריכים לבצע.

אורלי לוי אבקסיס (ישראל ביתנו):

וזה גם חייב להיות רלוונטי למשרד עצמו. לא יכול להיות שמירה במשרד השיכון.

היו"ר דוד ביטן:

אני יודע שלכל משרד יש תקציב. מה שמאושר מאושר, מה שלא מאושר אי-אפשר - - -

אורלי לוי אבקסיס (ישראל ביתנו):

לא, אבל עדיין היועץ המשפטי אומר: חייב להיות רלוונטי לפעילות של המשרד.

בצלאל סמוטריץ (הבית היהודי):

אפשר להצביע פה?

אורלי לוי אבקסיס (ישראל ביתנו):

אז בבקשה, את התייחסותה - - -

היו"ר דוד ביטן:

אנחנו מצביעים.

היו"ר דוד ביטן:

חבר'ה, אתן ח"כיות, ריבונו של עולם, אני לא מבין את זה. מה זה הדבר הזה? כל
אחד בא, רוצה ללכת אחרי דקה. - - - שלא נעשה דיון?

אורלי לוי אבקסיס (ישראל ביתנו):

אדוני היושב-ראש, היא אמרה שאני צודקת בנושא של הייעוד של הכספים למשרד
הרלוונטי.

אראל מרגלית (המחנה הציוני):

שאלה טכנית. איך אתה מתייחס למצב שבו אתה מצביע נניח על תקציב הביטחון, על
תקציב מסוים של 56.1, ואומרים לך בצד השני, ביום שבו אתה מצביע אומרים לך
שה-4 מיליארד הם גם כן הדבר שמאושר. איך אתה מתייחס לזה?

היו"ר דוד ביטן:

איפה מאושר?

אראל מרגלית (המחנה הציוני):

איך אתה מתייחס לזה?

היו"ר דוד ביטן:

תראו, אתם ח"כים הרבה יותר זמן ממני, יש פה גם 20 שנה ו-15 שנה.

משה גפני (יו"ר ועדת הכספים):

לא, לא מאושר.

היו"ר דוד ביטן:

ואני אומר לכם: מבחינה תקציבית אנחנו מאשרים תקציב. כל מה שלא מאושר,
הממשלה יכולה לדבר עד מחר, זה אותי לא מעניין.

משה גפני (יו"ר ועדת הכספים):

היא צריכה להעביר את זה.

היו"ר דוד ביטן:

ולכן זה לא תקציב וירטואלי. זה שהממשלה, יש לה כוונות לשנות את התקציב
ולהגדיל את הפעולות, היא תבוא ותגיש את זה כדין. לכן אין שום נושא חדש
בעניין הזה.

סתיו שפיר (המחנה הציוני):

אז למה להצביע על התקציב אם נשנה אותו?

היו"ר דוד ביטן:

לגבי הטעות הטכנית, באמת יש בזה משהו, אני לא אומר שלא. אבל זכותה של ועדת
הכספים לעשות הגדלת תקציב בדיונים, והממשלה מסכימה. לכן גם בזה אין משהו
חדש.

משה גפני (יו"ר ועדת הכספים):

בתקציב עצמו יש את הכסף הזה.

היו"ר דוד ביטן:

נכון, הרי התקציב הגיע נגיד 300 מיליארד, בסופו של דבר הוא 315. אז מה, זה
משהו חדש?

מיקי רוזנטל (המחנה הציוני):

צריך להצביע על המקורות התקציביים.

היו"ר דוד ביטן:

יש את זה. המקורות של הטעות הטכנית קיימים בתקציב, אין שום בעיה. לכן אני
לא רואה בזה נושא חדש.

מיקי לוי (יש עתיד):

אתה יודע מה זה לכנס 15 מיליארד? אפילו אמיר לוי לא יודע לעשות.

היו"ר דוד ביטן:

מי שבעד שזה נושא חדש יצביע בעד, ומי שנגד יצביע נגד. מי בעד שזה נושא חדש?

מיקי רוזנטל (המחנה הציוני):

אנחנו בעד.

היו"ר דוד ביטן:

אתם מצביעים שלושה.

מיקי רוזנטל (המחנה הציוני):

אנחנו שלושה.

מיקי לוי (יש עתיד):

עפר, אני או אתה?

עפר שלח (יש עתיד):

אתה אתה.

היו"ר דוד ביטן:

מי נגד?

הצבעה

בעד טענת נושא חדש – מיעוט

נגד – רוב

טענת נושא חדש לא נתקבלה.

מיקי רוזנטל (המחנה הציוני):

יאללה, הפסדתם, הביתה. תעזבו את הממשלה הזאת, היא רעה ומכוערת.

היו"ר דוד ביטן:

בעד – 7, 9 נגד.

אורלי לוי אבקסיס (ישראל ביתנו):

רוויזיה.

היו"ר דוד ביטן:

אוקיי. רוויזיה ברבע לחמש.

הישיבה ננעלה בשעה 16:15.
