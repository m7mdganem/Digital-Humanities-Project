פרוטוקולים/ועדת הכנסת/6004

ירושלים, ו' בכסלו, תשס"ג

11 בנובמבר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 355

מישיבת ועדת הכנסת

יום שלישי, ל' חשוון התשס"ג (5 בנובמבר 2002), שעה: 11:00

סדר היום: א. בקשת יו"ר ועדת הפנים ואיכות הסביבה להקדמת הדיון בהצעת חוק,

לקריאה שניה ושלישית.

ב. ערעורים על החלטת יו"ר הכנסת והסגנים שלא לאשר דחיפות

הצעות לסדר היום.

ג. סוגיות הנוגעות להצעות-חוק תקציביות בעקבות חוק יסוד: משק המדינה

(הצעות חוק והסתייגויות שבביצוען כרוכה עלות תקציבית).

נכחו:

חברי הוועדה: יוסי כץ – היו"ר

טלב אלסאנע

אורי אריאל

זאב בוים

משה גפני

עבד-אלמאלכ דהאמשה

נסים זאב

אליעזר (מודי) זנדברג

נעמי חזן

שאול יהלום

אלי כהן

נחום לנגנטל

האשם מחאמיד

מרינה סולודקין

גנדי ריגר

יורי שטרן

מזכיר הכנסת, אריה האן

סגן מזכיר הכנסת, דוד לב

סגנית מזכיר הכנסת, רות קפלן

מנהלת לשכת מזכיר הכנסת, גאולה רזיאל

מוזמנים: עו"ד דלית דרור, משרד המשפטים

יועצת משפטית: אנה שניידר

מנהלת הוועדה: אתי בן-יוסף

קצרנית: דרורה רשף

1.  בקשת יושב ראש ועדת הפנים ואיכות הסביבה להקדמת הדיון בהצעת חוק,

  לקריאה שניה ושלישית

היו"ר יוסי כץ:

רבותי, אני מתכבד לפתוח את ישיבת הוועדה, נא לשמור על השקט.

הדבר הראשון, ועדת הפנים מבקשת ממני להתיר עריכת קריאה שניה ושלישית ביום
ההנחה, בהתאם לסמכותנו לפי סעיף 125 לתקנון הכנסת.

אנה שניידר:

קודם ערעורים.

היו"ר יוסי כץ:

נתבקשתי לחכות עם הערעורים חמש דקות.

קריאה:

אז איזו הצעה?

היו"ר יוסי כץ:

יש הצעת חוק הרשויות המקומיות (תיקון - הוראת שעה) של חברי הכנסת דוד לוי,
יאיר פרץ וקבוצת חברי כנסת, שנדונה בוועדת הפנים ואיכות הסביבה ואושרה
להנחה לקריאה שניה ושלישית, הצעה שחתומה על ידי 61 חברי כנסת ומבקשים
שוועדת הכנסת תתיר זאת היום. אז מי בעד?

זאב בוים:

רגע, רגע. מה קרה היום?

עבד-אלמאלכ דהאמשה:

זה רק אתמול עבר בקריאה ראשונה.

זאב בוים:

זה רק אתמול עבר בקריאה ראשונה ומה זה? חוק הגולן? אני רוצה להבין.

מזכיר הכנסת אריה האן:

זה החוק של לוד. אתם חתומים על זה. אנחנו לא יכולים להביא את זה מחר.

זאב בוים:

בסדר, בסדר. איך מקובל פה בדברים כאלה שרוצים לעשות מהר? אין לזה שום
כללים?

מזכיר הכנסת אריה האן:

זה הכלל. מביאים את זה לפה.

אנה שניידר:

ועדת הכנסת רשאית לפטור מחובת הנחה.

זאב בוים:

נניח שאין בקשה כזאת, מה הפרוצדורה הרגילה?

היו"ר יוסי כץ:

בשבוע הבא ובשבוע הבא – מי יודע מה יהיה.

אנה שניידר:

זה צריך להיות מונח על שולחן הכנסת 24 שעות על מנת שהכנסת תוכל לדון בזה,
אלא אם ועדת הכנסת הסכימה לפטור מחובת הנחה.

זאב בוים:

הבעיה היא שמחר זה יום של חברי כנסת.

מזכיר הכנסת אריה האן:

לפי התקנון אפשר להביא את זה מחר, אבל היות ומחר יש לנו יום לא פשוט והיום
פחות, אז מבחינה פרקטית כדאי להביא את זה היום.

זאב בוים:

טוב. בסדר.

היו"ר יוסי כץ:

אוקי. מי בעד אישור הבקשה ירים את ידו. מי נגד? תודה, אושר.

ב. ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר יוסי כץ:

אנחנו עוברים לערעורים. ישנם שני ערעורים: 1. ערעור של חבר הכנסת שאול
יהלום, בנושא ההסתה נגד השר אפי איתם על ידי השגריר הבלגי ובעיתון "הארץ"
ו- 4. ערעור של חבר הכנסת האשם מחאמיד בנושא התבטאויותיו של שגריר בלגיה
כנגד השר אפי איתם.

האם נוכח העובדה שהשגריר הבלגי חזר בו מההאשמות, אין מקום להוריד את
הערעורים האלה?

שאול יהלום:

לא. קודם כל - - - הודעת הסתה שהתפרסמה בעיתון הארץ.

נעמי חזן:

מה נאמר במודעה?

שאול יהלום:

אני לא רוצה לחזור על דברי הסתה, אבל כל מי שראה – הנושא רעש וגעש.

נעמי חזן:

אז איך נדבר על זה אם אתה לא רוצה לחזור על זה?

זאב בוים:

הוא לא רוצה לחזור כי אף אחד פה לא שומע. הוא צריך במה, שישמעו.

נעמי חזן:

לא, אני שואלת אותך.

שאול יהלום:

ולכן אני מבקש לאשר.

האשם מחאמיד:

אפשר לומר מילה?

היו"ר יוסי כץ:

כן. אתה תומך בערעור, אבל מהסיבה ההפוכה.

האשם מחאמיד:

אני תומך בערעור של שאול יהלום – תראה, זה משונה, אבל – אני רוצה לומר,
אדוני היושב ראש שעל אף שהשגריר חזר בו, עצם התופעה ששגריר זר אומר דברים
על נבחר ציבור בארץ, אני חושב שיש להתייחס אליה, על אף שהוא חזר בו מחלק
מהדברים.

היו"ר יוסי כץ:

תודה. מי מייצג את הנשיאות?

מזכיר הכנסת אריה האן:

עבד-אלמאלכ. לא?

עבד-אלמאלכ דהאמשה:

אני היום לא אמור לייצג, אבל אני מוכן לייצג.

היו"ר יוסי כץ:

מי בעד קבלת הערעור ירים את ידו. מי נגד קבלת הערעור ירים את ידו. תודה,
הערעור נתקבל.

2. ערעור של חבר הכנסת משה גפני בנושא: "פגישת ראש הממשלה אריאל שרון
ובנימין נתניהו בשבת כדי להציע לו להצטרף לממשלה כשר החוץ".

האם הפגישה התקיימה בשבת?

משה גפני:

אדוני היושב ראש, אני, כשהגשתי את ההצעה, אמרתי שכל מי שעושה דבר בשבת לא
רואה בזה סימן ברכה ואני לא ידעתי שזה יהיה כל-כך מהר.

אני יודע שהפגישה שהיתה בשבת נכשלה. עכשיו, מבלי להביע עמדה לגבי הנושא של
שבת, מבלי להביע עמדה על שני האישים שנפגשו בשבת, אני חושב שזה תהליך שחוזר
ונשנה. לא מדובר בחקיקה, אלא בזה שהכנסת צריכה לתת את דעתה ולדון על העניין
הזה ששני אישים רמי מעלה, ראש ממשלה וראש ממשלה לשעבר, נפגשים בשבת. אני
מבקש לאפשר לי להעלות את זה כהצעה דחופה.

היו"ר יוסי כץ:

תודה. נשיאות אני מבין אין, כאן.

מזכיר הכנסת אריה האן:

נעמי.

נעמי חזן:

אני לא מייצגת כרגע את הנשיאות, אבל עם כל הכבוד לחבר הכנסת גפני, התלונה
צריכה להיות מופנית כלפי מר נתניהו. כי מר שרון היה בביתו.

משה גפני:

אני מדבר על נתניהו.

נעמי חזן:

אבל אתה לא יכול להביא אותו לפה.

קריאות:

  - - -

היו"ר יוסי כץ:

תודה רבה. אומרים לי שמר נתניהו הוא אזרח פרטי מודאג וזה לא - - -

משה גפני:

בסדר. על זה נאמר: "אוי לרשע ואוי לשכנו".

נעמי חזן:

אדוני היושב ראש, הוא לא יכול גם להגן על עצמו.

משה גפני:

אבל לא לתת לי לדבר על זה, באמת.

היו"ר יוסי כץ:

תודה. מי בעד קבלת הערעור ירים את ידו. מי נגד? הערעור לא התקבל.

3. הערעור האחרון של חבר הכנסת אלי כהן, בנושא: הסתה עקיפה וישירה ברדיו
קול פלסטין. נמק, בבקשה.

אלי כהן:

היתה כתבה של גיא בכור שבה הוא מציג שהוא נסע מחיפה לבאר שבע ושמע - אני
מצטט - פלשתיני יליד ירושלים, יליד המשולש, שעוסק באדמה הנבזזת של יפו
וחיפה הפלסטינאיות ובכפר הגזול – קיסריה. לא מזכיר את מדינת ישראל, מזכיר
רק את הציונות והתדרים האלה ניתנו להם על ידי מדינת ישראל, כאשר זה שידור
שהולך לכל ילדי פלסטין.

היו"ר יוסי כץ:

למה לא העברת את זה לדיון מהיר או לוועדה הרלוונטית?

אלי כהן:

ביקשתי הצעה דחופה לסדר היום.

היו"ר יוסי כץ:

יש עם המליאה בעיה, אבל בבקשה. כן.

נעמי חזן:

אדוני היושב ראש, אני לא אמורה לייצג את נשיאות הכנסת, אבל אני אסביר את
העניין הזה. טענתו של חבר הכנסת אמנם חשובה, אבל לצערי הרב ולצערה של
הנשיאות, יש הסתה עקיפה וישירה בכל פלסטין, כבר שנים. לכן זה לא עומד
בקריטריון של דחיפות. לכן אם ירצה חבר הכנסת כהן, יגיש הצעה רגילה בבקשה,
אבל לא דחופה.

היו"ר יוסי כץ:

תודה. מי בעד קבלת הערעור – ירים את ידו. מי נגד? תודה, הערעור התקבל.

אדוני יושב ראש הקואליציה, אני רוצה להפנות את הדברים שלי אליך.

אנחנו מתבשרים על בחירות מוקדמות. אני מתכוון לקיים דיון בוועדת הכנסת, אני
לא רוצה לעשות את זה מהרגע להרגע. אנחנו אישרנו את יציאתנו לפגרה בתאריכים
מסוימים. לפי ההחלטה הקודמת שלנו, המשמעות היא שכל מערכת הבחירות שלנו
תתקיים בזמן שהכנסת עובדת. כלומר, אנחנו נצטרך לקבל החלטה האם אנחנו משנים
פורמלית, האם ועדת הכנסת משנה את מועד יציאת הכנסת לפגרה, או שהכנסת מעדיפה
לעבוד במלוא המרץ ובמלוא התפוקה עד יום הבחירות.

אני קודם כל רוצה לקרוא לך, יושב ראש הקואליציה, לראש הממשלה ולכל סיעות
הבית, לקבל החלטות שיצמצמו ויקצצו את מימון המפלגות ואת תקציב הבחירות לאור
העובדה שהמערכה הזו קצרה מאד. אין שום סיבה שאנחנו נממן את מערכת הבחירות
באותם היקפים שהיינו רגילים אליהם בעבר, כאשר מדובר במערכת בחירות כל כך
קצרה. ראינו את הדו"ח על העוני, ראינו את תוכנית החירום הכלכלית שבעצם
הימים האלה אנחנו יושבים על המדוכה בקשר אליה ובעוד שעה נקבל החלטות מאד
קשות לגבי חוקים שפוגעים בציבורים רבים.

אני חושב שאתם, ראשי הקואליציה וראשי האופוזיציה, חייבים לשקול אפשרות לבוא
ולצמצם את מימון הבחירות לאור העובדה שמדובר במערכה הכי קצרה, אולי, שהיתה
בשנים האחרונות.

זאב בוים:

אדוני היושב ראש, הפניה שלך היא פניה בעתה, כמובן, ואני חושב שגם ברוחה היא
ראויה לבחינה רצינית. זו קודם כל סוגיה תקנונית, אולי קונסטיטוציונית,
שצריך לבדוק: איך מתייחס התקנון לעניין עבודת הכנסת במצב של בחירות מהסוג
הזה. האם הכנסת ממשיכה את תפקודה כרגיל, האם היא רשאית לפזר את עצמה קודם?
האם היא יכולה לקבוע איזשהו לוח זמנים אחר, לצאת לפגרה, להתכונן לבחירות
וכדומה. זו קודם כל שאלה קונסטיטוציונית. האם הקונסטיטוציה מתייחסת לעניין
הזה, או שזה בידינו להחליט וכדומה.

מזכיר הכנסת אריה האן:

הכנסת מתכנסת עד לכינוסה של הכנסת החדשה. הכנסת קיימת, חיה ונושמת, עד
לכינוס הכנסת החדשה.

זאב בוים:

יפה. אז הכנסת לא מתפזרת. אני רוצה לשמוע את נעמי כקריאת ביניים שאני
מזמין. רגע.

היו"ר יוסי כץ:

רגע, רגע. אני מסב את תשומת לבם של כל חברי הכנסת: אין לנו תשעה חברי ועדה
קבועים. כל מי שהגיש בקשה לפטור מחובת הנחה – לא נוכל לקיים את הדיון בבקשה
שלו, כי אין לנו תשעה חברי ועדה קבועים.

בבקשה להמשיך.

זאב בוים:

אני רוצה בבקשה לשמוע את קריאת הביניים של נעמי. מה היתה ההערה שלך?

נעמי חזן:

ההערה שלי היא שבעבר הכנסת לא היתה מתפזרת, אבל יוצאת לפגרת בחירות. בהתחשב
בנסיבות, שאנחנו נמצאים במצב חירום מדיני, ביטחוני, כלכלי וחברתי, צריך
לשקול את זה היטב.

זאב בוים:

אז אני מציע שאנחנו באמת נשקול את העניין.

היו"ר יוסי כץ:

תקיימו דיון בין ראשי הסיעות.

זאב בוים:

יצטרכו לקיים דיון כל סיעה לעצמה ונחליט, או בהסכמה או בהצבעה.

אליעזר (מודי) זנדברג:

זאביק, אני רוצה לומר לך – למרות שלא ביקשת הערת ביניים – אחד, יש פה ועדת
בחירות שצריכה את הבניין פיסית. שתיים – אדוני היושב ראש, כל שבוע במהלך
פריימריז, שאתה מקיים מליאת כנסת ומעביר חוקים, ההשלכות התקציביות אדירות.
גם אם - - - חמישים מיליון, רבותי – בפריימריז תמצאו אותם. אני חושב שלטובת
כלכלת המדינה, לטובת העניין, עדיף כמה שיותר מהר להפסיק את דיוני המליאה,
בשים לב לכך שבעוד תשעים יום יש בחירות.

היו"ר יוסי כץ:

תודה רבה. היועצת המשפטית אחרונה ואנחנו עוברים להמשך הדיון.

אנה שניידר:

אני רציתי להסב את תשומת לבכם לסעיף 37 לחוק יסוד: הכנסת, שאומר שהכנסת
היוצאת תמשיך לכהן עד לכניסתה של הכנסת הנכנסת. אז אין ואקום וכמובן שוועדת
הכנסת סוברנית לקבוע את הסדרים, כולל פגרות. הוועדה צריכה לשקול את כל
השיקולים ולהחליט. יש גם נוהג משנים קודמות, מבחירות קודמות, שאפשר לבדוק
אותו ולהחליט.

היו"ר יוסי כץ:

אז אני מאד מבקש לבדוק, להכין ולתת לנו תשובה.

שאול יהלום:

יש לי שאלה ליועצת המשפטית: תאריך הבחירות – מי קובע אותו? האם העובדה שראש
הממשלה הלך לנשיא, זה מחייב תשעים יום, או שלגבי מליאת הכנסת צריך לשנות?

אנה שניידר:

אנחנו פועלים כרגע עדיין לפי חוק יסוד: הממשלה הקיים ולא חוק יסוד: הממשלה
החדש, שיכנס לתוקף בכנסת ה-16.

לפי חוק יסוד: הממשלה הקיים, סעיף 22 לחוק אומר כך: "נוכח ראש הממשלה כי
קיים בכנסת רוב המתנגד לממשלה ושעקב כך נמנעת אפשרות של פעולה תקינה של
הממשלה, רשאי הוא, בהסכמת נשיא המדינה, לפזר את הכנסת בצו שיפורסם ברשומות
ויתקיימו בחירות מוקדמות כאמור בסעיף 21".

אז קודם כל, לפי מיטב הבנתי ומה ששמעתי בתקשורת, הוא הלך לנשיא, קיבל את
הסכמתו, עכשיו הוא צריך לבקש צו ברשומות ורק באותו רגע שבו יפורסם הצו בעצם
אפשר לומר שהוא פיזר את הכנסת. ואז חל סעיף 21 לחוק, שאומר: "ייערכו
הבחירות לכנסת ביום ג' האחרון שלפני תום תשעים הימים מהיום שבו נוצרה העילה
לקיום הבחירות". העילה תיווצר ברגע פרסום הצו ברשומות ואז בעצם צריכים
לספור את הימים.

שאול יהלום:

זאת אומרת, הרשות בידי ראש הממשלה עכשיו להיות גמיש עם הצו?

אנה שניידר:

לא. לפי מיטב הבנתי כן, אבל לא לחודשיים.

היו"ר יוסי כץ:

רבותי, תודה רבה.

אין לנו תשעה חברי ועדה קבועים.

נחום לנגנטל:

אתה מוכן לדחות את זה לעוד כמה דקות?

היו"ר יוסי כץ:

אני לא יכול. אני עשיתי באמת מאמצים וחבר הכנסת יהלום עשה מאמצים עוד יותר
גדולים והקשה קושיות כדי למשוך את הזמן. אני מצטער, אני אינני יכול. כל
הדיון בהצעות החוק יורד מסדר היום שלנו ואנחנו נחליט אחר כך האם לקיים דיון
חוזר או לא, בהתאם להתפתחויות.

ג. סוגיות הנוגעות להצעות-חוק תקציביות בעקבות חוק יסוד: משק המדינה

(הצעות חוק והסתייגויות שבביצוען כרוכה עלות תקציבית)

היו"ר יוסי כץ:

רבותי, אנחנו ממשיכים בנושא הבא בסדר היום. סוגיות הנוגעות להצעות חוק
תקציביות בעקבות חוק יסוד: משק המדינה.

מה מידת הדחיפות של הנושא הזה?

אנה שניידר:

לא מאד דחוף.

היו"ר יוסי כץ:

אז אני מציע שנדחה את זה.

הישיבה נעולה, תודה רבה.

הישיבה ננעלה בשעה: 11:30.
