פרוטוקולים/ועדת הכנסת/221

ירושלים, ז' ב אדר ב, תש"ס

14 במרץ, 2000

הכנסת החמש-עשרה נוסח לא מתוקן

מושב שני

פרוטוקול מס' 62

מישיבת ועדת הכנסת

יום שלישי, ב' באדר א' התש"ס (8 בפברואר 2000), שעה 10:00

נכחו:

חברי הוועדה: סאלח טריף - היו"ר

יולי אדלשטיין

זהבה גלאון

משה גפני

אופיר פינס-פז

ראובן ריבלין

שמואל הלפרט

אבשלום וילן

אבי יחזקאל

יוסף פריצקי

אריה האן מזכיר הכנסת

שושנה כרם סגנית מזכיר הכנסת

דוד לב סגן מזכיר הכנסת

מוזמנים: אורנה גל משרד האוצר

סיגל קוגוט משרד המשפטים

מגי בר-אשר משרד האוצר

יועץ משפטי: צבי ענבר

מנהלת ועדה: אתי בן-יוסף

קצרנית: יפעת שפרכר

נושא: 1. ערעורים על החלטת יו"ר הכנסת והסגנים שלא לאשר דחיפות הצעות
לסדר-היום.

  2. הצעת חוק שכר חברי הכנסת, התש"ס - 1999 של ח"כ אבי יחזקאל - הכנה.

3. שונות.

1. ערעורים על החלטת יו"ר הכנסת והסגנים שלא לאשר

דחיפות הצעות לסדר-היום.

היו"ר סאלח טריף:

אני מתכבד לפתוח את הישיבה. אני מבקש לדון בערעורים על החלטת יו"ר הכנסת
והסגנים. ח"כ הלפרט, בבקשה.

שמואל הלפרט:

זאת בעצם רק בעיה פרוצדוראלית, כי הנשיאות הכירה בהצעה הדחופה שלי.

היו"ר סאלח טריף:

ואם היא הכירה, למה ערערת?

שמואל הלפרט:

בגלל שהחליטו לאחד כמה הצעות יחד. אחרי שהתברר אצל סגנית מזכיר הכנסת שגם
חבר הכנסת רביץ הגיש הצעה, נוצר מצב ששנינו לא יכולים לדבר. היא אמרה לי
שיש בעיה דומה לגבי חברת הכנסת סופה לנדבר וחבר הכנסת מקסים לוי.

היו"ר סאלח טריף:

אין בעיה דומה, זה כלל. אין הנחות לאף אחד.

שמואל הלפרט:

אבל גם הם ביקשו לדבר מאותה סיעה.

היו"ר סאלח טריף:

חבר הכנסת הלפרט, אי אפשר לדון בערעור שלך אם חבר סיעתך הגיש הצעה דחופה.
כנ"ל לגבי כולם.

שמואל הלפרט:

אני גם הגשתי הצעה נפרדת מכל ההצעות. הנשיאות רצה לאחד את זה. מאחר וזה לא
הסתדר, אני עכשיו מגיש ערעור.

היו"ר סאלח טריף:

אם הערעור מבחינה תקנונית לא תופס, אנחנו לא דנים בו.

שמואל הלפרט:

הוא תופס. אני חוזר עכשיו לנושא אחר. היו שתי הצעות אחרות. היתה הצעה דחופה
בנושא נכים, ויש הצעה דחופה בנושא ילדים. עכשיו אני חוזר ומפריד את שתי
ההצעות האלה, כמו שהיו בהתחלה, ואני אומר שהקצבאות עודכנו ב6.1%..

היו"ר סאלח טריף:

האם זו ההצעה כפי שהוגשה לנשיאות?

שמואל הלפרט:

כן.

היו"ר סאלח טריף:

מה ההצעה שהגיש חבר הכנסת רביץ?

שמואל הלפרט:

בנושא של נכים. הקיצבאות עודכנו ב6.1%, כאשר קיצבאות הילדים רק ב1.3%. זו
שחיקה נוספת בנוסף ל50% השחיקה שהיתה בקצבאות הילדים. אני חושב שיש הצדקה
לדון בזה כהצעה דחופה מאחר וזו פגיעה נוספת במשפחות ברוכות ילדים.

היו"ר סאלח טריף:

אדוני סגן היושב-ראש, יש לך ידיעה בעניין?

יולי אדלשטיין:

אני לא מבין את פשר הערעור, כי הנושא צורף לנושא אחר בדיון.

שמואל הלפרט:

צורף בכדי לדון בזה.

היו"ר סאלח טריף:

צורף, אבל יש חבר אחר מסיעתו שהגיש הצעה.

שמואל הלפרט:

בנושא אחר לגמרי.

היו"ר סאלח טריף:

יש פה בעיה תקנונית, נדמה לי. יש פה שני חברי סיעה שהגישו, כאשר הנשיאות
החליטה לצרף את שתי ההצעות. מי בעד לאשר את הערעור של חבר הכנסת הלפרט,
ירים את ידו?

ה צ ב ע ה

בעד - 1

נגד - 2

הערעור לא התקבל

שמואל הלפרט:

אני מאוד מאוד מתפלא על כל הנושא הזה, כי כאן היתה בעיה פרוצדורלית אמיתית.
הנשיאות אישרה את ההצעה הזאת.

היו"ר סאלח טריף:

אתה חבר נשיאות, לא אני. אם הנשיאות החליטה לצרף את שתי ההצעות..

שמואל הלפרט:

הטיעון היה שלא מאשרים את ההצעה שלי בגלל שזה שניים מאותה סיעה. איך אישרו
לשניים מסיעת העבודה?

היו"ר סאלח טריף:

אין דבר כזה. אם יהיו שניים מסיעת העבודה, אתה תגיש וגם משה גפני יגיש. חבר
הכנסת משה גפני, מה הבעיה שלך?

משה גפני:

לי אין בעיה.

היו"ר סאלח טריף:

יש לך שאילתה?

אריה האן:

לא לך. יש שאילתות בעל-פה על שלושת הערעורים האחרים.

היו"ר סאלח טריף:

על כל נושא מהנושאים האלה יש שאילתה?

אריה האן:

כן.

היו"ר סאלח טריף:

רבותי, תמו הערעורים.

יולי אדלשטיין:

לנושא הערעורים, אני מברך את מזכירות הכנסת על העבודה המסודרת שהם עשו לגבי
תורנויות של סגני יושבי ראש. בוועדה הזאת, בחדר הזה, היו לא מעט ויכוחים
לגבי מספר סגנים וכן הלאה. אני מבקש שיעירו לסגנים שלא מופיעים כאן. זאת לא
התורנות שלי, ולכן אני לא מוכן להשיב לערעורים. אני מבקש מהסגן התורן להיות
כאן. התורנות היום היא של חבר הכנסת טל, אם אינני טועה.

2. הצעת חוק שכר חברי הכנסת, התש"ס - 2000.

היו"ר סאלח טריף:

הצעת חוק שכר חברי הכנסת, התש"ס - 2000, של חברי, חבר הכנסת אבי יחזקאל -
הכנה לקריאה ראשונה. דנו בהצעתו של חבר הכנסת אבי יחזקאל, אבל היה צורך
לנסח כמה דברים.

צבי ענבר:

1." מטרתו של חוק זה להקים ועדה ציבורית ולהפקיד בידיה סמכויות לקביעת שכר
ותשלומים אחרים, בהתאם להוראות חוק זה, שיהיו ייחודיות לחברי הכנסת. 2.
בחוק זה - "הוועדה הציבורית" - הוועדה שמונתה לפי סעיף 3. "שכר" - שכר
יסודי חודשי, לרבות תוספת יוקר ופיצוי התייקרות. "תשלומים אחרים" - הענקות,
טובות הנאה, שירותים ותשלומים אחרים שאינם שכר, המשולמים או הניתנים לחבר
הכנסת בתקופת כהונתו. 3. (א) נשיא המדינה, בהמלצת יושב-ראש הכנסת, ימנה
ועדה ציבורית לצורך קיום הוראות חוק זה."

היו"ר סאלח טריף:

למה נשיא המדינה ולא הכנסת? אני מציע שהכנסת תמנה.

אבי יחזקאל:

היושב-ראש אתה מתכוון.

היו"ר סאלח טריף:

לא, הכנסת.

אבי יחזקאל:

אני מציע שעל פי הצעת יושב ראש הכנסת תאשר מליאת הכנסת.

היו"ר סאלח טריף:

העניין הזה הוא נושא רגיש.

אבי יחזקאל:

אדוני, על פי הצעת ועדת הכנסת תאשר מליאת הכנסת את הוועדה הציבורית לצורך
קיום הוראות חוק זה.

צבי ענבר:

(ב)"הוועדה הציבורית תהיה מורכבת מחמישה נציגי ציבור, שהומלצו..., ובלבד
שראש הממשלה לשעבר, שר לשעבר, סגן ר לשעבר או חבר הכנסת לשעבר לא יכהנו
כחברים בוועדה הציבורית."

היו"ר סאלח טריף:

למה שלא נכתוב במקום לשעבר, בעל ניגוד אנטרסים.

אריה האן:

מה יקרה לוועדת אלוני אחרי החוק הזה?

היו"ר סאלח טריף:

נאמן, למשל, לא נהנה משום פנסיה. הוא אדם שלפי דעתי יכול לכהן בלי שום
בעיה.

צבי ענבר:

בעיה של ניגוד אנטרסים קיימת כמעט לגבי כל חבר ועדה ציבורית. אם הוא היה
מנכ"ל לשעבר שהיה צמוד לסגן שר לשעבר, אז גם הוא צמוד בצורה כלשהי. פה זה
דווקא מצמצם.

היו"ר סאלח טריף:

נוצרת בעיה. עכשיו הקמנו ועדה בראשות שופט שגם דנה בשופטים.

אורנה גל:

אפשר לומר ומלבד שאין לו נגיעה אישית, כדי שלא יושפע באופן ישיר.

אריה האן:

השופט אלוני החליט שהוא לא פוסל את עצמו.

היו"ר סאלח טריף:

בסדר, נכתוב אין לו נגיעה אישית. (ג) "הכנסת תמנה את יושב ראש הוועדה
הציבורית מקרב חבריה. (ד) יושב-ראש הכנסת יפרסם ברשומות הודעה על מינוי
הוועדה הציבורית ועל הרכבה. (ה) תקופת כהונתו של חבר הוועדה הציבורית תהיה
חמש שנים מיום מינויו. (ו) לא יכהן חבר בוועדה הציבורית יותר משתי תקופות
כהונה רצופות. (ז) נפטר חבר הוועדה הציבורית, או חדל לכהן בה או שנבצר ממנו
דרך קבע למלא תפקידו, ימונה לוועדה חבר אחר, ויחולו הוראות סעיף זה."

אורנה גל:

אין אח ורע לוועדה ציבורית שקובעת קביעות סופיות. אנחנו החלטנו את זה.
ביקשתי, גם בישיבה הקודמת, שיהיה נציג אחד בוועדה שיהיה נציג ציבור מטעם שר
האוצר.

היו"ר סאלח טריף:

אנחנו נחליט על העניין הזה בהמשך.

צבי ענבר:

לא כעת?

היו"ר סאלח טריף:

אני נגד כל נציג של אוצר בוועדה הציבורית.

אבי יחזקאל:

דעתי כדעתך.

אורנה גל:

אם לא פה, אולי יורשה לי בסעיף אחר שפעולת הוועדה הציבורית תיעשה לאחר
התייעצות.

היו"ר סאלח טריף:

שום התייעצות לא תהיה עם האוצר.

אבי יחזקאל:

אני מקווה ששר האוצר, כל שר אוצר, לא מפקפק בתום ליבה וביושרה של ועדה
ציבורית. הוא יוכל להופיע בפניה כמו כולנו.

היו"ר סאלח טריף:

כמו שכל בעל אנטרס יכול להופיע.

אורנה גל:

אפשר יהיה לעגן את זה?

היו"ר סאלח טריף:

אני חושב שמן הצדק וההגינות שיהיה מעמד שווה לכל הפונקציות שאמורות לא
להפגע מהעניין הזה.

אבי יחזקאל:

שר האוצר עצמו נהנה או לא נהנה מהחלטות הוועדה הציבורית, לכן זכותו להופיע
כאחד האדם בפני הוועדה הציבורית.

היו"ר סאלח טריף:

לא, יכול להיות שהפקיד שיהיה חבר הוא זה...

אורנה גל:

אני רק רוצה להזכיר שהוועדה הזאת היא לא גוף מבוקר ויהיו לה השפעות, כמו
שכבר אמרנו, על תקציב המדינה. יכולות להיות לא רק השפעות ישירות של הכספים
שיוצעו לחברי הכנסת, אלא גם השפעות עקיפות על בכירים אחרים במערכת.

יולי אדלשטיין:

לדעתי, לאור ההערות כאן, אלה יהיו כוונות טובות שלנו לגבי קשר ישיר ומעוגן
עם שר האוצר. זה יתפרש אחר כך בציבור כמן עוד "מאכר" מול משרד האוצר של
חברי כנסת או של ועדה ציבורית.

אורנה גל:

אז אולי נגיד לאחר התייעצות.

אבי יחזקאל:

ממש לא נגיד את זה.

היו"ר סאלח טריף:

אני מבין שההחלטה כאן אומרת שתהיה ועדה ציבורית נפרדת, בלי שום מעורבות.

צבי ענבר:

4.  "שר האוצר יקבע הוראות בדבר תשלום גמול לחברי הוועדה הציבורית שאינם
    מקבלים שכר מאוצר המדינה או מקופה ציבורית כמשמעותה בסעיף 35 לחוק
    שירות המדינה (גמלאות)..

היו"ר סאלח טריף:

מה פתאום שר האוצר? למה לא יושב-ראש הכנסת?

אבי יחזקאל:

אני מציע ששר האוצר, או כל גורם אוצרי אחר, יהיה מנותק מהוועדה ומהתשלומים.
הכנסת צריכה לקבוע.

היו"ר סאלח טריף:

ועדת הכנסת תקבע.

אורנה גל:

שר האוצר הוא האחראי על תקציב המדינה על פי חוק.

היו"ר סאלח טריף:

אבי, עמדתינו ברורה. עמדתך היא לגיטימית, אבל עמדתינו אומרת שהכנסת תנותק
מכל מעורבות של האוצר. מי שמשלם גם משפיע.

אורנה גל:

תרשם התנגדות לעניין הזה.

אבי יחזקאל:

שר האוצר ישלם לחברי וועדה ציבורית שיקבעו לי את גובה המשכורת, מה קרה?

היו"ר סאלח טריף:

5(א) "הוועדה הציבורית תקבע את סדרי עבודתה ונהלי דיוניה, ככל שלא נקבעו
בחוק זה. (ב) החלטות הוועדה הציבורית ללפי חוק זה יפורסמו ברשומות. 6(א)
הוועדה הציבורית תמליץ בפני ועדת הכנסת על שכר ועל תשלומים אחרים לחברי
הכנסת. (ב) המלצת הוועדה הציבורית תוגש לוועדת הכנסת ותקבל תוקף מחייב תוך
14 ימים מיום הגשתה, אלא אם כן הוגשה בקשה לפי סעיף קטן (ג). (ג) תוך 14
ימים מיום הגשת המלצת הוועדה הציבורית, רשאים חמישה חברי ועדת הכנסת לפחות,
לבקש בכתב, לדון בהמלצה במליאת הוועדה. ועדת הכנסת תקיים דיון בהמלצה
ותחליט בתוך 30 ימים מיום הגשת הבקשה. (ד) החליטה ועדת הכנסת לדחות את
המלצת הוועדה הציבורית, תוחזר ההמלצה לוועדה הציבורית לדיון מחודש. לאחר
הדיון תכריע הוועדה הציבורית, והחלטתה תהיה סופית."

צבי ענבר:

בהדפסת כותרת השוליים נפלה טעות ובמקום שכר צריך להיות כתוב המלצות הוועדה
הציבורית.

היו"ר סאלח טריף:

7(א) "במסגרת סמכותה של הוועדה הציבורית לפי סעיף 6, רשאית היא להמליץ או
לקבוע, לפי העניין, כי ישולמו תשלומים אחרים המפורטים להלן: (1) תשלומים
שונים לחברי הכנסת בהתחשב בתפקידם, במקום מגוריהם, בתקופת שירותם או בכל
גורם אחר שתקבע. (2) תשלומים שונים לכיסוי הוצאות נסיעה, החזקת רכב, כלכלה,
לינה, והוצאות מיוחדות הכרוכות במילוי תפקידם של חברי הכנסת, בהתאם לאופי
המשרה. (3) תשלומים לקרן השתלמות ולקופת גמל. (ב) הוועדה הציבורית רשאית
להמליץ או לקבוע, לפי העניין, את דרכי ההצמדה והעדכון של השכר ושל תשלומים
האחרים. 8. אין חוק זה חל על חבר הכנסת כשהוא מכהן כראש ממשלה, כשר או כסגן
שר." מה זאת אומרת סעיף 8?

צבי ענבר:

זה גם היום קיים בחוק שכר חברי הכנסת, כי שכרם של ראש הממשלה, שר או סגן שר
נקבע בהתאם לפי סעיף 45 לחוק יסוד הממשלה.

היו"ר סאלח טריף:

אנחנו רוצים להכפיף את העניין לכל נושאי המשרה?

אבי יחזקאל:

מה הבעיה עם הוועדה הזאת?

צבי ענבר:

ראשית, הצעת החוק הזאת באה לקבוע את שכר חברי הכנסת, ושנית, זה מחייב תיקון
חוק יסוד הממשלה..

אורנה גל:

בגלל סעיף ב' שיש סמכות לוועדה לקבוע את דרכי ההצמדה והעדכון של השכר ושל
התשלומים האחרים, אולי בכותרת השוליים צריך להוסיף סמכויות דיני השכר
ותשלומים אחרים.

צבי ענבר:

אפשר.

היו"ר סאלח טריף:

9. "חוק שכר חברי הכנסת, התש"ט - 1949 - בטל." אני מבין שבגלל החוק הזה,
חוק שכר חברי הכנסת בטל.

צבי ענבר:

כן.

היו"ר סאלח טריף:

10. "כל ההחלטות לעניין שכר לחברי הכנסת, שנעשו מכוח חיקוק שעמד בתוקפו ערב
תחילתו של חוק זה, יעמדו בתוקפן ככל שאינן סותרות את הוראות חוק זה וכל עוד
לא שונו על ידי הוועדה הציבורית." אני מבקש, אדוני היועץ, שיהיה סעיף מפורש
שיקבע שלעניין הוועדה שפועלת כיום שמונתה לקבוע את כל נושאי משרת רשויות
השילטון, החוק הזה לא יחול. ועדת אלוני שפועלת היום ושמונתה על ידי ועדת
הכנסת לפי הליך חוקי לחלוטין, החוק הזה לא יחול עליה ולא יפגע בפעילותה.

סיגל קוגוט:

זה ממילא כתוב, כי כתבנו בסעיף 1 שזה יהיה יחודי לחברי הכנסת.

אריה האן:

לא, ועדת אלוני מונתה גם לנושא שכר חברי הכנסת.

היו"ר סאלח טריף:

ועדת אלוני שמונתה בתיאום עם ועדת הכספים, ועדת הכנסת והמליאה, כוללת את כל
נושאי המשרה ומטפלת בהם. חוק זה בא לסייע לנו, כדי שמה שתחליט ועדת אלוני
יהיה סופי. אני לא רוצה לעשות משהו טוב ולקלקל משהו אחר, לכן אני רוצה
שהחוק הזה לא יפגע בעבודתה ובפעולתה של ועדת אלוני.

אריה האן:

ועדת אלוני מונתה. חסר מינוי אחד.

היו"ר סאלח טריף:

הוא יצורף ביום רביעי.

אריה האן:

זה יפורסם ברשומות. מי שטיפל בזה זאת אנה.

צבי ענבר:

עד מתי ועדת אלוני פועלת?

אריה האן:

ועדת אלוני זאת ועדה שהוטלה עליה משימה. היא צריכה לסיים לשנה זו את כל
נושא נושאי המשרה. לפי דעתי היא תסיים את עבודתה תוך כמה שבועות.

היו"ר סאלח טריף:

לא חשוב. עד שהיא לא תסיים את עבודתה, חוק זה לא יפגע בפעולתה.

אריה האן:

אז תהיה ועדה. יכול להיות שיחליטו שוועדת אלוני תהיה קבועה.

היו"ר סאלח טריף:

אני מבקש שהניסוח המשפטי יהיה ברוח זו.

סיגל קוגוט:

הכוונה היא שהחוק הזה יחול רק על ועדה ציבורית שמונתה אחרי פירסומו.

אבי יחזקאל:

מה שאתה אומר לי הוא שוועדה ציבורית חדשה תמונה רק לאחר סיום עבודתה של
ועדת אלוני?

היו"ר סאלח טריף:

מכיוון שהחוק הזה מתנגש עם הוועדה הציבורית.

אבי יחזקאל:

אין בעיה. אני מבקש להחיל סעיף תחילה האומר שחוק זה יכנס לתוקפו עם סיום
העניין, כלומר להבהיר שעם תום העבודה ועדת הכנסת תמנה ועדה חדשה.

אורנה גל:

האם היתה איזו שהיא כוונה בעניין ועדת אלוני בעניין הגימלאות של השופטים?

היו"ר סאלח טריף:

גם.

אורנה גל:

הוועדה הזאת לא יכולה להמליץ בעניין של גמלאות של שופטים חדשים, של נושאי
משרה חדשים. אין לוועדות סמכות בעניין הזה.

היו"ר סאלח טריף:

זה לא לעניין החוק הזה. אנחנו מאשרים את החוק לקריאה ראשונה, מי בעד?

ה צ ב ע ה

בעד - 4

נגד - 0

אושר.

3. שונות.

היו"ר סאלח טריף:

חבר הכנסת פריצקי, אני מבקש ממך לדחות את הדיון בנושא שלך למחר.

יוסף פריצקי:

אין לי שום בעיה. אם לא, בשבוע הבא.

היו"ר סאלח טריף:

רבותי, יש לנו הצעת חוק סדר הדין הפלילי - סמכויות אכיפה מעצרים, של חבר
הכנסת לנגנטל, שאנחנו צריכים לקבוע לאיזו ועדה להעביר אותה. אני מבין שזאת
ועדת חוקה, לא?

צבי ענבר:

כן.

היו"ר סאלח טריף:

אנחנו מעבירים את הצעת החוק לוועדת חוקה.

הישיבה ננעלה בשעה 10:55
