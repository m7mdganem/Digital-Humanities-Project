הכנסת העשרים

מושב חמישי

פרוטוקול מס' 392

מישיבת ועדת הכנסת

יום חמישי, ז' בכסלו התשע"ט (15 בנובמבר 2018), שעה 17:05

סדר היום:

פניית יושב-ראש ועדת הפנים הגנת הסביבה בדבר טענת נושא חדש בעת הדיון בהצ"ח
גנים לאומיים, שמורות טבע, אתרים לאומיים ואתרי הנצחה (תיקון מס' 17)
(תוכנית למגורים בתחום שכונת מגורים קיימת בגן לאומי) התשע"ח-2018
(פ/4135/20) (כ/803)

נכחו:

חברי הוועדה:

יואב קיש – מ"מ היו"ר

חברי הכנסת:

טלב אבו עראר

ג'מעה אזברגר

יעל כהן-פארן

בצלאל סמוטריץ

נורית קורן

ייעוץ משפטי:

תומר רוזנר

מנהל/ת הוועדה:

אתי בן יוסף

רישום פרלמנטרי:

אהובה שרון, חבר תרגומים

טענת נושא חדש בעת הדיון בהצ"ח גנים לאומיים, שמורות טבע, אתרים לאומיים
ואתרי הנצחה (תיקון מס' 17) (תוכנית למגורים בתחום שכונת מגורים קיימת בגן
לאומי) התשע"ח-2018 (פ/4135/20) (כ/803)

היו"ר יואב קיש:

אני פותח את ישיבת ועדת הכנסת.

בצלאל סמוטריץ (הבית היהודי):

מי טען טענת נושא חדש?

יעל כהן-פארן (המחנה הציוני):

אני.

היו"ר יואב קיש:

הנושא שעל סדר היום הוא פניית יושב ראש ועדת הפנים והגנת הסביבה בדבר טענות
נושא חדש בנושא, נדמה לי שזה היה סעיף 6(ה).

יעל כהן-פארן (המחנה הציוני):

סעיף 6 ו-(ה). סעיף (ב)(6).

היו"ר יואב קיש:

בבקשה, חברת הכנסת יעל כהן-פארן, נא לנמק.

יעל כהן-פארן (המחנה הציוני):

טענתי, וגם למיטב זיכרוני, חבר הכנסת טלב אבו עראר הצטרף אלי לטענה. התוספת
שהוספתם שהתכנית חלה על כל שטח שכונת המגורים, זאת אומרת שמראש אפשר להגיד
לא איזה בית שאתה רוצה לבנות קיר שנהרס אלא איזושהי תכנית כוללת – זה משהו
חדש שלא היה בקריאה הראשונה. זה סעיף (ב)(6). הוא בכלל לא היה. זה משהו
שלדעתי בפני עצמו דורש דיון מחודש ואישור מחודש של המליאה כי הוא ממש נושא
נוסף.

סעיף קטן (ה) הוא בעצם קשור. אם יש תכנית כוללת לפי סעיף (ב)(6), אפשר
להגיש תכנית שחלה על חלק מהשטח.

שני אלה צמודים והם נושא חדש שלא היה קודם בדיון ואני חושבת שלא נכון
להעביר אותו. תודה.

היו"ר יואב קיש:

מכיוון שאני הייתי יושב ראש ועדת הפנים, אני עונה לך.

בצלאל סמוטריץ (הבית היהודי):

גם אני מבקש אחר כך להתייחס.

יעל כהן-פארן (המחנה הציוני):

אני חושבת שמי שאמור לענות, זה לא אתה.

היו"ר יואב קיש:

גם היושב ראש יכול לענות.

בצלאל סמוטריץ (הבית היהודי):

אני מבקש להשיב. יש כאן לא פעם ולא פעמיים בבית הזה, כאשר מכינים הצעות
חוק, טענות נושא חדש. זו טענה לגיטימית. שלוש וחצי שנים אני בבית הזה ולא
פעם ולא פעמיים, בהרבה מאוד הצעות חוק, יש מי שטוען טענת נושא חדש, טענה
לגיטימית, בעיקר פוליטית וזה בסדר. להעלות טענת נושא חדש בהקשר הזה, זה
פשוט מגוחך מכיוון שהנושא הזה הוא למעלה מ-3,000 שנים. למעלה מ-3,000 שנים
של התיישבות יהודית. אני בדיוק מסביר למה לטעון טענת נושא חדש על עיר דוד,
זה אחד הדברים הכי מגוחכים שיש בעולם. לפני כמה שנים דוד המלך הגיע?

קריאה:

6,000. 7,000.

יעל כהן-פארן (המחנה הציוני):

3,000.

קריאה:

5,000.

בצלאל סמוטריץ (הבית היהודי):

בוא נגיד שאלה 2,000 שנים. טלב, זה יותר מ-1,500 שנים, לפני שמוחמד המציא
את הדת שלכם.

טלב אבו עראר (הרשימה המשותפת):

כל ההיסטוריה שלך מזויפת.

בצלאל סמוטריץ (הבית היהודי):

לפני שהגיע מוחמד והעתיק מהדת היהודית והמציא את הדת המוסלמית, כבר דוד
המלך הגיע לירושלים.

טלב אבו עראר (הרשימה המשותפת):

מוחמד הוא הנביא של כל היהודים, אתה יודע?

בצלאל סמוטריץ (הבית היהודי):

אתה מוכן לקרוא לו לסדר?

היו"ר יואב קיש:

הוא בזכות דיבור. לא סותמים פיות כאן.

טלב אבו עראר (הרשימה המשותפת):

אבל הוא ממציא דברים.

היו"ר יואב קיש:

כאן מקשיבים. גם אני מקשיב לדברים הזויים כמו שחבריך לסיעה לפעמים אומרים.
כשיש דברי טעם, אפשר גם להקשיב.

טלב אבו עראר (הרשימה המשותפת):

אבל הכיבוש לא - - -

נורית קורן (הליכוד):

על איזה כיבוש אתה מדבר?

בצלאל סמוטריץ (הבית היהודי):

בשונה מטלב וחבריו שמספרים, כל הבדואים בנגב מספרים שהם היו כאן מלפני קום
המדינה, סיפורי אלף לילה ולילה, אצלנו - - -

היו"ר יואב קיש:

טלב, אני לא רוצה להוציא אותך. אל תפריע. תן לו לדבר.

בצלאל סמוטריץ (הבית היהודי):

לפני 3,000 שנים, יותר מ-3,000 שנים, הגיע דוד המלך שייסד את שלשלת מלכות
בית דוד לירושלים, בנה בה את עיר דוד ואת ביתו, התחיל להכין בה את בניין
בית המקדש שבנו שלמה זכה להגשים ולבנות. בכמה עשורים האחרונים, עד שהיהודים
חזרו הביתה, גם לעיר דוד, והתחילו לחפור שם, ואגב, חששותייך יעל, אין מי
שפיתח וטיפח ושימר את העבר ההיסטורי, את הממצאים הארכיאולוגיים המפוארים
שמתעדים את אותה התיישבות יהודית מפוארת שטלב וחבריו שזה מקרוב באו מנסים
להתכחש לה, אין מי ששמר את זה ופיתח את זה ומפתח את זה היום בהשקעה של מאות
מיליוני שקלים יותר מהמתיישבים היהודים של עמותת עיר אל דוד.

הזמנתי אותך קודם ואני מזמין אותך עכשיו. דוד, אתה מרשה לי בשמך להזמין
אותה, נכון? אני מזמין אותך לסיור כדי שתראי איך בונים אימפריה מפוארת של
ארכיאולוגיה, של חפירות, משמרים בצורה שאין למעלה ממנה ולצערי המדינה לא
עשתה את זה קודם.

היו"ר יואב קיש:

בצלאל, נא לסיים.

בצלאל סמוטריץ (הבית היהודי):

אורי כבר מגיע?

היו"ר יואב קיש:

הוא מגיע.

טלב אבו עראר (הרשימה המשותפת):

כמו במליאה. אני רוצה להצביע עכשיו. מקלב לא יגיע.

בצלאל סמוטריץ (הבית היהודי):

לכן אני מבקש מהוועדה לדחות את טענת הנושא החדש. כאמור, נושא עם זקן לבן
ארוך, ארוך, ארוך.

טלב אבו עראר (הרשימה המשותפת):

עוברים להצבעה.

היו"ר יואב קיש:

רגע. היועץ המשפטי. אתה רוצה להתייחס או שאני אתייחס כיושב ראש הוועדה?

טלב אבו עראר (הרשימה המשותפת):

אם אתה רוצה לדבר, אז גם אני רוצה לדבר.

תומר רוזנר:

מדובר בהצעת חוק העוסקת בתכנית שתאפשר בתנאים שקובעת הצעת החוק תכנית
לשכונת מגורים בתחומו של גן לאומי. בהצעת החוק נמנו כבר בקריאה הראשונה
מספר תנאים. במהלך הדיונים הוועדה הוסיפה תנאי נוסף והוא שהתכנית תהיה בכלל
בתחום התכנית ומתוך זה אפשר יהיה לגזור אחר כך תכניות נקודתיות. אלה
הסעיפים לגביהם נטענה טענת נושא חדש. מובן מאליו שאין מדובר בנושא חדש אלא
בתנאים נוספים שנוספו להצעת החוק.

היו"ר יואב קיש:

תודה רבה. מי בעד ההחלטה שזה נושא חדש? מי נגד?

הצבעה

בעד – 3

נגד – 3

ההצעה לא נתקבלה.

היו"ר יואב קיש:

ההצעה לא התקבלה. תודה.

יעל כהן-פארן (המחנה הציוני):

רביזיה.

היו"ר יואב קיש:

רביזיה. בעוד חצי שעה, בשעה 17:40.

הישיבה ננעלה בשעה 17:13.
