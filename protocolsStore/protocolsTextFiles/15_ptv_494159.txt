פרוטוקולים/ועדת הכנסת/5105

ירושלים, י"ט בסיון, תשס"ב

30 במאי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 315 

מישיבת ועדת הכנסת

יום שלישי י"ז בסיון התשס"ב (28 במאי 2002), שעה 13:00

סדר יום: דיון נוסף בדבר הרכב הוועדה המיוחדת להצעת חוק תכנית החירום
הכלכלית (תיקוני

  חקיקה להשגת יעדי התקציב והמדיניות הכלכלית לשנות הכספים 2002 ו- 2003)
  התשס"ב – 2002, לאור פניית יושב ראש הכנסת

נכחו:

חברי הוועדה: יוסי כץ – היו"ר

מוחמד ברכה

זאב בוים

אברהם הירשזון

מיכאל איתן

אמנון כהן

יצחק סבן

יצחק גאגולה

יאיר פרץ

נעמי חזן

נחמה רונן

שאול יהלום

עבד-אלמאלכ דהאמשה

אורי אריאל

רחמים מלול

אבשלום וילן

מרדכי משעני

אברהם רביץ

מוזמנים:

אברהם בורג - יושב ראש הכנסת

אריה האן - מזכיר הכנסת

דוד לב - סגן מזכיר הכנסת

יועצת משפטית: אנה שניידר

ארבל אסטראחן

מנהל/ת הוועדה: אתי בן יוסף

קצרנית: איה לינצ'בסקי

דיון נוסף בדבר הרכב הוועדה המיוחדת להצעת חוק תכנית החירום הכלכלית
(תיקוני חקיקה להשגת יעדי התקציב והמדיניות הכלכלית לשנות הכספים 2002 ו-
2003) התשס"ב – 2002, לאור פניית יושב ראש הכנסת

היו"ר יוסי כץ:

אני מתכבד לפתוח את ישיבת ועדת הכנסת, ישיבה זו מתכנסת לפי בקשתו של יו"ר
הכנסת, אבל לפני כן, אני רוצה לומר משהו לחברי הכנסת אושעיה, גפני ורביץ
שנמצאים פה.

משה גפני:

בלאו הכי זה משחק מכור.

היו"ר יוסי כץ:

חבר הכנסת אפי אושעיה פנה אלי בעניין החלפת שני חברי כנסת שיושבים על מכסת
מפלגת העבודה בוועדת הכספים. כדי למנוע אי הבנות, היועצת המשפטית של הוועדה
אמרה שמן הראוי שאודיע זאת לכם, כי המשמעות של החלפתו של חבר הכנסת ליצמן
בחבר כנסת נוסף היא בעצם הפסקת כהונתו כיו"ר ועדת כספים וזה לא דבר של מה
בכך.

נתתי לכם 24 שעות כדי לקבל החלטה לגבי עמדתכם בנושא. אין לי כרגע שיקול
דעת, אבל אתם יכולים לבצע מהלך שהמשמעות שלו תהיה השארתו של חבר הכנסת
ליצמן ברשות ועדת הכספים. אני מבקש מכם במהלך היום לקבוע עמדה בנושא, שאם
לא כן מחר בבוקר אני אודיע על החלפת החברים בוועדה.

משה גפני:

מכיוון שהודעת את זה, ובמקרה אני פה, אני רוצה לומר לך שהייתי חבר בוועדה
המסדרת, ומפלגת העבודה קבלה בוועדה המסדרת ששה מקומות בוועדת כספים, הרבה
מעבר לכוחה, מסיבה נורא פשוטה.

יו"ר הכנסת אברהם בורג:

האיכות.

משה גפני:

בגלל האיכות היינו צריכים לשים 60 לא ששה....נתנו להם ששה בהסכמה כדי לתת
שניים נוספים ליהדות התורה. זאת הייתה הסכמה לגבי כל הוועדות ולגבי כל
התפקידים. במידה, ואמרתי את זה לחבר כנסת אפי אושעיה, יו"ר סיעת העבודה,
והולכים בדרך הזו שכל ההסכמות שהיו בוועדה המסדרת - - -

היו"ר יוסי כץ:

הכל טוב ויפה.

משה גפני:

אני רק רוצה שתדע, כיו"ר ועדת הכנסת, אתה אמנם איש מפלגת העבודה - - -

היו"ר יוסי כץ:

אני חושב שנהגתי בהגינות כלפיך.

משה גפני:

בהגינות רבה, על אף שאתה ממפלגת העבודה נהגת בהגינות.

יו"ר הכנסת אברהם בורג:

וזה לא יהיה תקדים.

משה גפני:

מכיוון שזו הייתה ההסכמה, אני אבקש, ובקשתי מחבר הכנסת אפי אושעיה, יחד עם
חבר הכנסת בוים יו"ר סיעת הליכוד, לשבת על העניין הזה לפני שמביאים את זה.

היו"ר יוסי כץ:

תשבו על העניין הזה, אני מודיע לך שמחר אני אמסור הודעה.

משה גפני:

אני מבקש ממך לקיים דיון מחדש על כל העניין של הוועדות מכיוון שכל ההסכמות
בטלות.

נואף מסאלחה:

אני מבקש שיתנצל בפני, אני חבר מפלגת העבודה, ובמקרה אני גם הגון.

משה גפני:

נכון, האמת ששכחתי אותך.

יו"ר הכנסת אברהם בורג:

בבחירות הקרובות נדאג שמקרה כזה לא יחזור על עצמו.

משה גפני:

תוצאת בקשתו של יו"ר סיעת העבודה היא שלסיעת העבודה בוועדת כספים יש ששה
חברים ולליכוד שניים.

היו"ר יוסי כץ:

תודה רבה, מסרתי את ההודעה, היא נרשמה בפרוטוקול.

מרדכי משעני:

אולי עכשיו לא צריך את הוועדה המיוחדת הרי כל המטרה של הוועדה המיוחדת
הייתה לעקוף את חבר הכנסת ליצמן.

אברהם הירשזון:

מה פתאום, זה כדי לדון לעומק בכל העניין.

היו"ר יוסי כץ:

אדוני יו"ר הכנסת בבקשה:

יו"ר הכנסת אברהם בורג:

אדוני היו"ר, חברי וחברות הכנסת, את עמדתי באשר לעצם הקמת הוועדה המיוחדת
כבר אמרתי ביותר מאשר פורום אחד, אבל עכשיו אנחנו במצב שזה כבר עובדה
מליאתית קיימת.

רחמים מלול:

לא שמענו את דעתו באותם פורומים.

יו"ר הכנסת אברהם בורג:

הצבעתי נגד, ואגיד רק בסוגריים קטנים כדי לסבר את האוזן לקראת הדיון. אני
חושב שזה לא נכון לבנות מבנים עוקפי תקנות, כשהמציאות הפוליטית קשה.

אברהם הירשזון:

מדוע אדוני לא מצא לנכון לבוא אתמול לוועדת הכנסת, בזמן שדנו בנושא הזה,
והביע דעתו לפני שאמר אותה במליאה, אני בטוח שאת דעתי היית משנה.

יו"ר הכנסת אברהם בורג:

אין לי ספק, ובגלל זה לא רציתי לשנות את דעתך. העובדה היא עובדה מליאתית
קבועה. הוגשה עתירה לבג"צ על ידי אלומה של הסיעות הערביות, יש לעתירה הזו
תוכן וכמה ממדים. הממד המרכזי שאותי מטריד הוא ההגינות בייצוג. לאמור, בכל
הוועדה המיוחדת אין נציג לסיעות הערביות, מלבד חבר הכנסת נואף מסאלחה
שמייצג סיעה שאיננה מוגדרת באופי הציבורי שלה כסיעה ערבית.

חייכתי לעצמי משום שדומני שבוועדת טל לענייני פטורים לבחורי ישיבות, חבר
הכנסת ברכה הוא חבר בוועדה, אבל בוועדה שנוגעת לגבי כלל הציבור הישראלי,
שחלק מ- 20% מיוצג על ידי הסיעות הערביות, יש בעיה של ייצוג.

בזמנו נאבקתי גם בוועדת הכנסת, וגם מאחורי הקלעים, למתן ייצוג הולם לסיעות
האיחוד הלאומי ישראל-ביתנו. טוען חבר הכנסת ליברמן, שאני עומד מאחורי
האיחוד ביניהם, כי אמרתי להם שאם הם יתאחדו נוכל לתת לכם במסה יותר גדולה,
לפי המגיע להם. באופן עקרוני אני חושב שזה לא נכון שבדבר שנוגע לכלל החברה
הישראלית, חלק מהנציגים של כלל החברה הישראלית, לא יהיו נוכחים.

יחד עם הבג"צ, כתבתי מכתב ליו"ר הוועדה אתמול, ועל סמך כך, אני מודה ליו"ר
שכינס את הישיבה. בינתיים באתי בדברים הבוקר, גם עם יו"ר סיעת העבודה חבר
הכנסת אפי אושעיה, גם עם יו"ר סיעת הליכוד חבר הכנסת בוים, גם עם חבר הכנסת
כץ, ושאלתי שאלה פשוטה, האם ניתן להוסיף עוד שני חברים במובן שהחבר הנוסף
האחד ייצג את הסיעות הערביות והחבר השני יבטיח את הרוב של הקואליציה
בהצבעה, כדי לא להפר את הפרופורציה. תשובתם על העיקרון הזה הייתה, כן,
אנחנו מוכנים.

כשדברתי עם חבר הכנסת כץ, הוא אמר לי שאני מתפרץ לדלת פתוחה משום שבדיוק
יוזמה ברוח הזו לקח הוביל והנהיג חבר הכנסת נואף מסאלחה. אני חושב שהצעה
מהסוג הזה, שלהלן היא הצעת מסאלחה-יוסי כץ, שהוועדה מחליטה להרחיב את
הוועדה בצורה שיהיה נציג לסיעות הערביות, ושמירת הרוב לקואליציה, יכולה
לפתור את הבעיה בדרך שבה הכנסת גם לא תאלץ לעמוד בפני בג"צ. אני תמיד לא
מעוניין בזה, אני תמיד רוצה שהכנסת תחליט בתוך עצמה את ההחלטות שלה.

רחמים מלול:

אבל היא עובדת לפי מפתח שנקבע פה בוועדה.

יו"ר הכנסת אברהם בורג:

אני אגמור לומר את ההצעה ואגיד מילה על הלוגיקה שלה. כבר היום היחס הוא
עשרה ותשעה, שזה היחס בין קואליציה לאופוזיציה.

היו"ר יוסי כץ:

פורמלית זה 11 ו- 8

עבד אלמאלכ דהאמשה:

בינתיים היחס שונה לגמרי.

יו"ר הכנסת אברהם בורג:

זאת אומרת שהיחס הוא יותר צמוד מאשר היחס של גודל הקואליציות למיניהם
והדברים משתנים בלי סוף. זה נכון שלכל סיעה יש את הצורך בנציגות הזו
ובנציגות האחרת, תחשבו לרגע על התמונה הכללית. חבר כנסת מש"ס, מגשר, אני לא
יודע מי תהיה התוספת שתחליט הקואליציה להוסיף לצד שלה, אני לא יודע גם מי
יהיה חבר הכנסת שתחלטנה הסיעות הערביות להוסיף מהצד שלהן.

יום אחד, כל אחד מאתנו יגיע לפינה הזו, העיקרון שבו 20% מהאוכלוסיה לא
זוכים לייצוג הוא עיקרון לא נכון ששווה בשבילו להתפשר. באותה מידה אני אומר
לחבר הכנסת מלול, לא הייתי מוכן שתהיה ועדה בלי נציג מ- 17 ח"כים של ש"ס,
ואתה יודע את זה. אנחנו צריכים על העיקרון הזה לעמוד.

עבד אלמאלכ דהאמשה:

הדיון בבג"צ קבוע למחר בבוקר.

היו"ר יוסי כץ:

חבר הכנסת אושעיה, אתה הנציג הבכיר של הקואליציה כעת בוועדה, השאלה שלי האם
נתתם דעתכם על השאלה?

אפי אושעיה:

נתנו תמיכה לניסיונות של יו"ר הכנסת, חבר הכנסת מסאלחה ויו"ר ועדת הכנסת,
אני רוצה להגיד רק את עמדתי האישית, לא הסכמתי עם יו"ר הכנסת רק בשל האיום
בבג"צ, אני חושב שזה נכון לעשות את זה, והבג"צ הוא בג"צ. זה נכון לעשות את
זה וגם יו"ר הוועדה המיוחדת - - -

יו"ר הכנסת אברהם בורג:

מקובל עלי.

עבד אלמאלכ דהאמשה:

הערת הבהרה, מדובר בנציגים עצמאיים בזכות עצמם.

יוסי כץ:

נניח שבוחרים בך, הכוונה היא...אם הוועדה תחליט על צירוף חברים כפי שמוצע,
היום אחר הצהרים, או מחר בבוקר, אני אבקש את אישור המליאה לתוספת הזו,
ודינם של שני החברים יהיה כדין כל חבר אחר.

אבשלום וילן:

אני מציע את הפתרון שהלכנו עליו בוועדת כספים לפני שלוש שנים. למרצ יש שני
חברים, ניתן מקום אחד מהשניים האלה לנציג המפלגות הערביות, כפי שעשינו
בוועדת הכספים הפורמלית. אתה שומר על היחסים, פותר את הבעיה. המודל שדובר
עליו אתמול הוא אחד לחמש, איך נכנסה ישראל בעליה, היא נכנסה על חשבון
הליכוד. אנחנו, כאחראים על האופוזיציה מוכנים לתת מקום אחד, לפתור את
הבעיה, אתה לא צריך לתת לנו שום מקום.

נואף מסאלחה:

עם כל הכבוד לחבר הכנסת וילן, לא על חשבון מרצ ולא כלום. אני גם מייצג את
המגזר הערבי, אבל הגדיר את זה יפה יו"ר הכנסת, ודברנו גם אתמול וגם היום עם
יו"ר הקואליציה והאופוזיציה, ואני בעד להוסיף שניים. אז במקום 19 יוסיפו
אחד, מה אכפת לך. אחד שחברי הכנסת או הסיעות הערביות יבחרו בו, ואחד שיו"ר
הקואליציה יבחר. ללא קשר לבג"צ. לסיכום, יהיה כמו שמרת, נציג ערבי, ואחד
מהקואליציה.

היו"ר יוסי כץ:

חבר הכנסת ויצמן שירי ואחריו חבר הכנסת בוים. אני מבקש ממך, אם נחליט לצרף
חבר כנסת מסיעות הערביות, וחבר כנסת מהקואליציה, מי יהיה נציג הקואליציה
שסיכמתם עליו?

מרדכי משעני:

אני

זאב בוים:

מה פתאום אתה?

שאול יהלום:

איש מפד"ל.

יו"ר הכנסת אברהם בורג:

המשבר לא עד כדי כך חמור.

זאב בוים:

לא דברנו על זה, זה דבר חדש ואני תכף אענה על זה.

ויצמן שירי:

סיכמנו שמקובל שבמקום שיהיו 19 חברים יהיו 21, אבל לגבי הפתיח של הדיון,
שלא הייתי בו, לגבי ההודעה שלך על ועדת הכספים, אנחנו עובדים על העניין,
אבל השאלה אם אתה מודיע על העניין הזה?

היו"ר יוסי כץ:

לא התחלתי להודיע היום. זה לא הנושא עכשיו. עברנו לנושא אחר.

מרדכי משעני:

אני רוצה לומר כמה מילים דווקא לפני הדיון בבג"צ משום שאני חושב שאנחנו
עושים כאן טעות. הרכב ועדת כספים נקבע מזמן והוא מדבר על חמישה. אמרתם שאתם
מקימים ועדה מיוחדת, שגם עליה אני חושב שזה לא תקין והיה צריך לנהל הכל
בוועדת כספים, וצריך היה להתגבר על הבעיה, אם בכלל הייתה בעיה.

קבעתם שהיחס בוועדה הזו יהיה אחד לחמישה. ברגע שנשבור את היחס הזה מאחד
לחמישה וניתן לסיעות שהן סיעות קטנות יותר, זה פתח למצב דברים שבה כל
ההחלטה הזו לא תאושר. למה לתת לסיעה ערבית שיש לה שניים או שלושה חברים ולא
לתת לסיעה אחרת שיש לה שניים או שלושה חברים. אם כך אנחנו שוברים את זה אז
אולי צריך ללכת להחלטה אחרת לגמרי, שכל הסיעות יהיו.

היו"ר יוסי כץ:

הערה של יו"ר הכנסת ואחרי זה אני מביא הצעות להצבעה.

יו"ר הכנסת אברהם בורג:

חבר הכנסת משעני, יש לנו שתי אפשרויות לגשת לבעיה מהסוג הזה, אפשרות אחת
מצד של המיקרו, לספור ראשים, לספור גדלים של סיעות וזו תהיה החלטה שתהיה
מאד נכונה מבחינת הסרגל הפוליטי, אך היא תהיה חסרת משמעות מבחינה ציבורית.

המשמעות הציבורית היא, וזו גישת המקרו, שסיעת גשר, על האינטרסים שלה, סיעת
העבודה על האינטרסים שלה או סיעת מרצ או ש"ס עם האינטרסים שלהן, מיוצגת על
ידי האינטרסים של הסיעה, לא הסיעה, האינטרסים הציבוריים מיוצגים על ידי
קבוצות בכנסת. עמיר פרץ משיק לגשר, גשר משיקה לחלק מהלובי החברתי בעבודה,
אגודה משיקה לש"ס וכו'.

אם כל הסיעות הערביות לא נמצאת בפנים, כי הסרגל לא העביר אותן את הגובה
הזה, המשמעות הציבורית של הדבר הזה הוא חוסר סבירות קיצוני בסוגיית הייצוג.
לכן אנחנו חייבים לשפוט דבר כגוף ציבורי פרלמנטרי לא רק מה נכון בסיעת גשר,
סיעת עבודה וסיעת מרצ אלא איך זה נראה ציבורית. דנים בתכנית חירום כלכלית,
של כל האזרחים במדינת ישראל, שהנציגים הרשמיים של 20% לא מיוצגים, אני לא
יודע מה האחרים מצביעים, חבר הכנסת מסאלחה לא יודע מי הצביע לו.

אבשלום וילן:

אתה חוזר על זה פעם שניה, ואני חושב שחבר הכנסת מסאלחה וחברת הכנסת ג'בארה
הם נציגים רשמיים לא פחות.

עבד אלמאלכ דהאמשה:

הם נציגים של מרצ ושל העבודה.

אבשלום וילן:

הם מייצגים את הציבור הערבי במדינת ישראל בדיוק כמוך.

עבד אלמאלכ דהאמשה:

הם ערבים כמוני.

אבשלום וילן:

הם גם מייצגים כמוך.

נואף מסאלחה:

חבר הכנסת דהאמשה נגרר לדבר שאני לא אגרר אליו, כי אני הייתי היוזם. לא
בגלל רגשי נחיתות, אני הצבעתי כמוך נגד התכנית, אלא מתוך מה שאמר יו"ר
הכנסת. אתה נגרר עם חבר הכנסת וילן, על מי מייצג יותר, אני ואתה, או חברת
הכנסת ג'בארה - - -

היו"ר יוסי כץ:

חבר הכנסת מסאלחה, אל תשיב, תן ליו"ר הכנסת לומר משפט אחרון.

יו"ר הכנסת אברהם בורג:

חבר הכנסת וילן, אני לא מתרגש מהרמת הקול שלך כי לדעתי הטיעון שלך חלש מאד.
זאת משום שבסופו של דבר אנחנו מסתכלים על ספקטרום של צבעים פוליטיים,
ובספקטרום הצבעים הפוליטיים, אני מייצג כמוך את האוכלוסיה של ש"ס, הם רק לא
בדיוק מכירים בזה.

אני חושב שאני פרלמנטר של 120 אנשים. אם היה מצב שאחד היה נכנס והוא מייצג
גוש מסוים, הייתי אומר שזה בסדר, אבל כשכולם בחוץ, התחושה שנוצרת היא של
חרם. של רוב של המפלגות הלא ערביות על המפלגות הערביות שנבחרו כדין לכנסת,
וזה לוקה בחוסר סבירות קיצוני. אמרתי אותו דבר על האיחוד הלאומי-ישראל
ביתנו כשקפחו אותם. אני הכנסתי את גנדי ז"ל לנשיאות.

היו"ר יוסי כץ:

למען הפרוטוקול, ומאחר שהפרוטוקול הזה יועבר גם לבית המשפט העליון אם לא
נגיע להסכמה, אני רוצה להבהיר דבר אחד. מהבחינה התקנונית המשפטית הצרופה,
לי אין ספק שנהגנו כשורה, זאת לא הבעיה. קביעת מפתח של חמישה חברי כנסת
לחבר ועדה אחד נקבעה גם בוועדת הכספים, נקבעה בוועדת חוץ וביטחון, וגם שם
יש את אותו עניין של ייצוג האוכלוסיה הערבית במדינת ישראל.

אני לא צריך לומר לכם עד כמה אני חושב שצריך לגלות רגישות, ראינו את זה רק
לפני שעה בהצבעה. צריך לגלות רגישות, זו לא שאלה רק של מי צודק, צריך להיות
גם חכם. לכן היוזמה של חבר הכנסת מסאלחה ושל יו"ר הכנסת נוגעת לתחושות
ולרגישות, זה לא עניין משפטי ולא עניין תקנוני.

אני פונה אליך, חבר הכנסת בוים. אם יש לך הצעה קונקרטית לגבי חלוקת שני
המקומות הללו או לא?

זאב בוים:

אני רק רוצה להקדים ולומר, כיוון שנכנסתי בסוף, אני מסכים עם מה שאתה אומר,
אני חושב שנהגנו נכון. אני גם חושב שאם יביאו את זה לבג"צ זה יהיה בסדר. כך
אני מאמין ואני חושב שהיועצת המשפטית מסכימה אתי.

הייתה בעיה ציבורית, ופנה אלי חבר הכנסת נואף מסאלחה והציע לי, לא על הבסיס
המשפטי, והגבורה שלי על המקום הייתה כפולה, פעם אחת אמרתי לו שאני חושב
שהוא מייצג את הערבים לא פחות מאשר כל חבר כנסת ערבי אחר, ואני מסכים עם
ההערה של חבר הכנסת וילן בעניין הזה. אני חושב שזה ייחוד גדול, אנחנו
מייצגים מגזר והעניין של מי מייצג יותר הוא לא חשוב.

הערה נוספת שאני רוצה לומר, ואני אומר את זה לחבר הכנסת דהאמשה. יש פה בעיה
שאי אפשר להתעלם ממנה. המפלגות הערביות התפצלו לפי בקשתן. הן היו פעם
בגושים יותר גדולים, והחליטו להתפצל משיקולים שונים ומשונים. זה היה בוודאי
נוח להם, כי הם הציעו את הפיצול הזה.

עכשיו הם באים בטענה ובפניה אלינו, למה בגלל שאנחנו ככה, אנחנו לא ככה.
שיחליטו איך הם רוצים שנתייחס לזה בכנסת. הם בעצמם בקשו להתפצל ועכשיו הם
באים כצעקת קוזק נגזל.

דבר אחרון, אני בכל זאת חושב שצריך להיענות לזה. יו"ר הכנסת אמר דברים
נכונים על ההיבט הציבורי היותר רחב, ומהבחינה הזו אני מוכן להיענות לבקשה
ומלבד שיישאר לקואליציה רוב בתוך המבנה הזה. אני לא יודע מי יהיה נציג
הערבים, את זה הם יקבעו לעצמם, אבל אני מציע להגדיל את סיעת הליכוד, שממילא
נתנה נציג אחד לישראל בעליה, בעוד אחד, וכך יבוא שלום על ישראל.

ויצמן שירי:

מטעם הליכוד.

היו"ר יוסי כץ:

אתה מסכים לזה?

ויצמן שירי:

אם זה מטעם ליכוד.

רחמים מלול:

אנחנו לא מסכימים משום שאם אתה רוצה ליצור רוב בוועדה לטובת התכנית, יש את
הרוב הזה בלעדי עוד נציג.

היו"ר יוסי כץ:

אנחנו במצב בעייתי. אני פונה לחבר הכנסת דהאמשה. היה וחבר הוועדה, מתוך
הדברים שעלו כאן, ועל פי הצעת יו"ר הכנסת, תהיה החלטה של ועדת הכנסת, שחברי
הכנסת מהסיעות הערביות ישבו יבחרו וימצאו לנכון להודיע לנו עד מחר בבוקר על
מועמד לוועדה. אנחנו נאשר מחר בבוקר את המועמד שתקבעו אותו לוועדה הזו.
סיעת הליכוד תקבל מועמד אחד - - -

מוחמד ברכה:

למה לא ללכת על עיקרון השוויון. היות ונקבע נציג לכל חמישה, תן אחד לכל
חמישה ויהיו 24, מה הבעיה? תן להם את הנוסף.

ויצמן שירי:

היות והליכוד נתן על חשבונו לישראל בעליה. המפלגה הבאה, מבחינת מספר היא
ישראל בעליה, עם ארבעה חברים וכתוצאה מזה, לישראל בעליה מבחינה מספרית זה
ארבע ואז אתה מחזיר לליכוד את המקום הטבעי שלה.

היו"ר יוסי כץ:

זאת לא הבעיה , מה עם הסיעות הערביות?

מוחמד ברכה:

למה צריך ללכת על צורה של עסקה כשאפשר לקבוע שלכל חמישה חברי כנסת יהיה
נציג אחד, זאת אומרת שיהיו 24 חברים בוועדה. הסיעות יתקשרו ביניהן איך
שיתקשרו, למה הערבים הם שבט והליכוד הוא מפלגה?

היו"ר יוסי כץ:

כי גם סיעות אחרות יכולות להתאחד. זה אומר שינוי בהרכב הוועדה והגדלתה.
אומרת לי היועצת המשפטית שאנחנו חייבים היום להחליט ולכן אתם צריכים למסור
לי לאלתר את זה.

עבד אלמאלכ דהאמשה:

הדרך הנכונה היא עיקרון השוויון וההגינות שכל חמישה חברי כנסת זכאים לנציג.
במידה והקול הזה יתקבל ולנו יהיו שני נציגים, אני מוכן להודיע פה בישיבה על
שניים.

היו"ר יוסי כץ:

חבר הכנסת ברכה, חבר הכנסת שירי ויצמן, חבר הכנסת בוים, אני קורא אתכם
לסדר, מדבר רק חבר הכנסת דהאמשה.

עבד אלמאלכ דהאמשה:

על החלופה השניה, הצעת היושב ראש על נציג אחד, אני חייב להתייעץ עם החברים
שלי לפני שאתן תשובה.

יו"ר הכנסת אברהם בורג:

חברי הכנסת ברכה ודהאמשה, העיקרון של חמישה שעובד בכנסת כמסורת פרלמנטרית,
הוא חמישה לסיעה, או כל גודל הוא גודל סיעתי, הוא לא גודל מקרה שחברי הכנסת
סבן, דהאמשה משעני ואני יכולים לחבור חבירה.

מרדכי משעני:

גם הוועדה המיוחדת זה לא דבר שגרתי.

יו"ר הכנסת אברהם בורג:

לכן הטענה שניתן לכל חמישה בודדים קלפי לבחור את הנציג שלהם, היא טענה שלא
עומדת במבחנים כאן.

מוחמד ברכה:

זה עומד יותר מהרכב הוועדה הזו.

יו"ר הכנסת אברהם בורג:

לך עם זה לבג"צ. זה דבר שנראה לי בלתי ניתן להגנה לחלוטין על פי המסורת
הפרלמנטרית. המסורת הפרלמנטרית קבעה בזמנו רף של גודל סיעה כדי לאפשר לשני
סוגי נציגות להיות נוכחת, הנציגות של אגודת ישראל והנציגות של המפלגה
הקומניסטית. אלה היו גדלי הרף, ולכן זה היה סיעתי.

היום הגענו למצב אחר, שבו, בגלל הגודל הקריטי הזה שנוצר מצד אחד, ופיצול
הסיעות הכל כך גדול מצד שני, אוכלוסיה שלמה מפוצלת איננה מיוצגת. לכן הצעה
שאני מניח על השולחן היא לא לקחת את הדברים עד אבסורד, שכל חמישה יהיה להם
נציג, אלא לייצר מצב שעל גב הוועדה שאושרה אתמול כדת וכדין במליאה, תהיה
תוספת של שניים, אחד לקואליציה, אחד לסיעות הערביות. כך גם תיפטר סוגיית
הייצוג וגם תיפטר סוגיית הרוב. כל שאר הסוגיות האחרות תפתרו אותם בשינוי
תקנון ושינוי חקיקה, בעתירה לבג"צ, לא על הגב של הגמל הזה.

עבד אלמאלכ דהאמשה:

במידה והצעתו של היושב ראש תאושר, אני מתחייב תוך שעה לתת תשובה לגבי העמדה
שלנו, גם לגבי הייצוג וגם לגבי העתירה.

היו"ר יוסי כץ:

אני מעמיד הצעה אחת בלבד, כפי שהציעו יו"ר הכנסת, וחברי הכנסת זאב בוים
ונואף מסאלחה, וההצעה אומרת כך, לוועדה המיוחדת יתווספו שני חברים, אחד
מהקואליציה, ואחד נציג אשר יבחרו הסיעות הערביות. היה והסיעות הערביות לא
ימסרו את שם נציגם עד פתיחת המליאה, ההצעה הזו יורדת מהפרק, והוועדה נשארת
בהרכב שלה. או לחילופין, ועדת הכנסת תקבע את הנציג.

יו"ר הכנסת אברהם בורג:

אני חושב שהצעת הסיכום שלך מצוינת, הייתי מתקן ברשותך רק פינה אחת. צריך
להחליט את ההחלטה ברמת העיקרון של ההגינות, ירצו להצטרף יצטרפו, לא ירצו
להצטרף לא יצטרפו, זה עניינם. ההצעה בצד התוכני שלה עומדת ולא מתבטלת.

יצחק סבן:

אנחנו רוצים לדעת מי הנציג של הקואליציה לפני ההצבעה.

זאב בוים:

אלי כהן.

היו"ר יוסי כץ:

אני מעמיד להצבעה את ההצעה שלי כפי שהיא דהיינו, מי בעד תוספת - - -

יצחק סבן:

אנחנו מבקשים התייעצות סיעתית.

היו"ר יוסי כץ:

ההצבעה תהיה בעוד חמש דקות.

אני מחדש את ישיבת ועדת הכנסת, נשמע את נציג הליכוד.

זאב בוים:

לגבי מה שהציע יושב ראש הכנסת בדבר תיקון הפינה, לגבי הסיעות הערביות,
מבחינתי זה לא הקואליציה, יש לשמור לקואליציה את המקום הנוסף, את השם בבוא
הזמן אני אביא, אנחנו נקבע אותו עכשיו.

היו"ר יוסי כץ:

עד 16:00 אתה מודיע לי.

זאב בוים:

ייתכן שכן וייתכן שאחר כך, אבל נביא למליאה.

רחמים מלול:

אני רוצה לערער על העיקרון שבבסיס החלטתו של אדוני היושב ראש.

יו"ר הכנסת אברהם בורג:

הצעתו...

רחמים מלול:

הצעתו של חבר הכנסת מסאלחה. אמרתם שאם נוסיף נציג מהסיעות הערביות,
הקואליציה תאבד את הרוב.

יו"ר הכנסת אברהם בורג:

זו לא הייתה הצעתי. הצעתי אמרה במפורש, תוספת של שני חברים, אחד ייצג את
הסיעות הערביות, על מנת שיישמר הרוב.

היו"ר יוסי כץ:

אני מעמיד להצבעה את ההצעה לצרף שני חברים לוועדה. נציג אחד נציג
הקואליציה, יושב ראש הקואליציה יודיע לי מיהו הנציג לפני העלאת הנושא
למליאה.

ויצמן שירי:

אנחנו עומדים על העניין הזה שאם אתה מכניס אחד, נציג הקואליציה צריך להיות
מטעם הליכוד. זה היה הסיכום, אני עומד על העניין שזה יהיה מהליכוד. כיושב
ראש הוועדה, אני רוצה גם להצליח בעניין הזה.

היו"ר יוסי כץ:

הצעה אחת היא נציג ליכוד, הצעה השניה היא נציג הסיעות הערביות שהוא חבר
הכנסת דהאמשה, וממלא מקומו חבר הכנסת ברכה.

עופר חוגי:

זה לא לפי המפתח.

שאול יהלום:

זה לא טוב לבג"צ, חבר נוסף מישראל בעליה.

היו"ר יוסי כץ:

חבר ישראל בעליה מונה על ידי הליכוד כנציגו, הוסכם בינינו שיהיה איש הליכוד
ונציג ישראל בעליה יהיה באופן אקראי, זה לא חשוב כרגע, זה עניין פורמלי
גרידא. מי בעד ההצעה ירים את ידו?

הצבעה

בעד: רוב

נגד: מיעוט

ההצעה אושרה ותועבר למליאת הכנסת

היו"ר יוסי כץ:

ועדת הכנסת מתבקשת לאשר ממלא מקום ליושב ראש הכנסת לתקופה מ-29 במאי ועד
ה-2 ביוני, את חבר הכנסת נואף מסאלחה. מי בעד ירים את ידו?

הצבעה

בעד: רוב

נגד: מיעוט

הבקשה אושרה.

רחמים מלול:

ביקשנו רביזיה

היו"ר יוסי כץ:

הצבעה על הרביזיה בשעה 13:55 ובשעה 14:00 הישיבה של הוועדה המיוחדת.

אני מחדש את הישיבה. אני מבהיר, כדי למנוע אי הבנות, חבר הכנסת גנדי ריגר,
שנבחר על תקן הליכוד, יהיה, וכך הודיע במליאה, נציג של ישראל בעליה. זאת
למניעת אי הבנות. לליכוד יצטרף נציג, חבר הכנסת אלי כהן. חבר הכנסת דהאמשה
יהיה נציג הסיעות הערביות וממלא מקומו חבר הכנסת ברכה.

כעת הצבעה על בקשת הרביזיה של סיעת ש"ס. מי בעד הרביזיה?

הצבעה

בעד: 6

נגד: 8

בקשת הרביזיה לא אושרה.

היו"ר יוסי כץ:

תודה לכולם הישיבה נעולה.

הישיבה ננעלה בשעה 14:00
