הכנסת העשרים-ושלוש

מושב שני

פרוטוקול מס' 76

מישיבת ועדת הכנסת

יום רביעי, י"ז בחשון התשפ"א (04 בנובמבר 2020), שעה 11:40

סדר היום:

1. בקשת יושב-ראש הכנסת לשינוי שעת ישיבת הכנסת ביום שלישי, כ"ג בחשוון
התשפ"א, 10.11.2020, וקביעת סדרי הדיון להודעה המשותפת בדבר כינון קשרי
דיפלומטיה, שלום וידידות בין מדינת ישראל וממלכת בחריין

2. בקשת יושב-ראש ועדת החוקה, חוק ומשפט להקדמת הדיון בהצעת חוק סמכויות
מיוחדות להתמודדות עם נגיף הקורונה החדש (הוראת שעה) (תיקון מס' 3) (אזור
תיירות מיוחד – העיר אילת או אזור עין בוקק – חמי זוהר), התשפ"א-2020
(מ/1370), לפני הקריאה השנייה והשלישית.

3. פניית יושב-ראש ועדת החוקה, חוק ומשפט בדבר טענת נושא חדש בעת הדיון
בהצעת חוק סמכויות מיוחדות להתמודדות עם נגיף הקורונה החדש (הוראת שעה)
(תיקון מס' 3) (אזור תיירות מיוחד – העיר אילת או אזור עין בוקק-חמי זוהר),
התשפ"א-2020 (מ/1370).

נכחו:

חברי הוועדה:

איתן גינזבורג – היו"ר

בועז טופורובסקי

אופיר כץ

אוסנת הילה מארק

מיכאל מלכיאלי

חמד עמאר

יצחק פינדרוס

מוזמנים:

ניצן רוזנברג – יועצת משפטית, ועדת החוקה, חוק ומשפט, הכנסת

אלינור ימין – מנהלת לשכת מזכירת הכנסת, הכנסת

משתתפים (באמצעים מקוונים):

מיכל גולדברג – עו"ד, סגנית בכירה ליועץ משפטי, משרד הבריאות

ייעוץ משפטי:

ארבל אסטרחן

מנהל/ת הוועדה:

נועה בירן-דדון

רישום פרלמנטרי:

אושרה עצידה

<< יור >> 1. בקשת יושב-ראש הכנסת לשינוי שעת ישיבת הכנסת ביום שלישי, כ"ג
בחשוון התשפ"א, 10.11.2020, וקביעת סדרי הדיון להודעה המשותפת בדבר כינון
קשרי דיפלומטיה, שלום וידידות בין מדינת ישראל וממלכת בחריין << יור >>

<< יור >> היו"ר איתן גינזבורג: << יור >>

חברי הכנסת, אני מתכבד לפתוח את ישיבת ועדת הכנסת. היום יום רביעי, י"ז במר
חשוון התשפ"א, 4 בנובמבר 2020.

התקבלה בקשה של יושב-ראש הכנסת לשינוי שעת ישיבת הכנסת ביום שלישי, 10
בנובמבר 2020, וקביעת סדרי הדיון להודעה המשותפת בדבר כינון קשרי
דיפלומטיה, שלום וידידות בין מדינת ישראל לבין ממלכת בחריין. יושב-ראש
הכנסת פנה בבקשה להקדים את שעת הפתיחה של הישיבה ביום שלישי משעה 16:00
לשעה 11:00 בבוקר לסדר יום רגיל, ולאחר מכן בשעה 14:00 להעמיד על סדר-היום
הודעה משותפת בדבר כינון היחסים הדיפלומטים עם בחריין, ולשם כך יש צורך
באישור ועדת הכנסת. בהקשר זה הוא גם ביקש לקבוע שהדיון המיוחד על בחריין
יהיה דיון אישי כמו שעשינו בדיון עם האמירויות, כשלכל דובר יהיו ארבע דקות
ולשרים ולסגני שרים שאינם חברי כנסת תהיה גם אפשרות לדבר במסגרת הדיון הזה.

יש לנו כאן את הנוסח, כמו בפעם שעברה, ואם תרצו אקרא אותו. אולי אתם זוכרים
אותו.

<< דובר >> בועז טופורובסקי (יש עתיד-תל"ם): << דובר >>

ביום שלישי אנחנו אמורים לציין את היום הלאומי לבטיחות בדרכים. האם בדקו גם
עם שרת התחבורה האם היא יכולה להגיע? היא הייתה אמורה להגיע לדיון בשעה
16:00. אני יודע שיש לה טקס בין 11:00 ל-14:00. לא קבענו ועדות כי היא לא
הייתה יכולה לבוא באותן שעות.

<< יור >> היו"ר איתן גינזבורג: << יור >>

אני כן יודע שיושב-ראש הכנסת מתכוון לקיים את סדר-היום שנקבע, גם יום לאומי
במאבק בתאונות הדרכים וגם יום לציון המלחמה בסרטן השד. אני לא יודע לגבי
שרת התחבורה, אבל אני כן יודע שהוא לא יתחיל - - -

<< דובר >> אלינור ימין: << דובר >>

איתן, אנחנו נבדוק את זה.

<< יור >> היו"ר איתן גינזבורג: << יור >>

תבדקו. יש גם ועדות עד השעה 11:00.

<< דובר >> בועז טופורובסקי (יש עתיד-תל"ם): << דובר >>

הדיון על בחריין יכול להיות גם עשר שעות.

<< דובר >> חמד עמאר (ישראל ביתנו): << דובר >>

הדיון על בחריין יכול להתארך עד השעה שמונה-תשעה בערב. זה דיון אישי וזה
ייקח הרבה זמן.

<< דובר >> מיכאל מלכיאלי (ש"ס): << דובר >>

כבוד היושב-ראש, אולי נעשה הפסקה באמצע הדיון האישי. למה לא?

<< יור >> היו"ר איתן גינזבורג: << יור >>

לא.

<< דובר >> בועז טופורובסקי (יש עתיד-תל"ם): << דובר >>

בלי קשר ליום הבטיחות בדרכים, יש שדולות בימי שלישי. השאלה היא האם זה
נבדק?

<< יור >> היו"ר איתן גינזבורג: << יור >>

אני לא יודע אם מתוכננות שדולות ביום שלישי. בדרך כלל שדולות מתקיימות לא
ביום שלישי אלא ביום רביעי.

<< דובר >> אלינור ימין: << דובר >>

אני לא יודעת לגבי שדולות.

<< דובר >> בועז טופורובסקי (יש עתיד-תל"ם): << דובר >>

יש ועדות.

<< יור >> היו"ר איתן גינזבורג: << יור >>

הוועדות יסתיימו בשעה 11:00.

<< דובר >> אלינור ימין: << דובר >>

אנחנו נפנה ונבדוק עם השרים כי היושב-ראש רצה לאפשר לכם לקיים את הימים
שלכם.

<< דובר >> בועז טופורובסקי (יש עתיד-תל"ם): << דובר >>

זה חשוב לי. כיוון שהשרה לא הייתה יכולה להגיע, עשינו הרבה ועדות ביום שני,
וביום שלישי אישרנו את ציון היום במליאה, ועכשיו מקדימים אותה. אני מניח
שחשוב לשרה לבטיחות בדרכים להיות שם, אבל אני לא יכול לדבר בשמה.

<< דובר >> חמד עמאר (ישראל ביתנו): << דובר >>

בואו נבדוק אם היא מגיעה או לא מגיעה ואז נחליט.

<< יור >> היו"ר איתן גינזבורג: << יור >>

תחליטו אם אתם רוצים להמשיך באותו יום או לדחות ליום אחר. בהידברות עם
יושב-ראש הכנסת נראה לי שזה יהיה אפשרי.

<< דובר >> חמד עמאר (ישראל ביתנו): << דובר >>

אולי נדחה את זה ליום שלישי שלאחר מכן כי עדיף שהיא תגיע.

<< דובר >> אלינור ימין: << דובר >>

ביום שלישי שלאחר מכן יש שלושה נושאים.

<< דובר >> חמד עמאר (ישראל ביתנו): << דובר >>

אז שיהיו ארבעה נושאים, אם אנחנו דוחים.

<< יור >> היו"ר איתן גינזבורג: << יור >>

אם אנחנו משנים את כל סדר-היום ועושים דיון מיוחד וכתוצאה מזה היום שלהם
קצת מתמסמס אז הכנסת תצטרך להתגמש.

<< דובר >> אלינור ימין: << דובר >>

- - - כי כבר יש ימים מיוחדים.

<< יור >> היו"ר איתן גינזבורג: << יור >>

מה עדיף? אם באים להתפשר ומכבדים את היושב-ראש - - -

<< דובר >> חמד עמאר (ישראל ביתנו): << דובר >>

אנחנו נדבר עם יריב. אנחנו מוכנים להתפשר למען הממשלה שרוצה לעשות יום
מיוחד אז לפחות שהכנסת תתפשר איתנו.

<< דובר >> אלינור ימין: << דובר >>

אנחנו נבדוק אם שרים יכולים להגיע.

<< דובר >> מיכאל מלכיאלי (ש"ס): << דובר >>

אם כל אחד מקבל 3 דקות ולא כולם ידברו, אתה גומר את זה בשש, לא בשמונה.

<< יור >> היו"ר איתן גינזבורג: << יור >>

בפעם שעברה סיימנו בשעה שש-שבע בערב.

<< דובר >> חמד עמאר (ישראל ביתנו): << דובר >>

בפעם שעברה התחלנו ב-11 וסיימנו בשמונה בערב.

<< דובר >> ארבל אסטרחן: << דובר >>

זה היה ארבע דקות.

<< יור >> היו"ר איתן גינזבורג: << יור >>

כן, אבל כולם דיברו, הפעם לא.

<< דובר >> חמד עמאר (ישראל ביתנו): << דובר >>

אני חושב שכולם ידברו, זו הזדמנות לדבר.

<< יור >> היו"ר איתן גינזבורג: << יור >>

קודם כול יש לנו נאומים בני דקה, אחרי זה יום לציון המלחמה בסרטן, אחרי זה
יום בטיחות בדרכים, ו - - -

<< דובר >> חמד עמאר (ישראל ביתנו): << דובר >>

אם היא לא יכולה להגיע ולתת תשובות אז לא שווה שנעלה לנאום.

<< דובר >> מיכאל מלכיאלי (ש"ס): << דובר >>

בואו נוריד את זה לשלוש דקות במקום ארבע דקות. זה יוצא בדיוק שש שעות.
אנחנו יכולים לסיים עם זה בחמש, ותרוויח את זה באותו יום.

<< יור >> היו"ר איתן גינזבורג: << יור >>

אני לא יכול לקבוע ליושב-ראש הכנסת מתי הוא שם ימים מיוחדים, אני יכול
לקבוע שעות פתיחה. זה לא סמכות הוועדה.

<< דובר >> חמד עמאר (ישראל ביתנו): << דובר >>

בואו נצביע על בקשת יושב-ראש הכנסת.

<< יור >> היו"ר איתן גינזבורג: << יור >>

אז נשאיר ארבע דקות. הנוהל הוא כמו בפעם שעברה, אני לא מקריא אותו כי הוא
מקובל.

<< דובר >> חמד עמאר (ישראל ביתנו): << דובר >>

כן, אין לנו בעיה.

<< דובר >> בועז טופורובסקי (יש עתיד-תל"ם): << דובר >>

שוב, אני לא רוצה ל - - -, אבל אנשים שיש להם שדולות באותו זמן גם לא יבואו
למליאה בהנחה והשדולות יישארו. אני מבין שהוועדות יצטרכו לסיים עד - - -

<< יור >> היו"ר איתן גינזבורג: << יור >>

אנחנו יודעים שיש שדולות באותו יום?

<< דובר >> אלינור ימין: << דובר >>

את זה אני לא יודעת, צריך לבדוק את זה.

<< דובר >> ארבל אסטרחן: << דובר >>

שדולות זה לא גוף של הכנסת ואנחנו לא תמיד יודעים.

<< יור >> היו"ר איתן גינזבורג: << יור >>

יצטרכו להזיז, ולכן מודיעים שבוע מראש.

<< דובר >> ארבל אסטרחן: << דובר >>

צריך להדגיש שזה פה אחד - - -

<< יור >> היו"ר איתן גינזבורג: << יור >>

כן. חבר הכנסת פינדרוס, ביקשת להגיד משהו? לא. אם כן, נצביע. מי בעד אישור
בקשת יושב-ראש הכנסת, ירים את ידו? מי נגד? מי נמנע?

הצבעה

בעד – פה אחד

בקשת יושב-ראש הכנסת לשינוי שעת ישיבת הכנסת ביום שלישי, כ"ג בחשוון
התשפ"א, 10.11.2020, וקביעת סדרי הדיון להודעה המשותפת בדבר כינון קשרי
דיפלומטיה, שלום וידידות בין מדינת ישראל וממלכת בחריין, אושרה.

<< יור >> היו"ר איתן גינזבורג: << יור >>

אושר פה אחד.

2. בקשת יושב-ראש ועדת החוקה, חוק ומשפט להקדמת הדיון בהצעת חוק סמכויות
מיוחדות להתמודדות עם נגיף הקורונה החדש (הוראת שעה) (תיקון מס' 3) (אזור
תיירות מיוחד – העיר אילת או אזור עין בוקק – חמי זוהר), התשפ"א-2020
(מ/1370), לפני הקריאה השנייה והשלישית

<< יור >> היו"ר איתן גינזבורג: << יור >>

אנחנו עוברים לבקשת יושב-ראש ועדת החוקה, חוק ומשפט להקדמת הדיון בהצעת חוק
סמכויות מיוחדות להתמודדות עם נגיף הקורונה החדש (הוראת שעה) (תיקון מס' 3)
(אזור תיירות מיוחד – העיר אילת או אזור עין בוקק – חמי זוהר), התשפ"א-2020
(מ/1370), לפני הקריאה השנייה והשלישית. הצעת החוק הזו הוגשה כמשהו דחוף
כדי להציל את העיר אילת ואזור ים המלח - ליצור אזורי תיירות ירוקים
מיוחדים. החוק אושר על-ידי הממשלה ונמצא עכשיו בדיונים לקראת הקריאה השנייה
והשלישית בוועדת החוקה מתוך כוונה לסיים את זה היום, ואם אפשר גם להעלות את
זה גם להצבעה. כיוון שזה מאוד מאוד דחוף, בעיקר לתושבי אילת, ולכן נראה לי
שנכון יהיה להקדים את הדיון הזה.

האם מישהו רוצה להתייחס לנושא?

<< דובר >> יצחק פינדרוס (יהדות התורה): << דובר >>

כן. רק הערה טקטית – ים המלח הוא חלק מארץ-ישראל המובטחת ואילת לא, ולכן
אני חושב שצריך להגיד קודם ים המלח ואחר כך אילת.

<< דובר >> חמד עמאר (ישראל ביתנו): << דובר >>

הצעת החוק הזו היא חשובה מאוד לתיירות הפנים בישראל, גם לתושבי אילת וגם
לאזור ים המלח. אני חושב שצריך להביא את זה כמה שיותר מהר למליאה ולאשר את
זה בקריאה שנייה ושלישית.

<< יור >> היו"ר איתן גינזבורג: << יור >>

מאה אחוז, אני מוכן לעבור להצבעה. מי בעד הקדמת הדיון בחוק, ירים את ידו?

הצבעה

בעד – פה אחד

בקשת יושב-ראש בקשת יושב-ראש ועדת החוקה, חוק ומשפט להקדמת הדיון בהצעת חוק
סמכויות מיוחדות להתמודדות עם נגיף הקורונה החדש (הוראת שעה) (תיקון מס' 3)
(אזור תיירות מיוחד – העיר אילת או אזור עין בוקק – חמי זוהר), התשפ"א-2020
(מ/1370), לפני הקריאה השנייה והשלישית, אושרה.

<< יור >> היו"ר איתן גינזבורג: << יור >>

חמישה, פה אחד. הבקשה להקדמת הדיון אושרה.

3. פניית יושב-ראש ועדת החוקה, חוק ומשפט בדבר טענת נושא חדש בעת הדיון
בהצעת חוק סמכויות מיוחדות להתמודדות עם נגיף הקורונה החדש (הוראת שעה)
(תיקון מס' 3) (אזור תיירות מיוחד – העיר אילת או אזור עין בוקק-חמי זוהר),
התשפ"א-2020 (מ/1370).

<< יור >> היו"ר איתן גינזבורג: << יור >>

הסעיף האחרון הוא פניית יושב-ראש ועדת החוקה, חוק ומשפט בדבר טענת נושא חדש
שעלתה בזמן הדיון בהצעת חוק סמכויות מיוחדות להתמודדות עם נגיף הקורונה
החדש (הוראת שעה) (תיקון מס' 3) (אזור תיירות מיוחד – העיר אילת או אזור
עין בוקק-חמי זוהר). הבקשה לנושא חדש עלתה מנציג משרד הבריאות. האם קיבלנו
אישור משר הבריאות או מסגנו?

<< דובר >> ארבל אסטרחן: << דובר >>

עדיין לא. אבל דיברתי עם טינה ו- - -

<< דובר >> בועז טופורובסקי (יש עתיד-תל"ם): << דובר >>

משרד יכול להגיש נושא חדש?

<< דובר >> ארבל אסטרחן: << דובר >>

כן.

<< יור >> היו"ר איתן גינזבורג: << יור >>

שר הבריאות או סגן שר הבריאות או שר בממשלה יכול להגיש בחתימתו תמיכה בנושא
חדש, אבל הם צריכים לחתום על זה.

<< דובר >> ארבל אסטרחן: << דובר >>

הנציג - - -, נדרש מכתב של השר.

<< יור >> היו"ר איתן גינזבורג: << יור >>

אנחנו הודענו על קיום הוועדה הזו. משרד הבריאות הודיעו על נושא חדש במהלך
דיון בוועדה. היועץ המשפטי לוועדה הודיע להם שעליהם להכין אישור בקשה
שחתומה על-ידי שר הבריאות או סגנו, אחרת אי-אפשר לדון בנושא חדש בוועדת
הכנסת. הודיעו על כינוס הוועדה לפני למעלה מחצי שעה, ועד כה לא קיבלנו את
הבקשה.

<< דובר >> ארבל אסטרחן: << דובר >>

טינה, העוזרת של שר הבריאות, אמרה לי שזה בדרך.

<< יור >> היו"ר איתן גינזבורג: << יור >>

אבל בדרך על גבי שריונו של צב, על-ידי יונת דואר, במייל, בכל מיני דרכים
בדרך.

<< דובר >> ארבל אסטרחן: << דובר >>

נכון, אבל אני חושבת שלא נכון למנוע מהשר להציג את הטיעון שלו בגלל שנקבעה
ישיבה בפרק זמן קצר במהלך הדיון. אולי אפשר להתחיל את הדיון ולשמוע את
נציגת משרד הבריאות למרות שבהיעדר חתימת השר אין טענה – זה נכון.

<< דובר >> מיכאל מלכיאלי (ש"ס): << דובר >>

אפשר לבטל על הצד שתבוא טענה? אנחנו נבטל - - -

<< דובר >> ארבל אסטרחן: << דובר >>

אפשר להתחיל את הדיון. לא, לא תתקיים - - -

<< יור >> היו"ר איתן גינזבורג: << יור >>

כן, אבל יש לנו עכשיו שאלה אמיתית. כמה זמן צריך לחכות? כי עברה חצי שעה
מאז ההודעה, בואו נאמר גם את זה.

<< דובר >> ארבל אסטרחן: << דובר >>

נכון, אבל שוב זה - - -. הנה, זה טינה. אני יכולה לענות לה ולראות איפה זה
עומד.

<< דובר >> יצחק פינדרוס (יהדות התורה): << דובר >>

כל השאלה היא האם אנחנו יכולים לחזור לחדרנו ועוד שעה - - -

<< יור >> היו"ר איתן גינזבורג: << יור >>

לא, אנחנו מוגבלים מבחינת מליאה.

<< דובר >> יצחק פינדרוס (יהדות התורה): << דובר >>

לא, אחרי שהמליאה תתחיל הם ישלחו נושא חדש.

<< יור >> היו"ר איתן גינזבורג: << יור >>

לא, קיבלנו אישור מיוחד.

<< דובר >> חמד עמאר (ישראל ביתנו): << דובר >>

המליאה עוד מעט מתחילה בהצבעות על חוקים.

<< יור >> היו"ר איתן גינזבורג: << יור >>

בואו נשמע את נציגת משרד הבריאות ביחס לטענת נושא חדש ונתחיל בדיון, ואם
בזמן הזה יגיע האישור – מה טוב. אם לא – ניאלץ להיפרד. מיכל, בבקשה.

<< דובר >> מיכל גולדברג: << דובר >>

הצעת החוק שהממשלה הניחה ועומדת לדיון בפני ועדת החוקה, חוק ומשפט, עניינה
קביעת אי תיירותי באילת וים המלח והסמכויות הנדרשות לכך. מצד אחד, מדובר
בנושא מאוד נקודתי ומאוד ספציפי, ואפשר לומר, אפילו - - - לחוק עצמו –
קביעה של אי תיירות, מצד שני, מדובר בהסדרה מלאה ו - - - של אותו נושא כדי
לאפשר באמת את אותו אי תיירותי בים המלח ואילת בשל המאפיינים המיוחדים של
אזור ים המלח ואילת. לאחר שעשינו את האיזון והבחינה בין הצורך הכלכלי באותם
אזורים לעומת הבחינה הבריאותית, הניחה הממשלה בפני הכנסת הצעת חוק שגם
מוסיפה סימן. הצעת החוק גם מוסיפה לחוק עצמו את כל ההוראות שנוגעות לאי
התיירותי כסימן נפרד ומובחן בחוק עצמו, סימן ב1, שכותרתו היא אזור תיירות
מיוחד - העיר אילת או אזור עין בוקק, חמי זוהר, זה נושא הצעת החוק. הוא
מוסדר באופן מלא ומושלם בסימן, כולל תיקונים שהוועדה ביקשה להכניס תוך כדי
דיונים - חלקם התקבלו, ועל חלקם ברגעים אלה ממש מתקיים דיון בוועדת החוקה,
חוק ומשפט של הכנסת.

<< דובר >> מיכאל מלכיאלי (ש"ס): << דובר >>

למה להחריג את העיר אילת בנושא - - -?

<< יור >> היו"ר איתן גינזבורג: << יור >>

זה לא הדיון, זה דיון בוועדת חוקה. היא עדיין לא העלתה את הטענה של
המחלימים. מיכל, אנחנו לא מבינים את נושא המחלימים.

<< דובר >> מיכל גולדברג: << דובר >>

תוך כדי הדיון בוועדת החוקה, חוק ומשפט של הכנסת, מבקשת הוועדה להוסיף
להצעת החוק בנושא אי תיירותי הוראות שאין להם כל קשר, שיג ושיח, עם נושא
הצעת החוק, שמטרתן לקבוע - כשהממשלה תקבע תקנות לפי החוק, שעוד פעם, גם זה
לא קשור בכלל בכלל לאי תיירותי, היא תצטרך גם להוסיף הוראות והתייחסויות
שנוגעות למחלים.

כל הסיפור של מחלים הוא נושא חדש יחסית. הכוונה לאדם שהחלים ממחלת הקורונה.
הוא נושא שנמצא בשיג ושיח מדעי רפואי. עדין לא ברורות כל ההשלכות של זה.
ניתן לזה איזשהו ביטוי כרגע בצו בריאות העם, בהתאם לסמכויות משרד הבריאות
לפי סעיף 20 לפקודת בריאות העם. הוא נושא רפואי מקצועי פר אקסלנס. אנחנו
דנים בו במשרד הבריאות, אנחנו בוחנים אותו, הוא בכלל לא מתאים לחוק הזה,
ואני מדברת לחוק הראשי. אבל אין שום מחלוקת שהוא לא מתאים והוא לא קשור
בכלל לנושא האי תיירותי. תניחו את האי התיירותי לנפשו. בואו נקדם את הצעת
החוק של האי התיירותי. בנושא המחלים – משרד הבריאות מקיים כל הזמן בחינה
ודיונים עם הגורמים המקצועיים הרלוונטיים. זה נושא שצריך להיבחן בצורה מאוד
שקולה, מאוד זהירה, עם גורמי המקצוע הרלוונטיים במדינת ישראל. לא היה פה
עוד שום דיון בעניין הזה בנוגע להצעת החוק. תנו לנו לדון בזה, תנו לנו
לבחון את זה, וכשתגיע העת, אם תגיע העת, נדע איך לחוקק את זה במקום הנכון
ובזמן הנכון. אפשר כמובן גם לקיים על זה דיונים בכנסת, אבל זה בוודאי לא
המקום להוסיף את זה לחוק, בטח ובטח לא בהצעת החוק שמונחת כרגע בפני ועדת
החוקה, חוק ומשפט, שעניינה קביעת אי תיירותי לאילת וים המלח. זה לחלוטין לא
קשור. זה נושא אחר, זה נושא כבד, זה נושא שהוא בליבת האחריות והסמכויות של
משרד הבריאות שאמון על הבריאות במדינת ישראל. החוק הוא בכלל חוק של ראש
הממשלה, הוא גם לא חוק של משרד הבריאות - - -

<< יור >> היו"ר איתן גינזבורג: << יור >>

כל חוק הסמכויות המיוחדות הוא של ראש הממשלה. מכיוון שהיית מאוד מאוד מאוד
מאוד מאוד מאוד מאוד מאוד מאוד מעורבת בחוק הזה, עדיין הוא חוק של ראש
הממשלה, אז כאילו - - -, אוקיי, מאה אחוז.

<< דובר >> מיכל גולדברג: << דובר >>

נכון, זה מה שאמרתי. הוא חוק של ראש הממשלה.

<< יור >> היו"ר איתן גינזבורג: << יור >>

אבל את היית מאוד מעורבת למרות זאת.

<< דובר_המשך >> מיכל גולדברג: << דובר_המשך >>

לא, להיפך. אדוני היושב-ראש, זה מה שאמרתי, זה חוק של ראש הממשלה. לעומת
זה, הנושא של המחלים זה נושא שהוא פר אקסלנס בריאותי של משרד הבריאות בהתאם
לסמכויות משרד הבריאות לפי פקודת בריאות העם.

<< יור >> היו"ר איתן גינזבורג: << יור >>

כן, אבל גם היום אתם מאוד מעורבים גם בחוק של התיירות. תודה.

גברתי היועצת המשפטית של הוועדה, בבקשה.

<< דובר >> ניצן רוזנברג: << דובר >>

שלום. עמדת הייעוץ המשפטי של הוועדה היא שזה אינו נושא חדש, ואסביר. הצעת
החוק הממשלתית המונחת כרגע בפני ועדת חוקה, כפי שמיכל הסבירה, מאפשרת
לממשלה להכריז על אזור תיירותי ירוק, והמשמעות היא שמי שיוכל להיכנס לאותו
אזור על-פי הצעת החוק הממשלתית הוא אדם שהציג בנקודת הכניסה תוצאות של
בדיקה שלילית לקורונה או אישור החלמה. הממשלה עצמה בהצעת החוק הזו הכניסה
לראשונה את נושא אישור ההחלמה לתוך חוק הסמכויות. היא גם מוסיפה הגדרה
בסעיף ההגדרות מה זה אותו אישור החלמה וזה אישור שיהיה לפי פקודת בריאות
העם.

כמו שאנחנו רואים את זה, סעיף 4 לחוק הסמכויות, שהוא הסעיף הכללי שקובע איך
הממשלה יכולה להתקין תקנות מכוח אותו חוק, קובע כבר היום שהממשלה צריכה
להתקין את התקנות רק לתקופה ובמידה הדרושות לצורך השגת המטרות שקבועות
באותו סעיף, שהן מניעת הדבקה בנגיף הקורונה, צמצום התפשטותו, וכן הלאה –
מטרות בריאותיות. כמובן שצריך לשקול את הפגיעה בזכויות מכוח אותן תקנות,
ועל כן עמדתנו. כבר היום מאחר שהממשלה מבקשת להכניס נושא של אישור החלמה אל
תוך החוק, היא תהיה מחויבת כאשר היא מתקינה תקנות וקובעת בהן הגבלות, אם
היא רוצה לקבוע אותן רק במידה הפחותה ביותר שפוגעת בזכויות, אז ככל שהממשלה
חושבת שהיא יכולה להשתמש באותו אישור החלמה, זה אחד השיקולים שהיא צריכה
להביא בחשבון – האם היא יכולה לקבוע את ההגבלות שהיא קובעת בשים לב לאותו
אישור החלמה כדי לפגוע כמה שפחות בזכויות.

עשינו תיקונים לנוסח הצעת החוק, והוועדה מבקשת להוסיף תוספת. התוספת לא
אומרת - - -. בהתחלה היה כתוב שהממשלה תקבע סייגים, לאחר דין ודברים גם עם
נציגי הממשלה, הנוסח שמוצע הוא שבתקנות לפי סעיפים 6 ו-7, וזה נושא של
הגבלה של חירויות פרט במרחב הציבורי ובמרחב הפרטי, וגם תהיה התייחסות לכך
בנושא אזור מוגבל, התקנות האלה יותקנו בשים לב לאפשרות לקבוע סייגים לאותן
הגבלות לגבי מי שניתן לו אישור החלמה. ויש פה איזון נוסף: ובלבד שהדבר
מוצדק בנסיבות העניין ואין בו כדי לפגוע בתחלואות המנויות בסעיף קטן (א),
שהן אותן תחלואות בריאותיות ש - - -

<< דובר >> יצחק פינדרוס (יהדות התורה): << דובר >>

היא שכחה לומר שמשרד הבריאות אמון על בריאות העם והכנסת אמונה על חקיקה.
היא חזרה על זה שלוש פעמים ורק רציתי להזכיר לה שהיא קצת התבלבלה.

<< דובר >> ניצן רוזנברג: << דובר >>

קודם כול, חשוב לשים לב שהנוסח שהוועדה מבקשת לא אומר שחייבים לקבוע את
אותם סייגים, הוא רק אומר שצריך לקבוע את התקנות בשים לב לאפשרות לקבוע את
הסייגים האלה כדי לפגוע במידה הפחותה ביותר האפשרית בזכויות. התוספת
שהוועדה מבקשת היא רק בעיננו הבהרה של החובה הקיימת כיום סעיף 4.

<< יור >> היו"ר איתן גינזבורג: << יור >>

תודה. מיכל, מכיוון שנושא ההחלמה עלה, הוא נמצא היום בחוק, זה חלק
מהשיקולים שגם אתם העליתם בהצעת החוק הממשלתית, אז קיים הסיפור של ההחלמה.
אציין גם שאתם עוסקים בסיפור של אישורי החלמה במקומות אחרים, בנתב"ג,
באלמנטים אחרים. היועצת המשפטית כאן עוד הרחיבה ואמרה שסיפור החלמה הוא
אפשרות, מעניקים סמכות לממשלה לקבוע אישורי החלמה, לא מחייבים את הממשלה
לכך. לכן, ראשית, אנחנו לא מבינים למה זה נושא חדש, ושנית, למה מסתייגים
באופן כללי, אבל זה כבר יהיה דיון בוועדת החוקה. אבל אין פה חובה לממשלה
להנפיק תעודת החלמה אלא תהיה לה אפשרות. מרחיבים את שיקול הדעת, מרחיבים את
סמכויותיה. אני מעולם לא ראיתי מצב כזה. בדרך כלל, זה הפוך - הכנסת רוצה
לצמצם את סמכויות הממשלה והממשלה רוצה להרחיב את סמכויותיה. פה הכנסת רוצה
להרחיב את סמכויות הממשלה ואתם מתנגדים.

<< דובר >> מיכל גולדברג: << דובר >>

כמובן שלא מדובר פה בהרחבה של סמכות הממשלה. מדובר פה בצמצום של שיקול הדעת
של הממשלה וצמצום שיקול הדעת של משרד הבריאות באופן ספציפי כי המשמעות של
התיקון שוועדת החוקה מבקשת להוסיף לחוק היא - - -

<< יור >> היו"ר איתן גינזבורג: << יור >>

מיכל, ראית את הנוסח החדש?

<< דובר_המשך >> מיכל גולדברג: << דובר_המשך >>

אני מכירה את הנוסח. המשמעות של התיקון היא שכל פעם שהממשלה תתקין תקנות
מכוח החוק, תקנות שאין מחלוקת לא קשורות בכלל בכלל בכלל לנושא של אי
תיירותי, אין שום קשר לאי תיירותי, בואו נשים את זה על השולחן, כשהממשלה
תתקין תקנות מכוח החוק, ובנוסף כשהיא - - - הגבלות על אזור מוגבל, שזה
בוודאי אין שום קשר לאי התיירותי, היא תצטרך לקחת בחשבון את נושא המחלימים.
כמו שאמרתי קודם, כל נושא המחלימים עדיין לא נדון בצורה מספיק ברורה בקהילה
הרפואית, הוא דורש עוד ליבון. אין שום מקום להכניס את זה לחוק. בוודאי
שמדובר פה בנושא חדש. זה שספציפית לגבי העיר אילת קבענו שמי שיש לו אישור
מחלים שניתן לפי סמכות אחרת בכלל, לפי סעיף 20 לפקודת בריאות העם, יוכל
להיכנס בלי בדיקה, זה לא קשור בכלל לסעיף שהוועדה מבקשת להכניס. זה אומר
שכשהממשלה קובעת, מכריזה על אזור מוגבל או כשהממשלה תתקין תקנות שלא קשורות
בכלל לאי התיירותי מכוח החוק, היא תצטרך לקחת בחשבון את כל נושא המחלימים.
כל הנושא הזה הוא נושא חדש. אנחנו מבקשים כרגע לא להכניס אותו לחוק שעניינו
אי תיירותי אלא לדון בו בצורה אחרת ונפרדת.

<< יור >> היו"ר איתן גינזבורג: << יור >>

תודה. אנחנו נמצאים עכשיו בסיטואציה. אם אתם רוצים להתייחס לנושא חדש -
אפשר. אני רק אומר לכם שעל פי התקנון אנחנו צריכים לקבל הודעה בכתב של שר
הבריאות או של סגן שר הבריאות בדבר התמיכה בטענת נושא חדש.

על אף שהזימון לישיבה הועבר בשעה 11:28 והם כבר ידעו מראש שהולכים להגיש,
אבל עד עכשיו, וזה כבר למעלה משעה מהרגע שהם הודיעו שיש נושא חדש, ולמעלה
מחצי שעה מהרגע שכינסנו את הוועדה, ועוד לא הגיע המכתב, עומדת בפנינו שתי
אפשרויות: האפשרות התקנונית היא להגיד אין מכתב, אין נושא חדש, אין דיון.
אבל לאור העובדה ששר הבריאות התקשר באופן אישי ליועצת המשפטית, הוא אמר
שהוא תומך בטענת נושא חדש - - -

<< דובר >> אוסנת הילה מארק (הליכוד): << דובר >>

אבל יש סעיף שמאפשר לו להגיש את זה עד שזה יגיע למליאה.

<< יור >> היו"ר איתן גינזבורג: << יור >>

לא. אם יסכימו חברי הוועדה, אפשר להצביע על נושא חדש, ורק תגידי לי, היועצת
המשפטית לוועדה, מה - - -

<< דובר >> ארבל אסטרחן: << דובר >>

בעיקרון, אין טענת נושא חדש משלא הגיע המכתב. נכון שהוא דיבר איתי בעצמו
ונציגת - - -

<< דובר >> אוסנת הילה מארק (הליכוד): << דובר >>

למה? הוא אמר בוועדת חוקה עכשיו שאפשר להגיש את זה עד שזה מגיע למליאה - זה
מה שהוא הקריא.

<< דובר >> ניצן רוזנברג: << דובר >>

עד הדיון בוועדת הכנסת.

<< דובר >> אוסנת הילה מארק (הליכוד): << דובר >>

אה, אוקיי.

<< דובר >> חמד עמאר (ישראל ביתנו): << דובר >>

אנחנו יכולים להצביע מבלי שיגיע מכתב?

<< יור >> היו"ר איתן גינזבורג: << יור >>

על-פי התקנון - לא. אבל מכיוון ששמענו פה את נציגת משרד הבריאות ואת נציגת
ועדת החוקה, ושר הבריאות כן התקשר בטלפון, אז על אף שאני מאוד דווקן בדברים
האלה, ואם לא יגיע מכתב אז לא - - -

<< קריאה >> קריאה: << קריאה >>

אז אין טענה לנושא חדש או שיש?

<< יור >> היו"ר איתן גינזבורג: << יור >>

על-פי התקנון אין טענה. אם אין חתימה של השר, אין טענה. אני לא מבין. אני
כבר חצי שעה שומע שהוא מתקשר אבל הוא לא שולח את המכתב. השעה עכשיו כבר
12:20, זה כבר כמעט שעה מהרגע שכינסתי את הוועדה.

<< דובר >> ארבל אסטרחן: << דובר >>

אני לא רוצה לסכל את היכולת של - - -. הוא אמר שסגן השר משיב לשאילתות וגם
הוא לא יכול לחתום. צריך לאפשר לו - - -

<< דובר >> חמד עמאר (ישראל ביתנו): << דובר >>

את מציעה שלא נצביע עכשיו?

<< דובר >> ארבל אסטרחן: << דובר >>

פורמלית אין טענה בפני הוועדה. יושב-ראש הוועדה הלך מעל ומעבר ואפשר להתחיל
את הדיון וכו', אבל פורמלית אין טענה.

<< דובר >> חמד עמאר (ישראל ביתנו): << דובר >>

היא אומרת שאתה לא יכול להצביע, אין טענה פורמלית.

<< יור >> היו"ר איתן גינזבורג: << יור >>

ברשותכם, אני ארצה לדבוק בתקנון. אנחנו דנו בטענת נושא חדש. אפשרנו למשרד
הבריאות לדבר, אפשרנו לשר ולסגן השר להעביר מכתב למעלה משעה. אנחנו הודענו
כמעט לפני שעה שיש את הדיון הזה. בינתיים אני רק שומע שהם בטלפון, אבל הם
לא שלחו את המכתב. הלכנו לקראתם מעל ומעבר, גם מבחינת זמנים, גם מבחינת
דיון.

<< דובר >> ארבל אסטרחן: << דובר >>

- - - הוא יגיע עוד רבע שעה.

<< יור >> היו"ר איתן גינזבורג: << יור >>

לאור העובדה שלא הגיע מכתב, טענת נושא חדש לא קיימת מכיוון שאין אישור.
לכן, אני מצטער על כך ואני נועל את הישיבה. תודה רבה.

<< סיום >> הישיבה ננעלה בשעה 12:20. << סיום >>
