הכנסת השש-עשרה נוסח לא מתוקן

מושב רביעי

פרוטוקול מס' 270

מישיבת ועדת הכנסת

יום שני, י"ט בחשוון התשס"ו, 21 בנובמבר 2005, שעה 10:00

סדר היום:

1. דיון מחדש בדבר הוועדה שתדון בהצעת חוק צער בעלי חיים (ניסויים בבעלי
חיים) (תיקון – הרכב המועצה לניסויים בבעלי חיים), התשס"ה-2005 – של חבר
הכנסת יוסי שריד וקבוצת חברי כנסת (פ/3786) – בקשת חבר הכנסת יוסי שריד.

2. המלצת ועדת הכנסת לחילופין בראשות הוועדה המיוחדת למאבק בנגע הסמים.

3. בקשת חבר הכנסת שאול יהלום להעברת הצעת חוק הבחירות לכנסת (תיקון מס'
55) (ביטול התקשרויות בין רשימת מועמדים), התשס"ו-2005, אחרי הקריאה
הראשונה, מוועדת החוקה, חוק ומשפט לדיון בוועדת הכנסת.

4. בקשה לפטור מחובת הנחה את הצעת חוק המפלגות (מימון בחירות
מקדימות)(הוראת שעה), התשס"ו-2005, לקריאה ראשונה.

5. פניית חבר הכנסת רשף חן בעניין השעייתו של חבר הכנסת סאלח טריף.

נכחו:

חברי הוועדה:

היו"ר רוני בר-און

יולי אדלשטיין

זהבה גלאון

רשף חן

אחמד טיבי

שאול יהלום

אפרים סנה

גדעון סער

מאיר פרוש

יאיר פרץ

מוזמנים:

דוד לב – סגן מזכיר הכנסת

ירדנה מלר-הורביץ – סגנית מזכיר הכנסת

עו"ד דלית דרור – משרד המשפטים

יועצת משפטית: עו"ד ארבל אסטרחן

מנהלת הוועדה: אתי בן-יוסף

קצרנית: שלומית כהן

1. דיון מחדש בדבר הוועדה שתדון בהצעת חוק צער בעלי חיים (ניסויים בבעלי
חיים) (תיקון – הרכב המועצה לניסויים בבעלי חיים), התשס"ה-2005 –

של חבר הכנסת יוסי שריד וקבוצת חברי כנסת (פ/3786) – בקשת חבר הכנסת יוסי
שריד

היו"ר רוני בר-און:

בוקר טוב. אני מתכבד לפתוח את ישיבה מספר 270 של ועדת הכנסת.

חבר הכנסת יוסי שריד משך את בקשתו, בקשת מרצ, לרביזיה בנושא של דיון מחדש
בדבר הוועדה שתדון בהצעת חוק צער בעלי חיים (ניסויים בבעלי חיים) (תיקון –
הרכב המועצה לניסויים בבעלי חיים), התשס"ה-2005. לפיכך ההחלטה הקודמת נשארת
בעינה והוועדה שתדון בנושא היא ועדת המדע והטכנולוגיה.

2. המלצת ועדת הכנסת לחילופין בראשות הוועדה המיוחדת למאבק בנגע הסמים

היו"ר רוני בר-און:

על-פי ההסכמים הקואליציוניים, על-פי החלטת הוועדה המכינה, הגיע המועד שבו
ראשות הוועדה למאבק בנגע הסמים צריך לעבור מסיעת הליכוד לסיעת ש"ס. בשבוע
שעבר הודענו על חילופי גברא מטעם סיעת ש"ס בוועדה הזאת ונבחר חבר הכנסת
יאיר פרץ במקום חבר הכנסת נסים זאב. על-פי הוראות התקנון, ועדת הכנסת היא
זו שממליצה בפני הוועדה הספציפית על היושב-ראש. אני מציע שנמליץ בפני
הוועדה למאבק בנגע הסמים לבחור בחבר הכנסת יאיר פרץ במקום חבר הכנסת יחיאל
חזן.

מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – 1

ההחלטה התקבלה בלי מתנגדים ועם נמנע אחד.

3. בקשת חבר הכנסת שאול יהלום להעברת הצעת חוק הבחירות לכנסת

(תיקון מס' 55) (ביטול התקשרויות בין רשימת מועמדים),

התשס"ו-2005, אחרי הקריאה הראשונה, מוועדת החוקה, חוק ומשפט לדיון בוועדת הכנסת

היו"ר רוני בר-און:

אנחנו דנים בבקשת חבר הכנסת שאול יהלום להעברת הצעת חוק הבחירות לכנסת
(תיקון מס' 55) (ביטול התקשרויות בין רשימת מועמדים), התשס"ו-2005, אחרי
הקריאה הראשונה, מוועדת החוקה, חוק ומשפט לדיון בוועדת הכנסת.

הודענו במליאה. לפי סעיף בתקנון חבר הכנסת יכול לשנות את זה. מי בעד העברת
הדיון לוועדת הכנסת, לפי בקשת חבר הכנסת שאול יהלום? מי נגד? מי נמנע?

ה צ ב ע ה

בעד – 2

נגד – 5

נמנעים – אין

ברוב של 5 נגד 2, הנושא יישאר בוועדת החוקה, חוק ומשפט.

4. בקשה לפטור מחובת הנחה את הצעת חוק המפלגות

(מימון בחירות מקדימות)(הוראת שעה), התשס"ו-2005, לקריאה ראשונה

היו"ר רוני בר-און:

חבר הכנסת מיכאל איתן, יושב-ראש ועדת החוקה, חוק ומשפט, המציא הבוקר מכתב
ובו הוא מבקש לפטור מחובת הנחה את הצעת חוק המפלגות (מימון בחירות
מקדימות)(הוראת שעה), התשס"ו-2005. בשלב זה נאשר לקריאה ראשונה, כי אין לי
זמן לבדוק את הנושא. אם יהיה צורך בקריאה שנייה ובקריאה שלישית, נעשה את זה
לאחר מכן.

מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

פה אחד ניתן פטור מחובת הנחה לקריאה ראשונה.

5. פניית חבר הכנסת רשף חן בעניין השעייתו של חבר הכנסת סאלח טריף

היו"ר רוני בר-און:

אנחנו דנים בפניית חבר הכנסת רשף חן בעניין השעייתו של חבר הכנסת סאלח
טריף.

חבר הכנסת רשף חן פנה אלי וביקש ממני לדון בהשעייתו של חבר הכנסת המיועד,
סלאח טריף, שהוא הבא בתור ברשימת מפלגת העבודה, לאור הידיעות על פרישתם
הצפויה מן הכנסת של חברי הכנסת שוחט ומצנע. בשעתו הודעתי שאני לא מקיים את
הדיון, מכיוון שהפנייה נעשתה טרם זמנה, שעה שבפני יושב-ראש הכנסת לא היתה
מונחת כל הודעת התפטרות. בינתיים הודיע חבר הכנסת מצנע על התפטרותו, וזו גם
נכנסה לתוקף. חבר הכנסת רשף חן שב וביקש את בקשתו.

בין לבין קיבלתי את מכתבו של חבר הכנסת סלאח טריף, מיום 16 בנובמבר 2005,
שאומר: "הנדון: השבעתי כחבר הכנסת. בהמשך לשיחה הטלפונית עמך, הריני
להודיעך בזאת כי אינני מתכוון להישבע אמונים לכנסת ולא ליטול חלק בדיוני
הכנסת ובוועדותיה כל עוד לא יכריע בית המשפט בערעור אשר הוגש על ידי".

חבר הכנסת רשף חן העלה טענה נכונה, שעדיף לדון בעניין עוד בטרם השבעתו של
חבר הכנסת טריף כדי שהכנסת וחבר הכנסת טריף לא יימצאו במצב מביך, לפיו חבר
הכנסת טריף יישבע אמונים ומייד אחר-כך תונח הבקשה וייתכן שתתקבל החלטה על
השעיה. אבל מכיוון שסלאח טריף התחייב בכתב שהוא לא יבוא למשכן ולא יישבע
אמונים ולא יתפוס את מקומו בוועדה או על דוכן המליאה, וכמובן כל עוד הוא לא
נשבע הוא איננו מקבל משכורת מן הכנסת – זה נכון שסטטוטורית הוא חבר הכנסת
ה-120 מרגע שהתפנה המקום והוא הבא ברשימה – סברתי שלא יהיה זה נכון לקיים
את הדיון היום.

מלבד זה, כאשר נקבע סדר-היום לא ידעתי בצורה הברורה והמוגדרת שאני יודע
עכשיו, שמחר, ב-22 בנובמבר, קבוע דיון בערעורו של חבר הכנסת טריף וכמדומני
גם בערעורה של המדינה בפני בית המשפט המחוזי. אני סבור שאין מקום לקיים את
הדיון היום, ואפשר להמתין אתו עוד כמה ימים. ראשית אני רוצה לדעת איפה עומד
הערעור. הופעתי במאות ערעורים מהסוג הזה, יכול להיות שהדברים נגמרים באותו
יום ויכול להיות שלא. בית המשפט של הערעור יודע אל נכון שחבר הכנסת טריף
מצוי באזור דמדומים. הוא חבר כנסת ברמה הסטטוטורית, אבל הוא לא חבר כנסת
הלכה למעשה, כי הוא לא מושבע גם מיוזמתו ואולי גם מאימת הבקשה של חבר הכנסת
רשף חן.

אם חבר הכנסת סלאח טריף יזוכה בערעור, דבר שאני ואני מניח שמרבית החברים
כאן מאחלים ומייחלים לו, הרי אין מקום לקיים את הדיון בבקשת ההשעיה. אם
תאושר הרשעתו של חבר הכנסת טריף ובית המשפט יגיד את דברו גם בקשר לקלון,
שוב אין מקום לדיון, כי זה הופך את עניינו לחלוט במובן מסוים שאנחנו כבר לא
צריכים לעסוק בו. החברות בכנסת פוסקת מייד, ולנו אין לא מקום ולא צורך וגם
לא עניין לחטט במצבה הזאת או באסון הזה שקורה לחבר כנסת שמורשע בפסק-דין של
ערכאת הערעור וגם מוטבע קלון במעשיו.

מעבר לרמה הפרקטית, לא הייתי רוצה, לא כשופט שדן בערעור ועוד פחות
כיושב-ראש ועדה בכנסת, לקיים את הדיון הזה שעה שמחר בבוקר מתקיים ערעור
בבית המשפט. כל החלטה שנקבל פה, כל אמירה שתיאמר פה, יש בה סוג של יותר
מהתערבות בהליך משפטי שצריך להיות טהור, מבודל ומובדל מעבודת כנסת, במיוחד
שמה שאנחנו מתעסקים פה היא עבודה פוליטית.

היועץ המשפטי לממשלה, כפי שאני יודע ממכתבים שמונחים בפניי, ביקש ספציפית
מבית המשפט של הערעור, מה שלא נעשה בערכאה הראשונה, לחוות דעה באופן מפורש
בשאלת הקלון, לכאן או לכאן. כלומר, לקבוע אם יש קלון או לא. אני מציע שלא
נתערב ברגל גסה בשיקול הדעת של בית המשפט, שהוא שיקול דעת עצמאי. אם הדיון
לא יסתיים בבית המשפט מחר או מחרתיים בשאלה של היות פסק-הדין חלוט, זאת
אומרת תוצאה בערעור, או בשאלת הקלון שגם היא שופכת אור על מערכת השיקולים
של ההתנהלות הסטטוטורית של הכנסת כלפי סלאח טריף או ההתנהלות של ועדת הכנסת
כלפי סלאח טריף, אני מבטיח לכם לשוב ולהביא את העניין. אני מבטיח להיות
השומר שההבטחה של סלאח טריף, שלא להתייצב כאן ולהישבע אמונים עד שבית המשפט
או ועדת הכנסת לא הכריעו בעניין הזה, תבוא לידי ביטוי. אני אעמוד בקשר
בעניין הזה עם מזכירות הכנסת ועם יושב-ראש הכנסת.

רשף חן:

היושב-ראש, אני יכול לומר כמה מלים?

היו"ר רוני בר-און:

לא.

רשף חן:

תודה רבה.

היו"ר רוני בר-און:

חבר הכנסת טריף התקשר אלי ביוזמתו המלאה ואמר לי: אני לא בא, אני לא רוצה
להביך את הכנסת ואת המערכות האחרות, זה כבר קרוב לקו המטרה באופן שאני לא
רוצה לתפוס איזושהי פוזיציה או לכפות התנהלות כלשהי על הכנסת. להערכתי
העובדה הזאת ראויה במובן מסוים להערכה, למרות שייתכן שסלאח טריף גורע
מהאינטרס של עצמו, כי בעצם הבידול שהוא לקח על עצמו מההתקרבות לכנסת הוא
מוכיח שגם הוא סבור שזה לא נכון בשבילו כרגע להיכנס לכאן, בטרם העניין הזה
התברר סופית בבית המשפט או בוועדת הכנסת.

אלה לבטים שעברתי עם עצמי. אבל מכיוון שזה על סדר-היום ומכיוון שיש פה צד
מעוניין מובהק שמבקש, חבר הכנסת רשף חן, אני נוקט בפעם הראשונה, ככל שאני
זוכר, בסמכות שיש לי כיושב-ראש הוועדה ואני לא מקיים היום את הדיון וגם לא
פותח אותו לדיון בענייני פורמליסטיקה כדי לשמוע את דעתכם על החלטתי. אני
מניח שהעיתונאים ישמחו לשמוע את דעתכם, במיוחד אם היא לא תהיה דומה להחלטה
שלי.

רשף חן:

ואם אומר שאני רוצה להסכים אתך, תיתן לי רשות דיבור?

היו"ר רוני בר-און:

אל תסכים אתי, למה שיהיה לך תקדים? למה שציבור הבוחרים הנסער שלך בפריימריס
שלך יגיד שאתה פסול מלכהן בכנסת הבאה, כי הסכמת עם יושב-ראש ועדת הכנסת?

רשף חן:

אצלנו אין פריימריס, אבל שכנעת אותי, אני חוזר בי.

היו"ר רוני בר-און:

תודה רבה. הישיבה נעולה.

הישיבה ננעלה בשעה 10:30
