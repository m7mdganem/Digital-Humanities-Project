הכנסת העשרים

מושב שני

פרוטוקול מס' 74

מישיבת ועדת הכנסת

יום שני, י"ח בכסלו התשע"ו (30 בנובמבר 2015), שעה 11:00

סדר היום:

1. הרכב הוועדה המשותפת של ועדת החוקה, חוק ומשפט וועדת החוץ והביטחון
בהתאם להוראות סעיף 4(ה) לחוק האזנת סתר, התשל"ט-1979.

2. בקשת יו"ר ועדת הכספים להקדמת הדיון בחלק שפוצל מהצעת חוק ההתייעלות
הכלכלית (תיקוני חקיקה להשגת יעדי התקציב לשנות התקציב 2015-2016),
התשע"ה-2015, בקריאה השנייה והשלישית

3. בקשת הממשלה להקדמת הדיון בהצעות החוק הבאות לפני הקריאה הראשונה: 1.
הצעת חוק לתיקון פקודת העיריות (הוראת שעה) (תיקון מס' 3), התשע"ו-2015
מ/981 2. הצעת חוק לתיקון פקודת התעבורה (הוראת שעה), התשע"ו-2015, מ/982

נכחו:

חברי הוועדה:

דוד ביטן – היו"ר

ישראל אייכלר

יואב בן צור

אורן אסף חזן

יואל חסון

איילת נחמיאס ורבין

רועי פולקמן

אלעזר שטרן

חברי הכנסת:

שרן השכל

יוסי יונה

שולי מועלם

אורי מקלב

נורית קורן

מוזמנים:

  -----------------------------------------------------------------------
  שחר פרלמוטר              –     רפרנט, משרד הפנים
  ------------------------ ----- ----------------------------------------
  תמי פרידמן               –     יועמ"ש, משרד התחבורה

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

הרכב הוועדה המשותפת של ועדת החוקה, חוק ומשפט וועדת החוץ והביטחון בהתאם
להוראות סעיף 4(ה) לחוק האזנת סתר, התשל"ט-1979.

היו"ר דוד ביטן:

אני פותח את הישיבה. רבותי, לגבי הרכב הוועדה המשותפת לפי חוק האזנת סתר -
ׁסעיף 4(ה) לחוק האזנת סתר קובע את חובת הדיווח השנתית לוועדה המשותפת
בוועדת החוקה, חוק ומשפט וועדת החוץ והביטחון. ועדת הכנסת החליטה על הקמת
ועדה משותפת. בישיבה הקודמת דסקסנו את העניין הזה, והוועדה תהיה בת שישה
חברים, שלושה מכל ועדה. ועדת החוקה, חוק ומשפט: חבר הכנסת ניסן סלומינסקי,
אלעזר שטרן, יואב בן צור. ומטעם ועדת החוץ והביטחון: אבי דיכטר, ציפי לבני
ונחמן שי. יושב ראש הוועדה יהיה חבר הכנסת ניסן סלומינסקי. מי בעד?

הצבעה

בעד – הרוב

נגד – אין

נמנעים – אין

ההצעה אושרה.

היו"ר דוד ביטן:

זה מוסכם.

אורי מקלב (יהדות התורה):

אני ממלא מקום של אייכלר.

היו"ר דוד ביטן:

בסדר.

בקשת יושב ראש ועדת הכספים להקדמת הדיון בחלק שפוצל מהצעת חוק ההתייעלות
הכלכלית (תיקוני חקיקה להשגת יעדי התקציב לשנות התקציב 2015 ו-2016),
התשע"ה-2015, בקריאה השנייה והשלישית.

היו"ר דוד ביטן:

אנחנו עוברים לסעיף הבא שלנו: בקשת יושב ראש ועדת הכספים להקדמת דיון בחלק
שפוצל מהצעת חוק ההתייעלות הכלכלית (תיקוני חקיקה להשגת יעדי התקציב לשנות
התקציב 2015 ו-2016), בקריאה השנייה והשלישית. בבקשה, מי מסביר? שגית
תסבירי לנו.

שגית אפיק:

מדובר בחלק שפוצל מתוך חוק ההסדרים, והוא עוסק בדיווח לרשות המסים על קבלת
חוות דעת. יושב ראש הוועדה התחייב שהוא יעביר את זה בלוח זמנים מהיר כדי
שזה יחול כבר משנת הכספים 2016. במסגרת הדיונים בפרק הזה העבירו כל חברי
ועדת הכספים פה אחד, בהסתייגות, את מתווה הטבות המס והוא למעשה חלק מהחוק
הזה, שנמצא בפניכם, והוא מעוגן בנוסח כבר - -

היו"ר דוד ביטן:

באיזה נושא זה?

אורי מקלב (יהדות התורה):

הטבות מס.

היו"ר דוד ביטן:

הטבות המס. טוב, מכיוון שכל המדינה משוועת לעניין הזה אז עדיף ש - -

יואל חסון (המחנה הציוני):

ולמה זה לא טופל קודם באופן...

היו"ר דוד ביטן:

כי לא הגיעו להסכמות.

יואל חסון (המחנה הציוני):

ולמה את זה לא אומרים?

היו"ר דוד ביטן:

לא הגיעו להסכמות אבל בסופו של דבר, הרשימה המקורית כמעט אושרה איך שהיא,
ושינויים, אם יהיו, יהיו בעתיד. ולכן, צריך לקבל את זה איך שזה. בסופו של
דבר, כל הלחץ לא עזר לאף אחד. קבעו את זה איך שזה. אתה רוצה להגיד משהו?

אורי מקלב (יהדות התורה):

זה עבר פה אחד בוועדת הכספים.

היו"ר דוד ביטן:

פה אחד בוועדת הכספים. מכיוון שגם יש יישובים שעל פי החלטת בג"ץ, שאם אנחנו
לא נקדים את הדיון ונסיים אותו, הם יצאו מהרשימה. מי בעד? נו, זה פה אחד
עבר בוועדת הכספים. חבר'ה, מה קרה? אתם לא רוצים שיישובים יקבלו?

הצבעה

בעד – הרוב

נגד – אין

נמנעים – אין

אושר פה אחד.

יואל חסון (המחנה הציוני):

אבל כדאי שהממשלה תתנהל בצורה יותר יעילה.

היו"ר דוד ביטן:

בינתיים אין קשר מכיוון שהתנהגו בצורה יעילה אבל היו דרישות של ערים להיכנס
והיו צריכים לדון בבקשה שלהם, ולכן זה לקח זמן.

בקשת הממשלה להקדמת הדיון בהצעות החוק הבאות, לפני הקריאה הראשונה:

1. הצעת חוק לתיקון פקודת העיריות (הוראת שעה) (תיקון מס' 3), התשע"ו2015
מ/981

2. הצעת חוק לתיקון פקודת התעבורה (הוראת שעה), התשע"ו-2015, מ/982

היו"ר דוד ביטן:

בקשת הממשלה לקיים דיון בהצעות החוק הבאות לפני הקריאה הראשונה. לזה צריך
קוורום. אני מתחיל את הדיון. הקוורום קיים, אתה יכול לא להצביע.

קריאות:

- - -

היו"ר דוד ביטן:

לא, הקוורום קיים, הוא לא חייב להצביע, הוא יכול ללכת. הקוורום זה רק
בפתיחה.

ארבל אסטרחן:

בשעת ההצבעה - - -

היו"ר דוד ביטן:

למה? הוא חייב להצביע? הוא לא חייב להצביע. אה, בשעת ההצבעה... אחמד טיבי
סיפר לי אחלה בדיחה - -

יואב בן צור (ש"ס):

תצביע, אם לא – נצא.

היו"ר דוד ביטן:

אתה רוצה לצאת? צא.

1.  הצעת חוק לתיקון פקודת העיריות (הוראת שעה) (תיקון מס' 3),
    התשע"ו-2015. מי מציג את זה? בבקשה. מציג שחר פרלמן.

שחר פרלמן:

אני אסביר בקצרה. אני מגמגם, אני אומר מראש, אני מצטער. עניינה של הצעת
החוק להאריך את תוקף הוראת השעה המסמיכה את הרשות המקומית לעסוק בעניינים
של שמירה ואבטחה. התוקף הוא עד לסוף השנה. - -

יואל חסון (המחנה הציוני):

אולי תתחיל בנגד להאריך את התוקף?

היו"ר דוד ביטן:

אל תפריע.

שחר פרלמן:

- - הבקשה להאריך את התוקף עד לסוף שנת 2017 ומכאן הדחיפות.

יואל חסון (המחנה הציוני):

אדוני, אני לא השתכנעתי בכלל מהבקשה הזאת. - -

היו"ר דוד ביטן:

טוב, רבותי - -

יואל חסון (המחנה הציוני):

- - יום אחד זה יתהפך, תדע לך. יום אחד אתה תהיה בצד הזה. חבר הכנסת בן
צור, אני מציע לך לזכור את זה.

היו"ר דוד ביטן:

למה אתה נגד זה? טובת העיריות פה, מה הבעיה? באמת אבל...

יואל חסון (המחנה הציוני):

אני אסביר לך למה אני נגד: כל הבקשות האלה לפטורים – קודם כל, עם כל הכבוד,
ואני לא רוצה לפגוע בידידי פה ממשרד הפנים, אין לי מושג, אבל עם כל הכבוד,
הסבר של דקה וחצי? מהסבר של דקה וחצי אני צריך להשתכנע למה הממשלה צריכה את
זה בפטור? באמת, כאילו מה?

אדוני, בלי קשר לדבריו של נציג משרד הפנים, שאני בסך הכל מבין שהוא עושה את
עבודתו, אני חושב שאנחנו, מבחינת חברי הכנסת, צריכים לא לקבל את בקשת הפטור
הזאת, וראוי שהממשלה תלך לא בתהליך של הפטור וזהו. אין לי מה לומר יותר.

היו"ר דוד ביטן:

תכף ניכנס לגופו של החוק.

יואל חסון (המחנה הציוני):

למה, כי אין לך קוורום, אדוני?

היו"ר דוד ביטן:

לא, לא. אני רוצה להבין מה זה תיקוני המועדים.

ארבל אסטרחן:

אני יכולה לומר מה שיש בדברי ההסבר. אני לא מכירה את ההצעה אבל לפי דברי
ההסבר המפורטים שמצורפים אליה, נקבעה הוראת שעה לשנת 2011 בעניין סמכות
רשות מקומית לפעול ולהסדיר עניינים של שמירה, אבטחה וסדר ציבורי. והסמכות
הזאת - -

שחר פרלמן:

אני כן יכול להשלים את הדברים.

היו"ר דוד ביטן:

פשוט הדברים האלה כנראה מסתיימת ולכן, משנים את המועדים שהסמכות חלה, נכון?
אמרתי נכון?

שחר פרלמן:

מה?

היו"ר דוד ביטן:

אני אסביר לך: יש סמכויות שהחוק נתן. הסמכויות האלה, המועדים מסתיימים
ולכן, עכשיו עושים תיקון שמאריך את המועדים - -

ארבל אסטרחן:

בשנתיים.

היו"ר דוד ביטן:

בסך הכל, זה לטובת הרשויות, לטובת הפעילות שלהן מבחינת סמכויות הפיקוח
והכל. לכן פה, במקרה הזה, באמת צריך - -

קריאה:

למה ברגע האחרון?

יואל חסון (המחנה הציוני):

אבל אדוני היושב ראש, אני אסביר לך משהו: זה הופך אותנו, חברי הכנסת,
לפקידים פרלמנטריים. אני לא אהיה פה פקיד פרלמנטרי. עם כל הכבוד, אני לא
עובד אצל משרדי הממשלה, אני אמור לפקח על הממשלה, ואני לא מסוגל לפקח על
הממשלה בצורה כזאת של הרגע האחרון. אדוני שב, אתה מלחיץ אותי שאתה עומד - -

אורן אסף חזן (הליכוד):

יואל, תצביע נגד.

יואל חסון (המחנה הציוני):

זה מלחיץ אותי שאתה עומד.

אורן אסף חזן (הליכוד):

- - -

היו"ר דוד ביטן:

יש מקרים כאלה שזה בא מאוחר מדי, אנחנו יודעים את זה, ולכן יש את הנושא של
החוק. אם אתה מוכן להצביע בעד – אני אודיע לממשלה, לוועדה, שבמצבים כאלה
אני מבקש ממשרד הפנים לעמוד במועדים ראויים בעניין הזה, בסדר? אוקי. מי
בעד - -

יואל חסון (המחנה הציוני):

אדוני רגע, שנייה. אני אעשה על זה רביזיה, חבל.

אורן אסף חזן (הליכוד):

תתחיל הצבעה.

היו"ר דוד ביטן:

די כבר.

אורן אסף חזן (הליכוד):

תצביע כבר, נו.

היו"ר דוד ביטן:

לא, אני לא אצביע.

יואל חסון (המחנה הציוני):

חבר הכנסת חזן, דווקא אתה, תדע לך, היית צריך לתמוך בחוק הזה.

היו"ר דוד ביטן:

אמרתי לאייכלר לא ללכת.

יואל חסון (המחנה הציוני):

אדוני, אתה יושב בראש ועדה - -

היו"ר דוד ביטן:

עכשיו אין לי קוורום. הפסקה חמש דקות.

אורן אסף חזן (הליכוד):

אדוני, אני ממהר לוועדת החוץ והביטחון.

היו"ר דוד ביטן:

מה השיטה הזאת? לא הבנתי. מה זה אתה ממהר? מה, אנחנו עובדים פה בשביל
עצמנו? על פעם אתה עושה רעש והולך. מה זה?

אורן אסף חזן (הליכוד):

מה עושה רעש? אתה רוצה להצביע, תצביע.

היו"ר דוד ביטן:

יש קוורום פה, אתה לא מבין? אני לא יכול להצביע, הוא סגר לי את הברז, אתה
יודע את זה? מה הבעיה?

אורן אסף חזן (הליכוד):

אז תקראו לי שיש הצבעות.

היו"ר דוד ביטן:

אז עכשיו, עוד דקה, יש הצבעה. מה הבעיה?

יוסי יונה (המחנה הציוני):

אבל אי אפשר. ואם נעשה רביזיה, אורן? אז יהיה עוד עיכוב.

יואל חסון (המחנה הציוני):

אדוני, אני באמת חושב שאני מגן על כבודה של הכנסת וכבודה של הוועדה, ואנחנו
לא פקידים פרלמנטריים, ואנחנו לא עובדים אצל הממשלה, אנחנו מפקחים על
הממשלה. אני לא מוכן ללוחות הזמנים שהממשלה מקציבה לנו, ואני מציע לכל חברי
הכנסת, כולל אופוזיציה-קואליציה, לא להיות כאן חותמות גומי. באמת, בשביל זה
נבחרתם? בשביל זה רצתם בפריימריז? בשביל נלחמתם להגיע לפה? כדי לרצות את
הממשלה בכל מחיר? - -

היו"ר דוד ביטן:

תן לי רגע להשיב לך: פה לא הממשלה על הדוכן. על הדוכן זה החוק והמשמעויות
שלו אם לא נאשר אותו. יש במקרה הספציפי הזה, זה בדיוק המקרה שכן צריך לתת
פטור מהנחה כיוון שמי שיפגע מזה זה הרשויות המקומיות והפעילות שהן הולכות
לשרת באמצעות החוק הזה. זה המצב.

יואל חסון (המחנה הציוני):

אבל זאת הממשלה שכשלה - - -

אורי מקלב (יהדות התורה):

בעצם לא רק יואל מעלה את זה. באמת ההרגשה לא טובה של כולנו, שמגיעים דברים
לרגע האחרון - - -

יואל חסון (המחנה הציוני):

כל הזמן זה קורה, כל הזמן.

אורי מקלב (יהדות התורה):

- - אז אני מציע הצעה, שאולי תקבלו אותה על סמך זה: שהוועדה תוציא, וזה
קורה הרבה פה, שמגיע לוועדת הכנסת, למשרדים הממשלתיים, לא רק הממשלה,
מכתבים, שהוועדה תידון בדברים רק אם יגיע 30 יום קודם. היא לא תדון על
דברים של הרגע האחרון. אני אומר לך שאם לא - - -

איילת נחמיאס ורבין (המחנה הציוני):

אני מחזקת את הדברים האלה.

היו"ר דוד ביטן:

אז מה אתם רוצים? אתם רציניים? אתם רוצים לתת לאופוזיציה לא לעבוד?

איילת נחמיאס ורבין (המחנה הציוני):

לא, לא. זה לא האופוזיציה, זה התנהלות. אני מברכת את הרב מקלב על הצעתו.

היו"ר דוד ביטן:

אז מה? בחוק בני הישיבות נתתי פטור. אז מה, הפטור היה 30 יום לפני? מה קרה
לכם? באמת. אני לא אגביל את הוועדה.

אורי מקלב (יהדות התורה):

- - -

היו"ר דוד ביטן:

אוקי, הבנתי. לא אגביל את הוועדה.

אורי מקלב (יהדות התורה):

להנחות את המשרדים, אל תגביל את עצמך - - -

היו"ר דוד ביטן:

בסדר, אני אנחה, אז לא הייתי מעביר את חוק בני הישיבות פה. אני לא אגביל את
עצמי.

אורי מקלב (יהדות התורה):

- - - אל תגביל את עצמך.

יואל חסון (המחנה הציוני):

תנחה את הממשלה.

היו"ר דוד ביטן:

זה בדיוק המקרה שצריך לתת את הפטור הזה. במקרים אחרים אנחנו נותנים אולי
סתם. מי בעד?

הצבעה

בעד – 8

נגד – 3

נמנעים – אין

הפטור אושר.

איילת נחמיאס ורבין (המחנה הציוני):

אני חושבת שהרב מקלב העלה הצעה מעולה, ואני רוצה לומר משהו: כנוהל עבודה,
גם אם זה לא – תקשיב רגע.

אורי מקלב (יהדות התורה):

בסוף זה עניין שלך, לא שלי. אני לא אומר מה הסמכות שלך - -

איילת נחמיאס ורבין (המחנה הציוני):

- - - זה לא עניין של לפגוע בקואליציה, זה עניין של האופן שבו הכנסת רואה
את עצמה. עם כל הכבוד, אנחנו לא עובדים אצל הרשויות המקומיות, באמת.

נורית קורן (הליכוד):

בסדר, אבל הגיע הזמן שמשרדי הממשלה יעבדו כמו שצריך.

קריאות:

- - -

היו"ר דוד ביטן:

זה שהוא מוציא מכתב בשביל בג"ץ, אז אני בבעיה.

יואל חסון (המחנה הציוני):

תדע לך, אדוני היושב ראש – הנה, העברת את החוק שלך, ואני אומר לך: כדאי
שאתה תיתן, גם אם לא באופן פורמאלי, לכיוון הממשלה. אנחנו לא נסכים לסיכומי
לוח זמנים כזה. זה לא מכבד את הוועדה.

היו"ר דוד ביטן:

רגע, היו מקרים שלא אישרתי ולא הבאתי את זה בכלל לדיון. היו מקרים. היו
מקרים שלא נראה לי דחוף כמו למשל – היה תיקון לחוק שינוי סמכות בסכומים
במשרד המשפטים. אמרתי: מה הקשר? זה יכול לחכות כמה ימים, אין שום בעיה.
במקרה הספציפי הזה, זה באמת לא המקרה שצריך להתווכח עליו.

איילת נחמיאס ורבין (המחנה הציוני):

דוד, אנחנו רק רוצים שישמר העיקרון.

היו"ר דוד ביטן:

העיקרון מקובל עלי. עכשיו בואו נראה את המקרה השני: הצעת חוק לתיקון פקודת
התעבורה (הוראת שעה).

תמי פרידמן:

אני נציגת הלשכה המשפטית ממשרד התחבורה. בפועל, היום מתקיימת חובה של רשות
הרישוי לפעול בהתאם לסעיף 69א רבתי (ה), והודיע לנהג שמחדשים לו את רישיון
הנהיגה שלו על מספר הנקודות התקפות העומדות לחובתו. התיקון עבר בפברואר
2015 והיתה הצעת חוק פרטית שהממשלה חשבה שהיא חשובה - -

היו"ר דוד ביטן:

פרטית של מי?

תמי פרידמן:

של אמנון כהן. - - התברר שתכנת המחשב של משרד התחבורה לא יכולה לבצע את זה
כרגע בצורה נכונה ולכן, אנחנו מבקשים שההוראה תדחה בשנה כדי שנוכל להיערך
בהתאם - -

יואל חסון (המחנה הציוני):

בשנה? ואז אנשים לא יקבלו הודעה על הנקודות שלהם?

אורי מקלב:

למה לא בחצי שנה?

יואל חסון (המחנה הציוני):

לא, לא. מי שרוצה, יכול ללכת להוציא תדפיס רישיון – א. הם מקבלים - -

אורי אריאל (הבית היהודי):

בסדר, יש הצעת חוק. למה אתם מזלזלים? למה רק שנה ולא חצי שנה? לתקן מחשב,
גם אם אתם אומרים את זה, למה צריך להיות כאן שנה?

תמי פרידמן:

זה לא המחשב - -

היו"ר דוד ביטן:

מה הסיבה שזה השבוע ולא שבוע הבא? יש סיבה. מה הדחיפות של העניין?

תמי פרידמן:

אנחנו רוצים להימנע מהוצאת רישיונות שישלחו לאזרחים עם אינפורמציה לא נכונה
כי היום - -

היו"ר דוד ביטן:

ויש כאלה שנשלחות?

תמי פרידמן:

אם זה זה, זה התחיל מעכשיו ששולחים לאזרחים - -

היו"ר דוד ביטן:

טוב, חצי חצי...

יואל חסון (המחנה הציוני):

אני רוצה להבין: את אומרת היום - בגלל שמערכת המחשוב שלכם לא מוכנה, את
מבקשת את דחיית יישום החוק.

תמי פרידמן:

אני אשמח להסביר מה זה הנושא הזה: נקודות תקפות זה נקודות שאדם צובר אותן
כשהוא עושה עבירות תעבורה, והן תקפות בשני תנאים מצטברים, שרק כשהאדם מבצע
אותם הנקודות יאבדו מתוקפן - -

איילת נחמיאס ורבין (המחנה הציוני):

הם אמצעים מתקנים.

תמי פרידמן:

- - ביצוע אמצעי תיקון שיש לו, וחלוף תקופה. אם אדם צובר עד 20 נקודות,
הנקודות עומדות לחובתו במשך שנתיים, ואם הוא צובר 22 נקודות או יותר,
הנקודות עומדות לחובתו במשך ארבע שנים. - -

היו"ר דוד ביטן:

רבותי, עכשיו פרסמו שמצאו חומר מסרטן במוצצי גומי. אז יש דברים יותר חשובים
בחיים. בואו נסיים את זה.

תמי פרידמן:

- - תקנה 540ה מאפשרת לנקודות לחזור, אם נגיד אדם לא קיבל נקודות בגלל
ששוטר עצר אותו אלא בגלל שיש לו דיון בבית משפט, והדיון הסתיים והוא יורשע
אחרי 10 שנים, אז נקודות שעמדו בתוקפן באותה עת, הן יכולות להתווסף לו
לנקודות - -

היו"ר דוד ביטן:

את אומרת שהדחיפות נובעת מזה שלא ישלחו הודעות שגויות לאנשים. מי בעד?

הצבעה

בעד – 8

נגד – אין

נמנעים – אין

אושר פה אחד.

אורי מקלב (יהדות התורה):

כמה זמן צריכים לסדר את זה? למה לא מספיק חצי שנה? למה צריך שנה?

היו"ר דוד ביטן:

תודה רבה. הישיבה נעולה.

הישיבה ננעלה בשעה 11:24.
