פרוטוקולים/ועדת הכנסת/5323

ירושלים, י"ד בתמוז, תשס"ב

24 ביוני, 2002

הכנסת החמש-עשרה נוסח לא מתוקן

מושב רביעי

פרוטוקול מס' 326

מישיבת ועדת הכנסת

יום רביעי, ט' בתמוז התשס"ב (19 ביוני 2002), שעה 9:00

סדר היום: בקשות חברי-הכנסת להקדמת הדיון בהצעות-חוק בקריאה טרומית.

נכחו:

חברי הוועדה: יוסי כץ - היו"ר

אפי אושעיה

אורי אריאל

יצחק גאגולה

זהבה גלאון

עבד אלמאלכ דהאמשה

דוד טל

שאול יהלום

אמנון כהן

ישראל כץ

מיכאל נודלמן

סופה לנדבר

יצחק סבן

יורי שטרן

מזכיר הכנסת אריה האן

סגן מזכיר הכנסת דוד לב

סגנית מזכיר הכנסת רות קפלן

מוזמנים: אריאלה קלעי – משרד המשפטים

יועצת משפטית: אנה שניידר

קצרנית: תמר מרימוביץ

בקשות חברי-הכנסת להקדמת הדיון בהצעות חוק בקריאה טרומית:

הצ"ח הרשויות המקומיות (בחירת ראש רשות וסגניו וכהונתם) (תיקון – הרוב הדרוש להעברת סגן ראש עיר מתפקידו), התשס"ב-2002, (פ/3737), של חה"כ ישראל כץ

היו"ר יוסי כץ:

אני פותח את הישיבה. יש לפנינו שורה של בקשות למתן פטור מחובת הנחה.

שאול יהלום:

אני רוצה להציע הצעה לסדר. מאחר שזאת פעם רביעית שאנחנו דנים בחוקים האלה,
וכל אחד יודע במה מדובר, אני מציע שאם יש קוורום, נצביע בלי הנמקות.

היו"ר יוסי כץ:

אנו דנים בהצעת-חוק הרשויות המקומיות (בחירת ראש הרשות וסגניו וכהונתם)
(תיקון – הרוב הדרוש להעברת סגן ראש עיר מתפקידו), של חבר-הכנסת ישראל כץ.

ישראל כץ:

אני מבקש מהחברים לתמוך בהצעה. השאלה היא האם מישהו בכלל מתנגד לה.

היו"ר יוסי כץ:

נמק בבקשה מה מידת הדחיפות של ההצעה.

ישראל כץ:

ההצעה היא דחופה, משום שיש היום אפשרות קלה מדי ליטול סמכויות של סגני ראשי
ערים. הטיפול בכך התחיל כבר לפני כמה חודשים: הגשתי הצעת-חוק, היתה איזושהי
אי הבנה עם הממשלה לגבי הנוסח, ואז ועדת השרים ביקשה שנתקן דברים קטנים
ביותר. תיקנו אותם, והבאנו את זה כדי לבקש פטור מחובת הנחה.

היו"ר יוסי כץ:

מי בעד? מי נגד?

הצבעה

בעד – כולם

נגד – אין

נמנעים – אין

הבקשה לתת פטור מחובת הנחה להצ"ח הרשויות המקומיות (בחירת ראש רשות וסגניו
וכהונתם) (תיקון – הרוב הדרוש להעברת סגן ראש עיר מתפקידו), התשס"ב-2002 של
חה"כ ישראל כץ התקבלה.

היו"ר יוסי כץ:

הבקשה אושרה.

 הצ"ח יסוד: הממשלה (תיקון – סייג לחתימת הסכם), התשס"ב-2002 (פ/3723),

של חה"כ אורי אריאל

היו"ר יוסי כץ:

אנחנו עוברים להצעת-חוק יסוד: הממשלה (תיקון – סייג לחתימת הסכם) של
חבר-הכנסת אורי אריאל. מה דחוף בהצעה הזאת?

אריאל אורי יהודה:

הרקע הוא שחרורם של 13 רוצחים כבדים, שהתבצרו בכנסיית המולד בבית-לחם,
ועשיית איזשהו הסכם, שאינו העמדה לדין, הנוגע לרוצחי השר רחבעם זאבי. ההצעה
אומרת שלממשלה יש חופש תמרון מדיני והיא לא כבולה לגמרי, אבל היא צריכה
להביא את ההסכם לאישור הממשלה ולקבל רוב מיוחד של חבריה.

היו"ר יוסי כץ:

תודה, הלוואי שזה יהיה דחוף. הממשלה מתנגדת לזה. מי בעד מתן פטור מחובת
הנחה? מי נגד?

הצבעה

בעד – 8

נגד – 2

הבקשה לתת פטור מחובת הנחה להצ"ח יסוד: הממשלה (תיקון – סייג לחתימת הסכם)
התשס"ב-2002 של חה"כ אורי אריאל התקבלה.

אפי אושעיה:

חבר-הכנסת גאגולה, אתה כבר לא בקואליציה?

קריאה:

חבר-הכנסת כץ לא בקואליציה?

היו"ר יוסי כץ:

יש רוב לבקשה.

הצ"ח איסור קבלת תרומות ממדינות זרות, התשס"ב-2002, (פ/3790),

של חה"כ אורי אריאל ויורי שטרן

היו"ר יוסי כץ:

אנחנו עוברים להצעת-חוק איסור קבלת תרומות ממדינות זרות, של חברי-הכנסת
אורי אריאל ויורי שטרן.

אריאל אורי יהודה:

ההצעה מדברת על איסור קבלת תרומות למטרות פוליטיות. אין שום כוונה לאסור
קבלת תרומה לנושאים אנושיים מחקריים.

הכוונה היא שרשם העמותות - אבל זה יכול להיות גם גוף אחר, ואני מדבר על
כתובת ממשלתית - יבדוק את מטרת התרומות, ולא יאפשר את מה שקיים היום,
לצערנו בהיקפים עצומים. למעשה, מדובר בהתערבות גסה של מדינות זרות, או חבר
מדינות, כמו: האיחוד האירופי.

מכיוון שהדברים האלה "מתגלגלים בגדול" ומכיוון שהבחירות מתקרבות, אנחנו
רוצים לתת לזה פטור מחובת הנחה.

אפי אושעיה:

אדוני היושב-ראש, אני רוצה להציע לחברי אורי אריאל ולחברי-הכנסת לא להפוך
את המוסד הזה של פטור מחובת הנחה לצחוק. חבר-הכנסת אורי אריאל קובע
שהבחירות מתקרבות – אני לא יודע על זה, אבל יכול להיות.

אריאל אורי יהודה:

על זה אתה לא יכול לחלוק, כי כל יום הן מתקרבות יותר...

אפי אושעיה:

יכול להיות שההצעה ראויה לפי תפיסת עולמו - אני לא נכנס לתוכן ההצעה, אבל
אני אומר בעיקרון שאנחנו צריכים להחליט אם אנחנו רוצים להפוך את העניין הזה
לבדיחה ולתת לכל הצעות-החוק פטור מחובת הנחה, או שאנחנו רוצים כנסת
שמתפקדת.

לא מדובר בעניין ביטחוני, רגיש, ממשי או במשהו שקורה מהיום למחר. זה דבר
שנמשך במשך שנים רבות. אני מציע למשוך את הבקשה. לא יקרה שום דבר, אם
הצעת-החוק תידון במועד אחר.

היו"ר יוסי כץ:

אני מבין שזאת גם עמדת משרד המשפטים. מי בעד אישור הבקשה? מי נגד?

הצבעה

בעד – רוב

נגד – מיעוט

הבקשה לתת פטור מחובת הנחה להצ"ח איסור קבלת תרומות ממדינות זרות,
התשס"ב-2002 של חה"כ אורי אריאל ויורי שטרן התקבלה.

היו"ר יוסי כץ:

הבקשה אושרה.

הצ"ח הביטוח הלאומי (תיקון – ביטוח אבטלה של עובד עצמאי), התשס"ב-2002
(פ/3786), של חה"כ סופה לנדבר

היו"ר יוסי כץ:

אנחנו עוברים לדון בהצעת-חוק הביטוח הלאומי (תיקון – ביטוח אבטלה של עובד
עצמאי) של חברת-הכנסת סופה לנדבר, בבקשה.

סופה לנדבר:

במדינת-ישראל מדובר על אלפי אנשים שיש להם עסקים קטנים שנסגרים. אנחנו
יודעים שבעסקים האלה יש ביטוח ללא ביטוח. לעתים קרובות, מדובר בפשיטת רגל.
אני חושבת שכולם יודעים שנסגרו 8,000 עסקים קטנים, והיום כמעט כל אחד שיש
לו עסק קטן עומד בפני סכנה כזאת. לאור המצב הנוכחי, אני מבקשת לתת לזה
דחיפות.

דוד טל:

אדוני היושב-ראש, מכיוון ששלוש הצעות כאלה כבר עברו בקריאה טרומית, אני
יכול לומר שזה לא יגרע ובוודאי לא יגרום זילות לוועדה הזאת, אם היא תאשר את
זה, משום שממילא בעתיד נצרף את ההצעה להצעות אחרות שעברו בקריאה טרומית.

אפי אושעיה:

אדוני יושב-ראש הוועדה, צריך לעשות דבר אחר: אם יש הצעות-חוק דומות שעברו
בקריאה טרומית, למה צריך לדון בהצעת-חוק כזאת? אני לא מדבר על העניין
הספציפי הזה, אלא אני מדבר על העיקרון.

יצחק גאגולה:

כי יש חברים טובים, שראוי מאד שקולם יישמע - -

אפי אושעיה:

ועדת הכנסת צריכה לתת דעתה על העניין הזה.

היו"ר יוסי כץ:

מי בעד אישור הבקשה? מי נגד?

הצבעה

בעד – רוב

נגד – מיעוט

הבקשה לתת פטור מחובת הנחה להצ"ח הביטוח הלאומי (תיקון – ביטוח אבטלה לעובד
עצמאי), התשס"ב-2002 התקבלה.

היו"ר יוסי כץ:

הבקשה אושרה.

הצ"ח זכויות החירש, התשס"ב-2002 (פ/3759), של חה"כ שאול יהלום וח"כים

היו"ר יוסי כץ:

אנחנו עוברים להצעת-חוק זכויות החירש של חבר-הכנסת שאול יהלום.

שאול יהלום:

אני חושב שהדבר הוא ברור, אנחנו רוצים להביא לסיום השביתה. כבר היום דנים
בחלק מהחוק הזה בוועדת העבודה, הרווחה והבריאות.

היו"ר יוסי כץ:

מי בעד אישור הבקשה? מי נגד?

הצבעה

בעד – כולם

נגד – אין

הבקשה לפטור מחובת הנחה את הצ"ח זכויות החירש, התשס"ב-2002 התקבלה.

היו"ר יוסי כץ:

הבקשה אושרה.

הצ"ח שירותי הובלה (תיקון – חובת בדיקה ביטחונית), התשס"ב-2002, (פ/3821),

של חה"כ אפי אושעיה

היו"ר יוסי כץ:

אנחנו עוברים להצעת-חוק שירותי הובלה (תיקון – חובת בדיקה ביטחונית) של
חבר-הכנסת אפי אושעיה.

אפי אושעיה:

בעקבות התקלה של קריסת מכלית במתקן פי גלילות, התעורר הצורך, גם על-פי
כוחות הביטחון שלנו, להצעת-חוק מן הסוג הזה, שתקבע שמובילים מהסוג הזה
יצטרכו לעבור בדיקה ביטחונית.

אריאלה קלעי:

אין לנו התנגדות, בתנאי שההצעה הזאת וכל ההצעות האחרות שעוד לא דנו בהן
בוועדת שרים, לא יעלו השבוע כמו שסוכם, אלא רק בשבוע הבא.

אפי אושעיה:

בסדר גמור.

עבד אלמאלכ דהאמשה:

אני רואה שהשתרש פה נוהג לפטור חוקים מחובת הנחה.

אפי אושעיה:

אבל דיברנו על זה.

היו"ר יוסי כץ:

זכותו של חבר-הכנסת דהאמשה לדבר על זה.

עבד אלמאלכ דהאמשה:

אני רוצה להביע את דעתי נגד זה בפעם המי יודע כמה, כי זה נוהג נפסד. היו לי
הכבוד והזכות להצביע נגד כל הפטורים מחובת הנחה להצעות-חוק בכל ימי כהונתי
בוועדה הזאת יחד עם חבר אחד – גנדי. גם הוא תמך באותם נימוקים מבחינה
עקרונית. אני חושב שלא צריך לתת לזה יד, אתם יודעים מה? אם אתם חושבים שזה
נכון, תתקנו את התקנון, אבל לא יכול להיות שכל שבוע יהיו שבע או עשר בקשות
לפטור מחובת הנחה.

אפי אושעיה:

הוא צודק.

שאול יהלום:

קודם כל צריך לציין לשבח את חבר-הכנסת דהאמשה על כך שהוא הצביע באופן קבוע
עם גנדי...

היו"ר יוסי כץ:

אני מציע שנכבד את הדברים שאמר חבר-הכנסת דהאמשה. הצעות-החוק האלה, ברובן
הגדול כבר נעשה ניסיון חוזר ונשנה לקבל פטור מחובת הנחה, אז יכול להיות
שזאת הסיבה להתארגנות היום וכדומה. אני מודיע לכם שהדברים שהוא אמר הם
נכונים. אסור להפוך את השיטה של פטור מחובת הנחה לשיטה שמתקיימת באופן קבוע
ועוקפת את התקנון.

מי בעד הבקשה של חבר-הכנסת אפי אושעיה? בבקשה הזאת אני תומך, חבר-הכנסת
דהאמשה, משום שהיא מציגה פתרון לבעיה אמיתית, שהוא גם בהסכמת משרד המשפטים.
מי בעד אישור בקשתו של חבר-הכנסת אפי אושעיה? מי נגד?

הצבעה

בעד – 7

נגד – 6

הבקשה לפטור מחובת הנחה את הצ"ח שירותי הובלה (תיקון – חובת בדיקה
ביטחונית), התשס"ב-2002, התקבלה.

היו"ר יוסי כץ:

הבקשה אושרה. שבעה חברי-כנסת בעד הבקשה ושישה נגד.

דוד טל:

אנחנו בסך הכל 12 חברי-כנסת כאן, אז איך יכול להיות שהצביעו שבעה בעד?

היו"ר יוסי כץ:

בואו נערוך הצבעה חוזרת. מי בעד אישור הבקשה? מי נגד?

הצבעה

בעד – 7

נגד – 6

הבקשה לפטור מחובת הנחה את הצעת-חוק שירותי הובלה (תיקון – חובת בדיקה
ביטחונית), התשס"ב-2002 התקבלה.

היו"ר יוסי כץ:

שבעה חברי-כנסת בעד. אני מבקש לא לפקפק להבא ביכולת הספירה שלנו.

הצ"ח בית הדין הבינלאומי בהאג – הגנת המדינה על אזרחיה, התשס"ב-2002,
(פ/3814),

של ח"כ יצחק גאגולה

היו"ר יוסי כץ:

אנחנו עוברים לדון בהצעת-חוק בית הדין הבינלאומי בהאג – הגנת המדינה על
אזרחיה, של חבר-הכנסת גאגולה. אני מבין שיש לך ידיעות על העמדתו לדין
הצפויה של מאן דהוא.

יצחק גאגולה:

קודם כל, אני מודה לך אדוני היושב-ראש שהעלית לדיון את הצעת-החוק שלי. באחד
ביולי, בעוד מספר ימים, ייפתח בית-הדין הבינלאומי בהאג. אנחנו לא יכולים
לדעת מי מאתנו, מחיילינו או ממפקדינו ייפגע מבית-הדין הזה.

דווקא היום, בשיא האינתיפאדה ובמצב קשה כל-כך, דווקא היום צריכים להביא
איזושהי בשורה לחיילים שלנו ולמפקדים שלנו, שהכנסת עומדת מאחוריהם, ושבאמת
בכל מצב, אם חלילה מישהו ייפגע, הכנסת תעמוד מאחוריו. לכן אני מבקש פטור
מחובת הנחה, כי חבל לבזבז כל יום שעובר.

אריאלה קלעי:

אנחנו לא חושבים שההצעה דחופה. יש לה השלכות בינלאומיות רבות. אנחנו מבקשים
זמן כדי לבדוק אותה. אנחנו לא חושבים שעד האחד ביולי מישהו יעמוד לדין,
ולכן אנחנו מבקשים לעמוד בלוח הזמנים שניתן לנו.

יצחק גאגולה:

אבל אנחנו צריכים לפחות להתכונן לקראת זה, וראוי מאד שזה יהיה כמה שיותר
מהר.

אריאלה קלעי:

אנחנו מתכוננים.

אמנון כהן:

זו הצעה ראויה.

היו"ר יוסי כץ:

חבר-הכנסת גאגולה, האם אתה מוכן להתחייב לא להעלות את ההצעה היום, אלא בעוד
שבועיים?

מזכיר הכנסת אריה האן:

שום דבר לא עולה היום.

שאול יהלום:

למה, הצעת-החוק זכויות החירש עולה היום.

מזכיר הכנסת אריה האן:

לא, סדר היום כבר מונח.

היו"ר יוסי כץ:

מי בעד אישור הבקשה? מי נגד?

הצבעה

בעד – רוב

נגד – מיעוט

הבקשה לפטור מחובת הנחה את הצעת-חוק בית הדין הבינלאומי בהאג – הגנת המדינה
על אזרחיה, התשס"ב-2002, של חבר-הכנסת יצחק גאגולה התקבלה.

היו"ר יוסי כץ:

הבקשה אושרה.

הצ"ח מאבטחים אזרחיים, התשס"ב-2002 (פ/3826) של ח"כ איתן כבל

היו"ר יוסי כץ:

אנחנו עוברים לדון בבקשה אחרונה: הצעת-חוק מאבטחים אזרחיים, של חבר-הכנסת
איתן כבל.

אמנון כהן:

הוא לא נמצא.

אפי אושעיה:

אני מייצג אותו.

היו"ר יוסי כץ:

חבר-הכנסת אפי אושעיה ינמק את בקשתו של חבר-הכנסת איתן כבל.

אפי אושעיה:

אדוני היושב-ראש, חבר-הכנסת כבל מציע להסדיר את כל נושא המאבטחים, שנמצאים
בכל מקום היום במדינת-ישראל. מעמדם ואופן הבדיקה שאותה הם מבצעים לא
מוסדרים בחוק. צריך להסדיר את מעמדם, על מנת שלא יוכלו אזרחים לתבוע אותם
באופן אישי, למשל בגלל שהם פותחים תיקים ומחטטים בחפצים. זה עניין שצריך
להסדיר אותו.

ישראל כץ:

האם מדובר על סמכויות לשימוש בנשק?

אפי אושעיה:

הנשק מאושר על-ידי משרד הפנים על-פי החוק.

אריאלה קלעי:

הממשלה מתנגדת לזה, כי צריך לבדוק את זה.

היו"ר יוסי כץ:

מי בעד אישור הבקשה?

הצבעה

בעד – רוב

נגד – מיעוט

הבקשה לפטור מחובת הנחה הצעת-חוק מאבטחים אזרחיים, התשס"ב-2002, התקבלה.

היו"ר יוסי כץ:

הבקשה אושרה.

הצעת-חוק המים (תיקון – מניעת הידלדלות מקורות המים), התשס"ב-2002

היו"ר יוסי כץ:

יש איזושהי תקלה. אני מעלה את בקשתו של חבר-הכנסת נודלמן: הצעת-חוק המים
(תיקון – מניעת הידלדלות מקורות המים).

מיכאל נודלמן:

נציב המים חייב לדאוג לכמויות המים שמקורותיהם מדלדלים. אני מציע שהוא יהיה
אחראי גם על כמויות וגם על איכות המים.

היו"ר יוסי כץ:

נציגת משרד המשפטים, מה עמדתכם?

אריאלה קלעי:

לא ראינו בכלל את ההצעה. היא לא הופצה ולא הגיעה אלינו.

מיכאל נודלמן:

נציגי משרד התשתיות הלאומיות נמצאים כאן.

היו"ר יוסי כץ:

חבר-הכנסת נודלמן, יש לי פה בעיה פרוצדורלית. אומרת לי היועצת המשפטית,
שהצעת-החוק המשפטית לא מופיעה בסדר היום, כי היא לא הובאה אלינו.

מזכיר הכנסת אריה האן:

היא לא נמצאת בסדר היום.

היו"ר יוסי כץ:

חבר-הכנסת נודלמן, האם אתה מוכן להתחייב שהדיון בה יתקיים בעוד שבועיים?
אני מציע לך להסכים לזה.

זהבה גלאון:

אדוני היושב-ראש, מעכשיו כל הצעת-חוק שאני אגיש, אני אביא לפטור מחובת
הנחה, מה זה צריך להיות?

היו"ר יוסי כץ:

רבותיי, אני מבקש מהיועצת המשפטית להתייחס לנושא.

אנה שניידר:

הצעת-חוק שאיננה מופיעה בסדר היום, אין זה מינהל תקין לדון בה בכלל.

היו"ר יוסי כץ:

תודה. אני דוחה את הדיון בבקשה הזאת לשבוע הבא.

מזכיר הכנסת אריה האן:

אני רוצה להזכיר לחברי-הכנסת, שמשמעות אישור לפטור הצעות-חוק מחובת הנחה
אינה לפטור מחובת המכסה. אני רוצה שיהיה ברור שהמכסה של הסיעות נשארת כפי
שהיתה.

שאול יהלום:

ברור.

זהבה גלאון:

אדוני היושב-ראש, אני רוצה להודיע לפרוטוקול שמהיום כל הצעת-חוק שלי אביא
לפטור מחובת הנחה.

שאול יהלום:

מה, עד היום לא עשית את זה?...

אריאל אורי יהודה:

ואנחנו מודיעים לפרוטוקול שאנחנו נתמוך בך.

היו"ר יוסי כץ:

אני מודיע לכם, למען הסדר הטוב, שזו הפעם האחרונה שאני דוחה דיון, כאשר אין
קוורום. אני אשלח על כך הודעה בכתב לכל חברי ועדת הכנסת.

תודה רבה, הישיבה נעולה.

הישיבה ננעלה בשעה 9:30
