פרוטוקולים/ועדת הכנסת/1889

ירושלים, כ"ד בתשרי, תשס"א

23 באוקטובר, 2000

הכנסת החמש-עשרה נוסח לא מתוקן

מושב ראשון

פרוטוקול מס' 12

מישיבת ועדת הכנסת

יום שלישי, ד' בתשרי התש"ס (14.9.1999), שעה 11:30

נכחו:

חברי הוועדה:

סאלח טריף - היו"ר

מיכאל איתן

  מוחמד ברכה

  משה גפני

זהבה גלאון

  רחבעם זאבי

נעמי חזן

  מקסים לוי

  סופה לנדבר

יצחק סבן

אופיר פינס-פז

ראובן ריבלין

יורי שטרן

אריה האן - מזכיר הכנסת

שושנה כרם - סגנית מזכיר הכנסת

מוזמנים:

גאולה רזיאל - מנהלת לשכת מזכיר הכנסת

  אריה שרבף - סגן מנהל בנא"ם

רונית חייקין-יעקבי - סיעת מרצ

יועצת משפטית: מרים פרנקל-שור

מנהלת הוועדה: אתי בן-יוסף

קצרנית: חנה אלטמן

סדר היום: 1. פתיחת ישיבות ועדת הכנסת לתקשורת;

2. בחירת סגן נוסף ליושב ראש הכנסת;

3. חלוקת חדרים לחברי הכנסת;

4. שונות.

פתיחת ישיבות ועדת הכנסת לתקשורת

היו"ר סאלח טריף:

בוקר טוב, שנה טובה וגמר חתימה טובה לכולם. אני מתכבד לפתוח את ישיבת ועדת
הכנסת. קודם שנעבור לנושאים האחרים שעל סדר יומנו אני מבקש לשאול את החברים
האם יש סיבה שלא נפתח את הישיבה לתקשורת?

רחבעם זאבי:

לא דנים בשאלה כזאת בנוכחות העתונאים.

היו"ר סאלח טריף:

אבקש מהעתונאים לצאת מחדר הישיבה. אני שואל שוב האם יש התנגדות לנוכחות
העתונאים בישיבה?

רשות הדיבור לחבר הכנסת רחבעם זאבי.

רחבעם זאבי:

יש לי התנגדות עקרונית לכך שכן כל הדיונים שאנחנו מקיימים בנוכחות התקשורת
מקבלים אופי של בזאר, צעקות או להיפך - דיבורים אל הציבור ולא דיבורים
לעניין. אנחנו לא מנסים לשכנע האחד את השני אלא מנסים לדבר אל התקשורת.

ועדות צריכות לעבוד. הן לא המליאה. במליאה נשמעות הצהרות ופה יש צרות.
אנחנו צריכים לעבוד ועבודה מול עתונאים לא נחשבת לעבודה. אני אומר את דבריי
אלה מתוך ניסיון מצטבר במשך 12 שנה בחדר הזה.

נעמי חזן:

מצד אחד חבר הכנסת זאבי צודק - - -

היו"ר סאלח טריף:

מצד שני איך נתפרנס?

נעמי חזן:

מצד שני בלאו הכי הכל מתפרסם אבל בצורה מעוותת ולכן נשאלת שאלה אם אנחנו
רוצים לקבל את העיוות או שאנחנו רוצים לקרוא מה שקרה - - -

רחבעם זאבי:

אנחנו רוצים לקיים דיון ענייני.

נעמי חזן:

אני מציעה כן לפתוח את הישיבה לתקשורת מהסיבה שלמחרת נקרא מה שהודלף בצורה
מגמתית ולפי דעתי יהיה קשה מאד לתקן זאת לאחר מכן - - -

היו"ר סאלח טריף:

זה גם לא יעזור.

נעמי חזן:

נכון. על כן בהתחשב בנסיבות הללו, שאנחנו חיים בעולם תקשורתי, אני מעדיפה
שעתונאים מקצועיים ישבו בוועדה מאשר הם יקבלו חלקי אינפורמציה - - -

היו"ר סאלח טריף:

תודה. רשות הדיבור לחבר הכנסת מיכאל איתן.

מיכאל איתן:

אני מצטרף למסקנה של חברת הכנסת נעמי חזן אבל אני מבקש להרגיע אותה ולומר
שגם אם ישבו כאן עתונאים - היא עדיין תמצא את דבריה כשהם מסולפים בעתון - -
-

רחבעם זאבי:

אם כך מה הועילו חכמים בתקנתם?

מיכאל איתן:

באיזשהו מקום צורם באזניי קבלת הבסיס להבחנה של חבר הכנסת זאבי שאומר: לנו
יש שתי שפות; שפה אחת שבה אנחנו מדברים כאן ושפה שנייה שבה אנחנו מדברים
לציבור.

רחבעם זאבי:

לא אמרתי זאת.

מיכאל איתן:

זה מה שהתקבל מדבריך. אני אומר שטבעי לגמרי, בכל מערכת יחסים בין בני אדם,
שיש רמות שונות של חשיפה של דברים שאנחנו מוכנים להוציא החוצה. קיים שלב של
התייעצויות שעליהן אנחנו אומרים שאנחנו רוצים לשמור עליהן קצת יותר חסויות,
ויש שלב שאנחנו אומרים דברים ואנחנו רוצים שהם יישמעו בציבור כמות שהם.

אני סבור שכאשר דברים מגיעים לוועדה בכנסת הם כבר בשלים להיות ברמה של
הודעה לציבור וכל אחד מאתנו צריך למצוא לעצמו את המסלול לברר את הדברים אבל
לא בישיבת הוועדה. ישיבת הוועדה צריכה להיות במצב שאנחנו אומרים את הדברים
מתוך ידיעה שמה שאנחנו אומרים משקף את עמדתנו הציבורית והיא תבוא לבחינת
הציבור. לכן לדעתי יש מקום לכך שישבו כאן עתונאים באופן קבוע ולא נצטרך
לקיים על הנושא הזה כל פעם דיון מחדש.

צריך לנהוג להיפך; אם מישהו רוצה לבקש את הוצאת העתונאים מהישיבה - שיעלה
את העניין לדיון כדי שלא נסתבך כל פעם בשאלה של היתר מחודש לנוכחות עתונאים
בישיבה.

רחבעם זאבי:

על פי השיטה שלך נסתבך כל ישיבה מחדש כיוון שבכל ישיבה אני אבקש להוציא את
העתונאים מחדר הישיבה.

מיכאל איתן:

אני סומך עליך שתפעל בהיגיון או שבאיזשהו שלב תישבר.

היו"ר סאלח טריף:

חבר הכנסת זאבי, אני מודה על כך שאתה עקבי בעניין הזה - - -

רחבעם זאבי:

אני עקבי בכל עניין, לא רק בעניין הזה ומבקש אותך שתצטרף אליי בקו מחשבתי.

היו"ר סאלח טריף:

לא. אני מצטרף לדעתם של חברי הכנסת איתן וחזן שאמרו שחשוב שעתונאים יהיו
נוכחים בכל ועדות הכנסת, להוציא את ועדת החוץ והביטחון, כמו שהם נוכחים
במליאה לכן חבל על הזמן שאנחנו מבזבזים בדיון על השאלה הזאת.

אני מעלה את השאלה האם לפתוח את ישיבת הוועדה לעתונאים, להצבעה.

הצבעה

ההצעה לפתוח את ישיבת הוועדה לעתונאים התקבלה.

היו"ר סאלח טריף:

אבקש לקרוא לעתונאים להיכנס לחדר הישיבה.

נצטרך לדון בשאלה שזה עתה הכרענו בה לגבי שאר הישיבות שנקיים שכן צריך פעם
אחת ולתמיד לקבל החלטה לגביה. לפי דעתי צריך לשנות את המצב הקיים - - -

רחבעם זאבי:

לא כדאי לכם כיוון שכל פעם אני אעלה את הטיעון שלי.

מיכאל איתן:

ממילא אתה עושה זאת.

היו"ר סאלח טריף:

נעבור לנושא הבא על סדר יומנו - בחירת סגן נוסף ליושב ראש הכנסת.

בחירת סגן נוסף ליושב ראש הכנסת

היו"ר סאלח טריף:

הוגשה לנו בקשה למנות סגן נוסף ליושב ראש הכנסת - - -

רחבעם זאבי:

כמה סגנים יש ליושב ראש הכנסת כיום?

שושנה כרם:

עשרה.

היו"ר סאלח טריף:

אני מבקש לציין באזניכם שלא אהבתי את הבקשה הזאת. כאשר כיהנתי כסגן יושב
ראש הכנסת לפני כשמונה שנים, היו שבעה סגנים ליושב ראש והיתה אז נשיאות
שהיה אפשר לעבוד אתה אבל נראה לי שאינפלציה בנושא כזה לא תביא בעקבותיה
כבוד או יוקרה לכנסת. למרות זאת שמתי לב שלכל הסיעות יש סגן לכן, כיוון
שאנחנו מדברים על נושא של קליטת עלייה, לא צריך לפגוע בסיעת ישראל בעלייה
שכמו כל יתר הסיעות גם היא צריכה לקבל סגן. אבל באותה נשימה, כאשר אנחנו
מתכוונים לאשר או לא לאשר את בחירתו של סגן יושב ראש הכנסת הנוסף, צריך
לחשוב על העניין הזה לעתיד כדי שנגביל, מראש, את מספר הסגנים - - -

משה גפני:

כמו שהגבלנו זאת בממשלה.

היו"ר סאלח טריף:

אם הממשלה מגבילה את מספר השרים ואת מספר סגני השרים בחוק, ראוי שגם הכנסת
תעשה זאת לגבי גודל הנשיאות. אמנם סגן יושב ראש הכנסת לא מקבל אצלנו לא רכב
ולא לשכה ולפעמים צריך לחפש עבורו חדר מתאים, אבל בעיקרון אין לגביו הוצאה
מיוחדת מלבד העלאת שכר של כמה מאות שקלים ברוטו.

לטעמי עניין נשיאות הכנסת צריך להיות מוגבל במספר ולא מובן מאליו בצורה
כזאת שאפשר יהיה להוסיף סגן ליושב ראש הכנסת מתי שרוצים וכמה שרוצים כדי
לפתור בעיות אישיות. אינפלציה כזאת בנושא כזה צריכה להעצר ואנחנו צריכים
לנהוג לגביה כמו שנוהגים בפרלמנטים באירופה.

אנחנו צריכים לקבוע, על ידי תיקון התקנון, קביעה כזאת שלא תשאיר מקום לספק
כדי שנרים את קרנה של הכנסת ונחזק את מעמדה מול הממשלה, כל ממשלה.

יש כיום עשרה סגנים ליושב ראש הכנסת, כמעט סגן לכל סיעה בת ארבעה חברים
ויותר לכן אנחנו צריכים לקבוע שלא נשלים בעתיד עם בקשה כמו זאת שקיבלנו,
זאת אומרת שנקבע שלא תתקבלנה בקשות כאלה בעתיד וגם נחליט לקבל כלל שיגביל,
מהיום והלאה, את מספרם הרב סגני יושב ראש הכנסת וכמובן שלא נחרוג מהכלל
שנקבל. אותו דבר לגבי מספר הוועדות שגם הן מאופיינות באינפלציה. אני מבקש
להדגיש בהזדמנות הזאת שמגיעות אליי בקשות לאישור ועדות נוספות, לדוגמה, חבר
הכנסת לשעבר וירשובסקי שואל מדוע לא להקים ועדה מיוחדת בכנסת עבור בעיות
הנכים, וכן הלאה וכן הלאה.

אריה האן:

אני מבקש לתקן את המספר שנקבת בו. יש אחד עשר סגנים ליושב ראש הכנסת ולא
עשרה כפי שציינת קודם בדבריך.

אופיר פינס-פז:

יש עשרה סגני יושב ראש הכנסת.

אריה האן:

נבחרו שנים עשר. וקנין מונה לסגן שר לכן הוא לא יכול לכהן כסגן יושב ראש
הכנסת כך שהמספר ירד לאחד עשר.

אופיר פינס-פז:

סליחה; נבחרו אחד עשר ונשארו עשרה.

היו"ר סאלח טריף:

אם נבחרו אחד עשר סגנים ליושב ראש הכנסת, מתוכם עשרה מכהנים, האם צריך
למנות סגן יושב ראש הכנסת נוסף?

אריה האן:

נמנה את הסגן האחד עשר.

היו"ר סאלח טריף:

רבותיי, זה המצב, זה הנתון, הדברים מונחים על השולחן ועכשיו אני אעביר את
רשות הדיבור לחברי הוועדה כדי שהם יוכלו לבטא את דעותיהם בנושא הזה. ראשון
הדוברים חבר הכנסת רחבעם זאבי.

רחבעם זאבי:

א'. אי אפשר לקבוע בתקנון גבול כיוון שמתעוררים מדי פעם בפעם צרכים
קואליציוניים. אני לא חבר בקואליציה אבל אני מגלה הבנה למי שעומד להקים
כזאת, שיש לו צורך "לשלם" לסיעה כלשהי, לכן אני מציע שלא נקבע את העניין
הזה בתקנון כיוון שדבר כזה יקשה מאד על מי שכאמור בונה קואליציה ואני אומר
זאת בצורה אובייקטיבית ואני חוזר על מה שכבר אמרתי, שאני לא חבר קואליציה.

ב'. אני מתנגד להגדלת מספר סגני יושב ראש הכנסת כיוון שמדובר בבזבוז
ראוותני. הציבור גם כך מחפש עלינו דברים שאיננו עושים, קל וחומר לגבי דברים
שאנחנו כן עושים. בחירת סגן נוסף ליושב ראש הכנסת מחייב גם בחירת חדר מתאים
עבורו וידוע לכולנו כי מצוקת החדרים בכנסת גדולה. העניין הזה גם מחייב
העלאה במשכורת - - -

היו"ר סאלח טריף:

בכל מקרה הוא צריך לקבל חדר.

רחבעם זאבי:

אני מדבר על חדר ברמה של סגן יושב ראש הכנסת. אם תיתן לחבר כנסת שייבחר
להיות סגן יושב ראש הכנסת, חדר מליגה ג' הוא יגיד לך: לא, אני סגן יושב ראש
הכנסת ואני צריך חדר שאני אוכל לקבל בו קהל וכו'.

צריך לזכור שכאשר אנחנו מדברים על סגן יושב ראש הכנסת אנחנו מדברים גם על
תוספת שכר ויש לכך היבט ציבורי שלילי.

בהקשר הזה של הדברים מן הנכון להזכיר שהגענו למצב כזה שמחצית מחברי הכנסת
נושאים בתפקידים מכובדים, לאמור: 23 שרים, 8 סגני שרים, 11 סגני יושב ראש
הכנסת, עוד אחד - היושב ראש עצמו, ועוד 15 יושבי ראש ועדות, בסך הכל 58
מתוך 120 חברי כנסת. זאת אומרת שמחצית מחברי הכנסת נושאים בתפקיד מכובד,
וכל היתר חשובים. חברים, יש גבול לחוצפה הזאת.

אני סבור שאנחנו לא צריכים לנפח את תפקיד סגן יושב ראש הכנסת שלא לצורך
ואני מבקש להדגיש כי אין לי דבר וחצי דבר נגד חבר הכנסת יולי אדלשטיין,
להיפך; יש לי סימפטיה אליו קודם כל בגלל זה שהוא עולה חדש, צריך לקלוט אותו
וכו', וכאמור, הוא איש סימפטי, איש נחמד.

יש לי עמדה עקרונית נגד ניפוח המוסד שנקרא: סגן יושב ראש הכנסת ואגב,
בעבודה עצמה אין בכך כל צורך, והמבחן הוא העבודה עצמה. יושבים בכנסת שלושה
ימים, אולי גם שלושה לילות וכשהעבודה מתחלקת לאחד עשר - - -

היו"ר סאלח טריף:

אתה צריך לקחת בחשבון את זה שיש סגני יושב ראש שרק מחכים לכך שתורם יגיע
כדי לשבת על הדוכן.

רחבעם זאבי:

אבל קח בחשבון שגם יושב ראש הכנסת רוצה לשבת לפעמים, במעמדים חשובים, על
הדוכן ואז נשאלת השאלה מתי הוא יעשה זאת?

רבותיי, הבקשה שקיבלנו לבחור סגן יושב ראש כנסת נוסף, איננה מוצדקת.

היו"ר סאלח טריף:

תודה. רשות הדיבור לחבר הכנסת אופיר פינס-פז.

אופיר פינס-פז:

אני מבקש להזכיר לכם שבכנסת האחרונה כיהנו אחד עשר סגני יושב ראש הכנסת - -
-

מיכאל איתן:

בסוף הקדנציה.

אופיר פינס-פז:

זה לא משנה.

מיכאל איתן:

זה משנה מאד. זה לא היה בסדר, זאת היתה שערורייה ואלה היו אילוצים של סוף
הקדנציה.

אופיר פינס-פז:

זה מאד בעייתי אם ראש יושב ראש הקואליציה הקודם אומר שזאת היתה שערורייה
ושזה לא היה בסדר.

מיכאל איתן:

למה?

אופיר פינס-פז:

כיוון שאתה היית יושב ראש הקואליציה.

מיכאל איתן:

תסלח לי - - -

היו"ר סאלח טריף:

אבקשכם להפסיק את הוויכוח ביניכם.

מיכאל איתן:

אני יודע בדיוק איך המספר קפץ לאחד עשר.

אופיר פינס-פז:

אני בעד הסגנון הדמגוגי הזה שקודם עושים ואחר כך אומרים שזה - - -

מיכאל איתן:

למה? מה אתה רוצה?

אופיר פינס-פז:

אתה עשית את זה.

מיכאל איתן:

אני לא עשיתי את זה.

אופיר פינס-פז:

לא משנה; אתה נושא באחריות.

מיכאל איתן:

למה אתה אומר: לא משנה?

אופיר פינס-פז:

כך אני רואה זאת.

מיכאל איתן:

זה סימן שאתה לא מכיר את הפרטים.

אופיר פינס-פז:

אני לא צריך לדעת את הפרטים; אני יודע - - -

מיכאל איתן:

אז למה אתה אומר שאני עשיתי את זה?

אופיר פינס-פז:

אינני אוהב אנשים שבורחים מאחריות. זה עניין של גישה לחיים.

מיכאל איתן:

אני לא בורח משום אחריות. אני יודע איך הדבר הזה קרה בדיוק; הוא קרה נגד
דעתי, תוך הפרת התחייבויות כלפי אנשים מסויימים - - -

היו"ר סאלח טריף:

חבר הכנסת איתן, לא מבקשים ממך הסבר.

מיכאל איתן:

למה אני צריך להיות אחראי על דבר כזה?

אופיר פינס-פז:

כשניהלנו משא ומתן לא רק קואליציוני אלא עם כל חלקי הבית, בדקתי מי היו
סגני היושב ראש והודעתי לכל הסיעות, החל מראש הממשלה, שהמספר לא יעבור את
מה שהיה.

רחבעם זאבי:

נקודת המוצא שלו היא צילום המצב - - -

מיכאל איתן:

אנחנו לא רצינו שיהיו כל כך הרבה סגני יושב ראש הכנסת אז אתה מדבר אתי על
אחריות?

היו"ר סאלח טריף:

חבר הכנסת איתן, תאפשר לחבר הכנסת פינס-פז להשלים את דבריו.

מיכאל איתן:

סיכמנו על כך שיהיו פחות סגנים, ואז אמרתם שאי אפשר.

אופיר פינס-פז:

גם כשכועסים צריך לומר את האמת.

מיכאל איתן:

מה שאני אומר זאת איננה האמת?

אופיר פינס-פז:

ודאי שלא.

היו"ר סאלח טריף:

חברים, אני מבקש אתכם להפסיק את הוויכוח.

מיכאל איתן:

אנחנו סיכמנו שיהיו שמונה סגנים - - -

אופיר פינס-פז:

אתם סיעה אחת. 1. אנחנו הודענו שלא יהיו יותר סגנים מאשר היו בכנסת הקודמת.
בקדנציה הקודמת כיהנו אחד עשר סגני יושב ראש הכנסת ועל כך אנחנו דיברנו; 2.
העובדה שלראשונה יהיה סגן יושב ראש הכנסת ערבי לא לחודש ימים אלא לאורך כל
הקדנציה, משותף לכל ההחלטות, זה דבר חשוב. הכנסת צריכה - - -

רחבעם זאבי:

דבר כזה היה בעבר; נואף מסאלחה.

היו"ר סאלח טריף:

הוא מתכוון לסגן יושב ראש הכנסת מסיעה ערבית.

אופיר פינס-פז:

אנחנו חשבנו שזה נכון גם אז וגם היום - - -

רחבעם זאבי:

סגן יושב ראש הכנסת חייב להיות יהודי כיוון שהוא, בתוקף היותו יושב ראש
הכנסת, ממלא את מקום נשיא המדינה. נשיא מדינת היהודים יהיה נוכרי? הנשיא
חייב להיות יהודי.

אופיר פינס-פז:

לדעתי אין צורך שיהיו ליושב ראש הכנסת יותר מדי סגנים, זה לא פונקציונאלי
במיוחד אף שאני יכול לראות את הצדדים היפים של האספקט הזה שבנשיאות הכנסת
יושבים אנשים יותר מאשר בשתי המפלגות הגדולות או ארבע המפלגות הגדולות והם
שותפים לסדר היום של הכנסת - - -

רחבעם זאבי:

אבל לא צריך לקבוע זאת בתקנון.

אופיר פינס-פז:

אני לא חושב שזה בבחינת אסון שכן מדובר יותר על תפקיד טכסי בניהול הישיבות,
יחד עם זאת אני מוכן שנלך ליוזמת חקיקה משותפת שתקבע שהחל מהכנסת השש
עשרה - - -

היו"ר סאלח טריף:

תיקון התקנון.

מיכאל איתן:

בכנסת הבאה תשנו את התקנון.

אופיר פינס-פז:

אפשר ללכת על היוזמה הזאת בכנסת השש עשרה, בכנסת הבאה, כדי שנדע שהעניין
הזה עומד מבלי שהוא משחק לטובת מישהו.

היו"ר סאלח טריף:

תודה. רשות הדיבור לחבר הכנסת משה גפני.

משה גפני:

אני אתחיל את דבריי בהמשך לדבריו של חבר הכנסת זאבי ואציין שגם לי אין
נגיעה אישית לעניין שעליו אנחנו דנים. אגב, הציעו לי להיות יושב ראש ועדת
העבודה והרווחה אבל סרבתי לקבל עליי את התפקיד המוצע - - -

סופה לנדבר:

אפשר לדעת למה?

משה גפני:

לא חשוב; אולי אני אדבר על זה בהמשך. מכל מקום כאשר אנחנו קיבלנו תפקיד של
סגני יושב ראש הכנסת, בסיעה הציעו לי לקבל עליי את התפקיד. אני לא הסכמתי
ואני מסכים שהיום, בכנסת הנוכחית, להיות חבר כנסת פשוט, חבר כנסת שהוא חבר
בוועדות, זה תפקיד יותר חשוב, שאפשר לעשות בו יותר מאשר לשבת שעתיים שלוש
על הדוכן במליאה, דבר חשוב מאד בפני עצמו אבל מי שרוצה - שיעשה זאת. אני,
כאמור, סרבתי לקבל את התפקיד הזה על עצמי, לכן מכאן ואילך אני יכול לומר את
כל אשר על לבי באופן חופשי.

אני לא בקואליציה, אני יכול להצביע בעד, אני יכול להצביע נגד, אני יכול
לעשות מה שאני רוצה אבל אני סבור שזאת לא חוכמה גדולה להיות חזק על חלשים.
הבאנו לכאן, לבחירה, הרבה סגנים ליושב ראש הכנסת, אישרנו אותם, ומה שקרה
הוא שיולי אדלשטיין, ואני מדבר דווקה על המקרה שלו כיוון שזה מה שעומד על
הפרק עתה ולא זה שכל הנטל שמוטל על מדינת ישראל יוטל, מעכשיו על כתפיו. מכל
מקום הוא היה שר, הוא היה יכול לקבל תפקיד של סגן שר ובתור שכזה גם לקבל
רכב, לשכה, וכו' אבל הוא ויתר על כל אלה כיוון שהיה עדיף לו לעסוק בעבודה
בכנסת מאשר בעבודה של סגן - - -

מיכאל איתן:

מגיע לו פרס נובל בשביל זה.

משה גפני:

אני לא אומר זאת. מה שאני כן אומר הוא שאני נגד שינוי התקנון כיוון שהכל
בלוף. כאשר היה מדובר, כאן, על חוק יסוד, בלי כל בעיה מחקו אותו בשנייה אחת
אז זה ביג דיל לשנות את התקנון?

חבר הכנסת פינס-פז, ההתקפה שלך נגד חבר הכנסת איתן איננה במקומה כיוון שאני
כיהנתי באותה תקופה בקואליציה ואני אומר לך שהוא התנגד לעניין. אחרי שחבר
הכנסת איתן נבחר להיות שר המדע, נכנס יושב ראש קואליציה אחר לתפקיד לכן אם
תטען נגד השלטון הקודם תהיה צודק אבל אם תטען נגד מיקי איתן - לא תהיה
צודק.

אופיר פינס-פז:

בדקתי איך הנושא עבד בכנסת הקודמת - - -

משה גפני:

אני מסכים עם מה שאתה אומר שזה המצב שהיה בכנסת הקודמת. במקרה, אם נכנסת
לפרטים אודות חבר הכנסת מיקי איתן, להזכירך - הוא לא היה אז יושב ראש
הקואליציה.

אני סבור ששינוי התקנון הוא בגדר אחיזת עיניים, המצאה. הטיפו לנו על חוק
יסוד ואני, למרות שלא למדתי באוניברסיטה, לא למדתי משפטים, לא למדתי חקיקה,
כל הזמן הסבירו לי שאני בור ועם הארץ בכל מה שנוגע לחוקי יסוד אבל כמה
שניסיתי ללמוד, להתעמק ולהבין - לא תפסתי את העניין כיוון שראיתי איך,
בשנייה אחת, משנים פתאום חוק יסוד. ישבתי בכנסת הקודמת, בוועדת החוקה, חוק
ומשפט, משפטנים דגולים, חברי כנסת מכובדים, הסבירו לי מה זה חוק יסוד, מדוע
אסור לשנותו, הביאו דוגמאות של התורה שגם אותה לא משנים אבל אני הבנתי שפה
עושים צחוק מהעבודה. אתם מדברים על שינוי התקנון? ברגע שיהיה אינטרס
מסויים - ישנו את התקנון.

אני מצדד בכך שחבר הכנסת יולי אדלשטיין יהיה סגן יושב ראש הכנסת.

היו"ר סאלח טריף:

תודה. רשות הדיבור לחבר הכנסת מיכאל איתן.

מיכאל איתן:

אני סבור שהגדלת מספר סגני יושב ראש הכנסת הוא בבחינת שערורייה. הכנסת ידעה
יפה מאד להגביל את מספר הסגנים ברשויות המקומיות - - -

נעמי חזן:

חוץ מאשר בירושלים.

אופיר פינס-פז:

אתה משווה - - -

מיכאל איתן:

כן, אני משווה את הדברים משום שהתגובות שלכם מעידות על כך שאתם לא שלמים עם
העניין. תסתכלו איך אדם מהחוץ, שאיננו אינטרסנט, - - -

היו"ר סאלח טריף:

אנחנו לא שלמים עם הבקשה, חד משמעית. חבל על הזמן.

מיכאל איתן:

אם כך בואו נציין שאנחנו מרגישים שהעניין הזה איננו בסדר ואז נשאל את
השאלה: איך עומדים מול הדבר הזה? אני סבור שזה לא בסדר, וגם כאשר היינו
נתונים בלחצים אמרתי כך וחבר הכנסת זאבי תקף אותנו על כך שמינינו שבעה
סגנים. ובכל זאת ועל אף כל מה שאמרתי אני בעד שינוי התקנון ובעד זה שלפחות
לקדנציה הבאה נגיד שזה המסר שלנו. אולי זה ייראה קצת כהתחסדות וגם יגידו
לנו שאנחנו חושבים כך ועושים אחרת אבל זה יותר טוב מאשר לא לומר את הדברים.

אני רוצה לומר שמבחינה ציבורית העניין לא בסדר ואני אסיים את דבריי ואומר
שבמשא ומתן הקואליציוני שאני ניהלתי עם רובי ריבלין מולכם, ביקשתי שיהיה רק
סגן אחד לליכוד, סיכמנו שהליכוד יוריד סגן אחד, שהסיעות הגדולות תורדנה את
המספר בפרופורציה, ושיהיו בסך הכל רק שבעה או שמונה סגני יושב ראש הכנסת.
אתם אמרתם, בשלב מסויים: כן, אחר כך חזרתם בכם ואמרתם שהדבר הוא בגדר הבלתי
אפשרי.

אני מציע לכם לשקול פעם נוספת האם להגדיל, אולי, אפילו, אפשר לצמצם את מספר
הסגנים, ואם לא - - -

סופה לנדבר:

למי אתה תגיד - - -

מיכאל איתן:

אני כבר אומר לך שאני מוכן לוותר על התפקיד כדי שחבר כנסת אחר מהליכוד יקבל
את התפקיד שמגיע לי בהתאם להסכם הקואליציוני. אני מוכן לוותר. תמצאי עוד
מישהו.

היו"ר סאלח טריף:

תודה. רשות הדיבור לחברת הכנסת נעמי חזן.

נעמי חזן:

אני מבקשת להדגיש בדבריי שלא היה כאן אף דובר שלא הביע חוסר נחת מהבקשה
שהונחה על שולחננו; 2. אין טעם לדבר על אינפלציה בנושא כזה אחרי שכבר
אישרנו אחד עשר סגני יושב ראש הכנסת דווקה במקרה שאנחנו מדברים עליו כיוון
שאם כן נעשה זאת - יהיה בכך אי צדק מסויים; 3. יש לי הצעה קונקרטית והיא,
אחרי שנאשר את הבקשה ואני מתארת לעצמי שאכן נאשר אותה, שנחליט שבכך אנחנו
מסיימים את המהלכים - - -

רחבעם זאבי:

עד הפעם הבאה.

יורי שטרן:

לעת עתה לא יהיו יותר.

היו"ר סאלח טריף:

לא נקבל דרישות נוספות.

נעמי חזן:

להבדיל ממספר דוברים קודמים לפניי אני מבקשת לומר שאני מציעה שנבדוק מחדש
את התקנון בכל מה שקשור לבקשה שהונחה על שולחננו. נבדוק את המבנה עוד פעם.

מיכאל איתן:

האם את מציעה שיהיה כתוב בתקנון או בחוק שמספר הסגנים לא יעלה על תשעה?

היו"ר סאלח טריף:

אני מבקש שנסכם את הנושא. קודם כל אסור לנו להתעלם מהרגישות שקשורה בחבר
הכנסת יולי אדלשטיין שכיהן גם כשר. דבר שני; כפי ששינו חוק יסוד - אפשר גם
לשנות את תקנון בכנסת. מכל מקום אנחנו נמלא את תפקידנו, לפחות להבא, לכן
אנחנו צריכים לשבת על העניין הזה מיד עם פתיחת מושב החורף של הכנסת - - -

מיכאל איתן:

זה לא סיפור גדול; אפשר - - -

היו"ר סאלח טריף:

אנחנו צריכים לקבל החלטה עקרונית להגביל את מספר סגני יושב ראש הכנסת
ולקבוע ששום שיקולים קואליציוניים לא ישפיעו עליה.

מיכאל איתן:

אפשר לחשוב שאם לסיעה מסויימת לא יהיה חבר שמכהן בתפקיד סגן יושב ראש
הכנסת, היא תחליט שהיא לא תצטרף בגלל זה לקואליציה.

נעמי חזן:

מה קרה לצומת בדיוני התקציב ב- 1998, כשפתאום נוספו עוד סגני היושב ראש?

מיכאל איתן:

את יודעת מדוע זה קרה? זה קרה בלי שום קשר - - -

היו"ר סאלח טריף:

חברים, הגיע הזמן להצביע על הבקשה לבחור את חבר הכנסל יולי אדלשטיין לסגן
נוסף ליושב ראש הכנסת.

הצבעה

הבקשה למנות את חבר הכנסת יולי אדלשטיין לסגן נוסף ליושב ראש הכנסת התקבלה.

רחבעם זאבי:

עלינו לציין שזאת המלצה למליאה.

היו"ר סאלח טריף:

כמובן. אנחנו ממליצים לכנסת לבחור בחבר הכנסת יולי אדלשטיין כסגן נוסף,
האחד עשר, ליושב ראש הכנסת.

יורי שטרן:

כמה סגנים יש, כיום, ליושב ראש הכנסת?

היו"ר סאלח טריף:

עשרה. הוא יהיה האחד עשר.

יורי שטרן:

אני מציע לקבל החלטה עקרונית, שמספר סגני יושב ראש הכנסת יהיה כמספר הרצוף
של הכנסת. לדוגמה, בכנסת החמש עשרה יהיו חמשה עשר סגנים.

רחבעם זאבי:

בכנסת המאה ועשרים יכהנו מאה ועשרים חברי הכנסת כסגנים...

יורי שטרן:

כוונתי היא לכך שצריך להיות איזשהו היגיון במספר.

היו"ר סאלח טריף:

נגביל את המספר.

רבותיי, נעבור לנושא הבא על סדר היום - חלוקת חדרים לחברי הכנסת.

חלוקת חדרים לחברי הכנסת

היו"ר סאלח טריף:

בפנינו נושא חשוב שאין מצליחים לפתור אותו וגם לא קיים גוף אחר שיכול לקבל
החלטה לגביו למרות שעובדי הכנסת מחכים מזה זמן רב להוראות שאינן ניתנות להם
כדי לפתור את הבעיה וכוונתי, כמובן, לחלוקת החדרים לחברי הכנסת. גם יש מספר
בעיות אנושיות שקשורות לנושא הזה.

סיירתי במספר משרדים של חברי כנסת ומצאתי שהם, בהחלט, נמצאים במצוקה אמיתית
ואני מקווה שנמצא פיתרון בצורה של קרוואן נוסף לחלק מהם כיוון שזה צורך
השעה.

קיים מצב כזה שיש שרים וגם סגני שרים שתופסים חדרים שלא בקומת הממשלה למרות
שיש להם גם לשכות בירושלים והם לא צריכים, כאמור, לתפוס חדרים של חברי כנסת
שצריכים לעבוד כאן. לחבר הכנסת אין מקום אחר לעבוד בו מלבד בכנסת לכן אם יש
סגן שר או שר שמקבל במשכן חדר למרות שהוא מגיע לכנסת רק להצבעות או
לעניינים שמועלים בנושאים שמשרדו מופקד עליהם - מן הראוי שהוא יפנה את החדר
לטובת חבר כנסת.

2. יש אי הבנה בכל מה שקשור לקבלת חדר באגף החדש. חבר הכנסת ברונפמן, שהיה
חבר בסיעת ישראל בעלייה, קיבל חדר יפה, בנוסף לחדר אחר שניתן לאותה סיעה על
פי קביעת הוועדה המסדרת, אבל לאחר פרישתו היתה דרישה מטעם סיעת ישראל
בעלייה שהוא יפנה את חדרו.

אנשי הבנא"ם הודיעו לי שכל הסיעות שמורכבות משני חברי כנסת ומעלה - מקבלות
חדר אחד באגף החדש ולכן העניין לא פשוט כלל ועיקר.

חברת הכנסת סולודקין יושבת בחדר באגף החדש ואם היא תעבור משם היא תפנה את
החדר לטובת חבר הכנסת יולי אדלשטיין שאין לו, כרגע, חדר מתאים.

יש עוד בעיות נוספות שמפאת קוצר הזמן אני לא אעלה אותן עכשיו, יחד עם זאת
אני מבקש שנחליט מספר החלטות עקרוניות כדי שקודם כל הן תהווינה הנחיות
לעובדי הכנסת כדי שהללו יוכלו לבצע את העבודה.

רחבעם זאבי:

הצעה לסדר; אנחנו מסתבכים בנושא שמעולם ועדת הכנסת לא עסקה בו. תמיד עסקה
בנושא הזה ועדה מיוחדת, ועדת משנה של הוועדה המסדרת, וברגע שתביא עניין כזה
לדיון בוועדה הזאת תמצא את עצמך בפלונטר שלא תדע איך לצאת ממנו, של
אינטרסים אישיים וחבריים לכן אני מציע לך או לחדש את קיומה של הוועדה
שהזכרתי או למסור את - - -

היו"ר סאלח טריף:

ניסיתי להעביר את הנושא לתת ועדה, אבל הדבר לא צלח בידי. יושב ראש הכנסת
העביר אליי את הנושא - - -

רחבעם זאבי:

זה יותר הבייבי שלו מאשר שלך.

היו"ר סאלח טריף:

חבר הכנסת יולי אדלשטיין כבר מאשרים אותי שאני אחראי לכך שאין לו חדר.

אני מביא בפניכם את ההתלבטות שלי משום - - -

סופה לנדבר:

גם לי אין חדר.

רחבעם זאבי:

אני חוזר ואומר שזה לא התפקיד של ועדת הכנסת. אני מציע ליושב ראש הישיבה
אחת משתיים; או שנחדש את עבודתה של הוועדה המיוחדת לעניין החדרים בהרכב של
כל המפלגות הגדולות ועוד מישהו, או, לחילופין, נמסור את העניין ליושב ראש
הכנסת אבל איננו צריכים לסבך את חברי ועדת הכנסת בעניין הזה.

היו"ר סאלח טריף:

תודה. רשות הדיבור לחבר הכנסת מיכאל איתן.

מיכאל איתן:

הייתי חבר דומיננטי בשלוש הכנסות האחרונות, בישיבות שעניינן היה חלוקת
החדרים וככזה אני מבקש לומר לכם שחבר הכנסת זאבי צודק בדבריו. כשאני מסתכל
לגופה של הבעיה אני מבין שלא כדאי שוועדת הכנסת תתעסק בנושא הזה אלא צריך
לחפש לו מוצא אחר.

קודם אמרתי בצחוק שאפשר, אולי, לנהל את הישיבה הזאת בלי חברי הכנסת. בדבר
אחד אני בטוח; את הכנסת אפשר לנהל בלי חברי הכנסת. המנגנון שקיים כאן ינהל
את הבית למופת ודרך אגב, הדבר היחיד שמקלקל את הכנסת הם חברי הכנסת.
המנגנון שקיים כאן, כאמור, מורכב מאנשים טובים ואני אומר את דבריי אלה לא
בציניות כיוון שאני חי פה יותר מכל אחד אחר. אני מבלה בכנסת ימים כלילות
ואני מכיר אפילו את החתולים שמגיעים לכאן בלילה ונכנסים דרך החלונות... אני
נמצא פה כל כך הרבה שעות בבניין כך שאני מוצא לנכון לציין שאני מקבל שירות
למופת גם מהמשמר וגם מכל האנשים האחרים שנמצאים בבניין ואין לי נגדם שום
דבר; להיפך, רק לומר עליהם טובות. אבל כמו כל מנגנון, המנגנון הוא מנגנון.
מה קורה? חברי הכנסת יושבים בקרוואנים ועובדי הכנסת יושבים בחדרים. איך זה
יכול להיות שאדם שצריך להיות זה שנותן את השירותים לחברי הכנסת לא מפנה מיד
את משרדו וקורא לחבר הכנסת ואומר לו: אתה תשב במשרד המפואר ואני אשב
בקרוואן. אגב, העבודה בקרוואנים נחשבת להפרת חוק ושהדבר הזה יהיה ברור לכם;
זה בניגוד לחוק בניין ערים.

אני סבור שתפקידם של האנשים שעובדים כאן הוא לבצע סקר חדרים כדי לבדוק מה
המצב שכן כמי שעסק בנושא הזה אני יכול לומר לכם שאין שום בעיה שחלק
מהעובדים יעבור למקום הכי מפואר בירושלים, בשכירות. יש עובדים שלא צריכים
לעשות את העבודה שלהם בבניין הזה - - -

יורי שטרן:

לדוגמה, דברי הכנסת.

מיכאל איתן:

נכון. מי אומר שהם צריכים לשבת כאן?

באשר לבעיה גופה אני מציע לכם מה שהציע חבר הכנסת רחבעם זאבי, להחזיר את
הנושא הזה לוועדת החדרים כיוון שוועדת הכנסת לא צריכה לדון בו.

היו"ר סאלח טריף:

אולי כדאי לקבוע כללים בעניין חלוקת החדרים?

מיכאל איתן:

בשום פנים ואופן לא. אל תקבע עכשיו שום כללים כאלה. תחליט למנות שני חברים
כדי שהם ינסו לפתור את הבעיה, אבל לגבי הבעיה השנייה שעליה דיברתי - זה כן,
אבל זה לא קשור לחלוקת החדרים אלא למצאי החדרים.

ועדת הכנסת צריכה לעמוד מול המנגנון ולומר בצורה הברורה ביותר שהיא מבקשת
לקבל את החדרים האלה והאלה - - -

רחבעם זאבי:

לא מול המנגנון אלא מול יושב ראש הכנסת.

היו"ר סאלח טריף:

ועדת הכנסת לא נוהגת לערוך סיורים ובכל אופן אני אזמין אתכם לסייר במספר
חדרים של ח"כים כדי שתבינו על מה אני מדבר.

כמי שהתנסה בעבודה כשהוא יושב עם עוד חבר כנסת באותו החדר אני חייב לומר
לכם שזה דבר שלא מתקבל על הדעת כיוון שבצורה כזאת אי אפשר לעבוד. לא יכולתי
לכתוב נאום או לדבר בטלפון, לכן אני מבין את מצוקתם של חברי הכנסת שפנו
אליי בנושא הזה.

רשות הדיבור לחברת הכנסת נעמי חזן.

נעמי חזן:

אני עוסקת בעניין החדרים מאז כינון הכנסת החמש עשרה ואני סבורה שמכל האנשים
שיושבים כאן בחדר, לי יש את הניסיון הרב ביותר בנושא הזה, לפחות כזה שצברתי
בחודשים האחרונים.

התחלתי לכתוב על הנושא הזה ספר כיוון שאני סבורה שעניין החדרים הוא ראי
לפוליטיקה הישראלית וכל הוויכוח סביב העניין הזה גם הוא ראי לפוליטיקה
הישראלית. אני מבקשת להוסיף ולציין בהקשר הזה של הדברים שאף אחד לא ישבע
נחת מהספר שאני כותבת.

ועדת החדרים פעלה על פי כללים מסויימים אבל תחת לחצים בלתי נסבלים ואני
מבקשת להדגיש שאם לא יהיו הנחיות לגבי עקרונות מסויימים - אנחנו נמצא את
עצמנו בצרה. כל אחד מתנער כאן מאחריות. אף אחד לא רוצה לקחת על עצמו את
האחריות להחלטות מסויימות שיגרמו אי נעימות כלפי חבר כנסת כזה או אחר, וזה,
בדיוק, מה שקורה כאן עכשיו.

חבר הכנסת זאבי מציע למנות עוד פעם את ועדת החדרים - - -

רחבעם זאבי:

או להעביר את העניין ליושב ראש הכנסת.

נעמי חזן:

ייתכן שאנחנו חייבים להחליט על מספר כללים ברורים - - -

היו"ר סאלח טריף:

זה גם מה שאני חושב - - -

נעמי חזן:

מכל מקום מה הבעיה כרגע? הבעיה כרגע נובעת מכך שהיה פיצול בסיעה מסויימת
והשאלה הנשאלת בהקשר הזה של הדברים היא למי שייכים החדרים של אותה סיעה?

אנחנו צריכים להחליט איזו אינסטנציה תקבל את ההחלטות - - -

היו"ר סאלח טריף:

כל דבר שלא כלול בתקנון הכנסת או בוועדות האחרות - מוטל על ועדת הכנסת, לכן
גם העבירו את הנושא הזה אלינו.

נעמי חזן:

לא ייתכן שיהיו לחצים בלתי סבירים על חברי כנסת שיהיו מוכנים לקבל על עצמם
את האחריות, עד כדי גרימת אי נעימות. צריך להחליט על מנגנון שיטפל בנושא
הזה בצורה טובה ושיצור תקדימים להמשך, אחרת שוב נמצא את עצמנו באותו מצב
בעוד שנתיים שלוש.

היו"ר סאלח טריף:

תודה. רשות הדיבור לסגנית מזכיר הכנסת.

שושנה כרם:

אני מבקשת אתכם להתחיל לראות דברים לא רק בטווח הקצר אלא בראייה קצת יותר
רחבה שכן הבניין הזה נבנה עם 60 חדרי עבודה לחברי הכנסת. הקונספציה, עד
לפני זמן קצר מאד יחסית, יחסית לגיל הבניין, היתה ששני חברי כנסת ישבו בחדר
וזה, כמובן, היה דבר בלתי נסבל אבל החלטה אחרת התקבלה רק בתחילת הקדנציה של
הכנסת השלוש עשרה, על ידי שבח וייס, שהחליט שכל חבר כנסת צריך לקבל חדר אבל
לא היו בנמצא חדרים לכל חבר כנסת. להזכירכם, באותו זמן האגף החדש טרם נפתח
לעבודה. מאז נוצרים פקקים וצווארי בקבוק שמתמשכים כל הזמן, אגב הרבה פחות
ממה שהם היו בעבר. הם נראים היום עצומים אבל כאמור, כיום הם כבר ניתנים
לפיתרון.

מזה שתי קדנציות אנחנו נמצאים במצב של חוסר מקום כאשר בנוסף לכך קחו בחשבון
שאלה הן גם הקדנציות שבהן הכנסת קיבלה 80 עוזרים פרלמנטריים בערך בעבר ועוד
80 עכשיו, זאת אומרת שאנחנו מגיעים למצב של 160 עוזרים פרלמנטריים, ציבור
העובדים הפוליטיים בבניין הולך ומתרחב כל הזמן ובמקביל מספר עובדי הכנסת
נשאר כמו שהיה לפני יותר מ- 30 שנה, כאשר הבניין הזה נפתח.

בזמן האחרון קיימת אופנה לומר כל מיני דברים על עובדי הכנסת אבל אני חייבת
לציין שמבחינתם העומס - - -

היו"ר סאלח טריף:

למה השאלה אם עובדי דברי הכנסת לא יכולים לעבור לעבוד בבניין אחר נשמעת
כדברי התקפה על העובדים? להיפך; אולי הם יקבלו בניין אחר, יפה, מרווח ויותר
מתאים לעבודה? זאת יכולה להיות נקודה לבדיקה. בעיניי, מכל מקום, זאת איננה
התקפה על העובדים.

שושנה כרם:

נכון שזאת נקודה לבדיקה, יחד עם זאת כדאי שהעניין הזה ייבדק תוך ראיית כל
הדברים.

היו"ר סאלח טריף:

תודה. רשות הדיבור לחברת הכנסת סופה לנדבר.

סופה לנדבר:

קראתי על הדיונים שהתקיימו בנושא הזה בדפי התקשורת והצל של ציניות בדבר
הרגיז אותי עד מאד. ציניות שקשורה לתנאי עבודה זה לא דבר שמקובל עליי
ובמקרה הזה אני מדברת על עצמי. ישבתי במשך קדנציה שלמה עם שני עוזרים
פרלמנטריים בחדר שלא יכול להיקרא חדר ולא פתחתי פה.

אני סבורה שהציבור מכבד אותנו כאשר הוא בוחר אותנו, אנחנו נבחרנו, אנחנו
נבחרי הציבור ואנחנו רוצים לשרת את הציבור כמו שכל אחד מאתנו - - -

היו"ר סאלח טריף:

חצי חדר לכל אחד?

סופה לנדבר:

אני דוחה את הציניות בשאלה שלך שאיננה מקובלת עליי כיוון שאני חושבת
שהתנאים צריכים להיות אותם תנאים לכל חברי הכנסת בלי יוצא מן הכלל. אם צריך
לשנות את המצב ולבנות עוד חדרים - אז צריך לבנות. יכול להיות שהוועדה צריכה
לקבל את ההחלטה הזאת, יכול להיות שיושב ראש הכנסת צריך לקבל אותה אבל יש
דברים שאי אפשר לעבור עליהם לסדר היום. אני, לדוגמה, יושבת עד היום על
אריזות, לא יכולה לכתוב מכתב, אינני יכולה להכין הצעת חוק ואני לא יכולה
לעשות שום דבר אחר כיוון שהחדר שלי נמצא באוויר. יכול להיות שאני צריכה לתת
למישהו הוראה להעביר את כל הדברים שלי לחדר הישיבות או למליאה או לחדר של
יושב ראש הכנסת עד שתתקבל החלטה מתאימה בנושא הזה.

לא ייתכן מצב כזה; אנחנו חייבים לקבל החלטה שכן לא יכול להיות שכל אחד דוחה
את קבלת ההחלטה ואומר: שמישהו אחר יקבל את ההחלטה.

מיכאל איתן:

יש בעיה בסיעה שלך.

סופה לנדבר:

אני נבחרתי כמו שאתה נבחרת, נכון? עוד חברי כנסת נבחרו - - -

מיכאל איתן:

אני חוזר ואומר שזאת הבעיה של הסיעה.

היו"ר סאלח טריף:

צריך להבין שיש גם בתוך הסיעות בעיות.

מיכאל איתן:

אבל היא לא יכולה להעלות את העניין הזה כאן.

סופה לנדבר:

אני יכולה להעלות את הנושא הזה היכן שאני רוצה שכן אני חברת הוועדה ואני
סבורה שאם היושב ראש העלה אותו לדיון - אנחנו חייבים - - -

מיכאל איתן:

חברת הכנסת לנדבר, יכול להיות שאת צודקת אבל אני מבקש שתסבירי לי את
הבעיה - -

היו"ר סאלח טריף:

חבר הכנסת איתן, אני רוצה לומר לך שאילו לא הייתי מביא, בפעם הקודמת, אוהל
סיירים לדן תיכון, - הוא לא היה מביא את העניין לפיתרון. התכוונתי לנטוע
אוהל בתוך הכנסת.

סופה לנדבר:

כיוון שיושב ראש ועדת הכנסת העלה את הנושא הזה לדיון בישיבה הזאת - אנחנו
צריכים לסיים אותו בהחלטה. רבותיי, אני רוצה לעבוד. אני חברת הוועדה הזאת,
אני חברת כנסת מטעם מפלגת העבודה, אני חושבת שיש לי זכות לעבוד כמו שלכולם
ניתנת הזכות הזאת ואני חושבת שאם יש למספר חברי כנסת בעיה - הוועדה הזאת
צריכה לקבל החלטה עוד היום, לא מחר ולא מחרתיים.

היו"ר סאלח טריף:

תודה. רשות הדיבור לחבר הכנסת יורי שטרן.

יורי שטרן:

אני מבקש להעלות בפניכם עניין ספציפי שנופל היכן שהוא באמצע בין העניין של
החלוקה האישית לבין עניינים יותר כלליים - - -

סופה לנדבר:

אבל זה לא אישי.

יורי שטרן:

בזמנו קיבלנו, מהוועדה המסדרת של החדרים, הבטחה שיושב ראש מפלגת ישראל
ביתנו, חבר הכנסת ליברמן, יקבל חדר בהילטונים. היה מצב לא נעים כיוון שהוא
כבר ישב באחד החדרים האלה ורצו להוציא אותו בטענה שכבר הבטיחו את אותו החדר
לחבר הכנסת טיבי. בסופו של דבר התקבלה החלטה שהכנסת תפנה לממשלה ותבקש אותה
לפנות את אחד החדרים שהיא תופסת לטובת חבר הכנסת. הדבר נעשה אולם הממשלה
זלזלה בפנייה שהופנתה אליה למרות שהכנסת סוברנית ורשאית להחליט על שימוש
בחדרים איך שהיא רוצה, לא איך שהממשלה רוצה. חבר הכנסת מיכאל איתן אמר שהיו
לדבר כזה תקדימים ושאם הכנסת דורשת - הממשלה חייבת להיענות לבקשה.

אנחנו נמצאים עכשיו באמצע חודש ספטמבר, עד פתיחת המושב צריכים להיות עוד
שבועיים, אפילו פחות מבחינת ימי עבודה, לכן זה הזמן היחיד שבו אפשר לתקן את
המעוות ולבצע את החלטת ועדת הכנסת.

אני מבקש להדגיש שמעבר לעניין האישי ומעבר להבטחות - קיים, כאן, עניין
עקרוני. אם הכנסת החליטה - לא יכול להיות שהממשלה לא תבצע את ההחלטה.

היו"ר סאלח טריף:

תודה. רשות הדיבור לחבר הכנסת ראובן ריבלין.

ראובן ריבלין:

ברצוני להעיר שתי הערות; 1. עם כל הכבוד לסגנית מזכיר הכנסת ולתוכן דבריה
ועם כל הכבוד לכל עובדי הכנסת, לא עולה על דעתי שחבר הכנסת יובל שטייניץ
יעבוד בקראוון, בחדר שהוא בקושי יכול להכניס אליו את גופו בעוד שעובדי
הכנסת, שעושים עבודה חשובה, ישבו בחדרים קבועים ולא במבנה ארעי.

צריך לעשות הבחנה ברורה שאומרת שכאשר יש חדרים במספר מוגבל בכנסת, קודם כל
יקבלו אותם חברי הכנסת הנבחרים. חברי הכנסת יכולים למצוא את עצמם בכנסת גם
קדנציה אחת או שתיים, מכל מקום אם הם נבחרו - הם צריכים לקבל את כל התנאים
המתאימים כדי שהם יוכלו לעבוד. לא יכול להיות שעובד ציבור, עד כמה שעבודתו
תהיה חשובה, יקבל עדיפות על פני חבר כנסת. אם יש חדרים בהם יושבים עובדים,
בעוד שבקרוואנים יושבים חברי כנסת, צריך לעשות שינוי מיידי בעניין הזה. אני
יכול להעיד על עצמי שאני יושב בקרוואן, אני מרוצה משום שאני תמיד חושב על
האימרה: איזהו עשיר השמח בחלקו, ואני חושב על עצמי שאני עשיר גדול.

נעמי חזן:

יש לך חדר כיו"ר סיעה.

ראובן ריבלין:

נכון, יש לי חדר כיו"ר סיעה, למעלה, אבל בו יושב אריק שרון כי אין לו חדר
במקום אחר. גם אצלנו יש בעיות; תאמיני לי.

בכל מה שקשור לחדר של חבר הכנסת ברונפמן אני מבקש לציין שאני סבור שלא ראוי
שוועדה פוליטית תטפל בו ואנחנו ועדה פוליטית לכן צריך להשאיר את העניין הזה
להכרעתו של יושב ראש הכנסת - - -

סופה לנדבר:

אבל הוא לא רוצה להחליט.

ראובן ריבלין:

אני אומר מה דעתי.

סופה לנדבר:

היושב ראש לא מחליט, אף אחד לא מחליט, גם אנחנו לא מחליטים, אז מי יחליט?

היו"ר סאלח טריף:

רשות הדיבור לחבר הכנסת אופיר פינס-פז.

אופיר פינס-פז:

חסרים לי בדיון הזה מספר אנשים שהם אלה שקובעים יותר מכל אחד אחר בעניין
הזה - מזכיר הכנסת, אבי לוי - - -

היו"ר סאלח טריף:

אבי לוי לא נמצא אבל סגנו יושב אתנו כאן.

אופיר פינס-פז:

אתם לא מזהים אצלי מספיק שערות שיבה אבל חלק ממה שיש לי, בעיקר חלק ממה
שאין לי, נובע מכך שכיהנתי כיושב ראש ועדת החדרים בכנסת. אין תפקיד נורא,
כפוי טובה, גרוע יותר מהתפקיד הזה. יש כאן חברי כנסת שלא מדברים אתי בגלל
זה, יש חברי כנסת שלא ידברו אתי בגלל זה שכן מדובר על אין סוף בעיות שאם
אני אתחיל לספר לכם - לא תאמינו.

משה גפני:

זאת בעיה אפילו יותר קשה מאשר בעיית הטורבינה...

אופיר פינס-פז:

לגוף העניין אני מבקש לומר שיש עדיין לא מעט בעיות בלתי פתורות. יש בעיה
קשה עם סגן שר הביטחון שאין לו מקום סביר לשבת בו כדי למלא את תפקידו,
המשרד שלו נמצא בתל-אביב אבל הוא צריך להיות בקשר עם מערכת הביטחון
בירושלים - - -

רחבעם זאבי:

למשרד הביטחון יש משרד בירושלים.

אופיר פינס-פז:

יש קושי עם שר או שניים, יש קושי עם מספר חברי כנסת שעדיין לא מצאו את
מקומם, אני חושב שחדר הוא כלי עבודה אלמנטרי ואני מצטער שבקדנציה הקודמת של
הכנסת לא חשבו על עוד אגף.

המאבק על חדרים נחשב מאבק קשה מאד, אני מבין את בעייתם של חברי הכנסת
שנאבקים על הנושא הזה שכן אני ישבתי בקדנציה הקודמת בחדר שלא יכולתי לעבוד
בו - - -

ראובן ריבלין:

אם תבוא לחדר שלי בקרוואן תבין עד כמה החדר שלך היה טוב.

סופה לנדבר:

אנחנו ישבנו בחדרים שאי אפשר לקרוא להם חדרים בכלל.

אופיר פינס-פז:

קיים בנושא הזה מצב בלתי אפשרי אבל אי אפשר לגלגל את תפוח האדמה הלוהט הזה
לא מאדם לאדם וגם לא מוועדה לוועדה כיוון שצריך לקבל החלטות, וההחלטה
הראשונה שצריכה להתקבל היא שחברי כנסת מקבלים עדיפות בנושא החדרים לפני
סגני שרים ולפני שרים - - -

היו"ר סאלח טריף:

אמרתי את זה.

אופיר פינס-פז:

צריך לקבל החלטה ברוח הזאת.

היו"ר סאלח טריף:

אני מציע לקבל החלטה עקרונית כזאת. אם צריך לקבל החלטה שעובדי הכנסת, או שר
או סגן שר, צריכים לפנות את עצמם מהחדרים שהם תופסים בכנסת - שהם יעשו זאת.

נחליט שהממשלה תשב רק בקומת הממשלה. סגן שר או שר שיכול לקבל משרד
אלטרנטיבי בירושלים אבל הוא תופס בכנסת חדר שהוא עובד בו חצי שעה בשבוע -
דבר כזה איננו מקובל עלינו כלל ועיקר.

אני מציע, לאור הדברים שהושמעו בישיבה הזאת והם כבדי משקל, שיושב ראש הכנסת
ומזכיר הכנסת יבחנו את ההצעה להעביר מספר עובדי כנסת למקום אחר. אגב, מדוע
בקומת הממשלה יש חדרים לעובדי הכנסת וזאת בשעה שחברי כנסת צריכים לשבת
בקומה רביעית?

מיכאל איתן:

האם ארכיון הכנסת לא יכול להיות ממוקם במרחק של קילומטר מהכנסת?

היו"ר סאלח טריף:

אנחנו צריכים לסייע ליושב ראש הכנסת לקבל החלטה. אולי אנחנו לא צריכים לקבל
החלטה בשאלה שבין חברי הכנסת ברונפמן לאלדשטיין אבל אנחנו כן צריכים לקבל
החלטה בשביל שאר חברי הכנסת שיש להם בעיה של חדרים.

מיכאל איתן:

אני מוכן לסייע לך בנושא הזה.

היו"ר סאלח טריף:

כמי שאין לו בעיה אני אומר לכם שיש למספר חברי כנסת בעיות שאני סבלתי מהן
בעבר לכן אני מציע שנקבל, קודם כל, את ההחלטה העקרונית שמחייבת שמיד אחרי
סוכות כל נושאי התפקידים שקשורים בממשלה, סגני שרים או שרים, יפנו את
החדרים שלהם לטובת חברי הכנסת, והם יתמקמו בקומת הממשלה, אלא אם יהיה חריג.

לפי דעתי יושב ראש הכנסת ומזכיר הכנסת צריכים לבחון את עניין מיקומם של
עובדי הכנסת כדי לתת עדיפות לחברי הכנסת - - -

מיכאל איתן:

אם אתה רוצה להיות מעשי תגיד לי עכשיו כמה חדרים צריך לפנות על מנת להקל,
ולו במעט, על המצוקה של חברי הכנסת.

היו"ר סאלח טריף:

להערכתי מדובר בחמישה חברי כנסת - - -

אופיר פינס-פז:

פחות.

מיכאל איתן:

מדובר על ארבעה - חמישה חדרים.

אני מבקש אותך לקבל עכשיו החלטה למנות שני חברי כנסת, אני מוכן להיות אחד
מהם, כדי שהם יחליטו שעל מנגנון הכנסת להקצות - - -

היו"ר סאלח טריף:

אני מוכן להיות "המתאבד" השני.

מיכאל איתן:

שני חברי הכנסת יפנו לגורמים הרלוונטיים שיהיו חייבים לממש את ההחלטה. אם
לא תתקבל החלטה כזאת - לא ייצא מהדבר הזה כלום. לעומת זאת אם כן תקבל את
ההחלטה - תקבל ארבעה חדרים.

היו"ר סאלח טריף:

מקובל עליי. רשות הדיבור לחברת הכנסת סופה לנדבר.

סופה לנדבר:

אתמול הייתי צריכה מחשב ברוסית, כמוני יש עוד חברי כנסת יוצאי מדינות חבר
העמים שעובדים על שתי מערכות ופתאום, בשביל דבר קטן ביותר, הייתי צריכה
לקבל אישור של יושב ראש הכנסת שהודיע שהוא לומד את העניין. כיוון שכך אני
שואלת: מי צריך להחליט על דבר כזה? יושב ראש הכנסת או אנחנו בוועדה?

רחבעם זאבי:

מה לעניין הזה ולחלוקת החדרים לחברי הכנסת?

סופה לנדבר:

בתוך החדר אנחנו צריכים גם לקבל תנאים כדי שנוכל לעבוד.

היו"ר סאלח טריף:

רבותיי, עלינו לסכם את הישיבה. אם כך קודם כל נחליט בעניין החדרים של
הממשלה, ושנית - חבר הכנסת מיקי איתן ואנכי נטפל בעניין חדרי העובדים של
הכנסת, מול יושב ראש הכנסת ומזכיר הכנסת. אני מעמיד את ההצעה הזאת להצבעה.

הצבעה

ההצעה נתקבלה.

יורי שטרן:

מה בקשר לביצוע ההחלטה על פינוי אחד החדרים לטובת חבר הכנסת ליברמן?

היו"ר סאלח טריף:

נעבור לנושא הבא בסדר יומנו –

שונות

היו"ר סאלח טריף:

לצורך פתיחת הכנסת לציבור הרחב הכוונה שלנו היא שביום פתיחת מושב החורף או
למחרת נתאם עם המנגנון טלפונים עבור חברי הכנסת כדי שהם יוכלו לענות על
שאלות בקו פתוח לציבור. כיוון שכך אני פונה אליכם כבר מהיום כדי - - -

מיכאל איתן:

מדבריך משתמע כאילו קווי הטלפון שלנו סגורים לציבור. לי זה נראה גימיק.
ישאלו אותנו: מה קרה? במשך כל השנה אתם לא עונים על טלפונים?

היו"ר סאלח טריף:

עקרונית אנחנו צריכים לאשר את ההצעה הזאת.

יורי שטרן:

אדוני היושב ראש, סליחה, אני העליתי בעיה שקשורה עוד לסעיף הקודם שכבר דנו
עליו, ולא קיבלתי תשובה.

מיכאל איתן:

ליושב ראש הוועדה אין תשובה על שאלתך זו.

היו"ר סאלח טריף:

אין לי תשובה. אילו היתה לי - הייתי משיב.

יורי שטרן:

מה שאני מבקש הוא שבאותה מסגרת ויכוח עם הממשלה - - -

היו"ר סאלח טריף:

חבר הכנסת איתן ואנכי לא ניכנס לעניין הספציפי שאתה מעלה.

יורי שטרן:

אבל התקבלה כבר החלטה באותו עניין.

היו"ר סאלח טריף:

לא; ההחלטה שהתקבלה אומרת שחבר הכנסת איתן ואנכי נדאג לעניין החדרים
שקשורים לחדרי העובדים של הכנסת - - -

יורי שטרן:

לא; זאת היתה החלטת הוועדה.

היו"ר סאלח טריף:

בעניין החדרים שתפוסים על ידי הממשלה - - -

יורי שטרן:

ההחלטה היתה שהממשלה תפנה את אחד החדרים לטובת חבר הכנסת ליברמן לכן במסגרת
הוויכוח שיהיה עם הממשלה - - -

מיכאל איתן:
בקשר לקו הפתוח, אני מבקש להדגיש שנקיים באותו יום קו פתוח על נושאים
ספציפיים שקשורים למעמד הכנסת.

היו"ר סאלח טריף:

זאת בדיוק היתה כוונתי.

מיכאל איתן:

אל תגיד שזה קו פתוח לכל מי שרוצה - - -

היו"ר סאלח טריף:

לא נדבר בקו הזה על בעיות שונות אלא רק על כאלה שקשורות למעמד הכנסת.

מיכאל איתן:
חבר כנסת מסיעה מסויימת יענה על שאלות בנושא שיטת הבחירות, חבר כנסת אחר
יענה על עניין הפרדת רשויות, השלישי על שאלות שקשורות לתקנון הכנסת או
למוסד השאילתה או כל מיני דברים שמעניינים את האזרח לגבי השאלה איך הכנסת
משרתת את האזרח.
צריך להיות ברור שהקו הפתוח הוא לא כזה שכאילו כל השנה חברי הכנסת לא עונים
על שאלות של אזרחי המדינה. נקיים יום פרלמנטרי על הכנסת, מעמדה,
תיפקודה - - -

היו"ר סאלח טריף:

נשמע בקו הפתוח גם טענות שמועלות כלפיה.

מיכאל איתן:

בהחלט. מכל מקום צריך לחשוב על זה.

היו"ר סאלח טריף:

נתייעץ יחד בקשר לכך.

אני מודה לכם על השתתפותכם בישיבה.

הישיבה ננעלה בשעה 13:00
