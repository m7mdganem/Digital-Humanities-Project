הכנסת העשרים

מושב שלישי

פרוטוקול מס' 226

מישיבת ועדת הכנסת

יום שני, ח' באדר התשע"ז (06 במרץ 2017), שעה 18:35

סדר היום:

1. הצעת חוק רפורמה בתקופת הלידה וההורות (תיקוני חקיקה), התשע"ז-2017
(פ/3781/20)

2. הצעת חוק עבודת נשים (תיקון – זכאות להשתתפות בעלות מעון יום בתקופת
חופשת הלידה), התשע"ה-2015 (פ/1715/20), הצעת חברי הכנסת אורי מקלב ומשה
גפני

3. הצעת חוק עבודת נשים (תיקון – הארכת חופשת לידה), התשע"ה-2015
(פ/1135/20), הצעת חבר הכנסת דב חנין

נכחו:

חברי הוועדה:

יואב קיש – היו"ר

אברהם נגוסה

חברי הכנסת:

יעקב אשר

רחל עזריה

מוזמנים:

אריאלה מלכה – מנהלת הוועדה המיוחדת לטיפול בהצעת חוק פיצול דירות ובסעיפים
מתוך חוק ההסדרים

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

תמר פוליבוי

1. הצעת חוק רפורמה בתקופת הלידה וההורות (תיקוני חקיקה), התשע"ז-2017
(פ/3781/20);

2. הצעת חוק עבודת נשים (תיקון – זכאות להשתתפות בעלות מעון יום בתקופת
חופשת הלידה), התשע"ה-2015 (פ/1715/20), הצעת חברי הכנסת אורי מקלב ומשה
גפני;

3. הצעת חוק עבודת נשים (תיקון – הארכת חופשת לידה), התשע"ה-2015
(פ/1135/20), הצעת חבר הכנסת דב חנין

היו"ר יואב קיש:

אנחנו פתחנו את הישיבה. יש לנו שלוש הצעות חוק שיאומצו לחוק אחד. אנחנו
קובעים ועדה לדיון בהצעות חוק הבאות: הצעת חוק רפורמה בתקופת הלידה וההורות
(תיקוני חקיקה) (פ/3781/20), של חברת הכנסת רחל עזריה; הצעת חוק עבודת נשים
(פ/1715/20), הצעת חברי הכנסת אורי מקלב ומשה גפני; הצעת חוק עבודת נשים
(תיקון – הארכת חופשת לידה) (פ/1135/20), של חבר הכנסת דב חנין.

לאחר דין ודברים ארוכים בין חברי הקואליציה, הוסכם שההצעות האלה יועברו
לוועדת הרפורמות – מה שמה היום?

אריאלה מלכה:

הוועדה המיוחדת לטיפול בהצעת חוק פיצול דירות ובסעיפים מתוך חוק ההסדרים.

היו"ר יואב קיש:

זו הוועדה והגיע הזמן שיהיה לה שם, אני אשמח מאוד – ותחשבו על זה.

אני רוצה לציין לפרוטוקול, שלחבר הכנסת יעקב אשר יש הצעה דומה עם עלות
תקציבית יותר גבוהה, שבגלל זה היתה בהמתנה בוועדת שרים לחקיקה. מוסכם על
חבר הכנסת יעקב אשר, שהעלות הכספית של ההצעה שלו תצומצם ותהיה בהתאמה להצעת
חוק אחת. מן הסתם שלושתן ימוזגו, ולכן נעשה את כל המאמצים שההצעה של חבר
הכנסת יעקב אשר תצטרף גם לוועדה הזו תמשיך את החקיקה שלה.

יעקב אשר (יהדות התורה):

דווקא בגלל שאנחנו מדברים על זה שזה תחת הכותרת של רפורמה, וזה גם עובר
לוועדת הרפורמות ­– למרות שיכול להיות שבאופן טבעי זה היה צריך לעבור לוועדת
העבודה, הרווחה והבריאות – דווקא כשמדברים על רפורמה, יש הצעות שונות שבאות
לאותה מטרה. אני רוצה לשבח קודם כל את רחל על העקשנות שלה ועל העבודה שלה.

היו"ר יואב קיש:

אפשר ללמוד ממנה.

יעקב אשר (יהדות התורה):

לא, אל תיסחף, שהיא לא תעוף על עצמה...בלי העקשנות שלה, לא היינו מגיעים גם
לחלק הזה, כי אנחנו יודעים שהיתה התנגדות לעניין הזה לגמרי בגלל עלויות
כספיות. עכשיו בוא נעשה את זה הכי טוב שאפשר בתנאים שיש לנו, ולכן התעקשתי.
זה לא עניין של כבוד או משהו כזה.

היו"ר יואב קיש:

לא, בצדק.

יעקב אשר (יהדות התורה):

התעקשתי שההצעה שלי, אחרי שאני מתחייב שהיא תוצמד להצעה שלה ותהיה כפופה
לאותה החלטה אוצרית כזו או אחרת, שתהיה על כל מספר שלא יהיה ­– לכן אני חושב
שכאשר תדון בזה ועדת הרפורמות, חייבים להיות מונחים לנגד עיניה שלל
הרעיונות אותם נמזג.

אני אשתמש בקדנציה הקודמת, שאתם לא הייתם כאן. היה פה יושב ראש ועדת הכלכלה
שקראו לו פרופ' ברוורמן. הוא אמר שיש דבר שנקרא חוכמת השולחן. הרבה דברים
שהגיעו לשולחן בצורה מסוימת, יצאו אחר כך מלוטשים.

רחל עזריה (כולנו):

עכשיו אני מבינה למה מתנגדים...

יעקב אשר (יהדות התורה):

אני מדבר עכשיו על השיטה, לא על הכסף, כי אם אני הייתי מדבר על אותם
פרמטרים שהיא דיברה, ההצעה שלי יכולה היתה יכולה להגיע למקומות שאנחנו לא
רוצים להגיע אליהם. ההצעה שלי מדברת בצורה אחרת, אני עומד על כך ואני מקבל
את מה שנרשם לפרוטוקול, גם את עזרתו של יושב ראש ועדת הכנסת שכוחו רב לו
וראינו את זה היום.

היו"ר יואב קיש:

נראה ביום רביעי, הגענו לפחות לסיכומים.

יעקב אשר (יהדות התורה):

אני פעלתי מאוד בהגינות בדבר הזה – תיאמתי, באתי, דיברתי, עצרתי את החוק
שלי בוועדת השרים שלא יתקדם לשום מקום כדי לחכות ולתאם. אני יוצא מנקודת
הנחה שכך זה יהיה ובוא נלך הלאה.

היו"ר יואב קיש:

מאה אחוז, תודה. אני מצביע הצבעה אחת, כשהרעיון ששלושתן יעברו לוועדה, כפי
שאמרנו. מי בעד?

הצבעה

בעד – 4

נגד – אין

נמנעים – אין

ההצעה למזג ולדון בהצעת חוק רפורמה בתקופת הלידה וההורות (תיקוני חקיקה),
התשע"ז-2017,

הצעת חוק עבודת נשים (תיקון – זכאות להשתתפות בעלות מעון יום בתקופת חופשת
הלידה), התשע"ה-2015 והצעת חוק עבודת נשים (תיקון – הארכת חופשת לידה),
התשע"ה-2015, בוועדה המיוחדת לטיפול בהצעת חוק פיצול דירות ובסעיפים מתוך
חוק ההסדרים, נתקבלה.

היו"ר יואב קיש:

פה אחד, ההצעה התקבלה.

אני נועל את הישיבה, תודה רבה.

הישיבה ננעלה בשעה 18:42.
