פרוטוקולים/ועדת הכנסת/5426

ירושלים, כ"ז בתמוז, תשס"ב

7 ביולי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 330

מישיבת ועדת הכנסת

מיום שלישי כ"ב בתמוז התשס"ב ( 2 ביולי 2002 ), שעה: 9:00

  סדר היום: א. ערעורים על החלטת יו"ר הכנסת והסגנים שלא לאשר דחיפות הצעות
  לסדר היום.

  ב. בקשת יו"ר ועדת החינוך התרבות והספורט למזג את שתי הצעות החוק

  כדלקמן:

1.  הצעת חוק הבזק (תיקון-הגבלות על מישדרים למבוגרים), התשס"א-2001
    (פ/2850), של חבר הכנסת מיכאל איתן.

2.  הצעת חוק הבזק (תיקון-הגבלות על מישדרי מין), התשס"א-2001

  (פ/2840), של חבר הכנסת יגאל ביבי וקבוצת ח"כים.

  ג. בקשת הממשלה להקדמת הדיון בהצעת חוק לתיקון דני הראיות (הגנת
  ילדים)(תיקון)(דחיית תחולה), התשס"ב-2002, בקריאה ראשונה.

נכחו:

חברי הוועדה: שאול יהלום - מ"מ היו"ר

אחמד טיבי

יאיר פרץ

שמואל הלפרט

מוזמנים: סגן מזכיר הכנסת דוד לב

רות קפלן

גאולה רזיאל - מנהלת לשכת מזכיר הכנסת

  יפעת רווה - משרד המשפטים

יועצת משפטית: אנה שניידר

עוזרת היועצת המשפטית: ארבל אסטרחן

מנהלת הוועדה: אתי בן יוסף

קצרנית: אושרה עצידה

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום.

מ"מ היו"ר שאול יהלום:

 רבותיי, אני מתכבד לפתוח את ישיבת ועדת הכנסת היום כ"ב בתמוז התשס"ב, השני ביולי 2002. כוועדת כנסת אנחנו קודם כל נשתתף בצערו של חבר הכנסת רחמים מלול סגן יושב ראש הכנסת על פטירת אמו. 

 הסעיף הראשון הוא ערעורים על החלטת יושב ראש הכנסת והסגנים שלא לאשר דחיפות הצעות לסדר היום. אני מציע שנתחיל בהצעתו של חבר הכנסת טלב אלסאנע בנושא הריסת בתים בביר הדאג'. 

אתי בן יוסף:

חבר הכנסת טלב אלסאנע נתן ייפוי כוח בכתב ועוד זמן קצר הוא יצא בפקס.

מ"מ היו"ר שאול יהלום:

חבר הכנסת אחמד טיבי, בבקשה. 

אחמד טיבי:

אדוני, ב-1996 אישרה הממשלה את תכנון המקום כיישוב מוכר ורק בשל שיקולים
בירוקרטים הדבר לא נעשה. יש החלטת ממשלה ויש הודעה לתושבים. בתים שנבנו שם
גם לאחר 1996 נחשבים לבתים לא חוקיים בשל העובדה שיש עיכוב. יש שם בית
שעומד להריסה. המטרה של ההצעה הזו היא לדרבן את רשויות הממשלה למלא אחר
החלטת הממשלה.

מ"מ היו"ר שאול יהלום:

למה הנשיאות לא הכירה בנושא כל כך חשוב שכזה? האם יש כאן חבר נשיאות?

אתי בן יוסף:

חבר הכנסת הלפרט היה אמור להיות פה.

מ"מ היו"ר שאול יהלום:

מאחר וחברי הנשיאות לא פה אנחנו נצביע. מי בעד האישור של חבר הכנסת טלב
אלסאנע?

ה צ ב ע ה

בעד-2

נגד-אין

הנושא השני הוא החלטת הפרקליטות לסגור את התיק בנושא המכון הפתולוגי באבו
כביר. זוהי הצעה לסדר היום שלי. מדובר בנשא מאוד מאוד כאוב ויש כאן
התפתחויות מאוד קשות.

סגן מזכיר הכנסת דוד לב:

היושב ראש חשב שזה חשוב ודחוף, אבל אין לך מכסת שאילתות.

מ"מ היו"ר שאול יהלום:

מה שקרה הוא שהנשיאות הכירה שהנושא הוא חשוב אבל היא אמרה: תגיש על זה
שאילתא בעל פה והמכסה של שאילתא בעל-פה נגמרה.

סגן מזכיר הכנסת דוד לב:

גם שלך וגם של המציע השני.

מ"מ היו"ר שאול יהלום:

גם של המציע השני.

אתי בן יוסף:

אלו שתי הצעות, גם של חבר הכנסת גאגולה.

מ"מ היו"ר שאול יהלום:

אם כך, אני לא יכול להצביע בעד, אבל אני שואל את חברי הכנסת האחרים, מי בעד
הערעור?

ה צ ב ע ה

בעד - 2

נגד- אין

תודה רבה.

ב. בקשת יו"ר ועדת החינוך התרבות והספורט למזג את שתי הצעות החוק כדלקמן:

1.  הצעת חוק הבזק (תיקון-הגבלות על מישדרים למבוגרים), התשס"א-2001

  (פ/2850), של חבר הכנסת מיכאל איתן.

2.  הצעת חוק הבזק (תיקון-הגבלות על מישדרי מין), התשס"א-2001

  (פ/2840), של חבר הכנסת יגאל ביבי וקבוצת ח"כים.

מ"מ היו"ר שאול יהלום:

האם היושב ראש צריך להיות כאן או לא?

אתי בן יוסף:

לא, זה עניין טכני.

מ"מ היו"ר שאול יהלום:

ובכן, אנחנו עוברים לסעיף בקשת ועדת חינוך למיזוג שתי הצעות חוק. אני קורא
את מכתבו של זבולון אורלב יושב ראש ועדת חינוך ליושב ראש ועדת כנסת.

"הנדון – מיזוג הצעות חוק. בתאריך וכו' עברו בקריאה ראשונה במליאת הכנסת
הצעות חוק הבזק של חבר הכנסת יגאל ביבי וקבוצת ח"כים והצעת חוק הבזק של חבר
הכנסת מיכאל איתן". יש כאן את המספרים ואת הסימוכין האחרים. "על פי סעיף
122 לתקנון הכנסת אבקשך להביא לאישור ועדת הכנסת והחלטתה של ועדת החינוך
והתרבות למזג את שתי הצעות החוק ולהביאן כהצעת חוק אחת לקריאה שנייה
ושלישית". שני החוקים מצורפים כאן.

אנה, מה דעתך?

אנה שניידר:

אני לא רואה שום בעיה וניתן לאשר. אני במאמר מוסגר הייתי אומרת שאולי
במסגרת ועדת המשנה לתיקון התקנון כדאי לשקול האם בכלל נושא של מיזוג הצעות
חוק טעון אישור של ועדת הכנסת. אני חושבת שכאשר ועדה מכינה חוק או הצעת חוק
לקריאה שנייה ושלישית והיא רואה שיש בפניה שתי הצעות שניתן למזג אותן,
אינני בטוחה שיש צורך באישור של ועדת הכנסת. מכל מקום, הואיל ובשלב זה
הסעיף הזה קיים בתקנון אני לא רואה שום בעיה לאשר.

מ"מ היו"ר שאול יהלום:

אם כך, אנחנו מאשרים את בקשת יושב ראש ועדת החינוך וממזגים את שתי ההצעות
לאחת.

ג. בקשת הממשלה להקדמת הדיון בהצעת חוק לתיקון דני הראיות (הגנת
ילדים)(תיקון)(דחיית תחולה), התשס"ב-2002, בקריאה ראשונה.

אתי בן יוסף:

יש בקשה לדחות את הדיון לשעה 10:00 כדי שיהיה קוורום. אין לנו קוורום של
תשעה כדי לאשר.

מ"מ היו"ר שאול יהלום:

למה מבקשים לדחות את זה דווקא לשעה 10:00?

יפעת רווה:

מבקשים לדחות את זה ואני לא יודעת לאיזה שעה בדיוק. מכל מקום, מבקשים לדחות
את זה לשעה שבה יוכלו לאסוף קוורום של חברי כנסת.

מ"מ היו"ר שאול יהלום:

מי יאסוף לכם?

יפעת רווה:

מנסים לאסוף. זה פשוט דבר מאוד מאוד חשוב כי כרגע אי אפשר לחקור ילדים ולכן
אנחנו לא רוצים שזה יתאחר. למעשה, זה לא איחור של יומיים, זה איחור של
שבוע.

מ"מ היו"ר שאול יהלום:

אני לא הבנתי למה זה כל כך דחוף. זה אולי דחוף בשביל לחסוך כסף.

יפעת רווה:

לא בגלל חיסכון בכסף. כיוון שלא הועבר כסף למשרד העבודה, כרגע הם לא
חוקרים. למשטרה אין סמכות לחקור.

מ"מ היו"ר שאול יהלום:

איפה כתוב שלמשטרה אין סמכות לחקור?

יפעת רווה:

בחוק. מכיוון שהסמכות הועברה למשרד העבודה והרווחה נשללה ממשטרת ישראל
הסמכות לחקור.

אנה שניידר:

עכשיו רוצים לדחות את תחילתו של החוק. אני לא חושבת שזה כל כך דחוף.

מ"מ היו"ר שאול יהלום:

אם אנחנו לא פוטרים זה 48 שעות.

יפעת רווה:

זה לא 48 שעות. ביום רביעי עולות רק הצעות פרטיות, לא עולות הצעות ממשלתיות
ולכן למעשה זהו שבוע נוסף, עד יום שני הבא. במשך השבוע הזה אי אפשר לחקור
ילדים.

אנה שניידר:

אז לא יחקרו.

יפעת רווה:

את רואה את זה אולי כדבר שהוא לא נורא. בעיניי, זה דבר מאוד מאוד נורא שלא
יחקרו ילדים בעבירות.

מ"מ היו"ר שאול יהלום:

קודם כל, הדבר החמור הוא שלא העבירו כסף למלא את החוק. בשביל עשרים מיליון
שקל יכלו לפתור את הבעיה. הרי כל החשש שלנו שכל החקירות של ילדים על ידי
המשטרה תפגענה ותיצורנה טראומות.

אנה שניידר:

חיכו עד הרגע האחרון כדי לבקש את דחיית התחולה.

סגן מזכיר הכנסת דוד לב:

אם זה כל כך דחוף לממשלה אז לפי התקנון יש אפשרות שמחר בסוף סדר היום זה
יהיה הנושא בלי שחרור, אין שום בעיה.

מ"מ היו"ר שאול יהלום:

מנהלת הוועדה, האם יש בחדר הוועדה תשעה חברים קבועים? אין, אני מצטער. מאחר
ואין קוורום של תשעה חברים קבועים לנושא הזה היום אנחנו לא יכולים.

תודה רבה, הישיבה נעולה.

הישיבה ננעלה בשעה 9:15.
