הכנסת העשרים

מושב שני

פרוטוקול מס' 55

מישיבת ועדת הכנסת

יום חמישי, כ"ג בחשון התשע"ו (5 בנובמבר 2015), שעה 14:00

סדר היום:

פניית יושב-ראש ועדת הכספים בדבר טענת חריגה מגדר נושא הצעת חוק התכנית
הכלכלית (תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015, בנושאים אלו:

1. פרק ו', סעיפים 23 ו-24 (ייעוץ פנסיוני ושיווק פנסיוני);

2. פרק י', סעיפים 342 עד 347 ו-349 (הגבלת כיסוי קופות החולים וחברות
ביטוח עבור השתתפות בעלות ניתוח פרטי)

נכחו:

חברי הוועדה:

רועי פולקמן – מ"מ היו"ר

מכלוף מיקי זוהר

אורן אסף חזן

חברי הכנסת:

משה גפני (יו"ר ועדת הכספים)

עבד אל חכים חאג' יחיא

נאוה בוקר

מיכל בירן

באסל גטאס

שרן השכל

יצחק וקנין

מנואל טרכטנברג

מיקי לוי

אורלי לוי אבקסיס

אראל מרגלית

בצלאל סמוטריץ

רחל עזריה

נורית קורן

מיקי רוזנטל

מוזמנים:

  ------------------------------------------------------------------------
  יניב בר צבי        –   אגף שוק ההון, משרד האוצר
  ------------------ --- -------------------------------------------------
  יואב יונש          –   אגף שוק ההון, משרד האוצר

  שרונה פלדמן        –   אגף שוק ההון, משרד האוצר

  אפרת פרוקצ'יה      –   הלשכה המשפטית, משרד האוצר

  נועה קיסר          –   מנהלת מחלקת סוכנים ויועצים, משרד האוצר

  רן רידינק          –   רכז תחום תעסוקה, משרד האוצר

  עמי כהן            –   יועץ, ההסתדרות החדשה

  מיה פרי אלתרמן     –   יו"ר אגף הפנסיה, ההסתדרות החדשה

  אריה אברמוביץ      –   נשיא לשכת סוכני הביטוח

  אורי צפריר         –   מ"מ נשיא לשכת סוכני הביטוח

  כפיר דורפמן        –   סמנכ"ל התאחדות חברות הביטוח

  דן כרמל            –   עו"ד, איגוד לשכות המסחר

  מנחם קלי           –   קבוצת קלי, מנורה

  עקיבא קלימן        –   יו"ר פורום מנהלי ההסדרים

  טל אלוביץ          –   לוביסט (פוליסי), מייצג את איגוד חברות הביטוח

  לירון הרשקוביץ     –   לוביסט, מייצג את לשכת סוכני הביטוח
  ------------------------------------------------------------------------

ייעוץ משפטי:

  -----------------------------------------------------------------------
  ארבל אסטרחן  –   היועצת המשפטית של ועדת הכנסת
  ------------ --- ------------------------------------------------------
  שגית אפיק    –   היועצת המשפטית של ועדת הכספים

  אייל לב-ארי  –   יועץ משפטי בוועדת הכספים
  -----------------------------------------------------------------------

מנהלת הוועדה:

אתי בן יוסף

רישום פרלמנטרי:

אור שושני

פניית יושב-ראש ועדת הכספים בדבר טענת חריגה מגדר נושא הצעת חוק התכנית
הכלכלית (תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015

  1. פרק ו', סעיפים 23 ו-24 (ייעוץ פנסיוני ושיווק פנסיוני)

היו"ר רועי פולקמן:

אני פותח את ישיבת ועדת הכנסת בנושא הפנייה לנושא חדש בחוק התכנית הכלכלית
(תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015. יושב-ראש ועדת הכספים, בבקשה.

משה גפני (יו"ר ועדת הכספים):

הנושא של... אורלי, כל הכבוד לך.

מיקי לוי (יש עתיד):

תברך אותה, מקום ראשון ב"מאקו", אביר איכות השלטון. זה לא דבר של מה בכך.
שאפו גדול.

משה גפני (יו"ר ועדת הכספים):

מזל טוב, כל הכבוד.

היו"ר רועי פולקמן:

ברכות, אורלי.

משה גפני (יו"ר ועדת הכספים):

הנושא של נושא חדש הוא מאוד מהותי ורציני, ולכן, אם בא נושא חדש שלא היה
קודם בהצעת החוק הממשלתית או הצעת החוק הפרטית ומוסיפים דברים אחרים, זה
צריך לבוא לוועדת הכנסת וצריך להכריע בזה.

היות שבחוק ההסדרים מדובר על נושאים רבים ומגוונים, אז במהלך הדיונים
משתנים דברים, לטובה ולרעה. אין פה איזה שינוי דרמטי, לא בנושא של פרק
הבריאות ולא בנושא של הייעוץ הפנסיוני, שעליו נקיים דיון ארוך ונשמע את
האנשים. ולכן צריך לדחות את הבקשה הזאת. טובת העניין זה לדחות את הבקשה
ולקיים את הדיון בוועדת הכספים.

היו"ר רועי פולקמן:

אתה אומר שבאופן היסטורי, בכלל, ככה נראים דיוני תקציב.

משה גפני (יו"ר ועדת הכספים):

אני ענייני. שנה שעברה, עניינית, זה היה נושא חדש, אבל הפעם, עניינית, זה
לא.

מיקי רוזנטל (המחנה הציוני):

אני אצטט את גפני מלפני שנה וחצי - -

מיקי לוי (יש עתיד):

גברתי היועצת המשפטית, את העניין של נושא חדש אפשר להחיל על כל המערך.

מיקי רוזנטל (המחנה הציוני):

- - אני הוצאתי את הפרוטוקול של ועדת הכנסת ואני רוצה לצטט את מה שאמר גפני
לפני שנה וחצי בדיונים על התקציב.

משה גפני (יו"ר ועדת הכספים):

לכן הקדמתי ואמרתי שבשנה שעברה, עניינית, זה היה נושא חדש. הפעם, עניינית,
זה לא נושא חדש.

מיקי רוזנטל (המחנה הציוני):

אה, בגלל שאתה בקואליציה זה לא נושא חדש. הבנתי את השינוי הדרמטי.

משה גפני (יו"ר ועדת הכספים):

מה פתאום, זה לא קשור בכלל...

מיקי לוי (יש עתיד):

אני מבקש זכות דיבור.

היו"ר רועי פולקמן:

בבקשה, חבר הכנסת לוי.

מיקי לוי (יש עתיד):

אני מבקש מהיועצת המשפטית חוות דעת האם יש אפשרות לעשות נושא חדש על כלל
הנושאים?

ארבל אסטרחן:

- - -

היו"ר רועי פולקמן:

הקריאה לנושא חדש הייתה על כל הנושא, על כל החוקים.

מיקי לוי (יש עתיד):

אני שואל האם זה חוקי, או שאני צריך לעשות פירוט. אז מה, לפי מה שאת אומרת,
אני אקח את כל חוק ההסדרים ואקבע שזה נושא חדש? או את כל פרק הבריאות למשל?

ארבל אסטרחן:

אתה סבור שכל התיקונים הם נושאים חדשים? אתה צריך להסביר על כל נושא ונושא
שאתה חושב שהוא נושא חדש - - -

מיקי לוי (יש עתיד):

לא, האם ועדת הכנסת אמורה לאפשר פעם אחת, או בכל פעם שאני מגלה נושא חדש
היא תתכנס?

ארבל אסטרחן:

זה כבר שיקול דעת של יו"ר הוועדה שפונה לוועדת הכנסת ושל יו"ר ועדת הכנסת,
האם היא מתכנסת כל פעם, או פעם אחת על כל הנושאים. ברור שעל כל נושא ההחלטה
היא נפרדת.

היו"ר רועי פולקמן:

חבר הכנסת רוזנטל, אתה רוצה להגיד משהו?

משה גפני (יו"ר ועדת הכספים):

תגיד לי, משעמם לך? אתה רוצה לעשות פיליבסטר? אני בעד.

היו"ר רועי פולקמן:

קדימה, חבר הכנסת רוזנטל.

מיקי רוזנטל (המחנה הציוני):

אני ביקשתי להעלות כסוגיה חדשה סעיף ספציפי בפנסיה שלפיו החוק מחייב השתה
של 0.6% תשלום מהמעסיק לטובת העובדים לטיפול בפנסיה. הדבר הזה נעשה –
וגברתי היועצת המשפטית, אני מבקש שתקשיבי – במסגרת הסכם בין ההסתדרות
למעסיקים ולגורמים נוספים שהסכימו לכך. אני דרשתי קודם כול שיניחו את ההסכם
על שולחן הוועדה, כי זה חלק מהותי מהחוק, ואני רוצה לראות שאכן כל סעיפי
ההסכם באים לידי ביטוי בחוק. זאת סוגיה אחת שאני מבקש ממך להתייחס אליה –
לומר האם מה שאני אומר זה מחייב.

דבר שני, אין ספק שזה נושא חדש, משום שכל דרך התשלום הזאת, שבה העובדים
משפים את הגופים הכלכליים המבטחים את הפנסיה עבור העובדים – זה לא היה
בעותק הכחול שהונח - - -

היו"ר רועי פולקמן:

לא, אבל זו מהות התיקון.

מיקי רוזנטל (המחנה הציוני):

זה לא היה בעותק הכחול שהונח על שולחן הכנסת ועבר בקריאה ראשונה. זאת סוגיה
חדשה לגמרי, והיא פשוט לא מופיעה, איננה, אלא יש כל מיני דברים אחרים
שמתייחסים לנושא. לכן הנושא של השיפוי הוא נושא חדש בעליל, ולפיכך אנחנו
מבקשים להכריז עליו כנושא חדש, כי אין ספק שהוא נושא חדש.

היו"ר רועי פולקמן:

תודה. תשובה, בבקשה.

ארבל אסטרחן:

אני צריכה את היועצת המשפטית של ועדת הכספים.

היו"ר רועי פולקמן:

אנחנו נמתין שתי דקות ליועצת המשפטית של ועדת הכספים.

באסל גטאס (הרשימה המשותפת):

רועי, יש את העניין השני.

היו"ר רועי פולקמן:

לא, אנחנו מצביעים בנפרד, עכשיו אנחנו בדיון על הפנסיה.

מיקי רוזנטל (המחנה הציוני):

אני רוצה להוסיף משהו. היועצת המשפטית של הוועדה, בזמן שהערתי את זה בוועדת
הכספים, אמרה שאני צודק. היא אמרה שצריך לצרף את ההסכם לחוק.

היו"ר רועי פולקמן:

אבל זה לא הדיון כרגע.

מיקי רוזנטל (המחנה הציוני):

מה זאת אומרת?

היו"ר רועי פולקמן:

זה לא קשור לנושא חדש.

מיקי רוזנטל (המחנה הציוני):

למה לא? בוודאי שכן.

אורלי לוי אבקסיס (ישראל ביתנו):

זאת המהות.

מיקי רוזנטל (המחנה הציוני):

זאת המהות.

אורלי לוי אבקסיס (ישראל ביתנו):

ההסכם משנה את התמונה - -

היו"ר רועי פולקמן:

את זה הוועדה תחליט תכף.

אורלי לוי אבקסיס (ישראל ביתנו):

- - הוא גורם לתקצוב אחר. זה גורם בעצם לסוג של קנס חדש.

מיקי רוזנטל (המחנה הציוני):

לא, זה עוד לפני הוועדה, זה עניין משפטי.

היו"ר רועי פולקמן:

לטענתכם זה נושא חדש. אנחנו לא מתנגדים להציג את ההסכם, אנחנו רק אומרים
שזה לא נושא חדש.

אורלי לוי אבקסיס (ישראל ביתנו):

זה תקצוב נוסף חדש.

היו"ר רועי פולקמן:

שנייה. חבר הכנסת מרגלית, דבר בקצרה, כי אנחנו רוצים להצביע.

אראל מרגלית (המחנה הציוני):

כדי לחזק את דבריו של ידידי מיקי רוזנטל, אני רוצה לומר שחוץ מחברות וחברי
הוועדה, שחשבו שזה נושא חדש, חלק גדול מהדיון הזה היה גם עם ארגונים
כלכליים וארגונים מרכזיים שהיו חלק מעסקת החבילה - -

מיכל בירן (המחנה הציוני):

שאנחנו שמחים עליה.

אראל מרגלית (המחנה הציוני):

- - שבירכנו עליה, ו - - -

רחל עזריה (כולנו):

תגידי את זה שוב, מיכל.

מיכל בירן (המחנה הציוני):

להגיד שאנחנו שמחים על זה?

מיקי רוזנטל (המחנה הציוני):

אנחנו מברכים גם על עמדת שר האוצר, שמתנגד לעסקת סלקום-גולן, בסדר? אמרנו?
כל הכבוד לשר האוצר...

רחל עזריה (כולנו):

- - -

היו"ר רועי פולקמן:

תנו לחבר הכנסת לסיים את דבריו.

אראל מרגלית (המחנה הציוני):

מה שאנחנו אומרים זה שאחרי התהליך הממושך הזה, שהיינו בעין הסערה שלו...
חייבים להגיד לזכותו של יושב-ראש ועדת הכספים שהוא נתן לאנשים האלה את
הביטוי ונתן להם להגיע ביחד לאיזושהי הבנה ואיזושהי הסכמה, עם פשרות כאלה
ואחרות. והתחושה, גם שלהם, לא רק שלנו, היא שבעצם ההסכם הזה, האופן שבו
לקחו אותו אחרי שגמרו להתדיין בו, הוא שונה לחלוטין מההסכמות שהיו. ולכן
אנחנו אומרים שזה נושא חדש במובן הזה שההסכמות והדברים שהיו, פתאום מביאים
לנו אותם כאילו מתחילים את המשא ומתן מחדש. ולכן אנחנו חושבים שזה לא יאה,
ואנחנו מבקשים לכבד את התהליך האמתי שהתקיים סביב הוועדה וסביב הארגונים
מחוץ לכנסת.

הכנסת, הרבה מאוד פעמים הדבר החשוב שהיא יכולה לעשות זה להביא את הקולות
מחוץ לכנסת, לתוך הוועדה ולתוך הדיון. זה הגיע, נדון והוסכם, ואנחנו
מתפלאים שזה הגיע באופן חדש - - -

היו"ר רועי פולקמן:

חבר הכנסת מרגלית, תודה. הערה: אמר קודם יושב-ראש ועדת הכספים שאנחנו נקיים
דיון מהותי בכל תיקון שהוכנס, דיון ממצה, ונצביע עליו. ולכן הדיון כאן הוא
לא בשאלה אם יתקיים דיון, כי יתקיים דיון, כמו שהתקיים עם כל בעלי העניין,
אלא הדיון הוא רק על השאלה של נושא חדש.

חבר הכנסת רוזנטל, בבקשה.

מיקי רוזנטל (המחנה הציוני):

העניין הוא לא רק עניין פורמלי של נושא חדש; ההסכם הזה לא הונח יחד עם
החוק. גם אם היועצת המשפטית של ועדת הכנסת תחליט שצריך להניח אותו, אנחנו
צריכים את הזמן ללמוד אותו. אנחנו לא יכולים לקיים עכשיו דיון כי אתם
החלטתם שיש דיון, אלא אנחנו רוצים - - -

היו"ר רועי פולקמן:

לא, הדיון הוא רק ב - - - הוא לא בהסכם.

מיקי רוזנטל (המחנה הציוני):

שנייה. אנחנו רוצים לראות את ההסכם, ללמוד אותו, ואנחנו רוצים לקיים דיון
על החוק רק אחרי שנעיין בהסכם, ולא שזה יהיה עניין פורמלי, "הנה, זרקנו לכם
את הנייר, עכשיו נקיים דיון". לא, זה עניין מהותי.

אורן אסף חזן (הליכוד):

ברשותכם, אני רוצה להציע הצעה. אפשר אולי לצרף את ההסכם לחוק שמונח
היום - - -

היו"ר רועי פולקמן:

אני לא בטוח שיש רלוונטיוּת לעניין - - -

אורן אסף חזן (הליכוד):

- - - יכול להיות שזה מה שצריך לעשות. היא התחייבה - - -

אורלי לוי אבקסיס (ישראל ביתנו):

בחייאת, בוא נעשה - - -

אורן אסף חזן (הליכוד):

שנייה, אנחנו מדברים אותו דבר, אז בואו ננסה לדבר אחד עם השני. אדוני
היושב-ראש, היא התחייבה שאמנם היום יש שינויים בחוק שמוצע, בשונה מההסכם
שנחתם אתמול, אבל עם הזמן היא תתאים את החוק להסכם. כדי שלא יהיו אי-הבנות
בעתיד וכדי שלא יהיו ויכוחים, אני מציע – והיועצים המשפטיים נמצאים פה –
להצמיד את ההסכם - - -

היו"ר רועי פולקמן:

מיד נשמע התייחסות של היועצת המשפטית. הדיבור לחברת הכנסת אורלי לוי, ואז
התייחסות של היועצת המשפטית, כי אנחנו צריכים להתקדם.

אורלי לוי אבקסיס (ישראל ביתנו):

תודה רבה, אדוני היושב-ראש. אני רוצה להסב את תשומת לבכם לכך שיש פה נושא
מאוד דומה למה שנדון בכנסת ה-18. בנושא של הפיקוח על הגיל הרך, הייתה הצעת
חוק ממשלתית שעברה את הקריאה הראשונה במליאה. תוך כדי דיונים בוועדה לפני
קריאה שנייה ושלישית, גילינו שיש הסכם שלא היה כלול בחוק שעבר את הקריאה
הראשונה במליאה. ההסכם הזה דיבר על כך שמשרד הבריאות עשה איזשהו הסכם לגבי
הפיקוח. טענו שזה נושא חדש. כמובן שכל הקואליציה נעמדה על הרגליים האחוריות
ומבחינה משפטית - - -

אורן אסף חזן (הליכוד):

היא כבר הסכימה אתך.

אורלי לוי אבקסיס (ישראל ביתנו):

לא, לא, אלקין בפעם הראשונה נפל בוועדת הכנסת, ואני שמחה לומר שהיה לי חלק
בזה, למרות שגם שר הכלכלה, שמחון, היה כאן - - -

אורן אסף חזן (הליכוד):

למה לדון בהיסטוריה?

אורלי לוי אבקסיס (ישראל ביתנו):

אני מספרת על תקדים, כמו בבית משפט.

אורן אסף חזן (הליכוד):

עזבי, בואי נתקדם - - -

היו"ר רועי פולקמן:

אורן, תן לה לסיים בבקשה.

אורן אסף חזן (הליכוד):

זה לא הזמן לדבר על דברים - - -

היו"ר רועי פולקמן:

חבר הכנסת חזן, תן לה לדבר.

מיקי רוזנטל (המחנה הציוני):

היא מנמקת, היא מדברת לעניין.

היו"ר רועי פולקמן:

בבקשה, תסיימי את העניינים.

אורלי לוי אבקסיס (ישראל ביתנו):

ולכן הוחלט - - -

אורן אסף חזן (הליכוד):

יש פה הסכמה בין כולנו, אז למה לחזור - - -

אראל מרגלית (המחנה הציוני):

חבר הכנסת חזן, היא באה מהצפון במיוחד, אחרי היום-הולדת של הבן שלה, ויתרה
על החגיגות של אחרי הצהריים – תן לה לדבר.

אורן אסף חזן (הליכוד):

לא הבאת עוגה? לא עוגה, לא שקיות הפתעה, איך ניתן לה לדבר?

היו"ר רועי פולקמן:

חברת הכנסת לוי, בואי תמשיכי. אני חושב שזה מעניין.

אורלי לוי אבקסיס (ישראל ביתנו):

אז מה שהוחלט שם, ברמה המהותית, זה שמאחר שההסכם לא היה - - -

היו"ר רועי פולקמן:

זה שינה את החוק.

אורלי לוי אבקסיס (ישראל ביתנו):

לא, זה מעבר לנושא של שינוי. הוא לא היה חלק מהחוק שהוגש למליאה לקריאה
ראשונה, ולכן הוא בעצם היה נושא חדש שהוכנס לְחוק שהוא לא היה בו מלכתחילה.
וההסכם הזה הוא באמת נושא דומה, רק ששם זה היה בנושא ההוא וכאן זה - - -

היו"ר רועי פולקמן:

הבנתי, ואני אבקש מהיועצת המשפטית לוועדה להתייחס לשאלה האם הסכם מהווה
נושא חדש - - -

אורלי לוי אבקסיס (ישראל ביתנו):

לא, אבל גם חשוב מאוד להבין שלהסכם הזה יש השלכות כלכליות-תקציביות - -

היו"ר רועי פולקמן:

ברור.

אורלי לוי אבקסיס (ישראל ביתנו):

- - בעיקר לכיס של אזרחים שיש להם עסקים קטנים ובינוניים, ואף אחד לא נותן
על זה את הדעת. ולא הצביעו על זה במליאה.

היו"ר רועי פולקמן:

הטענה היא גם זאת, אבל גם שזה מובא לתוך החוק ואנחנו דנים בחוק על כל
שינוייו, ולכן ההסכם - - -

אורלי לוי אבקסיס (ישראל ביתנו):

לא, לא, לא, ההסכם - - -

היו"ר רועי פולקמן:

מיד נשמע התייחסות.

אורלי לוי אבקסיס (ישראל ביתנו):

זה כמו שתכניס לחוק פרק שלם שלא הצביעו עליו. זה פרק.

היו"ר רועי פולקמן:

אוקיי, מיד נשמע התייחסות משפטית לכך. חבר הכנסת באסל גטאס, בקצרה.

באסל גטאס (הרשימה המשותפת):

אני רוצה להגיד שהעניין הוא פרוצדורלי וחייבים להיצמד לתקנון ולפרוצדורה.
יכול להיות שבמהות, אותו הסכם שמדברים עליו והשינוי בפרק הבריאות הם דברים
שאנחנו מסכימים עליהם, אבל אנחנו לא מדברים על המהות, אנחנו מדברים על
השאלה אם יש פה שינוי מהספר הכחול, מהחוק המקורי.

אורן אסף חזן (הליכוד):

אבל יש שינוי.

באסל גטאס (הרשימה המשותפת):

לכן זה נושא חדש, ולקואליציה תמיד נשמרת הזכות להגיש את זה בנפרד, מהתחלה,
כהצעת חוק.

היו"ר רועי פולקמן:

אוקיי. היועצת המשפטית, בבקשה.

שגית אפיק:

אני מציעה שניתן ליועצת המשפטית של משרד האוצר לדבר, ואני אגיב אחריה לכול.

אפרת פרוקצ'יה:

אני אפרת פרוקצ'יה, מהלשכה המשפטית במשרד האוצר. בהצעה המקורית עשינו הפרדה
בין תפעול לבין שיווק. הרצון היה למתן את ניגוד העניינים של המעסיק; להגיע
לתוצאה שבה המעסיק למעשה יישא בעלויות התפעול שלו. ההצעה המקורית הייתה
קטגורית; אי אפשר גם לתפעל וגם להיות סוכן משווק. מה שעשינו אחרי ההסכם,
שאליו הגיעו ההסתדרות והמעסיקים... הם בעצם הביאו לאותה מטרה, אבל בצורה
יותר מרוככת - - -

אורלי לוי אבקסיס (ישראל ביתנו):

כמו בפיקוח על מעונות היום לגיל הרך. זה הביא לאותה תוצאה בדיוק.

אפרת פרוקצ'יה:

אבל ההצעה המקורית עשתה את זה באופן קטגורי, ואנחנו עושים את זה בצורה יותר
פרטנית. הם בעצם משלמים בעבור השירות. אנחנו עיקרנו את ניגוד העניינים
באופן אחר, ולכן אין פה דבר חדש.

אורלי לוי אבקסיס (ישראל ביתנו):

בוודאי שכן.

אפרת פרוקצ'יה:

העיקור של ניגוד העניינים היה קיים בעבר בצורה קטגורית ועכשיו הוא בצורה
קצת יותר מצומצמת, אבל הנושא הוא בדיוק אותו נושא.

אורלי לוי אבקסיס (ישראל ביתנו):

תסבירי במה זה שונה מהמעונות לגיל הרך.

היו"ר רועי פולקמן:

חברת הכנסת אורלי לוי, האמירה של היועצת המשפטית של משרד האוצר אומרת,
להבנתי, שהם נצמדו לחלוטין לאותם נושאים, ורק היה שם שינוי באופן של
היישום.

מיקי רוזנטל (המחנה הציוני):

רק משיתים על מעסיקים היום... זה דיון חדש שלא היה קודם. זה כל השינוי
בחוק. זה מס חדש, באוצר יודעים שזה מס חדש, ומה שהיא אמרה זה מס שפתיים.

היו"ר רועי פולקמן:

הדיון כרגע הוא על האם זה נושא חדש או לא - - -

מיקי רוזנטל (המחנה הציוני):

זה נושא חדש, אין ספק. המנגנון הזה לא היה בחוק הקודם. המס על המעסיקים לא
היה ועכשיו הוא ישנו.

אורן אסף חזן (הליכוד):

סליחה, אני רוצה לשאול שאלה.

אורלי לוי אבקסיס (ישראל ביתנו):

ההסכם של משרד הבריאות לא היה בטרם החוק, הוא נכנס תוך כדי, ונקבע כנושא
חדש.

היו"ר רועי פולקמן:

משפט לחבר הכנסת חזן ואני רוצה להתקדם.

אורן אסף חזן (הליכוד):

בלי הרבה פרשנויות וכותרות, האם זה עניין חדש או לא חדש? זה הופיע לפני או
לא הופיע? זה כל הסיפור.

אורלי לוי אבקסיס (ישראל ביתנו):

זה לא הופיע לפני.

אורן אסף חזן (הליכוד):

אני רוצה שהם יגידו לי. זאת שאלה עניינית: חדש או לא חדש?

היו"ר רועי פולקמן:

התשובה הייתה שזה לא חדש, על פי חוות הדעת של היועצת המשפטית - - -

אורלי לוי אבקסיס (ישראל ביתנו):

לא, אל תבלבל אותו. הוא שאל אם ההסכם היה בחוק שהצביעו עליו או לא היה.

אורן אסף חזן (הליכוד):

ההסכם לא היה, אני לא מבולבל - - -

היו"ר רועי פולקמן:

הוא לא שאל את זה, הוא שאל אם זה נושא חדש.

מיקי רוזנטל (המחנה הציוני):

זה לא היה ואין בכלל ספק שזה לא היה. איזו מין תשובה אתה עונה? המנגנון הזה
לא היה בחוק.

אורלי לוי אבקסיס (ישראל ביתנו):

לא היה. אני מבקשת להבין גם מה היה בכנסת ה-18 כתקדים.

מיקי רוזנטל (המחנה הציוני):

אתם עושים מאתנו צחוק?

אורלי לוי אבקסיס (ישראל ביתנו):

היועצת המשפטית ארבל הייתה פה בכנסת ה-18 כשנדון פה חוק ממשלתי של משרד
הכלכלה בנוגע לפיקוח על הגיל הרך, ואנחנו הגשנו נושא חדש על ההסכם בין משרד
הבריאות בכל הנושא הפיקוח... ליצמן היה אז שר הבריאות, ואנחנו אמרנו שלא
הצביעו על ההסכם במליאה בקריאה ראשונה. אני רוצה לראות אם הגברת ארבל
זוכרת.

ארבל אסטרחן:

אני לא זוכרת, אין סיכוי.

אורלי לוי אבקסיס (ישראל ביתנו):

חבל.

מיכל בירן (המחנה הציוני):

אני רוצה להביע דעה מפתיעה, למרות שאני באופוזיציה. חברים, חוץ מזה שמטרתנו
למרר את חייה של הקואליציה, יש פה... אני מצטערת, אבל אנחנו בין היתר
ביקשנו שהחוק הזה לא יעבור כפי שהוא, ביקשנו תיקונים, ויש פה גופים שעשו
הסכמים. ולכן להגיד שלא דנים בזה, לדעתי זה לא - - -

אורן אסף חזן (הליכוד):

זה לא מה שהיא אומרת.

היו"ר רועי פולקמן:

האמירה היא שזה לא נושא חדש. חברים, אנחנו עוברים להצבעה.

מיקי רוזנטל (המחנה הציוני):

לא, לא, רגע, אני רוצה לשמוע את היועצת המשפטית של הוועדה.

היו"ר רועי פולקמן:

קיבלת חוות דעת של היועצת המשפטית של - - -

מיקי רוזנטל (המחנה הציוני):

תגיד לי, אתה עושה צחוק מעבודה?

היו"ר רועי פולקמן:

רוזנטל, עם כל הכבוד, אתה לא תקבע אם צחוק או לא צחוק - - -

מיקי רוזנטל (המחנה הציוני):

יש יועצת משפטית לוועדה, והיא תגיד את דעתה.

היו"ר רועי פולקמן:

מה השאלה ליועצת המשפטית, לא הבנתי.

מיקי רוזנטל (המחנה הציוני):

יש שתי שאלות. אחת, האם ההסכם היה צריך להיות מצורף לחוק? שתיים, האם
מבחינתה הנושא של ה-0.6% היה או לא היה בחוק הקודם והאם זה חדש או לא? שהיא
תגיד.

שגית אפיק:

אני אומר את עמדתי לגבי שתי השאלות שלך ואני גם ארחיב טיפה. ראשית, אין ספק
שמה שמונח בפניכם היום כן שונה ממה שהוגש בכחול, וזה נכון שיש שם עניינים
שלא נכללים בו. עם זאת, צריך גם להיות הגונים ולומר שבישיבה הראשונה שקיימה
ועדת הכספים על הסעיפים של הכחול היא ביקשה לצאת להידברות. היא ביקשה
מהממונה על שוק ההון לשבת ולהידבר עם הגופים. הממונה על שוק ההון ככל הנראה
עשתה זאת. הגופים הגיעו להסכם - - -

קריאות:

היא לא עשתה זאת.

שגית אפיק:

היא לא עשתה זאת. בלי הממונה של שוק ההון - - -

רחל עזריה (כולנו):

היא כן עשתה זאת, היא דיברה עם הגופים הייצוגיים.

שגית אפיק:

בלי הממונה על שוק ההון, הגיעו הגופים להסכם. לאחר שהגיעו להסכם, שהוצג
אפילו בפני ועדת הכספים, הסכימה הממונה על שוק ההון - -

אורלי לוי אבקסיס (ישראל ביתנו):

למה אתם אומרים שלא היה?

שגית אפיק:

- - לשקף את עיקרי ההסכם בחקיקה. עכשיו, אני מבינה שלא משתקפים בחקיקה כל
פרטי ההסכם - - -

מיקי רוזנטל (המחנה הציוני):

לא קיבלנו את ההסכם.

אורלי לוי אבקסיס (ישראל ביתנו):

אנחנו אפילו לא יודעים מהו - - -

היו"ר רועי פולקמן:

אבל הטענה היא שההצמדה של ההסכם זה לא הנושא.

שגית אפיק:

רגע, רגע, במהלך הדיון בוועדת הכספים - - -

אורן אסף חזן (הליכוד):

זה דיון לוועדת הכספים, לא - - -

מיקי רוזנטל (המחנה הציוני):

לא נכון.

שגית אפיק:

במהלך הדיון בוועדת הכספים אתם תקבלו את ההסכם, יתקיים דיון על פרטיו - - -

מיקי רוזנטל (המחנה הציוני):

סליחה, מה, אנחנו נקבל את ההסכם במהלך הדיון ונצביע בסופו?

היו"ר רועי פולקמן:

לא, אתה תצביע על החוק, לא על ההסכם.

מיכל בירן (המחנה הציוני):

מיקי, אנחנו קיבלנו את ההסכם.

שגית אפיק:

אתם קיבלתם את ההסכם, אנחנו חילקנו אותו ביום שהוא נחתם.

אורלי לוי אבקסיס (ישראל ביתנו):

מה, מישהו פה ממהר הביתה?

מיכל בירן (המחנה הציוני):

אורלי, מצאת למי לרמוז. אני - - -

היו"ר רועי פולקמן:

חברים, אנחנו עוברים להצבעה. אני מבקש הצבעה שמית. אנחנו נעבור שם-שם - - -

משה גפני (יו"ר ועדת הכספים):

למה?

היו"ר רועי פולקמן:

סתם. לא צריך? אז קדימה, לא הצבעה שמית. מי בעד ההגדרה "נושא חדש"? מי
מתנגד להגדרה "נושא חדש"?

הצבעה

בעד ההגדרה – מיעוט

נגד – רוב

הגדרת הנושא כנושא חדש לא נתקבלה.

היו"ר רועי פולקמן:

הטענות בדבר נושא חדש בפרק הייעוץ הפנסיוני אינן נושא חדש, כפי שקבעה
הוועדה.

פניית יושב-ראש ועדת הכספים בדבר טענת חריגה מגדר נושא הצעת חוק התכנית
הכלכלית (תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015

  2. פרק י', סעיפים 342 עד 347 ו-349 (הגבלת כיסוי קופות החולים וחברות
  ביטוח עבור השתתפות בעלות ניתוח פרטי).

היו"ר רועי פולקמן:

אנחנו עוברים לנושא השני בחוק התכנית הכלכלית, בפרק הבריאות, פרק י'.

אורלי לוי אבקסיס (ישראל ביתנו):

רביזיה.

היו"ר רועי פולקמן:

נרשמה רביזיה.

חבר הכנסת באסל גטאס, הגשת בקשה לנושא חדש בפרק י', פרק הבריאות. חברים,
נימוק קצר של חבר הכנסת גטאס, ואנחנו נתקדם.

באסל גטאס (הרשימה המשותפת):

הנימוק הוא יותר בתחום הפרוצדורלי. למרות שהפרק הזה כולל בתוכו את מה
שהאופוזיציה רצתה, היות שזה הפך לנושא חדש, צריכים להחריג אותו, להוציא
אותו מחוק ההסדרים ולהביא אותו כהצעת חוק נפרדת.

ארבל אסטרחן:

נושא חדש אי אפשר להביא, גם לא בהצעת חוק נפרדת.

באסל גטאס (הרשימה המשותפת):

לא במסגרת חוק ההסדרים.

ארבל אסטרחן:

אם נקבע על משהו שהוא נושא חדש, אי אפשר להכין את זה לקריאה שנייה ושלישית
בוועדה.

היו"ר רועי פולקמן:

חבר הכנסת גטאס, בפרק הזה אין הסכמים ואין שום דבר, זה תיקונים לחוק במתווה
של החוק שהוצע.

חברים, בקשתו של חבר הכנסת לגבי פרק י', פרק הבריאות – מי בעד הגדרת הנושא
כנושא חדש? מי נגד?

הצבעה

בעד ההגדרה – מיעוט

נגד – רוב

הגדרת הנושא כנושא חדש לא נתקבלה.

היו"ר רועי פולקמן:

הבקשה להגדיר את הנושא כנושא חדש לא התקבלה.

חברים, הודעה קצרה: מרגע זה תדעו - - -

באסל גטאס (הרשימה המשותפת):

רביזיה.

היו"ר רועי פולקמן:

נרשמה רביזיה על ההחלטה.

תדעו שמרגע זה אנחנו יכולים לכנס את ועדת הכנסת בהתראה קצרה, אז תהיו
בהיכון.

קריאה:

תקבע רביזיה לשעה 15:00.

היו"ר רועי פולקמן:

כן, אנחנו נקבע תכף את הרביזיה. אבל אנחנו יכולים להגיד בהתראה קצרה - - -

אורלי לוי אבקסיס (ישראל ביתנו):

לא, אבל צריך לחכות חצי שעה לפני הזימון.

היו"ר רועי פולקמן:

כן, לגבי הרביזיה זה ברור. אבל תדעו שעל כל נושא בתכנית הכלכלית, מעכשיו,
אם יהיה צורך, ועדת הכנסת תתכנס בהתראה קצרה. אין הגבלה על ההתראה, אז תהיו
מוכנים. לישון עם נעליים. הרביזיה תתקיים כאן בשעה 15:00.

אורן אסף חזן (הליכוד):

רגע, יש לי הצעה עניינית: במקום לקפוץ בין החדרים, אולי אפשר לעשות את הכול
בחדר ועדת הכספים.

היו"ר רועי פולקמן:

לא, זה לא אפשרי. חברים, בשעה 15:00 רביזיה. תודה רבה.

משה גפני (יו"ר ועדת הכספים):

אדוני היושב-ראש, היות שיש רביזיה ויצביעו עליה פה בשעה 15:00, אני מודיע
שנחנו דוחים את פתיחת הישיבה מ-14:30 ל-15:15, ואז נדון, אם אכן ועדת הכנסת
תדחה את הרביזיה - - -

היו"ר רועי פולקמן:

אין לנו נושאים אחרים לדון בהם בינתיים?

משה גפני (יו"ר ועדת הכספים):

לא, רגע. אחרי הדיונים על הרביזיות אצלנו, ההצבעות, הדבר הראשון שנדון בו
הוא הייעוץ הפנסיוני, כדי לא להחזיק את הגופים עד מאוחר.

היו"ר רועי פולקמן:

בסדר גמור.

באסל גטאס (הרשימה המשותפת):

עוד פעם.

משה גפני (יו"ר ועדת הכספים):

ב-15:15 תהיינה הצבעות על הרביזיות, ומיד אחרי זה, אם אכן נדחה את
הרביזיות - - -

היו"ר רועי פולקמן:

פה ב-15:00.

משה גפני (יו"ר ועדת הכספים):

ב-15:15, אחרי ההצבעה על הרביזיות, נדון על הייעוץ הפנסיוני.

הישיבה ננעלה בשעה 14:25.
