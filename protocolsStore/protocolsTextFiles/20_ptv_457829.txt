הכנסת העשרים

מושב רביעי

פרוטוקול מס' 317

מישיבת ועדת הכנסת

יום רביעי, כ"ג בטבת התשע"ח (10 בינואר 2018), שעה 11:05

סדר היום:

בקשת הממשלה להקדמת הדיון בהצעת חוק יסוד: הממשלה (תיקון מס' 6) אצילת
סמכות לסגן שר (מ/ 1185), -רביזיה.

נכחו:

חברי הוועדה:

יואב קיש – היו"ר

ישראל אייכלר

יואב בן צור

יואל חסון

שולי מועלם-רפאלי

אברהם נגוסה

חברי הכנסת:

שרן השכל

עודד פורר

טלי פלוסקוב

נורית קורן

מוזמנים:

  ------------------------------------------------------------------------
  גיל ברינגר             –       יועץ שרת המשפטים
  ---------------------- ------- -----------------------------------------

  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

רמי בן שמעון

בקשת הממשלה להקדמת הדיון בהצעת חוק יסוד: הממשלה (תיקון מס' 6) אצילת
סמכות לסגן שר (מ/ 1185), לפני הקריאה השנייה והשלישית

היו"ר יואב קיש:

שלום לכולם, בוקר טוב. אני פותח את הישיבה. אנחנו בנושא הרביזיה על החלטה
שהתקבלה על פטור מחובת הנחה על חוק יסוד הממשלה: אצילת סמכות לסגן שר. חבר
הכנסת יואל חסון ינמק את הרביזיה. 3 דקות לרשותך, בבקשה.

יואל חסון (המחנה הציוני):

תודה רבה, אדוני. אני קודם כל מצטער מאוד על כינוס ועדת כנסת בזמן מליאה.
אני חושב שהאישור הזה לא היה צריך להינתן, אין פה דחיפות. זו באמת רק
דחיפות פוליטית הישרדותית. זה מדהים, אגב, באמת אי אפשר להתעלם מהקצב של
הדברים שאתם יודעים לעשות כשצריך וכשאתם רוצים וכשזה משרת אתכם פוליטית.
באמת, לה אין את אותו קצב בנכים? למה עד עכשיו הנכים מחכים לקצבאות שלהם?

היו"ר יואב קיש:

אנחנו מדברים על הפטור מחובת הנחה.

יואל חסון (המחנה הציוני):

למה? אני מדבר על פטור. זו בדיוק הסיבה. למה הגשתי רביזיה? כדי להכניס לכם
אולי קצת שכל ולגרום לכם לחשוב: רגע, בואו נוריד את הרגל מהגז. מה הדחיפות?
תראו איך אתם – אני אומר לכם, הדברים האלה צועקים לשמים – איך אתם יודעים
להיות יעילים, פעילים כשזה נוגע לכם, להישרדות הפוליטית, לאינטרסים
הפוליטיים. ועל מה? מה היה קורה אם ביום שני בחוק הזה היה עובר? מה היה
קורה? השמים היו נופלים? בתי החולים היו נסגרים? פתאום היו יותר מיטות בבתי
החולים? מה היה קורה? שום דבר.

דבר אחד היה קורה: היה עובר סוף שבוע גיהינום על ראש הממשלה. הממשלה שלו
הייתה שוב על כרעי תרנגולת. הוא היה עומד שוב בפני הלחצים של החרדים והיה
קורה עוד משהו, חברת הכנסת שולי מועלם, אם החוק הזה לא היה עובר היום או לא
יעבור היום, היה בא ליצמן והיה עושה עוד פעם תנועת יד מזלזלת בראש הממשלה.

היו"ר יואב קיש:

אתה נדבקת בזה, אני רואה.

יואל חסון (המחנה הציוני):

מה לעשות? אי אפשר היה להתעלם מזה. תאמין לי, אני ראיתי את זה, אני לא אשכח
את זה בחיים.

היו"ר יואב קיש:

אל תדאג. אני לא דואג בעניין הזה.

יואל חסון (המחנה הציוני):

הסיטואציה הזאת שהייתה בין ליצמן לבנימין נתניהו במליאה לפנות בוקר, אני לא
יכול לשכוח אותה אף פעם. אני לא זוכר אי פעם מישהו באופן גלוי, כשהמצלמות
מקיפות, עושה תנועת יד מזלזלת כזאת לראש ממשלה.

היו"ר יואב קיש:

אני שמח שאתה דואג לכבוד ראש הממשלה.

יואל חסון (המחנה הציוני):

אני דואג. בוודאי.

היו"ר יואב קיש:

אני יכול להגיד לך שאין צורך לדאוג. כבודו במקומו מונח.

יואל חסון (המחנה הציוני):

אתה מפריע לי, אתה מפריע לי.

היו"ר יואב קיש:

אז נא לסיים, בבקשה.

יואל חסון (המחנה הציוני):

אני מסיים. אני דואג, תתפלא. בנימין נתניהו הוא ראש הממשלה גם שלי ובנימין
נתניהו, כל עוד הוא ראש הממשלה, הוא נושא בתפקיד הזה והתפקיד הזה חושב לי
והמעמד של התפקיד הזה חשוב לי.

יואב בן צור (ש"ס):

אבל מה שדיברתם עליו זה - - -

היו"ר יואב קיש:

סליחה, הוא מסיים, יואב. תודה רבה.

יואל חסון (המחנה הציוני):

אני מסכם.

היו"ר יואב קיש:

תסכם. יש לך חצי דקה.

יואל חסון (המחנה הציוני):

איך אפשר להגיד משהו בלי לסכם? מה יישאר בכל זאת - - -

היו"ר יואב קיש:

לא ברור שמשהו יישאר גם אחרי הסיכום, אבל בסדר.

יואל חסון (המחנה הציוני):

הסיכום שלי, אדוני, הוא סיכום פשוט: אתם שוב ושוב מתגלים בציניות הפוליטית
שלכם, בזה שאתם מקדמים ביעילות דברים שנוגעים לכם פוליטית, שבאינטרס שלכם.
כשזה נוגע לאינטרס הציבורי, הנכים ודברים דומים, אתם הולכים כל כך לאט, כל
כך בעצלתיים שהם משלמים מחיר כבד.

היו"ר יואב קיש:

תודה. מי נגד הרביזיה? שירים את ידו. מי בעד?

הצבעה

בעד הרביזיה – מיעוט

נגד – רוב

נמנעים – אין

הרביזיה לא נתקבלה.

היו"ר יואב קיש:

הרביזיה נדחתה. אני סוגר את הישיבה. תודה.

הישיבה ננעלה בשעה 11:10.
