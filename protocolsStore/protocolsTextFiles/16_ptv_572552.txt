הכנסת השש-עשרה נוסח לא מתוקן

מושב שלישי

פרוטוקול מס' 221

מישיבת ועדת הכנסת

יום שלישי, ד' באדר ב' התשס"ה (15 במרץ 2005), שעה 09:00

סדר היום:

1.  ערעורים על החלטת יו"ר הכנסת והסגנים שלא לאשר דחיפות הצעות לסדר היום.

2.  הצעת חוק יסוד הכנסת (תיקון מס' 39) (זימון לוועדה של נושא משרה או
    ממלא תפקיד) – הכנה לקריאה שנייה ושלישית – בכפוף לאישורה בקריאה
    ראשונה במליאה.

3.  הצעת חוק הכנסת (תיקון מס' 20), התשס"ה-2004, הצעה זו נמשכה מהמליאה
    בהתאם לסעיף 127 לתקנון הכנסת, לשם הכנתה לקריאה שלישית.

4.  בקשת יו"ר ועדת הפנים ואיכות הסביבה להעברת הצעת חוק הגבלת מימון
    מפעלים מזהמים (תיקון חקיקה) התשס"ה-2005, של חבר הכנסת אילן לייבוביץ
    (פ/3146) והצעת חוק התניית מענקים למפעלי תעשייה (תיקוני חקיקה)
    התשס"ה-2005, של חבר הכנסת איתן כבל (פ/3148), מוועדת הכספים לדיון
    בוועדת הפנים ואיכות הסביבה.

5.  בקשת חבר הכנסת נסים זאב להעברת הצעת חוק הקלות במס ליחידת דיור שנייה
    (תיקוני חקיקה) התשס"ד-2004 (פ/2073), מוועדת הכספים לדיון בוועדת
    הכלכלה.

6.  קביעת ועדה משותפת לדיון בהצעה לסדר היום בנושא: "הכוונה להפריט את
    המתנ"סים"- הצעת חבר הכנסת דוד לוי וקבוצת חברי כנסת.

7.  הקמת ועדה משותפת של ועדת החוקה וועדת הכספים – על פי סעיף 5 לתיקון
    פקודת המסים (גבייה) (מס' 5), התשס"ה-2004.

נכחו:

חברי הוועדה: רוני בר-און – היו"ר

  דניאל בנלולו

  גדעון סער

  עמרי שרון

  מ"מ

  אהוד יתום

מוזמנים: עבד-אלמאלכ דהאמשה - סגן יושב-ראש הכנסת

  יעקב ליצמן - יושב-ראש ועדת הכספים

  גאלב מג'אדלה - יושב-ראש ועדת הפנים ואיכות הסביבה

  ח"כ גלעד ארדן

  ח"כ נסים זאב

  ח"כ ג'מאל זחאלקה

  ח"כ אליעזר כהן

  ח"כ אילן שלגי

  מזכיר הכנסת אריה האן

סגן מזכיר הכנסת דוד לב

גאולה רזיאל - מנהלת לשכת סגן מזכיר הכנסת

יפה שפירא - מנהלת ועדת הפנים ואיכות הסביבה

טמיר כהן - מנהל ועדת הכספים

שגית אפיק - יועצת משפטית של ועדת הכספים

רונית חייקין - מנהלת סיעת מרצ

יועצת משפטית: ארבל אסטרחן

מנהלת הוועדה: אתי בן יוסף

קצרנית: איה לינצ'בסקי

ערעורים על החלטת יושב ראש הכנסת והסגנים שלא לאשר דחיפות הצעות לסדר היום

היו"ר רוני בר-און:

בוקר טוב, אני מתכבד לפתוח את ישיבת ועדת הכנסת מספר 221, הנושא הראשון הוא
ערעורים על החלטת יו"ר הכנסת וסגניו שלא לאשר דחיפות הצעות לסדר היום. בוקר
טוב לסגן יו"ר הכנסת חבר הכנסת עבד אלמאלכ דהאמשה, נציג הנשיאות. יש שלושה
ערעורים, חבר הכנסת יורי שטרן, מופז עם מובארכ – איננו. הערעור נדחה. חבר
הכנסת אהוד יתום, מופז-מובראכ, וחבר הכנסת אילן שלגי מופז-מובראכ ופרישת
כוחות מצרים בציר פילדלפי.

אהוד יתום:

בוקר טוב ותודה רבה אדוני היושב ראש. אני חושב שמצרים היא בראש שמחתנו,
כולם נוסעים, חוזרים פגישות, היום יו"ר הכנסת שם. שיא השיאים פגישת שר
הביטחון מופז עם הנשיא מובארכ, וההרהורים בקול רם על העברת ציר פילדלפי,
בין יתר הדברים, כאשר אנחנו יודעים שמצרים היא אחת מתומכות הטרור הגדולות
ביותר, משום הסיבה שהיא מאפשרת החדרת אמל"ח משטחה.

הנושא הזה הוא על סדר היום, הוא נושא חשוב ביותר, אטרקטיבי, משמעותי לימינו
אלה כאשר בפתח ניצבת תוכנית ההתנתקות הכל כך גרועה לעם ישראל. הייתי מבקש
לערער בשמי ואני מאמין שגם חבר הכנסת שלגי יערער על החלטת הנשיאות, ולומר
מכאן שגם לכבוד יו"ר הכנסת הנמצא בקהיר, אני מבקש לאשר את ההצעה.

היו"ר רוני בר-און:

תודה. חבר הכנסת שלגי בבקשה.

אילן שלגי:

מצטרף לכל דבריו של חבר הכנסת יתום.

גדעון סער:

למעט עמדתו בעניין ההתנתקות.

אילן שלגי:

עמדתו בעניין חשיבות ההתנתקות. אני גם סבור שההסכמות שמתגבשות כעת מול
המצרים יש לזה משמעות לגבי הסכם השלום עם מצרים, שעל פיו כוחות צבא מצריים
לא יהיו בסיני. אם יורשה לי להוסיף, בשנתיים שאני כאן בכנסת זאת הפעם
הראשונה שמצאתי לנכון להגיש ערעור, אני סבור שזה ששלושה מתוך ארבעה שהגישו
את הנושא מצאו לנכון לערער – גם בכך יש מה לומר.

היו"ר רוני בר-און:

דיון דחוף בוועדת חוץ וביטחון לא יספק?

אהוד יתום:

בחוץ וביטחון אנחנו שומרים את האופציה לבואו של שר הביטחון, לשאול אותו את
השאלות. לא רוצים להקדים דיון דחוף לבואו של שר הביטחון.

היו"ר רוני בר-און:

אתה יודע כמוני שהוא לא יבוא גם לדיון במליאה.

אהוד יתום:

הדיון במליאה, משמעותו פתיחת הנושא לכל אוזן בעם ישראל. בוועדת חוץ וביטחון
זה לא כך. אני רוצה שהנושא יעלה לסדר היום הציבורי כי הוא מאד חשוב.

היו"ר רוני בר-און:

אני חושב שהנושא חשוב. אבל שלוש דקות במליאה, כשאי אפשר לדבר על דברים
מהותיים – אתה תגיד את הדברים שלך שהם חשובים, ואילן יוסיף דברים חשובים
משלו, ועוד שלושה יתנו הצעה אחרת שזה קרקס, וסגן שר הביטחון יגיד כמה דברים
שיכתבו לו, מצוות אנשים מלומדה, כדי לצאת לידי חובה.

אבל אם הנושא באמת חשוב, שאלת מערכת היחסים עם מצרים, השלום הקר, ציר
פילדלפי, אני לא יודע להגיד אם הזירה הנכונה לקיים את הבירור הענייני הוא
דווקא במליאה. אני בדרך כלל לא מציע הצעה מהסוג הזה, אני חושב שהזירה
הנכונה לדיונים ציבוריים היא במליאה. אבל אם זה דיון שאתה רוצה להרכיב עליו
בשר ועצמות ולא סתם שומן לצאת ידי חובה, הייתי שוקל אחרת. אם היינו מאשרים
דיון מהיר בוועדת חוץ וביטחון, שמחייב גם את שר הביטחון, אני חושב
שהאינטרסים שלך היו באים על סיפוקם.

בדרך כלל זה לא שיקול אצלי. אושרו שבעה נושאים, חלק מהם עמוסי משתתפים.
ההחלטה היא שלך. אם אתה עומד על הערעור, אני אצביע עליו , ואני כמעט יודע
מה אני אצביע, אבל כחבר אני מציע שהמקום לדיון, אם רוצים שהדיון יהיה
מטריאלי, הוא ועדת חוץ וביטחון.

אהוד יתום:

הנושא כל כך קריטי שטוב להעלות אותו בכל במה אפשרית. הדיון הציבורי במליאה
חשוב בעיני, וגם הדיון בוועדת חוץ וביטחון כפי שאתה מציע.

היו"ר רוני בר-און:

בסדר, מה עמדת הנשיאות?

עבד אלמאלכ דהאמשה:

עמדת הנשיאות כפי שהוחלט, שהעניין לא ראוי לדיון במליאה. הוא נדון ונדוש
מספיק פעמים. נוטה להשתכנע מהצעת אדוני, אם צריך לדון בעומק – לדון בוועדת
חוץ וביטחון. למה להעמיס על המליאה כששלושה או ארבעה חברי כנסת יהיו בסוף
הדיון.

היו"ר רוני בר-און:

מה עמדתך חבר הכנסת שלגי?

אילן שלגי:

בוועדת חוץ וביטחון, אני סבור כמו חבר הכנסת יתום, ממילא יבוא שר הביטחון.

אהוד יתום:

אני רוצה לברך את דני, הוא בן 60 היום.

אילן שלגי:

בכל הכבוד אליך ואל הצעתך, זה נושא שראוי שיהיה בבמה פתוחה ויישמעו מגוון
דעות.

היו"ר רוני בר-און:

מי בעד קבלת הערעור?

הצבעה

בעד – רוב

נגד- אין

הערעור התקבל.

היו"ר רוני בר-און:

הערעור התקבל, שיהיה לכם בהצלחה. נושא של חבר הכנסת ג'מאל זחאלקה, דיווח
בעיתון "סנדיי טיימס" כי ישראל אישרה עקרונית מתקפה באיראן.

ג'מאל זחאלקה:

לא צריך להרחיב בדיבורים על הנושא, אומרים שזה הדבר הכי מסוכן שיש.

אליעזר כהן:

הלוואי שהיה נכון.

ג'מאל זחאלקה:

זה נושא גורלי, זה הדבר הכי מסוכן.

היו"ר רוני בר-און:

הכור באמת דבר הכי מסוכן, לא התקיפה.

ג'מאל זחאלקה:

דבר הכי מסוכן. לכן כל דבר שקשור אליו הוא בעל חשיבות עליונה. עצם הפרסום
ב"סנדיי טיימס" הוא אירוע, זה צוטט בכל העולם. לא יודע אם זה נכון או לא,
אבל צריך לתת הזדמנות לחברי הכנסת להתריע וגם לתת הזדמנות לנציגי הממשלה
שזה יופיע בכל העולם.

עבד אלמאלכ דהאמשה:

למען גילוי נאות אני נוגע בנושא. אני אסתפק בהחזרה להחלטת הנשיאות –
שהנשיאות לא סברה שראוי להיות נדון כהצעה דחופה.

היו"ר רוני בר-און:

מי בעד קבלת הערעור?

הצבעה

בעד-רוב

נגד-אין

הערעור התקבל.

היו"ר רוני בר-און:

הערעור התקבל פה אחד. חבר הכנסת אליעזר כהן, נושא התנגדות שירותי הביטחון
לניידות המספרים.

אליעזר כהן:

היה לנו דיון די ממושך בוועדת הכספים על הנושא, ויש שם סעיף, שבגלל ניידות
המספרים, יכולת השליטה והמעקב של שירותי הביטחון על החלפות טלפוניות
והעברות של אנשים ממקום למקום תעבור להיות כמעט אפסית.

היו"ר רוני בר-און:

ואת זה אתה רוצה לחשוף במליאה, אני מניח שמה שאתה רוצה זה לשמוע ששירותי
הביטחון יעלו במליאה, או מי שממונה על שירותי הביטחון מטעם הממשלה יעלה
במליאה ויסביר מה הבעיה.

אליעזר כהן:

אני מבין את הציניות שלך.

היו"ר רוני בר-און:

זה ממש בלי ציניות.

אליעזר כהן:

אנחנו לא יכולים להשאיר את זה פתוח, הייתי רוצה לפחות דיון מהיר.

היו"ר רוני בר-און:

בסדר, זה מקובל עלי. בבקשה חבר הכנסת ליצמן.

יעקב ליצמן:

החוק נדון בוועדת הכספים.

היו"ר רוני בר-און:

שמעתם את עמדת שירותי הביטחון.

יעקב ליצמן:

אפילו לא פנו אליהם.

גדעון סער:

הכותרת מטעה. שירותי הביטחון לא מתנגדים לניידות המספרים, ניוד המספרים היא
אחת המהפכות הכי חשובות לכנסת ישראל, היא עשתה דברים אדירים בארה"ב. יש
גורמים אינטרסנטיים שמתנגדים לה, אבל מבחינת אזרחי ישראל זה מהפכה חשובה.
לכל היותר ניתן לומר ששירותי הביטחון מבקשים מספר חודשים על מנת להיערך
לזה, שזה דבר אחר לגמרי. אבל אנחנו ככנסת לא יכולים לעשות זילות של הליכי
החקיקה – יש ועדה משותפת של כספים וכלכלה בראשותה עומד ליצמן, אם יש עמדה
בנושא הזה של גורם מוסמך צריכה להישמע שם ולא במקביל לפתוח זירה במליאת
הכנסת.

היו"ר רוני בר-און:

חבר הכנסת כהן, אתה עומד על הערעור?

אליעזר כהן:

אני מחזיר הדיון לוועדה. אני אבקש שירותי הביטחון להציג בפנינו מה העמדה
שלהם.

היו"ר רוני בר-און:

מודה לך על הוויתור, זו החלטה נבונה.

בקשת יו"ר ועדת הפנים ואיכות הסביבה להעברת הצעת חוק הגבלת מימון מפעלים
מזהמים (תיקון חקיקה) התשס"ה-2005, של חבר הכנסת אילן לייבוביץ (פ/3146)

והצעת חוק התניית מענקים למפעלי תעשייה (תיקוני חקיקה) התשס"ה-2005, של חבר
הכנסת איתן כבל (פ/3148), מוועדת הכספים לדיון בוועדת הפנים ואיכות הסביבה

גדעון סער:

יש לי הצעה לסדר אדוני היושב ראש, מאחר שמדובר בשני יושבי ראש ושניהם
מהקואליציה, זה לא מקובל, כאשר אנחנו באים וכופים – אמנם שני המציעים אינם
פה – אנחנו בדרך כלל מקיימים הידברות בינינו, כפי שהיה בעניינים אחרים.

היו"ר רוני בר-און:

הבקשה היא של יו"ר ועדת הפנים.

גדעון סער:

אז אני מציע שיושב ראש ועדת הפנים ידבר עם יו"ר ועדת הכספים לפני שהעניין
יגיע להכרעתנו, כמובן שאם זה יגיע להכרעתנו אז נצטרך להכריע אבל זו דרך
עבודה יותר טובה. כפי שרצו לקחת מהוועדה שלו דברים ועשינו אותו הדבר.

גאלב מג'אדלה:

אני בעד הידברות.

היו"ר רוני בר-און:

ניתן לזה עוד שבוע.

גאלב מג'אדלה:

מבחינתי אני לא מתנגד להצעתו של ראש הקואליציה, להפך, אני בעד הידברות, רק
שהבנתי שמשהו לא הסתדר בהידברות.

היו"ר רוני בר-און:

אם נשקיע בזה עוד שבוע הם ימצאו זמן להיפגש?

גאלב מג'אדלה:

לעניין ההצעה, שני הח"כים , גם כבל וגם ליבוביץ, פנו אליי בעניין.

היו"ר רוני בר-און:

זה לא כל כך מרשים אותנו.

גאלב מג'אדלה:

אם אני אלך לדבר אתו זה ירשים אותך? אז אני הולך לדבר איתו.

היו"ר רוני בר-און:

אם באתם לפתרון, תנו פתרון מוסכם. אם לא, נשוב ונדון בזה שוב.

בקשת חבר הכנסת נסים זאב להעברת הצעת חוק הקלות במס ליחידת דיור שנייה
(תיקוני חקיקה) התשס"ד-2004 (פ/2073), מוועדת הכספים לדיון בוועדת הכלכלה

היו"ר רוני בר-און:

הנושא הבא, בקשת חבר הכנסת נסים זאב להעברת הצעת חוק הקלות במס ליחידת דיור
שנייה (תיקוני חקיקה) התשס"ד-2004 (פ/2073), מוועדת הכספים לדיון בוועדת
הכלכלה.

נסים זאב:

זו הצעת חוק שהממשלה הסכימה לה. מבחינת המליאה היו דעות לכאן ולכאן – ועדת
כספים או כלכלה. לא הייתה לי עמדה ולא אכפת לי איפה זה יהיה נדון. הסכמתי
לוועדת הכספים, אבל היא עמוסה ואמרו לי שהנושא של דיור ומשרד השיכון בדרך
כלל זה ועדת הכלכלה. לכן הייתי מבקש שיעבור לוועדת הכלכלה.

היו"ר רוני בר-און:

דיור ושיכון – הכל בסדר. אבל זה מסים.

יעקב ליצמן:

הנושא הזה הוא פרופר ועדת הכספים. נכון שאנחנו עמוסים, זה עידן תקציב, מיד
אחרי התקציב נתפנה לטפל בזה.

נסים זאב:

הנושא הזה תקוע כבר כמה חודשים. מדובר פה במשהו ממש שולי, ב-40 יחידות דיור
בשנה לזכאי משרד השיכון, מדובר בזכאים להרחבת דיור, כל הנושא של דיור היה
נדון בוועדת הכלכלה.

יעקב ליצמן:

מיסוי לא.

נסים זאב:

לא משנה. לפני שהסכמתי להעביר לוועדת הכספים, לא היה מי שהתנגד. בוועדת
הכנסת שאלו אותי – רוצה כספים או כלכלה. לאף אחד לא הייתה עמדה.

גדעון סער:

לי הייתה עמדה כל הזמן. זה עבר בניגוד לעמדת הממשלה.

נסים זאב:

אין לי בעיה אם הוא מוכן לקיים דיון בוועדת הכספים בשבוע הבא. שלושה חודשים
זה תקוע.

יעקב ליצמן:

לא מוכן.

נסים זאב:

אתם לא מתפקדים, תעבירו לוועדה אחרת. למה לא התנגדתם אז? אתה לא יודע כמה
זה בוער בעצמותיי.

היו"ר רוני בר-און:

לטעמי זה עניין של מס. ככזה, המקום שלו הוא בוועדת הכספים. אני יכול להבטיח
לך שעל פי הוראות התקנון, אם העניין לא יטופל מיד לאחר שיסתיים התקציב,
בקצב הראוי לך, אני מיוזמתי אפנה ליושב ראש ועדת הכספים ובנימוס רב אקציב
לו את המועד. אם לא יעמוד במועד, ניקח לו את זה.

גלעד ארדן:

האם אחרי התקציב אדוני יהיה יו"ר ועדת הכנסת?...

נסים זאב:

אני רוצה הצבעה. רוצה שיצביעו נגדי, לראות אתכם. למדתי משהו מראש הממשלה –
איך הוא מכתיב לליכוד.

היו"ר רוני בר-און:

מי בעד ההצעה של נסים זאב להעביר לוועדת הכלכלה?

הצבעה

בעד ההצעה - 1

נגד - רוב

נמנעים - אין

ההצעה להעביר את הצעת חוק הקלות במס ליחידת דיור שנייה (תיקוני חקיקה)
התשס"ד-2004 (פ/2073), מוועדת הכספים לדיון בוועדת הכלכלה לא נתקבלה.

היו"ר רוני בר-און:

באין נמנעים וברוב זעום דחינו את הבקשה.

נסים זאב:

אני מוחה על ההצבעה ואני יוצא.

קביעת ועדה משותפת לדיון בהצעה לסדר היום בנושא:

"הכוונה להפריט את המתנ"סים"- הצעת חבר הכנסת דוד לוי וקבוצת חברי כנסת

היו"ר רוני בר-און:

חבר הכנסת זאב, אני רוצה לפייס אותך, אתה מוכן לייצג את חבר הכנסת דוד לוי
בבקשה הזו ולבחור איזה ועדה אתה חושב צריכה לדון בהצעה לסדר יום בנושא
הפרטת המתנ"סים.

גדעון סער:

כספים-חינוך בראשות כספים.

היו"ר רוני בר-און:

לפי הצעתו של חבר כנסת נסים זאב, מעבירים את זה לוועדת הכספים וועדת
החינוך, ועדה משותפת בראשות כספים. מי בעד?

הצבעה

בעד ההצעה - רוב

נגד- 1

נמנעים - אין

ההצעה להעביר את ההצעה לסדר היום "הפרטת המתנ"סים" לוועדה משותפת לוועדת
הכספים וועדת החינוך, התרבות והספורט נתקבלה.

היו"ר רוני בר-און:

הוועדה קיימת. מטעם ועדת הכספים – יעקב ליצמן, דני יתום, אברהם-בייגה שוחט,
רוני בריזון, חיים כץ, נציג ש"ס, וחיים אורון. מוועדת החינוך – גלעד ארדן,
ענבל גבריאלי, יולי תמיר, מג'לי והבה, מלי פולישוק אורי אריאל וגילה
פינקלשטיין.

גדעון סער:

האם אפשר לעשות שינוי בין נציגי שינוי ומרצ.

רונית חייקין:

זו גם הצעה לסדר של חבר הכנסת יוסי שריד.

היו"ר רוני בר-און:

את צריכה להשיג הסכמה עם העבודה על יולי טמיר, עשינו שימוש בוועדה משותפת
שהייתה צריכה לדון בעניין...

גדעון סער:

אפשר לעשות את זה גם עכשיו, מי נציג מהליכוד בוועדת כספים?

היו"ר רוני בר-און:

חיים כץ.

גדעון סער:

אז אני אבקש את חבר הכנסת בנלולו במקום חבר הכנסת אורון, ובוועדת חינוך –
בנושא הזה, בהצעה לסדר – יוסי שריד במקום ארדן.

היו"ר רוני בר-און:

מוועדת הכספים - יעקב ליצמן, דני יתום, בייגה שוחט, חיים כץ, דניאל בנלולו
ונציג ש"ס. בריזון. מוועדת חינוך – ענבל גבריאלי, יולי תמיר, מג'לי והבה,
מלי פולישוק, אורי אריאל, גילה פינקלשטיין ויוסי שריד.

מי בעד ההרכב השמי של הוועדה?

הצעה

בעד הרכב הוועדה -רוב

נגד- אין

הרכב הוועדה נתקבל.

היו"ר רוני בר-און:

הרכב הוועדה נתקבל.

הקמת ועדה משותפת של ועדת החוקה וועדת הכספים – על פי סעיף 5 לתיקון פקודת
המסים (גבייה) (מס' 5), התשס"ה-2004.

היו"ר רוני בר-און:

פונה אליי יו"ר הקואליציה ומבקש ממני הקמת ועדה משותפת של ועדת החוקה וועדת
הכספים לתיקון פקודת המיסים. מטעם ועדת הכספים, חבר הכנסת ליצמן היו"ר,
חברי הכנסת שוחט, נסים דהן, וחברת הכנסת רוחמה אברהם, ומטעם ועדת חוקה,
חברי הכנסת איתן, סער, רשף חן, וחברת הכנסת גלאון.

מי בעד אישור הוועדה המשותפת הזאת?

הצבעה

בעד הרכב הוועדה המשותפת - רוב

נגד - אין

נמנעים - אין

הרכב הוועדה המשותפת אושר.

היו"ר רוני בר-און:

ההרכב אושר. תודה רבה, הישיבה נעולה.

הישיבה ננעלה בשעה 9:30.
