פרוטוקולים/ועדת הכנסת/8228

ירושלים, ח' בניסן, תשס"ד

30 במרץ, 2004

הכנסת השש-עשרה נוסח לא מתוקן

מושב שני

פרוטוקול מס' 116

מישיבת ועדת הכנסת

יום רביעי, כ"ד באדר התשס"ד (17 במרס 2004), שעה 09:00

סדר היום: א. המשך דיון והצבעה בהצעה לתיקון התקנון בנושא הבעת אי-אמון

ב. השגות להצעה לתיקון סעיף 41 לתקנון הכנסת בנושא השאילתות

ג. הצעת חוק יסוד: הכנסת (תיקון מס' 37) (התפלגות סיעה) – הכנה לקריאה

שנייה ושלישית

  ד. קביעת הרכב הוועדה המשותפת של ועדת העבודה, הרווחה והבריאות וועדת

  הכספים לדיון בהצעה לסדר היום בנושא מיסוד נתוני הביטוח הלאומי, של

חה"כ דניאל בנלולו – בהתאם לסעיף 16(א)(ב) לתקנון הכנסת

ה. בקשת חבר הכנסת מיכאל גורלובסקי להקדמת הדיון בהצעת חוק לדחיית

מועדים בשל שביתה או השבתה, התשס"ד-2004, לפני הקריאה הטרומית

ו. הצעת חוק הכנסת (תיקון – מספר חברי ועדת הכספים בתקופת כהונתה של

הכנסת השש-עשרה), התשס"ד-2004, של חה"כ גדעון סער – הכנה לקריאה

ראשונה

ז. קביעת מסגרת דיון לנושא יום האישה הבין-לאומי

נכחו:

חברי הוועדה: רוני בר-און – היו"ר

יואל-יולי אדלשטיין

דניאל בנלולו

רוני בריזון

מיכאל גורלובסקי

אחמד טיבי

אהוד יתום – מ"מ

גדעון סער

מאיר פרוש

יאיר פרץ

שלום שמחון

עמרי שרון

אריה האן מזכיר הכנסת

דוד לב סגן מזכיר הכנסת

גאולה רזיאל מנהלת לשכת מזכיר הכנסת

מוזמנים: חה"כ אריה אלדד

חה"כ נעמי בלומנטל

חה"כ רומן ברונפמן

חה"כ אבשלום וילן

חה"כ דוד טל

חה"כ יגאל יאסינוב

חה"כ אליעזר כהן

חה"כ אילן ליבוביץ

חה"כ ניסן סלומינסקי

חה"כ יולי תמיר

עו"ד דלית דרור משרד המשפטים

עו"ד אריאלה קלעי משרד המשפטים

יועצת משפטית: ארבל אסטרחן

מנהלת הוועדה: אתי בן יוסף

קצרנית: דקלה אברבנאל

א. המשך דיון והצבעה בהצעה לתיקון התקנון בנושא הבעת אי-אמון

היו"ר רוני בר-און:

בוקר טוב, אני מתכבד לפתוח את ישיבת ועדת הכנסת, ישיבה מס' 116. אנחנו
בהמשך הדיון ובהצבעה בהצעה לתיקון התקנון בנושא הבעת האי-אמון. הבנתי בפעם
הקודמת שיושבת-ראש סיעת האופוזיציה הגדולה ביותר ביקשה לדחות כדי שהיא תוכל
להשתתף, להביע את דעתה, להעיר את הערותיה. היא איננה נמצאת כאן. יש למישהו
הערות להצעת הנוסח, שהייתה מונחת כאן כבר לפני שבועיים וכבר לפני שבוע?

גדעון סער:

אני רק רוצה לשאול שאלה לסעיף 36א. אני רואה סעיף כזה.

היו"ר רוני בר-און:

הוא נמחק.

ארבל אסטרחן:

אלו רק הפניות.

היו"ר רוני בר-און:

התאמות טכניות.

גדעון סער:

מה זה "כהגדרתו בסעיף 36(ב)"? מה זה אומר?

ארבל אסטרחן:

היום סעיף 36א הקיים מפנה לסעיף 36. אך שינינו את סעיף 36, ולכן אנחנו
עושים התאמות.

היו"ר רוני בר-און:

סעיף 36(ב) לפניך, לך לדף הקודם. סעיף 36א בא אחרי סעיף 36(ב), אף-על-פי
שלפחות מהבחינה הוויזואלית זה נראה הפוך.

ארבל אסטרחן:

סעיף 36א מדבר על האפשרות של ראש הממשלה לבקש הבעת אמון בו. הסעיף הקיים
מפנה לסעיף 36, לכן היה צורך בהתאמות מסוימות. פסקה (1) קובעת: "ראש הממשלה
רשאי להודיע ליושב-ראש שיראה בהצבעת הכנסת בסעיף העומד על סדר היום עניין
של הבעת אמון". בכוכבית גם לסעיף 36 וגם לסעיף 36א מסבירים שסעיף העומד על
סדר היום אינו כולל הצעה לסדר והצעת חוק בדיון מוקדם. זה קיים כבר היום
בכוכבית. העלינו את זה לתוך הסעיף. זה דבר קיים. בפסקה (2) יש הפניה למספרי
סעיפים שהשתנו.

היום סעיף 36א, שמדבר על הבעת אמון, קובע שאפשר לבקש הצבעת אמון בסעיף
העומד על סדר היום. בכוכבית, גם לסעיף 36א וגם לסעיף 36, שמדבר על אי-אמון,
מסבירים מהו סעיף העומד על סדר היום: סעיף שאינו כולל הצעה לסדר והצעת חוק
בדיון מוקדם. זה קיים כבר היום בכוכבית. היות שכל התיקון מעלה את הכוכביות
לסעיפים, זה נכלל כאן.

גדעון סער:

גם לעניין סיום הדיון?

ארבל אסטרחן:

לא, בסיום הדיון לא נגענו.

גדעון סער:

"סעיף שהממשלה הביעה עמדה לגביו" – זה קיים בנוסח של הכוכבית היום? אני
מפנה ל"סעיף העומד על סדר היום".

ארבל אסטרחן:

כן, זה קיים היום בכוכבית.

גדעון סער:

איחדת שתי כוכביות.

ארבל אסטרחן:

נכון.

גדעון סער:

לא, אני חושב שזה לא טוב.

ארבל אסטרחן:

היום יש שתי כוכביות. היום מוסבר שסעיף שעומד על סדר היום אינו כולל הצעה
לסדר יום, והצעות לדיון מוקדם נחשבות הצעות לסדר יום.

גדעון סער:

אני בעד שזה יהיה רק "למעט הצעת חוק בדיון מוקדם והצעה לסדר היום". מי זו
"הממשלה"? הרי אין רק חוקים.

ארבל אסטרחן:

מה המשמעות של הבעת אי-אמון? הממשלה מביעה עמדה מסוימת וחברי כנסת אומרים
שמשום שזאת עמדת הממשלה הם לא מביעים בה אמון.

גדעון סער:

מה קורה במקרה של הודעת ראש הממשלה לפי סעיף 42? איזו עמדה הממשלה הביעה
לגביה? ומי מוסמך להביע את עמדת הממשלה?

ארבל אסטרחן:

אם ראש הממשלה נמצא, שואלים את ראש הממשלה. הפרקטיקה היא ששואלים את נציגי
הממשלה אם יש עמדת ממשלה – אם אין עמדה כתובה, כמו למשל בהצעת חוק. השאלה
הזאת התעוררה בעבר, ולכן היא נכנסה ככוכבית לתקנון.

גדעון סער:

אני מבקש לראות את התקנון.

ארבל אסטרחן:

אני מפנה לעמ' 25. בכוכבית כתוב שבמאי 2000 החליטה ועדת הכנסת שכשהממשלה
אינה נוקטת עמדה לא ניתן להציע אי-אמון בסעיף העומד על סדר היום. בעצם מהו
אי-אמון? יש עמדה מסוימת של הממשלה, חברי הכנסת אומרים שהעמדה לא מקובלת
עליהם ולכן הם רוצים שהממשלה תיפול, הם מביעים בה אי-אמון.

גדעון סער:

כאן דובר על היכולת להביע אמון.

ארבל אסטרחן:

בסעיף האמון אין כוכבית כזאת. אין הוראה כזאת שם. אגב, סעיף האמון היום לא
מוביל להפלת הממשלה, כמו שהסברנו בישיבה הקודמת.

היו"ר רוני בר-און:

מה אתה רוצה שיהיה?

גדעון סער:

קודם כול נאמר לי שלא ייגעו בסעיף 36א.

היו"ר רוני בר-און:

לא נגעו בו. עשו בו התאמה.

גדעון סער:

לא, אבל עשו התאמה, ואני צריך ללמוד אותה. אני לא יודע מה זה התאמה.

ארבל אסטרחן:

זה קיים בכוכבית. אין לך בעיה עם פסקה ( 2), נכון? היא רק מפנה לפסקאות
החדשות.

גדעון סער:

אני יכול לדעת עם מה יש לי בעיה אחרי שאלמד את זה. בדיון הקודם נאמר שלא
ייגעו בסעיף 36א.

היו"ר רוני בר-און:

לא נגעו בו. למה אתה רואה עניין מהותי כאן?

גדעון סער:

כי נגעו בו. יש תיקון של סעיף 36א. הסעיף מתוקן. אנחנו יכולים לשבת ולראות
את זה, את המשמעויות. איפה העניין של "הממשלה הביעה עמדה"? באיזו כוכבית זה
נמצא?

ארבל אסטרחן:

בעמוד 25, בכוכבית 2(ב): "כאשר הממשלה אינה נוקטת עמדה לא ניתן להציע
אי-אמון בסעיף העומד על סדר היום".

גדעון סער:

לא. אבל היכולת לבקש אמון היא לא רק תגובה לבקשת אי-אמון, זה גם יכול להיות
עצמאי. לכן זה לא רלוונטי אם הממשלה הביעה עמדה בדיון או לא. זה יכול להיות
נכון לעניין הצעת האי-אמון. לא לעניין הבקשה להביע אמון.

ארבל אסטרחן:

נכון, זה לא מופיע היום.

גדעון סער:

ועכשיו זה להכניס שעטנז במשהו שאולי הממשלה לא הביעה עמדה לגביו.

ארבל אסטרחן:

אני מבינה. אתה רוצה רק שזה לא יחול על הצעות לסדר יום והצעות חוק בדיון
מוקדם, כפי שקיים היום בכוכבית, לא להפנות להגדרת סעיף העומד על סדר היום.

חבר הכנסת סער רוצה להוריד את ההפניה ולומר: "סעיף העומד על סדר היום
למעט..."

גדעון סער:

כן, כמו בכוכבית.

ארבל אסטרחן:

בסדר.

גדעון סער:

להוריד את "כהגדרתו בסעיף 36ב" ולהעלות את הכוכבית.

היו"ר רוני בר-און:

איך זה ייראה? איך ייראה סעיף קטן (1)?

ארבל אסטרחן:

בסעיף קטן (א), בסופו יבוא: "הגדרה: 'סעיף העומד על סדר היום' – למעט הצעת
חוק בדיון מוקדם והצעה לסדר היום".

גדעון סער:

בסדר. מה אומר הסעיף העוקב? סעיף (3)(2)?

ארבל אסטרחן:

סעיף קטן (ב) הוא כזה: "הודיע ראש הממשלה כאמור" – כלומר שהוא מבקש אמון –
"יחולו הוראות סעיף 36(ב1)-(ב3). זה זהה למה שהיום. הזזנו את כל הסעיפים.

היו"ר רוני בר-און:

הם זזו ל-(ז)-(ח). זאת התאמה טכנית. זה סעיף הצרכת מספרים.

ארבל אסטרחן:

יש כאן תיקון אחד נוסף בעקבות הישיבה הקודמת, אני חושבת שבעקבות חבר הכנסת
סער, בסעיף קטן 36(י), בעמ' 3. מה שנמחק זה מה שהיה בישיבה הקודמת. מה
שהוסף זה מה שנמצא היום, בעקבות הדברים בישיבה הקודמת: "מכסת הזמן להנמקת
הצעת אי-אמון – עשר דקות; סיעה שהגישה הצעה להבעת אמון" – זה צריך להיות
אי-אמון – "לא תזכה…".

היו"ר רוני בר-און:

כלומר, אם ההצעה של הסיעה עומדת בפני עצמה, יש לה עשר דקות והיא לא משתתפת
בדיון. אבל אם מצרפים שלוש או ארבע הצעות, היא מציעה את ההצעה שלה וגם
מקבלת את הזמן שלה, והיא גם משתתפת בדיון בשלוש ההצעות שהיא לא מחוברת
אליהן.

גדעון סער:

כלומר הסעיף רלוונטי רק אם יש הצעת אי-אמון אחת. זה נראה לי סביר.

היו"ר רוני בר-און:

בדיוק. יש עוד הערות? בבקשה, חבר הכנסת פרוש.

אחמד טיבי:

אני מבקש לחזור על סעיף (י).

היו"ר רוני בר-און:

כן, הבנתי מאיפה תבוא הקפיצה. לפי סעיף קטן (י) אם יש הצעה אחת, המציע מדבר
ולסיעה אין זמן דיבור. אם יש שלוש הצעות, כלומר אם הסיעה היא גם נהגת
עצמאית וגם טרמפיסטית, היא מציעה בזמן שלה וגם זכאית לזמן דיבור בדיון
המשולב, כביכול על ההצעות שהצטרפו לאותו דיון.

גדעון סער:

שזה יהיה חמש דקות?

ארבל אסטרחן:

אם כמה סיעות יצטרפו להצעה אחת, זה לא יקרה. כלומר אם זאת תהיה אותה הצעה.

גדעון סער:

זה רק כשיש הצעת אי-אמון אחת.

היו"ר רוני בר-און:

אעשה לך את זה פרקטי: אם סיעת העבודה הגישה לבדה, המציע מדבר עשר דקות,
ולסיעת עבודה אין זמן במסגרת הדיון. אם הגישו את ההצעה סיעת העבודה, יהדות
התורה ועם אחד – כל אחת תקבל עשר דקות משלה, ובגלל השתיים האחרות היא תשתתף
בדיון המשולב. אבל אם יהדות התורה והעבודה הגישו יחד את אותה הצעה, זאת
הצעה אחת. הם לא מקבלים זמן דיון משותף. שניהם.

רונית:

זה דופק אותנו.

דוד טל:

כלומר אם זה דופק מישהו אחר לא אכפת לך? בגלל שזה דופק אתכם אכפת לך?

אחמד טיבי:

מה צעקת?

דוד טל:

לא צעקתי, נשאתי את קולי ברמה.

אחמד טיבי:

גערת בה, מה זה לא צעקת.

דוד טל:

זאת גערה?

היו"ר רוני בר-און:

בבקשה, חבר הכנסת פרוש.

מאיר פרוש:

אם איננו משנים מסדרי בראשית, בסדר. אבל אם מנסים לפגוע בנושא, בסעיף קטן
(י), אני רוצה לראות הצעה איך אתם מצמצמים את זמנם של שרי הממשלה. היום
על-פי התקנון השר ליברמן יכול לעלות על הדוכן בכל דקה שהוא רוצה, בעת
הדיון, ולעשות מה שהוא רוצה. זה תקנון הכנסת – אני לא רוצה לומר עליו שהוא
מקודש אבל אחרים יגידו עליו כך. שר יכול לקחת את רשות הדיבור בכל דקה, מתי
שהוא רוצה. מול הפריווילגיה הזאת של השר היו לכל סיעה כמה דקות שנתנו לה.
אם אתם פוגעים בזכות הדיבור של הסיעות בהצעת אי-אמון, אני רוצה לשמוע הצעה
איך אתם מצמצמים את זמן השרים.

היו"ר רוני בר-און:

אני עונה לך. קודם כול, כבר עשינו כבר את המהלך הזה, התחלנו אותו. זה
בעקבות מה שהיה – דיון לפי 40 חתימות. היה ויכוח עם השר אולמרט אם הוא רשאי
לעלות או לא. קבענו תקנונית ששום שר לא משתתף במשחק הזה, שזה ראש הממשלה
ותו לא. הורדו את אבן הנגף.

בעניין הצעות האי-אמון, אני יכול לומר לך משהו על הישיבה שבה די התכעסת:
קבענו שהממשלה תשיב במסגרת זמן של 20 דקות על חמש ההצעות האלה. אם שר אחד
רוצה להשיב לכל החמש, הוא ישיב במשך 20 דקות. אם רוצים לעלות ארבעה שרים,
כל אחד ישיב בחמש דקות. היושב-ראש אמר שזה לא מחייב אותו כי הוא לא יכול
לכפות על שרים מה שהוא רוצה לעשות. היה דיון מפורש, אמרתי לו את זה במפורש,
וחזרתי ואמרתי. בסוף השר אולמרט עלה והתווכח אתו 40 דקות: כן תגיד, לא
תגיד, הערבים כך, הערבים אחרת. הוא קיבל חמש דקות אבל הוא הזמין את אולמרט,
אמר לו מהבמה שיושב-ראש ועדת הכנסת קבע שהוא יכול לדבר חמש דקות, אך הוסיף:
אני לא מגביל אותך בזמן.

אני מוכן לדון בהצעה הזאת, אני מבקש שתגיש הצעה מסודרת.

מאיר פרוש:

אנחנו יוצאים לפגרה.

היו"ר רוני בר-און:

בפגרה ממילא לא יהיו דיונים.

יצחק הרצוג:

…

גדעון סער:

אתה לא מכיר את הנושא, תפסיק עם הסיסמאות של חלק מהמשחק הדמוקרטי.

יצחק הרצוג:

צריך לאפשר לכל אחד לנאום.

גדעון סער:

על מה אתה מדבר? מי פוגע בזכות לנאום? אתה יודע על מה אתה מדבר בכלל?

יצחק הרצוג:

למה אתה צועק, סליחה?

גדעון סער:

אבל מה אתה בא ואומר "חלק מהמשחק הדמוקרטי". תכף אעמוד דום. באמת.

יצחק הרצוג:

במקום לצעוק, תסביר.

גדעון סער:

אבל תקשיב. תהיה חלק מדיון. הבנתי שקראו לך. בסדר, תקשיב, תשמע במה מדובר.

יצחק הרצוג:

מה אתה בלחץ, אם קראו לי אל תהיה בלחץ.

היו"ר רוני בר-און:

בכלל העמדה שלכם בעניין הזה, אם יורשה לי להצטרף קצת, היא חוצפה שאין
דוגמתה.

גדעון סער:

לא מגיעים, שלוש פעמים דחיתי את ההצבעות.

היו"ר רוני בר-און:

אתם הולכים לטייל בשווקים בימי שישי, עושים פוליטיקה, במקום לעשות עבודה
כאן.

גדעון סער:

על מה אתם מדברים? אפשר להעביר את כל הסעיף, לדחות את ההצבעה, ולשנות אותו
מאל"ף ועד תי"ו.

יצחק הרצוג:

גדעון, אל תוציא הקריזות שלך על הבוקר.

גדעון סער:

מה זה קשור, זה לא עניין של קריזות. תנהלו משחק הוגן.

היו"ר רוני בר-און:

חוצפנים כאלה.

גדעון סער:

לא באתם לדבר, לא באתם לדיונים, פתאום התעוררתם.

יצחק הרצוג:

פעם ראשונה שאני שומע.

גדעון סער:

אז תשתתפו בדיונים.

יצחק הרצוג:

  בסדר, חבר אחד שלנו היה עם התקף לב.

היו"ר רוני בר-און:

הם עסוקים יותר מדי במשאים ומתנים להיכנס לממשלת האחדות.

דוד טל:

הכול סגור. אתמול סגרו.

מאיר פרוש:

אנחנו לא עסוקים במשא ומתן לגבי אחדות, ולא נקראנו לשום דיון. גדעון.

היו"ר רוני בר-און:

תאמין לי, אתה אוהב את זה בדיוק כמוני.

אתה לא יכול לעמוד ולהפריע. אתה רוצה לשבת ולדבר, שב לדבר. אתה מנהל פה
דיון פתוח מאחורי הגב של כולם, בוג'י, בכל הכבוד לך.

אחמד טיבי:

תודה, אדוני.

היו"ר רוני בר-און:

בבקשה, חבר הכנסת טיבי.

אחמד טיבי:

אני מפנה את הדברים גם ליושב-ראש הוועדה וגם ליושב-ראש הקואליציה. כאשר שתי
סיעות – למשל בדוגמה של יהדות התורה ומפלגת העבודה, מגישות את אותה הצעה –
סיעה אחת מנמקת ושתי הסיעות לא משתתפות בדיון? נכון? זה מה שאמרת?

היו"ר רוני בר-און:

נכון. כן.

אחמד טיבי:

אין ספק שזה יפגע.

מאיר פרוש:

זאת לא דוגמה טובה. מפלגת העבודה יכולה להגיש לבד. צריך לקחת את יהדות
התורה, שלא יכולה לבד. נניח שיהדות התורה ותע"ל-חדש מגישות.

היו"ר רוני בר-און:

תחליטו מי מנמק, ושניכם לא תשתתפו בדיון.

מאיר פרוש:

מפלגת העבודה יכולה להגיש בזכות עצמה.

אחמד טיבי:

אתה יודע מה זה גורם, חבר הכנסת פרוש? זה גורם לכך שסיעות, בעיקר סיעות
קטנות, לא יוכלו להשתתף בהצעה אחת כדי להגיש הצעת אי-אמון שלא מן המניין.
זאת המשמעות. אני מקווה שזאת לא המטרה שלך, גדעון.

גדעון סער:

תאמין לי, את הנוסח הביאה הלשכה המשפטית. לא אמרתי כלום לגבי הנוסח, לא
השתתפתי בניסוח ההצעה. אם ארצה לשנות משהו אשנה, תאמין לי.

אחמד טיבי:

חבר הכנסת פרוש, הסיעה שמנמקת,

היו"ר רוני בר-און:

אני לא רוצה שיישמע כאילו זו יוזמה של הלשכה המשפטית. הנושא הזה עלה בישיבה
הקודמת. מבחינתי, כולכם הייתם פה. מי שלא היה פה עשה את זה על אחריותו
בלבד.

אחמד טיבי:

אדוני היושב-ראש, נקבע שאם מפלגת העבודה נימקה ויהדות התורה לא נימקה –
יהדות התורה תשתתף בדיון. זה נראה לך?

דוד טל:

זה נראה הגיוני.

אריה אלדד:

נכון.

היו"ר רוני בר-און:

זה לא נשמע הגיוני, אלה מכפלות של זמנים.

דוד טל:

אחד ינמק ואחד ידבר.

אחמד טיבי:

אחד מנמק, והסיעה האחרת מדברת. בכל זאת שוללים מסיעה אחת את זכות הדיבור.

יאיר פרץ:

היום זה כך.

היו"ר רוני בר-און:

כלומר זמן הדיבור ילך לאיבוד רק לסיעה שמנמקת בפועל, גם אם מצטרפים אליה.

גדעון סער:

מה הבעיה? הרי הם מציעים הצעות שונות.

היו"ר רוני בר-און:

אנחנו מדברים על הצעה אחת: בהצעת אי-אמון אחת של חמש סיעות, נניח, הסיעה
שמנמקת לא משתתפת.

גדעון סער:

מאה אחוז, מה רע בזה? זאת הצעתך? אני תומך בהצעה.

אבשלום וילן:

נניח שמגישות ארבע סיעות: עבודה, מרצ, יהדות התורה, חד"ש.

דוד טל:

די, כל המוסיף גורע.

מאיר פרוש:

נניח שחד"ש-תע"ל ומרצ מגישים הצעה. נניח שמרצ נימקה – אז חד"ש-תע"ל מדברת.

היו"ר רוני בר-און:

בואו נעשה סדר: בדיון משולב של כמה הצעות אי-אמון – בעצם ההצעה רצה והפתרון
הזה, שאחמד ביקש ושמתגבש פה, נכון לשתי הטכניקות, לא צריך להפריד: בכל מקרה
סיעה שמנמקת הצעה לסדר יום, אין לה זכות דיבור. נקודה.

ארבל אסטרחן:

ואם הדיון משולב במשהו שאינו אי-אמון, למשל הודעת ראש הממשלה?

היו"ר רוני בר-און:

מה זה שייך? אנחנו מדברים רק על אי-אמון.

ארבל אסטרחן:

ואם הדיון משולב?

היו"ר רוני בר-און:

סביב זה אפשר להתאחד?

אבשלום וילן:

אבל נוצר כאן מצב אבסורדי מבחינת חלוקת הזמן. נניח שמפלגה גדולה דיברה במשך
עשר דקות – אחר כך היא לא יכולה לדבר בכלל.

היו"ר רוני בר-און:

נכון, נותנים למפלגה הקטנה לנמק, היא תקבל עשר דקות, וגם המפלגה הגדולה
תקבל עשר דקות.

אבשלום וילן:

הסיעה הגדולה לא תוכל לדבר בכלל. כל הקואליציה תוכל לדבר, גם הקטנות יוכלו
לדבר, והיא לא תהיה במשחק.

היו"ר רוני בר-און:

נכון. חבר הכנסת טיבי, נניח שאתה הולך עם העבודה ויהדות התורה על הצעת
אי-אמון. בדרך כלל בדיון עצמו לעבודה יש עשר דקות, ולך יש שלוש דקות ולו יש
שלוש דקות. אתם תעשו שירקעס: אתה תנמק בעשר דקות, העבודה תקבל עשר דקות
משלה והוא שלוש דקות. קיבלתם 23 דקות במקום 16 דקות. הבנת? גדעון, אתה מבין
את המניפולציה?

אחמד טיבי:

אני שואל את חבר הכנסת וילן: אתה אתנו או נגדנו?

דוד טל:

אמרתי: כל המוסיף גורע.

היו"ר רוני בר-און:

נניח שפועלים בשיטה הזאת. אתן לך את הסצנריו שהעבודה, הסיעה הערבית ויהדות
התורה מגישות הצעה לאי-אמון. אם העבודה מנמקת ולא משתתפת בדיון, כפי שצריך
להיות, הזמן הוא עשר דקות של ההנמקה, שלוש דקות ועוד שלוש דקות. יחד 16
דקות. המניפולציה היא שנותנים לאחמד טיבי לנמק, הוא מקבל עשר דקות, העבודה
מקבלת עשר דקות בדיון, וחבר הכנסת פרוש מקבל שלוש דקות.

אחמד טיבי:

מפלגת העבודה לא תיתן לי בחיים.

היו"ר רוני בר-און:

אתם יכולים לתת לי לדבר? מייד נשמע את הפתרון. הגענו ל-23 דקות במקום 16
דקות. מה הפתרון?

מאיר פרוש:

יש לי פתרון. הדוגמה של מפלגת העבודה ויהדות התורה היא לא הדוגמה הנכונה.
העבודה היא המפלגה הגדולה. אתה מדבר על מישהו שאין לו עשרה מנדטים, מפלגות
קטנות שמתאחדות. נניח שחד"ש-תע"ל ומרצ התאחדו; מרצ נימקה, אין לה זכות
דיבור, אבל לחד"ש-תע"ל יש זכות דיבור. אם יהדות התורה והמפד"ל – מה שיקרה
בעוד חודש – מתאחדות יחד, יהיו 11 חברים. אחד ינמק, האחר יקבל זכות דיבור.
זה לא המקרה של מפלגת העבודה. היא בזכות עצמה, היא יכולה להגיש אי-אמון בכל
שבוע.

אחמד טיבי:

אין מצב כזה. מרצ יגישו את אותה הצעה.

היו"ר רוני בר-און:

אנחנו הולכים עם הפתרון הזה?

יצחק הרצוג:

רגע, אני רוצה להבהיר מה זה אומר. כי האופוזיציה הגדולה בכל זאת רוצה
אפשרות להתבטא כאופוזיציה. אם היא מגישה את ההצעה ונואמת,

היו"ר רוני בר-און:

אם היא מציעה, היא לא מקבלת זמן.

יצחק הרצוג:

מה קורה אם הנואם לא ממצה את כל עשר הדקות?

היו"ר רוני בר-און:

מה זה "לא ממצה"? אי-אפשר לנהל חשבון עובר ושב.

יצחק הרצוג:

למה לא לאפשר לאופוזיציה להמשיך כמו שזה היום?

היו"ר רוני בר-און:

כי אנחנו לא רוצים. זאת ההצעה. לא רוצים, הסיבות האחרות כבר לא מעניינות.
אנחנו רוצים לתקן את המצב הזה.

יצחק הרצוג:

בכל זאת אופוזיציה,

היו"ר רוני בר-און:

זה הדיון, היה כאן דיון במשך שלוש ישיבות, אני לא פותח אותו מחדש. אמרת
שאתה לא מבין, הסברתי לך. עכשיו אתה שואל למה הולכים לכיוון הזה? כי ככה
אנחנו רוצים.

יצחק הרצוג:

אני שואל.

היו"ר רוני בר-און:

אתה לא יכול, אתה לא תסחב.

יצחק הרצוג:

שאלה, אני לא סוחב. אם שתי מפלגות או שלוש מפלגות מגישות יחד?

היו"ר רוני בר-און:

זאת שמנמקת לא משתתפת בדיון.

יצחק הרצוג:

האחרות יכולות?

היו"ר רוני בר-און:

כן.

אבשלום וילן:

כמה מקבלת הקואליציה? אדוני היושב-ראש, אני כן הייתי בדיון הקודם.

היו"ר רוני בר-און:

אני לא יכול עם הרעש הזה. כן, בבקשה.

אבשלום וילן:

כבוד היושב-ראש, אני כן הייתי בדיון הקודם. הטענה המרכזית הייתה שדיון
האי-אמון נמרח ונמרח בכל שבוע, ואז הוא חסר עניין. ניסינו לעשות אותו יעיל
וקומפקטי יותר, בלי לפגוע בזכויות היסוד שבכל שבוע יהיה אפשר להגיש הצעת
אי-אמון. תמכתי בשיטה הזאת, ואני תומך בה גם עכשיו, אבל נוצר כאן מצב הפוך:
את עיקר הזמן, כך על פי החלטתנו, תבזבז הקואליציה דווקא.

היו"ר רוני בר-און:

למה הקואליציה תבזבז את הזמן? היא תשמח שלא יהיה בזבוז זמן. היא תגיד תודה
בכל שבוע אם לא יהיו הצעות אי-אמון.

אבשלום וילן:

אמרת שהבעיה באי-אמון היא שבכל יום שני העניין תופס שלוש שעות מהדיון,
והדיונים נמרחים ומאבדים את כל טעמם הפוליטי. אבל אמרנו שזהו הנשק של היחיד
של האופוזיציה, אי-אפשר לקחת אותו. אמרנו שמי שמנמק לא משתתף בדיון, אבל
מבחינת הזמן יש כעת חלוקה מאוד לא סימטרית. אני מציע שנראה איך מאזנים את
זה, כך שגם הקואליציה מורידה זמן.

היו"ר רוני בר-און:

תגיש הצעה, נתקן בהקדם. אי-אפשר לעשות זאת עכשיו. הדיון הזה הלך קצת יותר
מדי רחוק. אתם מנסים לסחוב את ההצבעה. אנחנו מקיימים הצבעה. תצביעו נגד
התיקון, תפילו אותו. זה הדיון הרביעי בעניין הזה, כל הדברים האלה עלו
ונידונו ונטחנו עד דק. לא אתן לעשות פיליבסטר בעניין הזה. תפילו, בסדר.

מאיר פרוש:

למה אין היגיון? אנחנו הולכים עכשיו לפגרה.

היו"ר רוני בר-און:

לא אפתח זאת שוב. לא אקיים על זה דיונים בפגרה.

מאיר פרוש:

למה אין היגיון?…

היו"ר רוני בר-און:

שקט. אי-אפשר לקיים את הדיונים בדלת.

אבשלום וילן:

שיוריד מהקואליציה.

יצחק הרצוג:

תוריד גם מהקואליציה. בדיוק.

אבשלום וילן:

אתה רוצה לייעל. אני הצעתי עשר דקות ושהם לא ידברו – אני מזכיר לך. תוריד
גם מהקואליציה.

יצחק הרצוג:

השר משיב, נכון?

היו"ר רוני בר-און:

סליחה, שמעתי אתכם. הנה הפתרון: אנחנו נצביע. אם העניין נופל, והרי אתם
שמחים ממילא. אם העניין הזה עובר, זה מונח על שולחן הכנסת, תגישו את ההשגות
שלכם ונדון בהן. אני לא דוחה את ההצבעה היום.

יצחק הרצוג:

שמע, אתה ראש ועדת הכנסת, בכל זאת אתה אמון על כולנו.

היו"ר רוני בר-און:

הבנתי. מוסר אני מקבל בין 16:00 ל-17:00. בבוקר זה כבד עלי.

יצחק הרצוג:

רוני, למה לא הגשת תיקון?

היו"ר רוני בר-און:

תודה, שמעתי אותך.

יצחק הרצוג:

אם השר מנמק, תוריד לליכוד, מה קרה, רק להוריד לעבודה?

היו"ר רוני בר-און:

תודה רבה. שמעתי. אנחנו עוברים להצבעה.

יצחק הרצוג:

תוריד גם לקואליציה.

גדעון סער:

מה להוריד?

אבשלום וילן:

תוריד זמן דיבור.

היו"ר רוני בר-און:

חבר הכנסת וילן, אתה לא מצפה שאקרא לך לסדר. זה לא מתאים. תודה.

מאיר פרוש:

השר יכול לדבר מתי שהוא רוצה.

אבשלום וילן:

הקוזק הנגזל, באמת.

גדעון סער:

אדוני היושב-ראש, אתה עומד על הנוסח כפי שהוא פה? אז בסדר.

יצחק הרצוג:

הוא מוכן להוריד את הסיפה.

גדעון סער:

זה יהיה לכם גרוע יותר.

היו"ר רוני בר-און:

חבר הכנסת הרצוג, אתה לא רוצה להכריח אותי לקרוא לך לסדר.

אבשלום וילן:

גדעון, אחרי שתעבור פעם אחת סיבוב אופוזיציה תבין שבכוח זה לא עובד.

גדעון סער:

זה לא בכוח, זאת הצעה של הלשכה המשפטית. בכל הכבוד.

אבשלום וילן:

אני הצעתי אותה, מה אתה מדבר על הלשכה המשפטית?

גדעון סער:

… וזה מה שאמרו.

אבשלום וילן:

אני הצעתי את ההצעה הזאת בישיבה הקודמת.

גדעון סער:

אז אני הולך על ההצעה שלך, מה אתה רוצה?

אבשלום וילן:

תוריד משהו כדי לצמצם.

גדעון סער:

עכשיו עושים שיפור עמדות.

יצחק הרצוג:

זה לא של הלשכה המשפטית.

היו"ר רוני בר-און:

אל תבלבל את המוח, אין לך מושג על מה אתה מדבר.

יצחק הרצוג:

אפשר לשמוע את הלשכה המשפטית?

היו"ר רוני בר-און:

לא, אי-אפשר.

יצחק הרצוג:

למה לא?

היו"ר רוני בר-און:

כי אני לא רוצה. הלשכה המשפטית דיברה כאן ארבע ישיבות.

יצחק הרצוג:

אבל הם לא אמרו,

היו"ר רוני בר-און:

חבר הכנסת הרצוג, אנחנו עוברים להצבעה.

יצחק הרצוג:

זה לא הוגן מה שאתם מביאים פה. זה לא הוגן.

היו"ר רוני בר-און:

תודה רבה, שמעתי, לא הבטחתי לך שום הגינות. ההתייחסות שלך הוגנת, שאתה מנסה
לסחוב את זה בכוח?

יצחק הרצוג:

אני לא מנסה לסחוב.

היו"ר רוני בר-און:

חבר הכנסת הרצוג, אני מבקש ממך להפסיק להפריע. אני אוציא אותך.

התיקון בעקבות העובדה שקיבלנו את ההערה של חבר הכנסת וילן הוא זה: מכסת
הזמן להנמקת הצעה להבעת אי-אמון בממשלה – עשר דקות. סיעה שחברה מטעמה נימק
את ההצעה לא תזכה בזמן דיבור בדיון הסיעתי, אלא אם כן הדיון הסיעתי משולב
עם הצעה נוספת להבעת אי-אמון בממשלה או אם נושא שאינו הצעה להביע אי-אמון.

אני עובר להצבעה. אני מזכיר לכם עוד פעם, זה לא מעשה עשוי. הנושא יונח על
שולחן הכנסת. אתם תוכלו להגיש את ההשגות שלכם מתי שאתם רוצים, ואז נראה
איפה אנחנו עומדים.

מי בעד הצעת הלשכה המשפטית?

מאיר פרוש:

זה לא של הלשכה המשפטית. היא מהנהנת בראש שזאת לא ההצעה שלה.

היו"ר רוני בר-און:

סליחה, זאת הצעה שלה.

מאיר פרוש:

לא. היא אומרת לא. היא אומרת לא. היא עושה "לא", היא לא מדברת.

היו"ר רוני בר-און:

חבר הכנסת פרוש, אנחנו באמצע ההצבעה.

מאיר פרוש:

זה שקר. שקר.

היו"ר רוני בר-און:

שמעתי אותך. חבר הכנסת פרוש, אני קורא אותך לסדר פעם ראשונה. מי בעד ההצעה
הזאת? נא למנות.

אבשלום וילן:

אחמד, אמרנו שאנחנו נמנעים.

אחמד טיבי:

לא, אני נגד.

היו"ר רוני בר-און:

קיבלנו את התיקון שלך ואתה נגד.

אחמד טיבי:

נגד הקונספציה.

ה צ ב ע ה

בעד – 11

נגד – 7

נמנעים – 1

היו"ר רוני בר-און:

תודה רבה. אני קובע שברוב של 11 חברים נגד שבעה ההצעה עברה. היא תונח על
שולחן הכנסת.

יצחק הרצוג:

רוויזיה.

היו"ר רוני בר-און:

בבקשה, רוויזיה שתי דקות.

דוד טל:

הם קיבלו את ההצעה שלנו, חבר הכנסת טיבי. זה הגון, זה ישר. רק משום שאנחנו
אופוזיציה?

אחמד טיבי:

… עשר דקות.

מאיר פרוש:

דוד, הקואליציה לא צריכה לקבל את הזמן שלה. הממשלה לא צריכה לקבל את כל
הזמן הנוסף.

דוד טל:

ההצעה שלו היא מטבעה כך.

היו"ר רוני בר-און:

אני דוחה את ההצבעה בשבילם, והם מנסים לעשות פיליבסטר.

טוב, זמן הרוויזיה תם. מי בעד הרוויזיה, ירים את ידו.

ה צ ב ע ה

נגד – רוב

היו"ר אברהם הירשזון:

אני קובע שברוב דעות אין רוויזיה.

ב. השגות להצעה לתיקון סעיף 41 לתקנון הכנסת בנושא השאילתות

היו"ר רוני בר-און:

הנושא הבא שעל סדר היום הוא ההשגה לעניין ההצעה שהנחנו לתיקון סעיף 41
לתקנון הכנסת בנושא השאילתות. הנחנו על שולחן הכנסת הצעה לתיקון סעיף 41
לתקנון הכנסת, שהייתה בעקבות יוזמה של חבר הכנסת פרופ' אלדד, שמחה וקבל על
כך שהשאילתות שלו עוברות שיפוצים – קוסמטיים, נגיד? לא נגיד קוסמטיים –
מהותיים.

אחמד טיבי:

קונספטואליים.

אריה אלדד:

רה-קונסטרוקטיביים.

היו"ר רוני בר-און:

אני קורא את ההצעה. אתה מבקש להסתייג מההצעה. מה ההסתייגות?

אריה אלדד:

נדמה לי שלא מקובל שמי שמחליט הוא גם מי שדן בערעור ומחליט בו. אם מחליטים
שיש טעם בערעור, צריך אינסטנציה אחרת לערעור.

היו"ר רוני בר-און:

זה עיקרון מובנה במשפט המנהלי, נכון חבר הכנסת סער?

גדעון סער:

אני חושב שכן, אם הצלחתי לעקוב. אם אתה אומר, זה על דעתי.

היו"ר רוני בר-און:

אין ערכאה מחליטה שומעת ערעור על עצמה.

אריה אלדד:

כתבתי משהו בשאילתא,

גדעון סער:

הייתי בדיון הזה.

היו"ר רוני בר-און:

אריה, זה מזכיר את המערכון של הגשש "ישראבלוף". זה ב"כאילו". ההחלטה
הראשונה היא לא באמת החלטה של היושב-ראש, היא אפילו לא של המזכיר; היא
החלטה של הגברת במזכירות שמבינה בדברים האלה. אבל אי-אפשר לכתוב בתקנון
שגברת במזכירות שמבינה בדברים האלה עושה תיקונים קוסמטיים.

גדעון סער:

ההסתייגות שלך היא להחלטה שלנו?

היו"ר רוני בר-און:

אני לא יכול לעשות צחוק מעצמי. בעוד 1,000 שנה יעשו מחקר וישאלו איך עשינו
את זה.

גדעון סער:

חבר הכנסת אלדד, ברור לך שלא נוכל לתמוך בפגיעה ביושב-ראש הבית.

דלית דרור:

אפשר לא להשתמש במילה "ערעור", אפשר לכתוב דיון חוזר, שיקול חוזר. לא
מערערים על אותו פורום.

היו"ר רוני בר-און:

אז שימוע?

דלית דרור:

בקשה לדיון מחודש. בקשה לשקילה.

היו"ר רוני בר-און:

חסר משהו לחברים: כתוב שהיושב-ראש מחליט והיושב-ראש שומע את הערעור – אבל
אנחנו יודעים מאריה האן שזה "ישראבלוף", כי היושב-ראש לא באמת שומע את
האינסטנציה הראשונה. אפילו לא אריה האן עושה את התיקון הראשון, אלא מזכירה
במזכירות.

מזכיר הכנסת אריה האן:

אני עובר בסוף. הערעור הוא בעצם עלי, בצד הפרקטי. אני עושה את התיקון.

מאיר פרוש:

אריה, חיפשת מישהו שתוכל להגיד לו למה מצנזרים אותך.

גדעון סער:

בואו ננסה את ההחלטה שקיבלנו. אם החששות יהיו מוצדקים,

היו"ר רוני בר-און:

אבל זה נייר שלא יכול לצאת מתחת ידינו.

ארבל אסטרחן:

אולי נבקש מיושב-ראש הכנסת לשקול מחדש את ההחלטה?

היו"ר רוני בר-און:

אני מציע את השינוי הבא, ואז נתחמק מהערעור: "שינה יושב-ראש הכנסת את נוסח
השאילתא יודיע על כך לחבר הכנסת, וחבר הכנסת רשאי לבקש מהיושב-ראש לשקול
מחדש את החלטתו". זה אותו דבר, אבל זה לא ערעור.

ארבל אסטרחן:

וכך אתה מפנה את תשומת לבו לכך שכשמורידים לך את המירכאות זה לא בסדר.

אריה אלדד:

נדמה לי שהרבה פעמים יושב-ראש הכנסת, מתוך יחסי עבודה תקינים עם הצוות שלו,
מקבל את התיקון באופן אוטומטי. לא הייתי מגיע הנה על משהו מופשט אילולא
ניתן גיבוי למשהו שהיה לחלוטין לא מהותי, לא תוקפני.

היו"ר רוני בר-און:

אנחנו נחליט שהמזכירה הבכירה, במקום שנקרא לה יושב-ראש הכנסת בערכאה
הראשונה, נקרא לה נשיאות הכנסת. "נשיאות הכנסת רשאית לנסח…" ותעשו שם מה
שאתם רוצים.

גדעון סער:

הנשיאות לא תעסוק בזה, זה לא הפורום לעסוק בניסוח של שאילתות.

היו"ר רוני בר-און:

גם לא יושב-ראש הכנסת.

גדעון סער:

בערעור כן.

היו"ר רוני בר-און:

נכון, לכן אני מציע לקרוא לערכאה הראשונה "נשיאות". ואז היושב-ראש יכול
לשבת בערעור על הנשיאות. אני לא יכול לחיות עם שתי ערכאות של היושב-ראש.
נמצא שם לערכאה הראשונה.

גדעון סער:

אז שיהיה שיקול מחדש.

דלית דרור:

לשקול מחדש.

היו"ר רוני בר-און:

הוא לא מעוניין בשיקול מחדש.

אריה אלדד:

אני רוצה לערער.

מזכיר הכנסת אריה האן:

גם נשיאות זה "ישראבלוף", הם לא ישבו.

היו"ר רוני בר-און:

מי מקבל את ההחלטה בסוף הדרך?

מזכיר הכנסת אריה האן:

בסוף הדרך אני מקבל את החומר מהמזכירה, ואני עובר וחותם בראשי תיבות.

היו"ר רוני בר-און:

אז אפשר לכתוב: "מזכיר הכנסת רשאי לשנות את נוסח השאילתות" ואז הערעור יהיה
אצל היושב-ראש.

ארבל אסטרחן:

היום הסמכות היא של היושב-ראש.

היו"ר רוני בר-און:

אבל את יודעת שהוא לא עושה את זה.

מזכיר הכנסת אריה האן:

מדובר באלפי שאילתות.

היו"ר רוני בר-און:

כתוב שהיועץ המשפטי לממשלה מחליט בבקשות לעיכוב הליכים. אבל הוא לא רואה את
אפס קצה של הערימה.

ארבל אסטרחן:

אז מה, לכתוב שהמתמחה של העוזר עושה את זה?

אריה אלדד:

גם יושב-ראש הכנסת אמר שהמירכאות – זה מקובל עליו.

היו"ר רוני בר-און:

אריה, "לבקש עיון מחדש בהחלטתו" – זה נשמע יותר הגיוני. נכתוב: "רשאי לבקש
מהיושב-ראש לשוב ולעיין בהחלטתו".

אריה אלדד:

זה נכון בכל מקרה. כל רשות שהחליטה, גם ראש הממשלה – רשאי אזרח לפנות לראש
הממשלה ולבקש ממנו לדון מחדש.

היו"ר רוני בר-און:

אתה צודק שזה לא יכול להיות בערעור, אז בוא נרכך את זה ונעבוד עם זה. נראה
איך זה עובד. הרי אתה רוצה פתרון, אתה לא רוצה לא מעשה חקיקה דרמטי.

אריה אלדד:

אני לא רוצה שום מעשה חקיקה דרמטי. אני רוצה שעל שאילתות לא תוטל צנזורה.

היו"ר רוני בר-און:

אבל לא קיבלנו את עמדתך. כלומר, הפרקטיקה לא חיה בשלום עם עמדתך. אי-אפשר
להרשות שכל מה שאתה כותב כשאילתא יטוס מהמערכת כשאילתא. זה צריך לעבור
צנזור עדין. נתנו לך מנגנון לעיון מחדש.

אריה, אני מציע אפוא לקבל את ההסתייגות שלך. תסכים אתי. במקום: "חבר הכנסת
רשאי לערער על השינוי בפני היושב-ראש" יהיה כתוב: "וחבר הכנסת רשאי לבקש
מהיושב-ראש לשוב ולשקול את החלטתו".

סגן מזכיר הכנסת דוד לב:

זה סביר בהחלט.

היו"ר רוני בר-און:

והחלטה זו תהיה סופית.

אריה אלדד:

אני עדיין רוצה להגיש הסתייגות.

היו"ר רוני בר-און:

בסדר. רשמנו את ההסתייגות. בואו נצביע עליה.

ארבל אסטרחן:

במליאה.

היו"ר רוני בר-און:

מה ההסתייגות שלך אומרת? אתה רוצה שהערעור על היושב-ראש יבוא לוועדת הכנסת?

אריה אלדד:

שיהיה ערעור.

היו"ר רוני בר-און:

יש כאן שתי הצעות. הצעת פרופ' אלדד היא שהמקום לערער על החלטת היושב-ראש
בעניין תיקון שאילתא יהיה ועדת הכנסת. ההצעה שלי היא שבמקום שייאמר שערכאה
אחת תשב על עצמה כערכאת ערעור ייאמר כך: "שינה יושב-ראש הכנסת את נוסח
השאילתא, יודיע על כך לחבר הכנסת, וחבר הכנסת יהיה רשאי לבקש מיושב-ראש
הכנסת לשוב ולשקול מחדש את החלטתו. החלטת היושב-ראש בתנאים אלה תהיה
סופית".

ארבל אסטרחן:

לא צריך "לשוב ולשקול מחדש". או "לשקול מחדש" או "לשוב ולשקול".

גדעון סער:

עיון חוזר – זה יותר טוב.

היו"ר רוני בר-און:

בסדר: "לעיין בהחלטתו עיון חוזר. החלטה זו תהיה סופית". מי בעד הצעת פרופ'
אלדד?

ה צ ב ע ה

בעד – 2

נגד – 5

נמנעים – אין

היו"ר רוני בר-און:

ההצעה נפלה. מי בעד הצעתי כהצעת ועדה?

ה צ ב ע ה

בעד – 5

נגד – 1

נמנעים – אין

ארבל אסטרחן:

זה יעלה כהשגה למליאה.

היו"ר רוני בר-און:

בוודאי. מה, אין לדברים האלה סוף? עוד פעם השגות?

ארבל אסטרחן:

זה יעלה להצבעה. הוא יוכל לנמק, להצביע, כמו קריאה שנייה שלישית. יובהר שזה
רק על שאילתות רגילות.

היו"ר רוני בר-און:

בסדר, ודאי.

ג. הצעת חוק יסוד: הכנסת (תיקון מס' 37) (התפלגות סיעה) – הכנה לקריאה
שנייה ושלישית

היו"ר רוני בר-און:

אנחנו עוברים לנושא הבא: הצעת חוק יסוד: הכנסת. רצינו לעשות קריאה שנייה
שלישית, אבל זה לא בא לקריאה ראשונה.

גדעון סער:

נכון, צריך לוודא שזה יעלה.

היו"ר רוני בר-און:

קבענו את זה ליום שני. ביום שלישי רביעי נעשה קריאה שנייה שלישית.

מזכיר הכנסת אריה האן:

בשבוע הבא אין הצעות חוק פרטיות. ביום רביעי האחרון יש רק ניקוי שולחן.

גדעון סער:

אבל אם מעבירים את הצעת החוק במליאה ביום שני, אפשר לאשר אותה בקריאה שנייה
ושלישית ביום שלישי?

מזכיר הכנסת אריה האן:

אם אתם גומרים, אפשר.

גדעון סער:

זה מה שנעשה.

ד. קביעת הרכב הוועדה המשותפת של ועדת העבודה, הרווחה והבריאות וועדת
הכספים לדיון בהצעה לסדר היום בנושא מיסוד נתוני הביטוח הלאומי, של חה"כ
דניאל בנלולו – בהתאם לסעיף 16(א)(ב) לתקנון הכנסת

היו"ר רוני בר-און:

יש קביעה להרכב ועדה משותפת של ועדת העבודה, הרווחה והבריאות וועדת הכספים
לדיון בצעה לסדר היום בנושא מיסוד נתוני הביטוח הלאומי של חבר הכנסת דניאל
בנלולו – בהתאם לסעיף 16(א)(ב) לתקנון הכנסת. על הצעת חוק גם ועדה משותפת?
בסדר.

חבר הכנסת הירשזון הציע שהוועדה המשותפת של ועדת הכספים וועדת העבודה,
הרווחה והבריאות לנושא זה תהיה בת שישה חברים, שלושה מכל ועדה, בראשות ועדת
הכספים – זאת בתיאום עם חבר הכנסת יהלום. שמות החברים יינתנו לאחר שובו של
חבר הכנסת הירשזון מחוץ-לארץ. אני מציע אפוא שנאשר את המבנה שהוועדה תתכנס
ותכהן בו בעיקרון. את השמות נאשר בפעם הבאה. אתה רוצה לומר משהו, חבר הכנסת
בנלולו?

דניאל בנלולו:

כן, הוועדה הזאת הייתה צריכה לקום. אני לא יודע למה ועדה משותפת. אנחנו
היינו אמורים לקבוע כאן את השמות?

היו"ר רוני בר-און:

כן, לא רק אנחנו: גם הכנסת.

דניאל בנלולו:

אברהם ביקש את זה ממך? לא ראיתי את המכתב הזה. זאת הצעה לסדר שלי. אני לא
מבין מי כתב לך את זה. רציתי לדבר אתך על זה. סביר להניח שאקבל העתק.

היו"ר רוני בר-און:

אני לא חושב. צלצלת אלי, הזמנתי אותך, אמרת שתבוא לוועדה.

דניאל בנלולו:

אני חבר ועדת הכנסת.

גדעון סער:

מאחר שממילא לא קובעים אלא רק אחרי שאברהם יחזור, אולי אפשר לדחות, בתיאום
עם חבר הכנסת בנלולו? בסך הכול זאת הצעה לסדר שלו. מי בכלל הביא את ההצעה
הזאת?

היו"ר רוני בר-און:

המליאה.

גדעון סער:

המליאה הציעה ועדה משותפת?

היו"ר רוני בר-און:

כן.

גדעון סער:

ועדה משותפת? כך המליאה אמרה?

אתי בן-יוסף:

יש גם מכתב של אריה האן.

היו"ר רוני בר-און:

אני קורא מהפרוטוקול. היושב-ראש מציע: "ההצעה להעביר את הנושא לוועדה
משותפת של ועדת העבודה, הרווחה והבריאות וועדת הכספים". מצביעים, וזה
נתקבל.

גדעון סער:

ההצבעה היא על הרכב הוועדה?

סגן מזכיר הכנסת דוד לב:

על עצם ההעברה לוועדה משותפת.

היו"ר רוני בר-און:

נכון.

גדעון סער:

אם המליאה הצביעה, ראוי שנלך בעקבותיה.

היו"ר רוני בר-און:

אתה אמרת שאתה מציע ועדה משותפת, חבר הכנסת בנלולו.

דניאל בנלולו:

אני?

היו"ר רוני בר-און:

אני קורא: "דניאל בנלולו: מציע ועדה משותפת". אתה דניאל בנלולו מהליכוד?

דניאל בנלולו:

היום כן.

היו"ר רוני בר-און:

כך זה מופיע. אתה לא רוצה ועדה משותפת? תגיד לי מה אתה רוצה.

דניאל בנלולו:

אני מבקש שאת הנושא הזה יעשו בתיאום אתי, חברי הוועדה והוועדה. אפשר?

היו"ר רוני בר-און:

אפשר, זה חריג, אבל אם אתה מבקש, נעשה את זה. אני אעשה את זה. אני מסכים
לעשות את זה. אבל זה חריג.

התהליך פשוט: יש דיון במליאה. נגמר הדיון, מחליטים: או דיון במליאה או
מסירים מסדר היום או ועדה. אם מחליטים על דיון במליאה, אני לא חלק מהמשחק.
אם מסירים מסדר היום, גם כן אני לא חלק מהמשחק. אם קובעים ועדה ספציפית, גם
אני לא מהמשחק. רק כשיש מחלוקת לאיזו ועדה – אני מקבל הוראה ממזכיר הכנסת,
או בקשה ממזכיר הכנסת: תחליט איזו ועדה. וכשאני אומר "תחליט" הכוונה
לכולנו.

לפי תקנון הכנסת יש הגדרות לוועדה משותפת ולוועדה מיוחדת – לכל הוועדות
שאינן סטטוטוריות. מדובר על ועדה משותפת, ואותה קובעת ועדת הכנסת. מכיוון
שביקשתם ועדה משותפת, המזכיר אמר לי: קבע אותה. מנהלת הוועדה, לבקשתי,
מדברת עם היושב-ראש הזה והיושב-ראש האחר של שתי הוועדות שמהן תהיה ועדה
משותפת, כדי שקודם כול הם יחליטו ביניהם כמה חברים יהיו ומי יהיה
היושב-ראש, ויביאו לנו את ההרכב.

כדי לא למנוע מהנושא שהעלית, שחשוב לך, להתקדם הלאה, עשינו את זה מהר. חבר
הכנסת הירשזון בחוץ-לארץ. הוא אומר: סיכמתי עם חבר הכנסת יהלום על ועדה
משותפת של שישה חברים, אני היושב-ראש. מי החברים – רק כשאחזור מחוץ-לארץ.
את כל זה גם הודעתי פה. מה שאתה רוצה יהיה.

גדעון סער:

כדאי לך, אבל מה שתגיד נעשה.

דניאל בנלולו:

אני חושב שהוועדה הזאת צריכה להיות בראשותי, הוועדה המשותפת צריכה להיות
בראשותי.

גדעון סער:

זאת הצעה לסדר שלך.

היו"ר רוני בר-און:

אין לי בעיה. חבר הכנסת סער, אני מבקש ממך.

גדעון סער:

אתה רוצה שוועדה בראשותך תדון בהצעה לסדר שלך? אני לא מתנגד.

היו"ר רוני בר-און:

כן, בראשותך. מי חברים?

דניאל בנלולו:

למה, יש בעיה?

גדעון סער:

אתמוך בכל הצעה שתביא, דני.

היו"ר רוני בר-און:

אני תומך. ועדה משותפת בראשותך. מי החברים? יש לך שמות?

אחמד טיבי:

דני ורוחמה, מה הסיפור?

דניאל בנלולו:

ששני היושבי-ראש יחליטו מיהם החברים.

היו"ר רוני בר-און:

זאת ההצעה שלך? חבר הכנסת בנלולו מבקש שהוועדה המשותפת תהיה בראשותו
ויושבי-ראש ועדות הכספים והעבודה, הרווחה והבריאות יודיעו על החברים. שישה
חברים זה מתאים?

דניאל בנלולו:

מה שהציע יושב-ראש ועדת הכספים.

היו"ר רוני בר-און:

שישה חברים, שלושה מכל ועדה. הם יודיעו שמות של שני חברים מוועדת הכספים
ושל שלושה חברים מוועדת העבודה, הרווחה והבריאות.

אחמד טיבי:

בתנאי שהם יוסכמו על-ידי חבר הכנסת בנלולו.

היו"ר רוני בר-און:

אחמד, עזוב.

אחמד טיבי:

למה? קיבלת את העיקרון בהתחלה.

היו"ר רוני בר-און:

אחמד, אני מבקש ממך. אני תומך בהצעה הזאת. מי בעד?

אחמד טיבי:

כולנו בעד. זה תקדים.

ה צ ב ע ה

בעד – רוב

נגד – אין

נמנעים – אין

היו"ר רוני בר-און:

אני קובע שפה אחד נתקבלה הצעתו של חבר הכנסת בנלולו.

אחמד טיבי:

אחת ההצעות הטובות שהיו פה.

היו"ר רוני בר-און:

אתה רוצה שנצביע גם בשביל ההצעה שלך?

אחמד טיבי:

כן. אבל שם אני לא אדבר אפילו.

היו"ר רוני בר-און:

אני מבקש ממך לא.

ה. בקשת חבר הכנסת מיכאל גורלובסקי להקדמת הדיון בהצעת חוק לדחיית מועדים
בשל שביתה או השבתה, התשס"ד-2004 לפני הקריאה הטרומית

היו"ר רוני בר-און:

יש לנו עוד נושא על סדר היום. במסגרת התוספת לסדר היום יש לנו שתי בקשות
לפטור מחובת הנחה.

גדעון סער:

אחת הבקשות היא לא פטור.

היו"ר רוני בר-און:

יש בקשה של חבר הכנסת גורלובסקי לפטור מחובת הנחה. דיברת אתי אתמול, אמרת
שאתה לא בטוח.

מיכאל גורלובסקי:

הבנתי שטכנית אי-אפשר.

היו"ר רוני בר-און:

אפשר לתקן את זה בתוך דקה, בשביל חבר הכנסת גורלובסקי נמציא קוורום. תכף
יהיה פה קוורום. אתה מעוניין בזה?

מיכאל גורלובסקי:

יש בעיה טכנית להעביר במליאה.

מזכיר הכנסת אריה האן:

יש בעיה. סדר היום גמור, אין לכם מכסה.

גדעון סער:

אם זה עניין של מכסה, אני יכול להוריד הצעה לסדר.

מזכיר הכנסת אריה האן:

זה נעול.

גדעון סער:

זה מה שנאמר לי. אתמול בערב פניתי למזכיר הכנסת, באמצעות מנהלת הסיעה, על
מנת לבדוק את האפשרות לשלב את זה בסדר היום של היום, בהנחה שההצעה תקבל את
הפטור מחובת הנחה. לאחר שהייתה לי תשובה שלילית אמרתי את זה לחבר הכנסת
גורלובסקי. גם אמרתי לו שאם אני לא יכול להביא היום למליאה, לדעתי אין טעם
בדיון בפטור מחובת הנחה.

היו"ר רוני בר-און:

זה מה שאמר לי חבר הכנסת גורלובסקי. גם אני ניסיתי לברר, לא הצלחתי לבוא עם
תוצאות אחרות.

גדעון סער:

מזכיר הכנסת גילה כאן קו קשוח, עיקש ובלתי מתפשר, אם כי הוא הוציא מכתב
לפני זמן לא רב והודיע מראש שבעניין הזה תהיה קשיחות. הוא אמר שמה שלא יובא
לפטור מחובת הנחה ביום שלישי או שני, לא ייתנו להעלות במליאה באותו יום את
מה שהועבר פה בבוקר. מצד שני אם זה לא עולה היום – וגם את זה אמרתי – אין
בכלל צורך בבקשה לפטור מחובת הנחה. כי ממילא בשבוע הראשון של הפגרה זה
יהיה.

היו"ר רוני בר-און:

נכון. אולי אתה מאזין לשיחות שלי עם חבר הכנסת גורלובסקי?

גדעון סער:

אבל מאחר שנמצאת כאן עוזרת שר המשפטים אני מבקש שבמהלך הפגרה ההצעה תובא
לוועדת שרים לחקיקה.

אריאלה:

היא תגיע לפני ...

גדעון סער:

לישיבה הראשונה אני מבקש שזה יבוא לוועדת שרים.

היו"ר רוני בר-און:

מה עמדתך, חבר הכנסת גורלובסקי? אתה רוצה לקיים דיון?

מיכאל גורלובסקי:

הבנתי שיש בעיה טכנית. לא שמעתי פסיקה סופית.

היו"ר רוני בר-און:

אז אתה לא עומד על הבקשה?

מזכיר הכנסת אריה האן:

אין אפשרות. לא.

מיכאל גורלובסקי:

אפשר להתחיל לדבר על אפליה של ערבים ורוסים.

אחמד טיבי:

אתה צריך יחס דומה למרוקאים. מה שהוא עשה לדני בנלולו, שיבוא גם לקראתך. זה
תקדים, מה שהיה פה.

מיכאל גורלובסקי:

בסדר, אני מסיר את הבקשה שלי.

ה. הצעת חוק הכנסת (תיקון – מספר חברי ועדת הכספים בתקופת כהונתה של הכנסת
השש-עשרה), התשס"ד-2004, של חה"כ גדעון סער – הכנה לקריאה ראשונה

היו"ר רוני בר-און:

הנושא הבא שעל סדר היום: אנחנו מכינים את הצעת חוק הכנסת (תיקון – מספר
חברי ועדת הכספים בתקופת כהונתה של הכנסת השש-עשרה). הנה, זאת אפליה מתקנת
לרוסים ולערבים, כמו שאתה יודע. זאת הצעת חוק של חבר הכנסת גדעון סער, הכנה
לקריאה ראשונה. דנו בעניין הזה, סיכמנו שבתקופת כהונתה של הכנסת השש-עשרה
אנחנו מבקשים להרחיב את הרכב ועדת הכספים על-ידי תיקונים במובן של ייצוג
למגזר מסוים בוועדת הכספים. עברנו את הקריאה הטרומית. אנחנו מבקשים להעלות
את זה לקריאה ראשונה. יש הערות, טענות?

מאיר פרוש:

אם עושים את זה, למה רק בכנסת השש-עשרה? זה היה גם בכנסת הארבע-עשרה או
החמש-עשרה, אם אני לא טועה.

גדעון סער:

זה היה בכנסת החמש-עשרה. אבל אז היו 21 חברים. אנחנו צנועים יותר.

מאיר פרוש:

שנית, אני בעד זה שייתנו ייצוג למגזר. אבל זה לא נשמע יפה כשאומרים "למגזר
הערבי". אם חלילה חלילה ש"ס ירדו לארבעה מנדטים ויהדות התורה גם לארבעה
מנדטים, מה יקרה?

היו"ר רוני בר-און:

זה לא יכול לקרות. אם ש"ס תרד לארבעה מנדטים יהדות התורה תגדל ל-12 מנדטים.

מאיר פרוש:

אז החרדים יגידו שאין למגזר החרדי נציג בוועדת הכספים. אני בעד להגדיל.

גדעון סער:

אני מודיע מראש שאם חס ושלום נבואתך תתגשם, אפעל למען ייצוג למגזר החרדי.

מאיר פרוש:

אל תתחייב.

גדעון סער:

אני מוסיף, בעזרת השם. אמרתי חס וחלילה ובסוף הוספתי בעזרת השם.

היו"ר רוני בר-און:

בלי נדר.

מאיר פרוש:

אני רוצה שתדע. עד 1977, כשלא הייתה ש"ס והייתה רק אגודת ישראל, היו לנו
ארבעה חברי כנסת ולא היה לנו נציג בוועדת הכספים.

גדעון סער:

עד אז הליכוד לא היה בשלטון. היו הרבה עיוותים עד אז. זה העיוות היחיד עד
1977? זכינו לאמון העם, ברוך השם, יש יותר צדק.

מאיר פרוש:

אני בעד, אבל אל תגידו "מהמגזר הערבי".

אחמד טיבי:

הוראת שעה?

גדעון סער:

הוראה קבועה שיהיו 17 חברים זה לא דבר נכון.

היו"ר רוני בר-און:

לא. אם הדרישה היא להוראה קבועה, לדעתי לא נכון לעשות זאת. בכלל לצריך
להוריד את מספר חברי הוועדות. כל הנושא של הוועדות יעבור רוויזיה. אני
מקווה שבשנה הבאה נצליח להביא הצעה מגובשת במספרים של החברים בוועדות,
במכפלות. תראה איך זה נראה. הם צריכים ללכת לוועדת הכלכלה, לוועדת הכספים,
לועדת החוץ והביטחון – הכול יותר מעניין מהוועדה הספציפית. זה שבסוף בכל
הוועדות יש בעיה – אהוד רצאבי סיפר לי שאתמול בוועדת הכספים הוא קיבל
החלטות הרות גורל מבחינה כלכלית כשהוא לבד עם הייעוץ המשפטי והקצרנית. זה
מצב שלא יעלה על הדעת.

מי בעד אישור הצעת חוק הכנסת (תיקון – מספר חברי ועדת הכספים לתקופת כהונתה
של הכנסת השש-עשרה), התשס"ד-2004?

ה צ ב ע ה

בעד – רוב

נגד – אין

נמנעים – אין

היו"ר רוני בר-און:

אני קובע שההצעה עברה פה אחד. הסתייגויות רק בקריאה שנייה ושלישית.

גדעון סער:

אני רק שואל את הלשכה המשפטית: האם ירצו להוסיף בכותרת גם הוראת שעה?

ארבל אסטרחן:

בחוק של הכנסת החמש-עשרה זה לא היה כתוב.

ז. קביעת מסגרת דיון לנושא יום האישה הבין-לאומי

היו"ר רוני בר-און:

עוד נושא שעל סדר היום: לקבוע סדרי דיון לישיבה ביום שלישי, א' ניסן. זה
יום מבורך. לפחות על-פי הלוח העברי מן הראוי היה לקבוע בו את הנושא שנדון
בו. "בניסן עתידים להיגאל" – כך אומרים, חבר הכנסת פרוש? אנחנו נציין
בכנסת, במסגרת דיון סיעתי, את יום האישה הבין לאומי. "אודה", אומר לי מזכיר
הכנסת, "אם על-פי הנוהג המקובל בשנים האחרונות תחליט הוועדה על מסגרת דיון
של 3 דקות לסיעה". זהו?

מזכיר הכנסת אריה האן:

זה מה שהיה בשנים האחרונות.

היו"ר רוני בר-און:

בסדר. יש הצעות אחרות? דיון סיעתי, שלוש דקות לכל סיעה?

גדעון סער:

צריך לתת משקל מסוים, ואני רציני עכשיו, לסיעת הליכוד, נניח. זאת סיעה
שנושא שוויון נשים חשוב לה.

היו"ר רוני בר-און:

גם לגברים שבסיעה זה חשוב.

גדעון סער:

לגברים, ואני מניח שגם לנשים.

היו"ר רוני בר-און:

הן דואגות לשוויון בין גברים לנשים, הן לא דואגות לשוויון בינן לבין עצמן.

גדעון סער:

אני רוצה להבהיר, זאת לא מרצ, שמדברת גבוהה גבוהה בנושא זה, ורק שישית
מחברי הסיעה הם נשים. אצלנו יש שמונה נשים מתוך ארבעים חברים.

אחמד טיבי:

אני מוחה.

היו"ר רוני בר-און:

זה הרבה. בש"ס אין אפילו שישית.

גדעון סער:

הסיעה שיש בה הייצוג הנשי הגדול ביותר היא הסיעה שלנו.

אחמד טיבי:

וגם יש בה הפרופיל התקשורתי הגדול ביותר.

גדעון סער:

בסיעת המפד"ל, נניח, כשהם מקבלים שלוש דקות הם יודעים מי ידבר: גילה
פינקלשטיין. בסיעת מרצ יודעים מי ידבר: זהבה גלאון.

היו"ר רוני בר-און:

גם בליכוד יודעים.

גדעון סער:

ודאי שתדבר יושבת-ראש הוועדה לקידום מעמד האישה. קודם כול אני מציע להחריג
אותה.

היו"ר רוני בר-און:

לדעתי היא תציג את הנושא. אתה בטוח שזה על דעתה שאתה מבקש שגם אחרות ידברו?

גדעון סער:

אני פועל כיושב-ראש סיעה. קודם כול לדעתי יושבת-ראש הוועדה לקידום מעמד
האישה צריכה לקבל יותר משלוש דקות. היא צריכה זמן בלתי מוגבל.

היו"ר רוני בר-און:

היא פותחת.

גדעון סער:

אני רוצה לוודא שזה זמן בלתי מוגבל. לאחר שווידאתי, אני מציע שסיעת הליכוד,
הסיעה הגדולה בבית – יהיו לה שש דקות.

אחמד טיבי:

אני בעד. הצעה טובה.

היו"ר רוני בר-און:

ההצעה היא שהליכוד יקבל שש דקות, וכל יתר הסיעות שלוש דקות. מי בעד?

ה צ ב ע ה

בעד – רוב

נגד – אין

נמנעים אין

היו"ר רוני בר-און:

אני קובע שקיבלנו פה אחד את מסגרת הדיון הזאת. תודה. הישיבה נעולה.

  הישיבה ננעלה בשעה 10:05.
