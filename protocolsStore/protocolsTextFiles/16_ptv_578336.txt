פרוטוקולים/כספים/7452

ירושלים, כ' בכסלו, תשס"ד

15 בדצמבר, 2003

הכנסת השש-עשרה נוסח לא מתוקן

מושב ראשון

פרוטוקול מס' 4

מישיבת הוועדה המשותפת לוועדת הכנסת וועדת הכספים לעניין תקציב הקשר עם
הציבור

יום רביעי, ט"ו בכסלו התשס"ד (10 בדצמבר 2003), שעה 10:30

סדר-היום: תקציב הקשר עם הציבור.

נכחו:

חברי הוועדה: יולי אדלשטיין - היו"ר

חיים אורון

סגן מזכיר הכנסת דוד לב

מוזמנים: נדב כספי - חשבוּת הכנסת

טובי חכימיאן - חשבוּת הכנסת

שוש הרוש - הלשכה המשפטית, הכנסת

מנהלת הוועדה: אתי בן-יוסף

יעוץ משפטי: אנה שניידר

קצרנית: חפציבה צנעני

תקציב הקשר עם הבוחר

היו"ר יולי אדלשטיין:

אני פותח את ישיבת ועדת המשנה בעניין דף קשר עם הציבור - שם זמני. אפתח
במשהו שאתמול התעורר במליאה לאחר נאום סוחף של חברת-הכנסת מלי פולישוק-בלוך
על הטבות מפליגות שמקבלים חברי-כנסת בימים קשים אלה. הזמנתי אותה להופיע
בפני הוועדה ולהודיע לנו שהיא מוותרת על תקציב קשר עם הבוחר, וברצוני לציין
לפרוטוקול שמשום מה חברת-הכנסת מלי פולישוק-בלוך לא התייצבה בפני הוועדה
ולא הודיעה לנו שהיא מוותרת על כספי קשר עם הציבור. אני אומר את הדברים
אולי בנימה של ציניות אבל גם בהרבה כאב, כי נמאס לי קצת מהצהרות
פופוליסטיות של חבריי בימים שוועדה זו יושבת, מקצצת ומקצרת ועושה דברים כפי
שנתבקשנו ע"י יושב-ראש הכנסת, כמצוותה של ועדת הכנסת, לעשות.

ברצוני להעלות כאן, כנראה בפני עצמי, שני נושאים. נושא אחד עלה אחרי ישיבה
שהתקיימה עם ועדת גרונאו, שבה השתתפו יושב-ראש הכנסת, עבדכם הנאמן וראשי
הסיעות - אם אינני טועה, היו כלל הסיעות של הבית, ואולי היו אחד או שניים
שנעדרו - בה נידונו אותם נושאים שהעלינו כאן בדיונים הקודמים בוועדה.
התבקשנו ע"י ועדת גרונאו להעביר אליהם את הדברים שסוכמו. בינתיים, הנושא
שסוכם, וכך הודעתי ליושב-ראש הכנסת ראובן ריבלין וליושב-ראש ועדת הכנסת
חבר-הכנסת רוני בר-און, הוא הקיצוצים או המחיקות מרשימת המוצרים שניתן
לקנות מכספי קשר עם הציבור. את הנושא הזה אנו נעביר גם כהמלצה של ועדת
המשנה לוועדת גרונאו בבקשה לאשר את הרשימה החדשה, להוציא את הפריטים
שמחקנו.

אני מודה שהנושא השני קצת כבד יותר, וחבל שחברי-הכנסת לא נמצאים. חברי
הוועדה לא נמצאים ואין לי דרך להכריח אותם ולהביאם בכוח, ולכן נחליט בהרכב
שקיים. מדובר בנושא קיצוץ התקציב של דף קשר עם הציבור, ואבהיר מה בכוונתנו
לעשות. ועדת גרונאו מודעת לצורך לקצץ בכספי קשר עם הציבור כחלק מהקיצוץ
הכללי שחל בתקציב הכנסת, כפי שכולנו יודעים. אני חושב שחברי הבית לא חולקים
על הצורך בקיצוץ הכללי, ומבינים שגם כנראה קשר עם הציבור הוא חלק מהקיצוץ.
יחד עם זאת, ועדת גרונאו חושבת, ובצדק מבחינתי, שהקיצוץ או אופי הקיצוץ
והיקף הקיצוץ צריך להיות כהמלצה או להגיע אליהם כהמלצה של ועדת משנה זו.
לכן, אני מביא בפני הוועדה היום המלצה לקיצוץ בתקציב קשר עם הציבור, כשאני
לוקח בחשבון שעמְדתי כאן לאחד את כלל התקציב לאחר הקיצוץ לא התקבלה ע"י רוב
חברי הוועדה ולכן אני חוזר בי מהכוונה הזאת. אני לוקח בחשבון שכל המשתתפים
בדיון בוועדה וגם יושב-ראש הכנסת חשבו לנכון להשאיר שני תקציבים נפרדים: גם
תקציב קשר עם הציבור וגם תקציב הלשכה הפרלמנטרית מחוץ לבניין הכנסת. הצעתי
היא שהתקציב החדש של קשר עם הציבור יעמוד על 49 אלף שקל, ושתקציב הלשכה
הפרלמנטרית יעמוד על 19 אלף שקל. וזאת, במקום הסכומים הבאים: תקני אותי אם
אני טועה, אך סכום הלשכה הפרלמנטרית נכון להיום עומד על 24 אלף שקל, וסכום
קשר עם הציבור עומד על 62 אלף שקל.

טובי חכימיאן:

64 אלף שקל.

היו"ר יולי אדלשטיין:

64 אלף שקל.

דובר:

68 אלף שקל. 88 אלף שקל.

היו"ר יולי אדלשטיין:

לא.

טובי חכימיאן:

86 אלף שקל הם תקציב לשכה פרלמנטרית היום, ו-64 אלף שקל הם תקציב קשר עם
הציבור.

היו"ר יולי אדלשטיין:

יש לנו כאן איזה שהוא בלבול.

אנה שניידר:

זה כאילו 60 אלף שקל ו-80 אלף שקל.

טובי חכימיאן:

60 אלף שקל ו-80 אלף שקל זה בסדר.

היו"ר יולי אדלשטיין:

60 אלף שקל ו-20 אלף שקל.

טובי חכימיאן:

כן, אבל זה עם ההצמדות ועם הכל.

היו"ר יולי אדלשטיין:

כדי שזה יהיה ברור למען הפרוטוקול, נאמר כך: הסכום היום לחבר-כנסת שלא שוכר
לשכה פרלמנטרית הוא --

נדב כספי:

--64,911 שקל.

היו"ר יולי אדלשטיין:

מה-1 בינואר 2004 ההמלצה שלנו לוועדת גרונאו היא שבמקום 64,911 שקל התקציב
החדש יהיה 49 אלף שקל לדף קשר עם הציבור.

תקציב הלשכה הפרלמנטרית נכון להיום הוא--

טובי חכימיאן:

--86 אלף, וזה הסך-הכל.

נדב כספי:

זה 21,637 שקל.

טובי חכימיאן:

אתה רוצה רק את ההפרש, וזה 21 אלף שקל.

היו"ר יולי אדלשטיין:

זה 21,637 שקל.

אנה שניידר:

זו תוספת תקציב למי ששוכר לשכה פרלמנטרית.

היו"ר יולי אדלשטיין:

מעכשיו למי ששוכר לשכה פרלמנטרית תוספת תקציב תהיה בגודל עד 19 אלף שקל.

אנה שניידר:

כלומר, בסך-הכל כמה יהיה למי ששוכר לשכה?

היו"ר יולי אדלשטיין:

49 אלף שקל פלוס 19 אלף שקל.

טובי חכימיאן:

68 אלף שקל.

אנה שניידר:

צריך שזה יהיה ברור לפרוטוקול.

דובר:

אבל, פה כתוב לי 85 אלף שקל ולא 86 אלף שקל.

היו"ר יולי אדלשטיין:

מדובר ב-900 שקל נוספים וב-140 שקל ומשהו נוספים.

אלה הם הקיצוצים שאנו ממליצים לוועדת גרונאו לבצע. כולי תקוה שהוועדה תתכנס
בימים הקרובים, ואנו נוכל להיות במצב של בהירות כלפי חברי-הכנסת לגבי מה
הסכום העומד לרשותם מה-1 בינואר 2004. נשארו לנו רק שלושה שבועות עד לתאריך
זה.

אנה שניידר:

יש ישיבה של ועדת גרונאו בנושא הזה ב-25 בדצמבר.

היו"ר יולי אדלשטיין:

אם לא יצליחו להקדים אותה, יחליטו כנראה ב-25 בדצמבר. אני מודה שוועדת
גרונאו ביקשה עוד לקראת הישיבה הקודמת את ההחלטה, אבל לא הצלחנו לקבוע
תאריך לוועדת המשנה שלנו ולכן הנושא קצת התעכב.

אני רוצה להבהיר שבכוונתנו גם להמליץ לוועדת גרונאו שלא תהיה גרירת כלל
התקציב משנה לשנה, כלומר לא יוכל חבר-כנסת להחליט שהוא לא נמצא בקשר עם
הציבור שלוש שנות קדנציה ובשנה הרביעית לקדנציה הוא יהדק את קשריו עם
הציבור. לגבי המלצתנו לוועדת גרונאו, היו חילוקי דעות, ואינני רוצה כאן
לנקוט בצעדים קיצוניים ולומר שכל התקציב 'נשרף' אם לא ניצלת אותו במהלך
השנה. יש נסיבות ויש חישוב של חבר-כנסת ותכנון הקדנציה, ולכן ההמלצה שלי
לוועדת גרונאו, ההמלצה שלנו, היא שלא תהיה גרירה של יותר מ-50% של התקציב
השנתי; אם, נניח, חבר-כנסת ניצל מתוך 49 אלף שקל רק 24 אלף שקל או 25 אלף
שקל במהלך שנה נוכחית, הוא יוכל לגרור את הסכום הזה לשנה שבאה אחריה, אבל
זה אומר שבשנה שבאה לאחר מכן הוא יצטרך להוציא לפחות 49 אלף שקל מהתקציב כי
גם לשנה שבאה לאחר מכן הוא לא יוכל לצבור עוד מחצית ועוד מחצית.

סגן מזכיר הכנסת דוד לב:

האם זו מחצית מן המצטבר?

היו"ר יולי אדלשטיין:

לא. זה, בדיוק, מה שאני אומר. הוא יכול לגרור משנה לשנה רק מחצית משנתי.

סגן מזכיר הכנסת דוד לב:

מה עם שכירות הלשכה והתוספת הזאת? האם גם היא נגררת חצי?

היו"ר יולי אדלשטיין:

בנושא שכירות לשכה המצב פחות ברור לי, ואני רוצה עכשיו לראות איך יתארגנו
חברי-הכנסת עם הסכום החדש כי היו גם עמדות, כפי ששמענו גם בוועדה
מחבר-הכנסת שוחט וגם בדיון בוועדת גרונאו מח"כים נוספים, שהסכום של 19 אלף
שקל לא מאפשר כלל שכירת לשכה פרלמנטרית. אני כאן יותר פתוח, ואני רוצה
לראות: אולי חברי-הכנסת יחליטו שהם רוצים לחלק מהקדנציה לשכור את הלשכה.
לעומת זאת, לגבי קשר עם הציבור, שאחרי צמצום הרשימה גם מיועד לפעולות מאד
ברורות ולרכישות ברורות מאד, אני חושב שהצעת הפשרה, שאני מציע - בין לא
לאפשר לגרור כלל את התקציב לבין לחסוך את הכספים לשנה הרביעית, כפי שלפעמים
נהוג - כשזה יוצא 24,500 שקל משנה לשנה ולא יותר מזה, זו הצעה סבירה שהיא
גם סבירה מבחינת פעילות הכנסת וגם סבירה מבחינת חברי-הכנסת עצמם. אני מאד
מקווה, שעכשיו אנו בשני קולות יחד עם חבר-הכנסת חיים אורון נאשר את הדברים
שאני מציע.

(חבר-הכנסת חיים אורון נכנס לחדר הישיבות.)

אנה שניידר, אני מתנצל שהעברתי לך את רשות הדיבור. לטובת חבר-הכנסת אורון,
אחזור בקצרה על הסעיפים שעומדים להצבעה.

חיים אורון:

האם יש איזה שהוא נייר?

היו"ר יולי אדלשטיין:

הדברים מוכרים לךָ. הניירות הם מהישיבה הקודמת. ראשית, נתבקשנו ע"י ועדת
גרונאו להעביר אליהם את החומר שמוכן, וזה לא אומר כל החומר. המלצתי היא,
שנצביע איתךָ על כך שנעביר לוועדת גרונאו את הרשימה המצומצמת של המוצרים או
הפריטים שניתן לרכוש מדף קשר עם הבוחר. לא היה על זה ויכוח, והיתה הסכמה
בוועדה מה יצא מהרשימה. לכן, אתי בן-יוסף, את לוקחת על עצמךְ כן לעדכן את
הרשימה ולהעבירה לוועדת גרונאו.

שנית, נתבקשנו ע"י יושב-ראש הכנסת וע"י ועדת גרונאו להביא בפניהם את ההמלצה
שלנו על קיצוץ בסכום הכללי של דף קשר עם הציבור, כמשתמע מכל הקיצוצים
שמתרחשים בכנסת. הודעתי כאן, שאני מקבל את עמדת רוב חברי הוועדה וגם את
עמדת יושב-ראש הבית שלא נאחד את שני התקציבים, קשר עם הציבור והלשכה
הפרלמנטרית, ביחד, והם ישארו תקציבים נפרדים, והם יירדו: דף קשר עם הציבור
יירד ל-49 אלף שקל, והלשכה הפרלמנטרית - ל-19 אלף שקל. אלו יהיו התקציבים
החדשים מה-1 בינואר 2004.

חיים אורון:

האם זו הורדה ל-68 אלף שקל מ-84 אלף שקל?

היו"ר יולי אדלשטיין:

לא. הסכום של 64,900 שקל יורד ל-49 אלף שקל, והסכום של 21,600 שקל יורד
ל-19 אלף שקל.

טובי חכימיאן:

הסכום 21,600 שקל יורד ל-19 אלף שקל, שזה ההפרש בין מי שלוקח לשכה לבין מי
שלא לוקח לשכה.

חיים אורון:

כלומר, מ-21 אלף שקל זה יורד ל-19 אלף שקל.

היו"ר יולי אדלשטיין:

הסכום של 21,600 שקל יורד ל-19 אלף שקל, והסכום של 64,900 יורד ל-49 אלף
שקל.

טובי חכימיאן:

הסכום של 64,500 שקל או 64,900 שקל יורד ל-49 אלף שקל.

היו"ר יולי אדלשטיין:

המלצה נוספת ואחרונה היא: גרירת התקציב משנה לשנה תהיה גרירה מוגבלת עד
ל-50% מהסכום השנתי, כלומר לא יוכל חבר-כנסת לגרור משנה לשנה יותר מ-24,500
שקל, וכרגע אני מתייחס רק לדף קשר עם הבוחר ללא כל החלטה או המלצה בנושא
תקציב הלשכה הפרלמנטרית.

אנה שניידר:

תחילה, רציתי להעיר לגבי הנושא שהתחלת בו בעניין חברת-הכנסת פולישוק-בלוך.
סעיף 51 לחוק הכנסת, כפי שנכנס לתוקף בכנסת ה-16 וכך היה גם בחוק הקודם,
חוק שכר חברי הכנסת הקודם, קובע ש"לחבר-כנסת ישולמו שכר ותשלומים אחרים
בהתאם להוראות פרק זה" - וזה כולל גם תקציב קשר עם הציבור - "וחובה עליו
לקבלם". קרי, הוא לא יכול לוותר והוא חייב לקבל. הוא, כמובן, יכול להחליט
מה הוא עושה עם הכסף הזה. אבל, משפטית, הוא חייב לקבל את השכר וגם את
התשלומים האחרים.

היו"ר יולי אדלשטיין:

זו הערה טובה מאד. כנראה, שהבקיאות שלה בתקנון איפשרה לה לנאום את הנאום.

אנה שניידר:

כמובן שזה לא מונע מחברי-הכנסת להחליט לא לנצל את כל התקציב שהועמד לרשותם.

היו"ר יולי אדלשטיין:

לזה בדיוק התכוונתי.

אנה שניידר:

שנית, בעצם, אין לי הערות לנושא הקיצוץ עצמו. רציתי רק להסב את תשומת הלב
לכך שהחלטת שכר חברי-כנסת (הענקות ותשלומים) מתייחסת גם לתקציב קשר עם
הציבור של שרים וסגני שרים--

היו"ר יולי אדלשטיין:

--שהוא מלכתחילה עומד על 50%.

אנה שניידר:

הוא עומד על מחצית מהתקציב שעומד לרשות חברי-הכנסת. כלומר, אם לא ייעשה שום
דבר ואם ההמלצה תתקבל, גם התקציב הזה יופחת בהתאמה.

היו"ר יולי אדלשטיין:

אם הבנתי נכון את הפעולה שלךָ, אתה חישבת בכמה אחוזים הורדנו. זה מה שיירד.

חיים אורון:

לא באופן אחיד. אחד זה 75%, ואחד זה 85%. הקיצוץ מ-65 אלף שקל ל-49 אלף שקל
הוא 75%, והירידה מ-21.6 אלף שקל ל-19 אלף שקל זה 88%.

אנה שניידר:

יחד עם זאת, סעיף 56 לחוק הכנסת מאפשר לוועדה הציבורית להמליץ על תשלומים
אחרים שישולמו לשרים ולראש הממשלה או לסגני השרים, ולכן הוועדה רשאית
להמליץ על תקציב שהוא שונה ממחצית מהתקציב שנקבע, אם היא תמצא לנכון. אם
ועדת המשנה כאן מוצאת לנכון כבר להעביר איזו שהיא המלצה בעניין הזה, אז גם
זה דבר שניתן.

היו"ר יולי אדלשטיין:

אני מודה ליועצת המשפטית על ההערה. אם אני מבין נכון, נושא לשכה פרלמנטרית
כלל לא נוגע לשרים ולסגני שרים, כלומר הזכות הזאת לא עומדת להם.

אנה שניידר:

אבל, התקציב עצמו כן.

היו"ר יולי אדלשטיין:

לגבי התקציב עצמו, ההצעה שלי לחברי הוועדה היא שכפי שזה היה נהוג עד היום
התקציב שלהם יעמוד על 50% מן התקציב החדש שנקבע לחברי-הכנסת--

טובי חכימיאן:

--מתוך ה-49 אלף שקל.

היו"ר יולי אדלשטיין:

--מתוך 49 אלף שקל. אני חושב שזוהי ההמלצה.

חבר-הכנסת חיים אורון, עד עכשיו האם לגבי שלושת הנושאים שהעליתי יש לךָ
התנגדות?

חיים אורון:

לא.

היו"ר יולי אדלשטיין:

אם כך, אני קובע שבהצבעה שלנו פה אחד נתקבלו ההחלטות האלה בוועדת משנה, שהן
בחזקת המלצות לוועדת גרונאו לעיונם והחלטתם.

אתי בן-יוסף:

תיקון קטן - זו ועדה משותפת ויש פה גם נציגים של ועדת הכספים.

היו"ר יולי אדלשטיין:

זו ועדת משנה משותפת לוועדת הכנסת ולוועדת הכספים. כרגע, דווקא קיים דיון
פריטטי, ונציג ועדת הכספים מול נציג ועדת הכנסת.

חיים אורון:

הקיצוץ המוצע נותן 79%.

היו"ר יולי אדלשטיין:

בסדר גמור.

חיים אורון:

יש נושא חדש שקיים הרבה מאד זמן, ואינני יודע אם הוא שייך לפה, ואני מודה
שהוא עלה מבחינתי בגלל נושא החניה. אם עושים קיצוצים, אני רוצה לשאול: האם
פער המשכורות של יושבי-ראש ועדות וסגני יושב-ראש הכנסת באמת ראוי? האם
יושבי-ראש ועדות, כל הוועדות בכנסת, עובדים באמת יותר מאשר חברי-כנסת שאינם
יושבי ראש ועדות? האם זה סוג של בונוס? מה זה בדיוק?

היו"ר יולי אדלשטיין:

אתה מביא את דבר החפ"שים לשולחן הוועדה. אבל, זה לא אנחנו.

אנה שניידר:

זה ועדת גרונאו.

חיים אורון:

אני מביא את דבר החפ"שים. דיברתי עם היושב-ראש, והוא עשה לי תנועת כזו של:
"מה? אתה משוגע?". בסדר, בגילי המתקדם אני גם משוגע. אינני יודע. תאמינו
לי, שלא הבנתי למה צריכים לתת חניה מיוחדת ליושב ראש ועדה כלשהי, ואינני
רוצה להגיד איזה, או לחבר-הכנסת ששוב אינני רוצה להגיד איזה.

היו"ר יולי אדלשטיין:

תגיד: "חבר-הכנסת בייגה שוחט", וכולנו נסכים.

חיים אורון:

בסדר. נניח, חבר-הכנסת שוחט. מדובר פה בהרבה מאד כסף. כמה זה?

טובי חכימיאן:

זה 1,600 שקל לחודש.

היו"ר יולי אדלשטיין:

ברוטו.

סגן מזכיר הכנסת דוד לב:

החניה עוררה אצלו את נושא פער השכר.

היו"ר יולי אדלשטיין:

זה הקיפוח.

חיים אורון:

ועדת חקירה פרלמנטרית לא, אבל כל הוועדות האחרות. אינני יודע אם הוועדות
האלה- - -

היו"ר יולי אדלשטיין:

חבר-הכנסת אורון, לפני שהגעת הרגשתי שאני במסיבת עיתונאים מאולתרת ושמחתי.
אינני בטוח שבכוחי לגייס מדי יום את כל הכתבים הפרלמנטריים.

חיים אורון:

אגלה מתי נזכרתי בנושא השכר, אם מותר פה לגלות. כשהייתי יושב-ראש ועדה,
מישהו אמר לי: "אתה יודע? אינך מקבל שכר נוסף". שאלתי: "למה אני צריך לקבל
שכר נוסף?", וזה כבר היה בסוף.

היו"ר יולי אדלשטיין:

תכף נשמע את דעתה של אנה שניידר, אבל אני חושב שברור לכולנו שלוועדת המשנה
שלנו אין מנדט לעסוק בנושא הזה.

סגן מזכיר הכנסת דוד לב:

גם לא בנושא החניה.

היו"ר יולי אדלשטיין:

החניה היא פררוגטיבה של היושב-ראש.

אני חושב שהנושא הזה יכול לעלות למליאת ועדת הכנסת, אבל ההחלטה בו תתקבל רק
ע"י הוועדה הציבורית. אנה שניידר, תקני אותי, אם אני טועה.

אנה שניידר:

ההחלטה היא של ועדת הכנסת, אבל על-פי המלצה של הוועדה הציבורית.

בהקשר הזה, רציתי רק לציין שהיתה פניה לוועדה הציבורית בקשר להעלאת שכרם של
סגני השרים ולהשוותם לשכרם של יושבי-ראש ועדות.

היו"ר יולי אדלשטיין:

כמי שעבר את כל הדרגות: של חפ"ש, של סגן יושב-ראש, של סגן שר וגם של שר,
נכון שהרגשתי מקופח, בהמשך לדברי חבר-הכנסת חיים אורון, כשגיליתי שאני
כביכול קודמתי לסגן שר מסגן יושב-ראש הכנסת ופתאום אשתי שאלה "איפה הכסף?".
אני מבין שיש צדק מסויים בדבריךָ.

אנה שניידר:

לפי חוק יסוד: הממשלה החדש, הנקודה הזאת, לגבי סגני שרים, היא בסמכות ועדת
הכספים.

היו"ר יולי אדלשטיין:

כן, זה ברור.

חיים אורון:

לא, אינני מדבר על סגני שרים.

היו"ר יולי אדלשטיין:

חבר-הכנסת אורון, הנקודה ברורה. במידה ותרצה, אתה יכול לפנות לוועדת הכנסת
וזה יועבר לוועדת גרונאו והם יחליטו מה שיחליטו ויעבירו לנו את החומר.

חיים אורון:

אתה לא רוצה שאני ואתה נפנה?

היו"ר יולי אדלשטיין:

אם אתה תוותר לי על החניה, אולי אלך איתךָ על השכר.

חברי-הכנסת הרבים והמשתתפים, אני כרגיל מודה לכם על הייעוץ, על הסיוע ועל
הנתונים לוועדה. תודה רבה לעיתונאים על ההשתתפות הפעילה.

אני נועל את הישיבה.

הישיבה ננעלה בשעה 10:53.
