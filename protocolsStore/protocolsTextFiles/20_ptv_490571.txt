הכנסת העשרים

מושב רביעי

פרוטוקול מס' 324

מישיבת ועדת הכנסת

יום שני, י"ג בשבט התשע"ח (29 בינואר 2018), שעה 12:00

סדר היום:

א. הקמת ועדה משותפת של ועדת החוץ וביטחון יחד עם ועדת העבודה, הרווחה
והבריאות, לפי סעיפים 10(א) ו-67ו(א) לחוק שירות הקבע בצה"ל (גמלאות)

ב. הרכב הוועדה לתקציב הכנסת ומינוי יושב-ראש הוועדה.

ג. רביזיה על החלטת ועדת הכנסת בדבר סיום כהונתה של הוועדה המיוחדת לצדק
חלוקתי ושוויון חברתי

ד. קביעת ועדות לדיון בהצעות החוק הבאות:

1. הצעת חוק פקודת מס הכנסה (הטבות במס ליישוב באיזור מאוים), התשע"ו-2016,
של חה"כ בצלאל סמוטריץ (פ/2809/20).

2. הצעת חוק יסוד: משק המדינה (תיקון – בחינת העלות לרשויות מקומיות),
התשע,ח-2017, של חה"כ רועי פולקמן (פ/4019/20).

3. הצעת חוק אמנות הבנקים הבין-לאומיים לפיתוח (תיקוני חקיקה), התשע"ח-2017
(מ/1179).

4. קביעת ועדות לדיון בהצעות החוק הבאות:

1. הצעת חוק ההגבלים העסקיים (מתן הוראות ליבואן ישיר – הוראת שעה),
התשע"ח-2017 (מ/1174).

2. הצעת חוק התקנים (תיקון מס' 13), התשע"ח-2018 (מ/1188).

נכחו:

חברי הוועדה:

מכלוף מיקי זוהר – היו"ר

רוברט אילטוב

יואל חסון

שולי מועלם-רפאלי

רועי פולקמן

יואב קיש

חברי הכנסת:

משה גפני

איתן כבל

יעל כהן-פארן

מרב מיכאלי

בצלאל סמוטריץ

סאלח סעד

רחל עזריה

מוזמנים:

  -------------------------------------------------------------------------
  נעמה גוטליב –   יועצת שר הכלכלה
  ----------- --- ---------------------------------------------------------
  אריאלה מלכה –   מנהלת הוועדה המיוחדת לדיון בהצעת חוק הרשות הממשלתית
                  להתחדשות עירונית ובסעיפים מהצעת חוק התוכנית הכלכלית

  -------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדר אביב

1. הקמת ועדה משותפת של ועדת החוץ וביטחון יחד עם ועדת העבודה, הרווחה
והבריאות, לפי סעיפים 10(א) ו-67ו(א) לחוק שירות הקבע בצה"ל (גמלאות)

היו"ר מכלוף מיקי זוהר:

אני מתכבד לפתוח את ישיבת ועדת הכנסת, הנושאים שלפנינו היום:

א. הקמת ועדה משותפת של ועדת החוץ וביטחון יחד עם ועדת העבודה, הרווחה
והבריאות, לפי סעיפים 10(א) ו-67ו(א) לחוק שירות הקבע בצה"ל גמלאות.

ב. הרכב הוועדה לתקציב הכנסת ומינוי יושב-ראש הוועדה.

ג. רביזיה על החלטת ועדת הכנסת בדבר סיום כהונתה של הוועדה המיוחדת לצדק
חלוקתי ושוויון חברתי.

ד. קביעת ועדות לדיון בהצעות החוק הבאות:

1. הצעת חוק פקודת מס הכנסה (הטבות מס ליישוב מאוים באיזור), התשע"ו-2016,
של חה"כ בצלאל סמוטריץ (פ/4019/20).

2. הצעת חוק יסוד: משק המדינה (תיקון – בחינת העלות לרשויות מקומיות),
התשע"ח-2017, של חה"כ רועי פולקמן (פ/4019/20).

3. הצעת חוק אמנות הבנקים הבין-לאומיים לפיתוח (תיקוני חקיקה), התשע"ח-2017
(מ/1179) – זו הצעת חוק ממשלתית, למיטב ידיעתי.

כמו כן, נוסף לסדר היום הנושא הבא – קביעת ועדות לדיון בהצעות החוק הבאות:

1. הצעת חוק ההגבלים העסקיים ומתן הוראות ליבואן ישיר – הוראת שעה),
התשע"ח-2017 (מ/1147).

2. הצעת חוק התקנים (תיקון מס' 13), התשע"ח-2018 (מ/1188).

יואל חסון (המחנה הציוני):

רביזיה אדוני.

היו"ר מכלוף מיקי זוהר:

איזו עבודה אופוזיציונית לוחמת, חבר הכנסת חסון.

ראשית, הקמת ועדה משותפת של ועדת החוץ וביטחון וועדת העבודה, הרווחה
והבריאות. להלן שמות החברים המוצעים.

ארבל אסטרחן:

צריך להגיד לאיזה נושא.

היו"ר מכלוף מיקי זוהר:

פנה ליושב-ראש הקודם שר הביטחון לגבי תקנות שירות הקבע בצבא הגנה לישראל
(גמלאות) (תנאים לפיטורין משירות קבע של נגדים שהגיעו לגיל 42) ולפי הוראת
סעיף 10(א) לחוק שירות הקבע בצבא הגנה לישראל (גמלאות) כפי שתוקן בחוק
ההתייעלות הכלכלית (תיקוני חקיקה ליישום המדיניות הכלכלית לשנות התקציב
2017 ו-2018, התשע"ז-2016. התקנות אמורות להיות מאושרות בוועדה משותפת
לוועדת החוץ הביטחון, ועדת העבודה, הרווחה והבריאות - - -

ארבל אסטרחן:

באותו חוק הסדרים אחרון נעשו שני תיקונים לחוק שירות הקבע בצה"ל (גמלאות).
האחד, בנושא פיטורים משירות קבע של נגד שהגיע לגיל 42, מה שאמר יו"ר
הוועדה. והנושא השני היה זכאות לקצבת גישור לחייל חדש שפוטר. שני הנושאים
האלה נחקק ביחד בתיקונים לאותו חוק, ולגבי שניהם נקבע שתקנות יהיו באישור
ועדה משותפת באותו הרכב, ועדה משותפת של ועדת החוץ והביטחון וועדת העבודה,
ולכן מוצע שהוועדה שמרכיבים כעת תהיה לשני העניינים, גם לסעיף 10 לחוק וגם
לסעיף 67ו לחוק.

היו"ר מכלוף מיקי זוהר:

שכנעת אותי.

להלן המלצת הוועדה לחברים מטעם ועדת החוץ והביטחון: יושב-ראש הוועדה חבר
הכנסת אבי דיכטר, חברי הוועדה מטעם ועדת החוץ והביטחון: עמיר פרץ, עפר שלח,
רוברט אילטוב, אמיר אוחנה, ומטעם ועדת העבודה, הרווחה והבריאות: אלי
אלאלוף, מאיר כהן, מירב בן ארי, מוטי יוגב ומיכל בירן.

האם יש מישהו שהוא בעד החברים הללו ומינויים? האם יש מישהו שמתנגד?

הצבעה

בעד – פה אחד

הקמת הוועדה המשותפת והרכב החברים בה אושרו.

היו"ר מכלוף מיקי זוהר:

זה אושר.

2. הרכב הוועדה לתקציב הכנסת ומינוי יושב-ראש הוועדה

היו"ר מכלוף מיקי זוהר:

הרכב הוועדה לתקציב הכנסת ומינוי יושב-ראש הוועדה – מתוקף תפקידי כיושב-ראש
ועדת הכנסת, הרי יהיה מכובד שאני גם אכהן כראש הוועדה.

אתי בן יוסף:

- - -

היו"ר מכלוף מיקי זוהר:

אני מציע לוועדה לאשר שאני אכהן כחבר בוועדה המשותפת לוועדת הכספים ולוועדת
הכנסת מטעם ועדת הכנסת ולא מטעם ועדת הכספים.

רוברט אילטוב (ישראל ביתנו):

רגע, למה זה בכלל צריך להיות ועדה משותפת, ולא ועדת הכנסת?

ארבל אסטרחן:

ועדה לתקציב הכנסת היא משותפת לוועדת הכנסת ולוועדת הכספים לפי חוק.

היו"ר מכלוף מיקי זוהר:

לפי חוק.

אני כרגע מכהן בוועדה הזו מטעם ועדת הכספים. אז מוצע שאני אכהן בוועדה הזאת
מטעם ועדת הכנסת, ואז אני גם אוכל לכהן כיושב-ראש - - -

רוברט אילטוב (ישראל ביתנו):

אתה יכול להיכנס לוועדה הזאת מטעם ועדת הכספים, ואני אכהן מטעם ועדת הכנסת.

היו"ר מכלוף מיקי זוהר:

טוב, רק שאני לא אוכל להיות יושב-ראש.

מטעם ועדת הכספים יכהן בוועדה המשותפת לפי ההצעה המוצעת חבר הכנסת דודי
אמסלם, ומטעם ועדת הכנסת יכהן בוועדה המשותפת חבר הכנסת מיקי זוהר, זו
ההצעה שאנחנו מביאים לכאן, במקום יואב קיש. לאחר מכן, ברגע שאני אתמנה
להיות חבר בוועדה מטעם ועדת הכנסת, אני אוכל גם להמליץ על עצמי - - -

ארבל אסטרחן:

לא צריך כי זו ועדה יחידה שהחוק אומר שבראשה עומד יו"ר ועדת הכנסת.

היו"ר מכלוף מיקי זוהר:

אז החוק יקבע שאני גם אהיה יושב-ראש הוועדה המשותפת.

יואל חסון (המחנה הציוני):

כל כך הרבה טוב שאתה מקבל?

היו"ר מכלוף מיקי זוהר:

שמע, אני מרגיש לא נעים.

רוברט אילטוב (ישראל ביתנו):

מי חברי הוועדה, אגב?

היו"ר מכלוף מיקי זוהר:

חברים מטעם ועדת הכנסת היום הם: יואב קיש – ואני אחליף אותו, שולי מועלם,
רועי פולקמן, אחמד טיבי ויואל חסון, ומטעם ועדת הכספים: משה גפני, אני
הייתי ומחליף אותי דוד אמסלם, מיקי לוי, יצחק וקנין ומיקי רוזנטל.

רוברט אילטוב (ישראל ביתנו):

זו פעם ראשונה שאני לא חבר ועדה. חמור מאוד.

היו"ר מכלוף מיקי זוהר:

אתה תחיה עם זה.

אני מבקש להביא את זה להצבעה. מי בעד? מי נגד? מי נמנע?

הצבעה

בעד – פה אחד

הרכב הוועדה לתקציב הכנסת ומינוי וישב-ראש הוועדה אושרו.

היו"ר מכלוף מיקי זוהר:

ההצעה אושרה.

3. קביעת ועדות לדיון בהצעות החוק הבאות:

1. הצעת חוק פקודת מס הכנסה (הטבות במס ליישוב באיזור מאוים), התשע"ו-2016,
של חה"כ בצלאל סמוטריץ (פ/2809/20).

2. הצעת חוק יסוד: משק המדינה (תיקון – בחינת העלות לרשויות מקומיות),
התשע,ח-2017, של חה"כ רועי פולקמן (פ/4019/20).

3. הצעת חוק אמנות הבנקים הבין-לאומיים לפיתוח (תיקוני חקיקה), התשע"ח-2017
(מ/1179).

היו"ר מכלוף מיקי זוהר:

נעבור עכשיו לקביעת ועדות לדיון בהצעות החוק הבאות. זה סעיף ד', את סעיף ג'
אני כרגע משהה. אני אתחיל בסעיף 2, הצעת חוק יסוד: משק המדינה (תיקון –
בחינת העלות לרשויות מקומיות), התשע"ח-2017, של חבר הכנסת רועי פולקמן.
היתה מחלוקת אם היא תלך לוועדת החוקה, חוק ומשפט, או אם היא תלך לוועדת
הכספים.

רועי פולקמן (כולנו):

אני חושב שבגלל שזה חוק מרכזי בנושא השלטון המקומי, הוא צריך להיות בוועדת
הפנים, אבל לא שמעתי את הטענות - - -

היו"ר מכלוף מיקי זוהר:

אין כרגע אופציה כזאת.

רועי פולקמן (כולנו):

אין אופציה שזה יהיה בוועדת הפנים?

היו"ר מכלוף מיקי זוהר:

לא, או בוועדת החוקה או בוועדת הכספים.

ארבל אסטרחן:

הוועדה יכולה להחליט מה שהיא רוצה.

היו"ר מכלוף מיקי זוהר:

אם זה הגיע לוועדת הכנסת אנחנו יכולים כל ועדה?

ארבל אסטרחן:

- - -

היו"ר מכלוף מיקי זוהר:

מעניין. לא ידעתי את זה.

רועי פולקמן (כולנו):

אדוני היושב-ראש, זה הנושא רגיש שהנושא שלו היה איך לצמצם את הסיטואציה שבה
מחוקקים חוקים בלי לבדוק את ההשלכה התקציבית שלהם על השלטון המקומי כיוון
שזה קורה בתדירות מאוד מאוד גבוהה. ואז יחד עם המרכז לשלטון מקומי ועם שר
הפנים נולדה ההצעה הזאת שצריך לנהל עליה דיון רציני בוועדה. מכיוון שעיקר
המטרה של ההצעה הזאת היא הסיפור של חקיקה פרטית שמייצרת עול כספי ואין היום
אף גורם במדינה שבודק את זה. פשוט מעבירים חוק, משרד הפנים לא יודע, השלטון
המקומי מתערב או לא מתערב ופתאום מגלות הרשויות שנגזר עליהן עול ב-10
מיליון שקלים. המדינה לא משפה, ועושים את זה.

ולכן היה נראה לי שזה קלאסי לוועדת הפנים יותר מכל דבר אחר כי העיקר כאן
הוא השלטון המקומי, אין כאן משהו אחר.

רוברט אילטוב (ישראל ביתנו):

אבל מה אתה מצפה? - - -

רועי פולקמן (כולנו):

אני מצפה שאם יש כאן עלות תקציבית, זה ידרוש רוב מיוחד.

רוברט אילטוב (ישראל ביתנו):

אז בכל חוק תעשה ככה.

רועי פולקמן (כולנו):

מה זאת אומרת? על הממשלה זה קורה ממילא, אז למה השלטון המקומי הוא לא
ממשלה?

רוברט אילטוב (ישראל ביתנו):

ברגע שאתה עושה חוק - - - ביטחון פנים, אז אתה - - -

רועי פולקמן (כולנו):

לא, אבל זה קורה ממילא. בכל דבר בממשלה זה קורה.

רוברט אילטוב (ישראל ביתנו):

- - -

רועי פולקמן (כולנו):

אז בוא נדון בזה בוועדה. יש משהו במה שאתה אומר - - -

רוברט אילטוב (ישראל ביתנו):

- - -

רועי פולקמן (כולנו):

אבל הם עושים את זה רק על ממשלה, ואני טוען שרשויות מקומיות זה ממשלה רחבה.
זו הטענה.

היו"ר מכלוף מיקי זוהר:

אוקיי. המסר ברור, אני רוצה לשמוע את היועצת המשפטית.

ארבל אסטרחן:

לעמדתנו הוועדה המתאימה באופן מובהק לעניין הזה היא ועדת החוקה, חוק ומשפט.
מדובר בתיקון לחוק יסוד, כאשר ככלל כל חוקי היסוד נדונים בוועדת החוקה.
מדובר בתיקון לסעיף קיים, והסעיף עצמו נחקק בוועדת החוקה והאיזונים שבו
נקבעו שם, ולכן - - -

היו"ר מכלוף מיקי זוהר:

אבל המרכיב הכלכלי הוא מרכיב שהוא הכי בולט בחוק הזה.

ארבל אסטרחן:

נכון, אבל סעיפים שיש בהם מרכיבים כלכליים נדונים בהרבה ועדות.

גור בליי:

אני היועץ המשפטי לוועדת החוקה, אני מדבר גם על דעתו של יו"ר ועדת החוקה.
אנחנו סבורים שוועדת החוקה היא המקום הנכון, בהמשך למה שאמרה ארבל. אנחנו
דנים בתיקונים לחוקי יסוד באופן כללי, וגם פה באופן פרטני זה עוסק גם בסופו
של דבר בשאלה חוקתית ממדרגה ראשונה, שאלה של הטלת מגבלות - - -

היו"ר מכלוף מיקי זוהר:

הפשרה שאני הייתי עושה, אם יושב-ראש ועדת הכספים היה מסכים, זו ועדה משותפת
בין ועדת החוקה לוועדת הכספים.

בצלאל סמוטריץ (הבית היהודי):

לא, אבל זה שייך לוועדת החוקה.

משה גפני (יהדות התורה):

אני מקבל באופן עקרוני את מה שאומרת היועצת המשפטית. כל דבר שצריך להיות
בוועדת הכספים צריך להיות בוועדת הכספים, ומה שצריך להיות בחוקה שיהיה
בחוקה. אני מתנגד לחוק הזה - - -

רוברט אילטוב (ישראל ביתנו):

אחרי שהם הסירו את חוק המואזין אתה כל כך נדיב?

היו"ר מכלוף מיקי זוהר:

אם יושב-ראש ועדת הכספים מוותר על החוק, אז אנחנו נעביר אותו - - -

משה גפני (יהדות התורה):

אני לא מוותר. אם היועצת המשפטית אומרת שזה לוועדת החוקה אז זה לוועדת
החוקה.

רועי פולקמן (כולנו):

אין לי התנגדות נחרצת לזה.

היו"ר מכלוף מיקי זוהר:

העניין הוא שאנחנו נצטרך לאמץ את הקו הזה שמה שכספים תמיד כספים.

רוברט אילטוב (ישראל ביתנו):

אתה לא חייב.

משה גפני (יהדות התורה):

חייב. למה לא חייב?

ארבל אסטרחן:

לי אין בעיה. אתה יודע שאם אתם הולכים לפי התקנון, אני יכולה רק לשמוח על
זה.

יואל חסון (המחנה הציוני):

אני הולך עם עמדת יושב-ראש ועדת הכספים.

היו"ר מכלוף מיקי זוהר:

טוב, חבר הכנסת פולקמן, זה הולך לוועדת החוקה.

רועי פולקמן (כולנו):

בסדר.

היו"ר מכלוף מיקי זוהר:

אני מבקש לאשר את ההחלטה להעביר את החוק לוועדת החוקה. מי בעד? מי נמנע?

הצבעה

בעד – רוב

נמנעים – 1

ההחלטה אושרה.

רוברט אילטוב (ישראל ביתנו):

אני נמנע.

היו"ר מכלוף מיקי זוהר:

חבר הכנסת רוברט אילטוב נמנע.

הצעת חוק פקודת מס הכנסה (הטבות מס ליישוב באיזור מאוים), הצעת החוק של חבר
הכנסת בצלאל סמוטריץ.

יואל חסון (המחנה הציוני):

היושב-ראש, אתה יודע למה הוא נמנע? הוא מעניש אותך על זה שהוא לא בוועדת
התקציב.

היו"ר מכלוף מיקי זוהר:

תודה. אם זו הסנקציה. בזמנו מישהו צעק בכנסת, הוועדה לצדק חלוקתי ושוויון
חברתי לחוק הזה. זה אני. ומאז הוועדה נסגרת. ולכן אנחנו צריכים להחליט
לאיזו ועדה החוק ילך. המציע, בבקשה.

בצלאל סמוטריץ (הבית היהודי):

אני חושב שהוועדה הנכונה ביותר היא ועדת החוקה.

בצלאל סמוטריץ (הבית היהודי):

אני חושב שהוועדה המתאימה ביותר היא ועדת החוקה. אני רוצה להסביר. הצעת
החוק הזאת היא בסך הכול הצעה שנועדה לייצר שוויון.

היו"ר מכלוף מיקי זוהר:

וזה עניין חוקתי.

בצלאל סמוטריץ (הבית היהודי):

בוודאי. הצעת החוק שהוביל הרב גפני, שהיא כמובן הצעת חוק נהדרת, עשתה מהלך
גדול, היסטורי, ובסוף במבחן התוצאה יצרה אפליה מאוד מאוד קשה של תושבי
היישובים ביהודה ושומרון שמצאו את עצמם מחוץ למפה, למרות שהם מתמודדים עם
אתגרים לא פחותים מאלה שמתמודדים איתם יישובים סמוכי גבול במקומות אחרים,
אתגרים ביטחוניים וסיכונים וכולי.

משה גפני (יהדות התורה):

תגיד בכל אופן גם דברים טובים.

בצלאל סמוטריץ (הבית היהודי):

אמרתי קודם. אמרתי, מהלך היסטורי.

משה גפני (יהדות התורה):

על פי החוק החדש שאני עשיתי, חברון והיישוב היהודי בחברון נמצא בהטבות המס.
הוא לא היה קודם.

בצלאל סמוטריץ (הבית היהודי):

גפני, אמרתי מהלך היסטורי.

משה גפני (יהדות התורה):

גם ביו"ש.

בצלאל סמוטריץ (הבית היהודי):

בסופו של דבר נוצרה כאן אפליה שאנחנו רוצים לתקן אותה. ועדת שרים תומכת
ברעיון הזה באופן עקרוני. ולכן אני חושב שהוועדה הכי נכונה לעסוק בענייני
שוויון היא ועדת החוקה.

היו"ר מכלוף מיקי זוהר:

תודה. היועצת המשפטית?

ארבל אסטרחן:

זה תיקון לפקודת מס הכנסה. אין מה לדבר - - -

היו"ר מכלוף מיקי זוהר:

ועדת הכספים. אני מעביר את זה לוועדת הכספים אם הוועדה תאשר. מי בעד ועדת
הכספים? ירים את ידו. מי נגד? מי נמנע?

הצבעה

בעד – פה אחד

ההחלטה אושרה.

היו"ר מכלוף מיקי זוהר:

הצעת חוק ואמנות הבנקים הבין-לאומיים לפיתוח (תיקוני חקיקה) – את ההצעה
הזאת הממשלה הביאה, נכון? האם יש פה נציג ממשלה שיגיד לאיזו ועדה הוא רוצה
שזה ילך? אין פה. ולכן אנחנו נשמע את יושבי-ראש הוועדה. יש פה אך ורק את
יושב-ראש ועדת הכספים, יסביר לנו למה הצעת החוק צריכה להגיע לוועדת הכספים
ולא לוועדת החוץ והביטחון.

משה גפני (יהדות התורה):

מה העמדה שלך?

היו"ר מכלוף מיקי זוהר:

עמדת היועצת המשפטית היא לוועדת הכספים.

משה גפני (יהדות התורה):

אין לי עמדה. אני אמרתי שאני אקבל את עמדת היועצת המשפטית.

היו"ר מכלוף מיקי זוהר:

עמדת היועצת המשפטית היא לוועדת הכספים. האם יש מישהו שמתנגד ורוצה לומר
למה זה צריך ללכת לוועדת החוץ והביטחון? היועצת המשפטית מציעה להעביר את זה
לוועדת הכספים, סגן שר האוצר רוצה להעביר את זה לוועדת החוץ והביטחון. אני
מניח שזה לאור החברות הטובה שלו עם גפני.

יואל חסון (המחנה הציוני):

גפני, מה אתה אומר? אתה רוצה את זה אצלך?

משה גפני (יהדות התורה):

כן.

היו"ר מכלוף מיקי זוהר:

אז אני חושב שאנחנו נצביע על זה. מי בעד להעביר את זה לוועדת הכספים? מי
נגד?

הצבעה

בעד – רוב

נגד – מיעוט

ההחלטה אושרה.

היו"ר מכלוף מיקי זוהר:

אתה נגד? למה?

רוברט אילטוב (ישראל ביתנו):

כי סגן שר האוצר ביקש - - -

היו"ר מכלוף מיקי זוהר:

אז אתה הולך עם סגן שר האוצר?

רוברט אילטוב (ישראל ביתנו):

אם הממשלה מבקשת, אני לא מבין למה הוועדה - - -

יואל חסון (המחנה הציוני):

אתה גם מספיק ותיק פה לא להיות חותמת גומי.

היו"ר מכלוף מיקי זוהר:

מה, אתה חותמת גומי? רגע, חבר הכנסת חסון, אני מוכיח לך שהוא לא חותמת
גומי, ראה חוק המרכולים. חותמת גומי הוא לא. אבל פה - - -

רוברט אילטוב (ישראל ביתנו):

גם לא חותמת גומי בוועדה. אני חושב שיש פה התנהלות קואליציונית, וכך צריך
להיות.

יואל חסון (המחנה הציוני):

אתה יודע מה, אני מבקש על ההצבעה הזאת רביזיה.

משה גפני (יהדות התורה):

למה?

יואל חסון (המחנה הציוני):

כי אני רוצה לדון על זה ברצינות עוד פעם.

היו"ר מכלוף מיקי זוהר:

אז אני אגיד לך, כרגע זה לא יהיה במצב בו אתה תיתן לי כלים לעבודה. אני
אסתדר לבד. אני מאוד מאוד מעריך את עמדתך. זכותך גם להתנגד, וזה בסדר גמור,
ואנחנו מכבדים את החלטתך.

יואל חסון (המחנה הציוני):

אז תגיד מתי הרביזיה.

היו"ר מכלוף מיקי זוהר:

הרביזיה תהיה בשעה 12:55.

יואב קיש (הליכוד):

כבוד היושב-ראש, חברי, פעם ראשונה שאני יושב אצלך בישיבה, ואני שמח שזה
המצב. אני רוצה לשאול אותך, לצערי, בגלל שהייתי בוועדה אחרת ולא יכולתי
להגיע להחלטה בנושא: בחינת העלות לרשויות המקומיות, כשהחוק של חבר הכנסת
פולקמן נידון פה, אני חושב שהוא צריך להיות בוועדת הפנים. יש לו השפעה מאוד
משמעותית על הרשויות המקומיות - - -

היו"ר מכלוף מיקי זוהר:

אבל כבר הצבענו על זה.

יואב קיש (הליכוד):

אני יודע. אז אני הולך להגיש רביזיה.

היו"ר מכלוף מיקי זוהר:

אל תגיש רביזיה, אני אצטרך לדחות אותה.

יואב קיש (הליכוד):

למה?

רוברט אילטוב (ישראל ביתנו):

אתה לא יכול לדחות רביזיה.

היו"ר מכלוף מיקי זוהר:

להפיל אותה. ברור שאני אפיל אותה. הרי אני אסביר לך איך זה עובד, אילטוב.
אתה יודע, כי כמה זמן אתה בכנסת? קצת יותר ממני, נו. איך זה עובד? כשאתם
מתחילים לשחק את המשחקים, אז אני כיושב-ראש הוועדה שגם יודע לשחק את
המשחקים מתחיל לשחק אותם בחזרה, ואז מתחיל משבר קואליציוני, ואז זה מתגלגל
הלאה והלאה והלאה, ואז אתה משחק לידיים של יואל חסון.

רוברט אילטוב (ישראל ביתנו):

אתה פועל בניגוד לעמדת הממשלה - - -

היו"ר מכלוף מיקי זוהר:

גם אתה פעלת בניגוד לעמדת הממשלה כשהצבעת נגד חוק המרכולים. נו, אז מה?

יואל חסון (המחנה הציוני):

תפיל. אני אשם בסוף. הכול באים אליי.

רוברט אילטוב (ישראל ביתנו):

תגיד לי - - - מה זה האיומים האלה?

היו"ר מכלוף מיקי זוהר:

אני לא מאיים עליך, אני רק מסביר לך איך זה עובד.

רוברט אילטוב (ישראל ביתנו):

אתה, אל תסביר לי איך זה עובד.

היו"ר מכלוף מיקי זוהר:

אז בוא נלך עם הקו הזה. אני מגיש רביזיה על ההחלטה שלי להקים ועדה משותפת
לוועדת החוץ והביטחון ולוועדת העבודה והרווחה.

רוברט אילטוב (ישראל ביתנו):

תעשה מה שאתה רוצה.

היו"ר מכלוף מיקי זוהר:

אז הגשתי רביזיה. בואו נמשיך.

יואל חסון (המחנה הציוני):

איזה כיף נהיה פה פתאום.

היו"ר מכלוף מיקי זוהר:

אתה עושה עבודה טובה. אתה מצליח להפיל אותו בפח, זה מצוין.

יואב קיש (הליכוד):

אני מכיר את שיקוליו המורכבים של יו"ר ועדת הכנסת. אני רק מציין את הסיבה
שלא הייתי פה, ולכן אנחנו נדבר על זה אחר כך, ואם צריך נגיש רביזיה בהמשך.

היו"ר מכלוף מיקי זוהר:

בסדר, אתה יכול להגיש רביזיה גם אחר כך.

יואל חסון (המחנה הציוני):

הנה, הוא הגיש רביזיה. אדוני, הוא הגיש רביזיה.

היו"ר מכלוף מיקי זוהר:

מי?

יואל חסון (המחנה הציוני):

הוא.

היו"ר מכלוף מיקי זוהר:

אני ממש בלחץ מטורף עכשיו.

יואל חסון (המחנה הציוני):

תרשום את זה.

היו"ר מכלוף מיקי זוהר:

אני הולך לדבר עכשיו עם כל הצוות שלי. צוות, תתחילו להיערך לפריימריז.

יואל חסון (המחנה הציוני):

אבל תקבע מתי רביזיה.

היו"ר מכלוף מיקי זוהר:

הלאה, בואו נמשיך.

יואל חסון (המחנה הציוני):

תקבע את מועד הרביזיה. אדוני היושב-ראש, אדוני היושב-ראש, הלו - - -

היו"ר מכלוף מיקי זוהר:

כן, הגישו רביזיה. גם הרביזיה שלו ל-12:55, זה בדיוק בעוד חצי שעה. יואל,
תתפלא, אבל אני קצת יודע.

יואל חסון (המחנה הציוני):

רק וידאתי שאתה ערני. זה הכול.

היו"ר מכלוף מיקי זוהר:

אני ערני.

4. קביעת ועדות לדיון בהצעות החוק הבאות:

1. הצעת חוק ההגבלים העסקיים (מתן הוראות ליבואן ישיר – הוראת שעה),
התשע"ח-2017 (מ/1174).

2. הצעת חוק התקנים (תיקון מס' 13), התשע"ח-2018 (מ/1188).

היו"ר מכלוף מיקי זוהר:

הנושא הבא: קביעת ועדת לדיון בהצעות החוק שמגיעות ממשרד הכלכלה. האחת, הצעת
חוק ההגבלים העסקיים, והשנייה, הצעת חוק התקנים. נצביע על כל חוק בנפרד,
הצעת חוק ההגבלים העסקיים, מי נציג המשרד שיאמר לאן הוא ממליץ - - -

ארבל אסטרחן:

הממשלה בדרך כלל לא צד לקביעת ועדה. היא צד לפטורים. קביעת ועדות זה משהו
פנימי של הכנסת.

היו"ר מכלוף מיקי זוהר:

נעמה, מה אתם מעדיפים?

נעמה גוטליב:

חוק ההגבלים לוועדת הרפורמות וחוק התקינה - - -

היו"ר מכלוף מיקי זוהר:

יש מישהו שרוצה להתנגד לזה?

קריאה:

רגע, מה היא אמרה? הגבלים לרפורמות?

יואל חסון (המחנה הציוני):

כן, אנחנו מתנגדים לבקשות האלה.

ארבל אסטרחן:

אני מבקשת - - -

יואל חסון (המחנה הציוני):

אני אסביר למה אני מתנגד, אדוני. מכיוון שוועדת הרפורמות לא מקדמת חוקים
חשובים שצריכים להתקדם, ואני לא יודע איך תעמוד בעומס. אני לא יודע איך היא
תעמוד בעומס של עוד חוק, שהממשלה גם תלחץ עליה. אני לא רוצה להגיד איזה
חוקים, אני אגיד את זה כשצריך להגיד, אבל יש חוקים חשובים שעל שולחנה שהיא
לא מקדמת.

רחל עזריה (כולנו):

יש לו חוק שלו, שאין הסכמה בממשלה.

יואל חסון (המחנה הציוני):

אז למה לתת חוקים עכשיו של הממשלה שתכפה סדר דיון, ואז עוד פעם יידחו חוקים
של חברי כנסת.

היו"ר מכלוף מיקי זוהר:

טענתך לגיטימית. אני רוצה להביא את זה להצבעה.

יעל כהן-פארן (המחנה הציוני):

אם אפשר להוסיף, נושא ההגבלים זה נושא מובהק של ועדת הכלכלה.

יואל חסון (המחנה הציוני):

הנה, יושב-ראש ועדת הכלכלה הגיע. הוא יסביר לך שזה נושא מובהק של ועדת
הכלכלה.

יעל כהן-פארן (המחנה הציוני):

למה מרוקנים את ועדת הכלכלה מהנושאים שלה?

יואל חסון (המחנה הציוני):

מה ועדת הרפורמות קשורה לזה?

יואב קיש (הליכוד):

למה רפורמות, מיקי? מה פתאום?

איתן כבל (המחנה הציוני):

אני אעשה את זה קצר, אני באמצע דיון.

היו"ר מכלוף מיקי זוהר:

יש שני חוקים, חוק ההגבלים העסקיים וחוק התקנים.

איתן כבל (המחנה הציוני):

נכון. חברות וחברים, אני רוצה להבהיר, קודם כל, שלא נתבלבל, שני החוקים
האלה על פי כל הכללים הם חלק מוועדת הכלכלה. לא קשור אם זה איתן או מחר
יהיה יואב, או רחל תהיה יושבת-ראש הוועדה.

פנו אליי, גם שר הכלכלה, וביקש ממני שאחד החוקים יעבור לרחל.

היו"ר מכלוף מיקי זוהר:

אני מעודכן.

איתן כבל (המחנה הציוני):

מכיוון שהם עסקו בעניין התקנים בעבר, אמרתי, מכיוון שהם כבר שם, שימשיכו
ויעסקו בעניין התקנים. עשיתי את זה בכבוד, אין לי בעיה.

יואב קיש (הליכוד):

אז אין לך בעיה ששני החוקים? - - -

איתן כבל (המחנה הציוני):

לא, אחד. - - - יהיה שם, והשני יהיה אצלי בוועדת הכלכלה. זה הכול, רחל. אין
לי - - -

רחל עזריה (כולנו):

לא, אבל היו סיכומים אחרים.

איתן כבל (המחנה הציוני):

את יודעת, גם אמרו על מישהו שנולד מרוח הקודש. אני לא יודע, לכן כל השיח,
התקשרו אליי, אמרתי לרועי את הדברים בצורה ברורה.

רועי פולקמן (כולנו):

כן, אני מסכים. לכן אני מציע - - -

רחל עזריה (כולנו):

אבל רועי, זה לא היה הסיכום.

רועי פולקמן (כולנו):

לא, אבל זה לא יכול להיות על הראש של ועדת - - -

רחל עזריה (כולנו):

רגע, אתה מסכם עם איתן הפוך ממה שאנחנו מסכמים עם אלי כהן?

רועי פולקמן (כולנו):

לא מסכם. עדכנתי אותך בבוקר.

רחל עזריה (כולנו):

אבל אנחנו סיכמנו עם אלי כהן משהו אחר.

רועי פולקמן (כולנו):

בנוהל הזה, מה שמקובל בדרך כלל זה שלא מצביעים. אני מציע לשבת עם ראשי
הוועדות ולסכם. אנחנו לא נוהגים להצביע על חוקים על הראש של ראשי הוועדות.

רחל עזריה (כולנו):

רועי, אני לא מבינה. אני ישבתי עם אלי כהן, אני דיברתי עם אלי כהן - - -

רועי פולקמן (כולנו):

בסדר, אבל הוא יו"ר הוועדה. את צריכה לעדכן אותו.

רחל עזריה (כולנו):

אבל אתה מסכם מעל הראש שלי? אתה מהמפלגה שלי, אני לא מבינה מה קורה פה.

רועי פולקמן (כולנו):

לא סיכמתי. אבל לא הולכים על הראש.

יואל חסון (המחנה הציוני):

ואני חשבתי שבאתי לישיבה מנומנמת.

היו"ר מכלוף מיקי זוהר:

אני משתדל לעשות את הישיבות פה מנומנמות עד כמה שאפשר.

שולי מועלם-רפאלי (הבית היהודי):

לא, לא. תעצרו ותעשו את זה אחר כך.

קריאה:

רחל, צאו החוצה.

רחל עזריה (כולנו):

אין בעיה, נצא החוצה. אבל אתה אמרת לי, פולקמן - - -

רועי פולקמן (כולנו):

הוא יו"ר הוועדה.

יואל חסון (המחנה הציוני):

אבל פולקמן צודק. פולקמן צודק.

רועי פולקמן (כולנו):

לא עושים דברים כאלה.

רחל עזריה (כולנו):

איזה דברים? מה?

רועי פולקמן (כולנו):

לא עושים. יש התנהלות אתית פה בתוך - - -

רחל עזריה (כולנו):

אתה נהיה חבר של האופוזיציה? אני לא מבינה - - -

יואל חסון (המחנה הציוני):

לא, לא. אתה צודק.

קריאות:

- - -

יואב קיש (הליכוד):

אני לא הגשתי.

יואל חסון (המחנה הציוני):

כי אתה הגשת, אז הוא הגיש. אני רשמתי את כל - - -

היו"ר מכלוף מיקי זוהר:

אתה הגשת רביזיה?

יואב קיש (הליכוד):

אתה הגשת רביזיה?

רוברט אילטוב (ישראל ביתנו):

הגשתי רביזיה.

היו"ר מכלוף מיקי זוהר:

על מה?

יואב קיש (הליכוד):

על רשויות מקומיות?

רוברט אילטוב (ישראל ביתנו):

לא.

ארבל אסטרחן:

על חוק אמנות הבנקים.

היו"ר מכלוף מיקי זוהר:

אז הוא לא הגיש על הנושא שלך.

יואל חסון (המחנה הציוני):

הוא הגיש. הוא אומר לך שהוא הגיש.

היו"ר מכלוף מיקי זוהר:

הוא הגיש על אמנות הבנקים.

רוברט אילטוב (ישראל ביתנו):

לא הגשתי על אמנות הבנקים.

ארבל אסטרחן:

למי הוא הגיש? הוא צריך להגיש ליו"ר הוועדה ולמנהלת הוועדה.

היו"ר מכלוף מיקי זוהר:

על מה הגשת?

רוברט אילטוב (ישראל ביתנו):

הגשתי על רועי פולקמן.

רועי פולקמן (כולנו):

כן, על החוק של הרשויות המקומיות.

היו"ר מכלוף מיקי זוהר:

אתה הגשת על אמנות הבנקים, כי אמרת שאתה רוצה לעזור לממשלה.

יואב קיש (הליכוד):

הוא התחיל להפריע לך, זאת הגישה שלו.

רוברט אילטוב (ישראל ביתנו):

אז אני אגיש גם על אמנות - - -

היו"ר מכלוף מיקי זוהר:

אז תגיש גם. אבל אם כבר הגשת, תגיד על מה הגשת.

יואל חסון (המחנה הציוני):

הוא מגיש על הכול.

רוברט אילטוב (ישראל ביתנו):

תגיד לי, אתה יושב בוועדה ולא שומע מה אני אומר?

היו"ר מכלוף מיקי זוהר:

אני שומע מצוין. אתה אמרת שאתה רוצה לשמור על החלטת הממשלה, והגשת רביזיה
על אמנות הבנקים.

רחל עזריה (כולנו):

אז אנחנו נדון בזה, נעשה דיון פנימי - - -

רוברט אילטוב (ישראל ביתנו):

הוא אמר שהוא רוצה להגיש רביזיה. אז אני אמרתי, אני מגיש רביזיה - - -

יואב קיש (הליכוד):

לא, לא הגשתי. אני אמרתי שלא.

היו"ר מכלוף מיקי זוהר:

אז הגשת עוד רביזיה. אז תגיד שהגשת עוד רביזיה.

רחל עזריה (כולנו):

אנחנו נעשה דיון ונחזור אליך. בסדר?

היו"ר מכלוף מיקי זוהר:

טוב, אני מגיש רביזיה על כל ההחלטות פה היום בוועדה, וכולן יידונו מחדש.

יואב קיש (הליכוד):

באיזו שעה הרביזיה הזאת?

היו"ר מכלוף מיקי זוהר:

אנחנו מעבירים את הכול לשעה 13:00.

שולי מועלם-רפאלי (הבית היהודי):

לא, אי אפשר. ב-13:00 יש הנהלת קואליציה.

היו"ר מכלוף מיקי זוהר:

לגבי קביעת ועדות בהצעות החוק של משרד הכלכלה, אני לא מצביע על זה עכשיו.
אני אתן לצדדים לעשות שיח בנושא.

ארבל אסטרחן:

אני מבקשת להבהיר לעניין הזה שאם מעבירים הצעות חוק לוועדות הרפורמות,
מבחינת הייעוץ המשפטי הדבר מחייב תיאום בין הוועדות.

היו"ר מכלוף מיקי זוהר:

אין בעיה. אני מזיז את זה לדיון הבא, ב-14:00 אני אעשה אותו.

ארבל אסטרחן:

זה מאוד בעייתי מבחינתנו - - -

יואל חסון (המחנה הציוני):

לא, לא, סליחה, אדוני, ב-14:00 יש סיעות.

רוברט אילטוב (ישראל ביתנו):

לידיעתך, יש סיעות - - -

קריאה:

לא, תעשה ב-13:30. למה אתה לא מקשיב?

היו"ר מכלוף מיקי זוהר:

טוב, אז אני אעשה את זה ב-13:30. מה הבעיה שלכם לשבת שעה עם אלי ולסגור את
זה?

יואל חסון (המחנה הציוני):

רגע, אדוני, אני מעדכן אותך שסיעת המחנה הציוני מתחילה ב-13:45, לכן הישיבה
תוכל להיות רבע שעה, לא יותר.

היו"ר מכלוף מיקי זוהר:

אשתדל.

יואל חסון (המחנה הציוני):

לא, לא תשתדל. ברבע לשתיים.

איתן כבל (המחנה הציוני):

- - - הרגע דיבר איתי השר, ומצאתי את עצמי - - - כשאני בכלל לא קשור אליו.
הוא אמר לי, איתן, כמו שאמרתי לך, הגבלים צריך להיות אצלי, והחוק, מכיוון
שכבר עסקו בו בעבר - - -

שולי מועלם-רפאלי (הבית היהודי):

נכון, ברפורמות.

היו"ר מכלוף מיקי זוהר:

טוב, אז בואו נצביע על זה.

רועי פולקמן (כולנו):

- - -

היו"ר מכלוף מיקי זוהר:

אני מצביע על זה, אבל יש הסכמה. מה?

רועי פולקמן (כולנו):

יש פה עוד יו"רית ועדה.

היו"ר מכלוף מיקי זוהר:

אבל הסכמנו. זהו.

רועי פולקמן (כולנו):

היא ביקשה לדבר על זה - - -

היו"ר מכלוף מיקי זוהר:

איפה היא? תביא אותה.

איתן כבל (המחנה הציוני):

דרך אגב, אדוני, אני רוצה שתדע לך, האמת היא שאני הייתי צריך להתנגד גם על
פי הכללים. זה לא תפקידה של הוועדה לעסוק בעניינים האלה בכלל. אבל אני
לארג'.

יואל חסון (המחנה הציוני):

חבל שאתה לארג', איתן.

שולי מועלם-רפאלי (הבית היהודי):

לא, לא. ככה תמשיך, איתן, כי אז הוועדה שלך עובדת הכי טוב. אין צורך
להעמיס. יש לו מספיק עבודה, והוא עושה עבודה מצוינת.

היו"ר מכלוף מיקי זוהר:

אז תיכף נצביע על זה כי יש שם הסכמות.

אריאלה מלכה:

רק שנבין, מה קורה פה?

היו"ר מכלוף מיקי זוהר:

ההגבלים הולך לאיתן, והתקנים הולך לרחל.

אריאלה מלכה:

רחל לא פה. סגרתם את זה?

היו"ר מכלוף מיקי זוהר:

בסדר, תסגרו את זה איתה.

אריאלה מלכה:

התקנים לרחל, אבל מתקיימת על זה הצבעה? לא הצבעת.

היו"ר מכלוף מיקי זוהר:

תיכף נצביע על זה. נחכה שרחל תבוא, היא רוצה להגיד כמה דברים.

אריאלה מלכה:

אה, אוקיי. תודה רבה.

5. רביזיה על החלטת ועדת הכנסת בדבר סיום כהונתה של הוועדה המיוחדת לצדק
חלוקתי ושוויון חברתי

היו"ר מכלוף מיקי זוהר:

הנושא האחרון, לפני שנעבור להצבעה על הנושא הזה הוא הרביזיה על החלטת ועדת
הכנסת בדבר סיום כהונתה של הוועדה המיוחדת לצדק חלוקתי ושוויון חברתי. לא
יכולנו להצביע בזמנו בעניין הזה, אז אתה רוצה לנמק שוב את הרביזיה?

יואל חסון (המחנה הציוני):

אנחנו הסברנו שהוועדה לצדק חלוקתי ושוויון חברתי הוקמה מסיבות פרסונליות,
ואתם רוצים לסגור אותה עכשיו מסיבות פרסונליות כי כבר לא צריך סידור עבודה
בשבילך, ואתם לא רוצים להיכנס לוויכוחים הפנימיים שלכם למי לסדר סידור
עבודה אחר. ושמעתי שרבים רבים בסיעת הליכוד דווקא שמחו מאוד שהאופוזיציה
מנעה או עיכבה יותר נכון, בינתיים, את סגירת הוועדה, כי ח"כים נוספים – אני
אשמח שתיתן גם ליעל אחריי, שישבה בוועדה – יכולים לספר שהוועדה עשתה דברים
טובים.

אדוני, בעניין הזה חבל שאתם לא ניצלתם את הזמן הזה שהאופוזיציה נתנה לכם
כדי להגיע להסכמות ולא להרוס ועדה שטיפלה בדברים נחוצים, הוקמה מסיבות
פרסונליות, אבל עשתה עבודה לא רעה בכלל.

היו"ר מכלוף מיקי זוהר:

תודה. תודה על המחמאה.

יואל חסון (המחנה הציוני):

החמאתי לך גם בפעם הקודמת. אבל אתה, בעצם סגירת הוועדה עכשיו, הוכחת שהקמתם
ועדה רק ממניעים פרסונליים, רק כסידור עבודה, לא מעניין אתכם שוויון וצדק
חברתי, לא מעניין אתכם שום דבר, פתאום הפריפריה לא תצטרך את העזרה הזאת,
פתאום לא יהיה מקום להשמיע את הקולות, פתאום לא יהיה בזה צורך. מעולה.

אתה יודע מה, אני רוצה להגיד לך משהו, אם אתם כל כך נחושים לסגור, אני לא
אפריע לכם לסגור. תסגרו. אנחנו לא נשתתף בהצבעה הזאת. זה לא מעניין אותנו.
אתם סוגרים ועדה שהקמתם נסיבות פרסונליות כסידור עבודה, והוכחתם שאין לכם
שום עניין עם צדק חברתי ושוויון חלוקתי, וכל מה שתקרא לו. והייתי נותן ליעל
שהיתה חברת ועדה - - -

היו"ר מכלוף מיקי זוהר:

לא, לא. לא יכול.

יעל כהן-פארן (המחנה הציוני):

דווקא רציתי להחמיא לך. הפסדת.

היו"ר מכלוף מיקי זוהר:

לא, תודה. אני קיבלתי מספיק מחמאות, מספיק מספיק מחמאות. אגב, כשאת מחמיאה
לי זה פוגע בי.

יעל כהן-פארן (המחנה הציוני):

לא להיסחף, לא להיסחף.

היו"ר מכלוף מיקי זוהר:

חברים, הציבור שמצביע בשבילי לא אוהב את דעותייך, הוא לא מעריך אותן כל כך,
וזה לגיטימי.

שולי מועלם-רפאלי (הבית היהודי):

אולי הצעה לאופוזיציה, בפעם הבאה לא להתנגד כשמוקמת ועדה טובה, כי גם
ההתנגדות שלכם היתה בעיקרה פוליטית.

היו"ר מכלוף מיקי זוהר:

נכון. הם התנגדו להקמתה, ועכשיו הם מתנגדים לסגירה. את מבינה את העניין?

יעל כהן-פארן (המחנה הציוני):

מעניין שלי אתה לא נותן לדבר, אבל היא, כשהיא מפריעה, אתה נותן לה לדבר.

היו"ר מכלוף מיקי זוהר:

הם מה שנקרא, תרבות הנגד.

יעל כהן-פארן (המחנה הציוני):

ההתנגדות שלנו היתה בגלל שזה פרסונלי, וכנראה שאתה מוכיח את זה עכשיו.
אדוני, דווקא עשית עבודה טובה בוועדה. אני מקווה שזה לא יפגע בך בפריימריז,
עזרת לאנשים חלשים. יכול להיות שהם גם מצביעים לך. הם גם המצביעים שלכם.

היו"ר מכלוף מיקי זוהר:

נכון. תודה.

מי בעד הרביזיה? מי נגד הרביזיה? מי נמנע?

יעל כהן-פארן (המחנה הציוני):

אנחנו בעד הרביזיה.

יואל חסון (המחנה הציוני):

אנחנו לא מצביעים על זה. אנחנו לא משתתפים בשטות הזאת.

הצבעה

בעד – פה אחד

בקשת הרביזיה לא אושרה.

היו"ר מכלוף מיקי זוהר:

הרביזיה לא התקבלה. זה יעלה למליאה להצבעה, ומשם הסיפור הזה ייגמר.

לגבי הסיפור של משרד הכלכלה, יושבת-ראש ועדת הרפורמות רוצה להתדיין עם השר
ועם יושב-ראש הסיעה שלה בטרם נצביע על זה. אם זה יהיה רלוונטי עד השעה
13:30, אז אנחנו נביא את זה להצבעה ב-13:30 - - -

יואל חסון (המחנה הציוני):

מתי הרביזיות?

היו"ר מכלוף מיקי זוהר:

שמתי את זה ב-13:30. אני מבקש שעד 13:30 תסכמו איתה. ב-13:30 אני מצביע על
זה. אז אני אצביע גם על הרביזיות וגם על שני הנושאים האלו.

יואל חסון (המחנה הציוני):

אבל יהיה לך רבע שעה.

היו"ר מכלוף מיקי זוהר:

בסדר. אני חוזר ואומר, בשעה 13:30 הצבעה על הרביזיות:

1. הקמת ועדה משותפת של ועדת החוץ והביטחון וועדת העבודה, הרווחה והבריאות.

2. הרכב הוועדה לתקציב הכנסת ומינוי יושב-ראש הוועדה.

3. על קביעת הוועדות לחוק פקודת מס הכנסה ועל הצעות חוק יסוד: משק המדינה,
ועל הצעת חוק אמנות הבנקים.

על כל זה הוגשה רביזיה, גם על ידי וגם על ידי שאר חברי הכנסת. הכול יוצבע
מחדש ברביזיות. מי שירצה ינמק ומי ירצה לא ינמק. זאת אומרת, אנחנו נצביע על
כל סדר היום שהיה כאן היום.

שולי מועלם-רפאלי (הבית היהודי):

למה? - - -

היו"ר מכלוף מיקי זוהר:

ככה. ככה החלטתי. ככה החלטתי.

ולגבי הצעות החוק של משרד הכלכלה, גם הן יבואו להצבעה.

שולי מועלם-רפאלי (הבית היהודי):

מי הגיש רביזיה על ההצעה של בצלאל?

היו"ר מכלוף מיקי זוהר:

אני הגשתי.

אריאלה מלכה:

אדוני, יושבת-ראש ועדת הרפורמות רחל עזריה מבקשת לציין כי על שני החוקים
היא לא החליטה, היא לא מוכנה - - -

היו"ר מכלוף מיקי זוהר:

אז אני אמרתי. את יכולה למסור ליושבת-ראש הוועדה שההצבעה - - -

שולי מועלם-רפאלי (הבית היהודי):

הוא אמר את זה. חבל שהיא לא באה - - -

אריאלה מלכה:

רגע, רגע, שולי, לא קרה כלום. תני לנו לדבר. גם הפרולטריון יש להם מה
להגיד.

היו"ר מכלוף מיקי זוהר:

תמסרי ליושבת-ראש הוועדה שב-13:30 אני מצביע ושתסכם עד 13:30.

אריאלה מלכה:

על מה? על שני החוקים?

היו"ר מכלוף מיקי זוהר:

כן.

אריאלה מלכה:

לא, היא טוענת - - -

היו"ר מכלוף מיקי זוהר:

לא, אז כן תהיה הצבעה. לא. אבל כן תהיה הצבעה.

אריאלה מלכה:

מצוין - - -

היו"ר מכלוף מיקי זוהר:

אז תגידי לה, לא, אבל כן תהיה הצבעה. אז ב-13:30 קבענו. מה שנקרא, it's a
date. תודה רבה. להתראות. הישיבה נעולה.

הישיבה ננעלה בשעה 12:40.
