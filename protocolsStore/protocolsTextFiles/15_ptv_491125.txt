פרוטוקולים/ועדת הכנסת/5117

ירושלים, י"ט בסיון, תשס"ב

30 במאי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 311

מישיבת ועדת הכנסת

יום רביעי, י"א בסיון התשס"ב (22 במאי 2002), שעה 9:00

סדר היום: א. בקשת חוות-דעת משפטית בנושא בחירת ועדה מיוחדת.

ב. קביעת ועדות לדיון בהצעות-חוק.

ג. בחירת מ"מ ליו"ר הכנסת.

ד. אישור הוועדה להצעה לתיקון התקנון:

1.  בנושא הצעת-חוק לקריאה שנייה שהוועדה הציעה להסיר מסדר-היום –

  סעיף 123 לתקנון.

2.  בנושא הצבעה על הסתייגויות סותרות שהתקבלו בקריאה שנייה –

  סעיף 130 לתקנון.

ה. הצעת חבר-הכנסת שאול יהלום לתיקון סעיפים 88, 90, 97 בדבר תשובת הממשלה

להצעה לסדר-היום – דיון בהשגת חבר-הכנסת זבולון אורלב ואישור הנוסח.

נכחו:

חברי הוועדה: יוסי כץ - היו"ר

זאב בוים

אבשלום וילן

שאול יהלום

מוזמנים: מזכיר הכנסת אריה האן

סגן מזכיר הכנסת דוד לב

דלית דרור - משרד המשפטים

שני וייל - משרד המשפטים

יועצת משפטית: אנה שניידר

ארבל אסטרחן

מנהלת הוועדה: אתי בן-יוסף

קצרנית: תמר מרימוביץ

  א. בקשת חוות-דעת משפטית בנושא בחירת ועדה מיוחדת

היו"ר יוסי כץ:

בוקר טוב לכולם. גברתי היועצת המשפטית, דבר ראשון הייתי מבקש להכין עבורי
בהקדם האפשרי חוות דעת משפטית לגבי התנאים לבחירת וקביעת ועדה מיוחדת.

אנה שניידר:

אתה מתכוון לוועדה לעניין מסוים.

היו"ר יוסי כץ:

כן, לעניין חוק מסוים. כמו-כן, הייתי רוצה לדעת האם העובדה שיושב-ראש ועדה
מודיע מראש שהוא יעשה הכל כדי לא להעביר חוק בוועדה ולא להביא להשלמת תהליך
החקיקה של חוק שעבר במליאה, היא עילה מספקת כדי למנות ועדה מיוחדת.

  ב. קביעת ועדות לדיון בהצעות-חוק

היו"ר יוסי כץ:

לפני שאני פותח בנושא שעל סדר היום, עלינו לקבוע ועדות לדיון בהצעות-חוק.
לגבי הצעת-חוק לעידוד אזרחי מדינת-ישראל בני העדה הדרוזית, כנראה תושבי
רמת-הגולן, של חבר-הכנסת אליעזר כהן, נשמעו הצעות להעביר את הצעת-החוק
לוועדת הפנים ואיכות הסביבה - לפי בקשת חבר-הכנסת משה גפני - או לוועדת
החוקה, חוק ומשפט. אני חושב שצריך להעביר את הדיון בהצעת-החוק לוועדת הפנים
ואיכות הסביבה.

שאול יהלום:

או לוועדת החוץ והביטחון.

אנה שניידר:

צריך להעביר את הדיון לוועדת הכספים. כתוב כאן: זכאי לקבל את מכלול ההטבות
הניתנות לתושב עיר פיתוח, בהתאם לחוק ערי ואזורי פיתוח.

שאול יהלום:

זה חוק שהפך להצעה לסדר יום תוך כדי התנגדות הממשלה במליאה.

היו"ר יוסי כץ:

אז למה כתוב שזאת הצעת-חוק?

אנה שניידר:

זאת הצעת-חוק.

היו"ר יוסי כץ:

מי בעד העברת הצעת-החוק לדיון בוועדת הכספים?

הצבעה

בעד – 3

נגד – אין

נמנעים – אין

הצעת-חוק לעידוד אזרחי מדינת-ישראל בני העדה הדרוזית, התשס"ב-2002, של
חבר-הכנסת אליעזר כהן, תועבר לדיון בוועדת הכספים.

היו"ר יוסי כץ:

הצעת-החוק תעבור לוועדת הכספים.

שאול יהלום:

אתי, תבדקי בפרוטוקול האם מדובר בהצעת-חוק.

היו"ר יוסי כץ:

אנחנו עוברים להצעת-חוק שכר מינימום (תיקון – אחריות גוף מבוקר), של
חבר-הכנסת אבשלום וילן. נשמעו הצעות להעביר את הצעת-החוק לדיון בוועדת
הכספים, או בוועדת העבודה, הרווחה והבריאות.

שאול יהלום:

הכל תלוי במה שחבר-הכנסת וילן רוצה.

אבשלום וילן:

חוק דומה באותו מודל שיזמתי על עבודת נוער עבר לוועדת העבודה, הרווחה
והבריאות. אני רוצה שהדיון בחוק יעבור גם כן לוועדת העבודה, הרווחה
והבריאות.

אנה שניידר:

גם מבחינת התקנון, יש לדון בהצעת-החוק בוועדת העבודה, הרווחה והבריאות.

היו"ר יוסי כץ:

מי בעד העברת הצעת-החוק לוועדת העבודה, הרווחה והבריאות? מי נגד?

הצבעה

בעד – 3

נגד – אין

נמנעים – אין

הצעת-חוק שכר מינימום (אחריות גוף מבוקר), התשס"ב-2002 של חבר-הכנסת אבשלום
וילן, תועבר לדיון בוועדת העבודה, הרווחה והבריאות.

היו"ר יוסי כץ:

הצעת-החוק תעבור לדיון בוועדת העבודה, הרווחה והבריאות.

נשמעו הצעות להעביר את ההצעה לסדר חשד להתארגנות חבלנית יהודית, של
חברי-הכנסת מוחמד כנעאן, יאיר פרץ, נחום לנגנטל, אורי יהודה אריאל ואחמד
טיבי לוועדת החוץ והביטחון, או לוועדת הפנים ואיכות הסביבה.

אנה שניידר:

ועדת החוץ והביטחון.

היו"ר יוסי כץ:

מי בעד העברת הנושא לדיון בוועדת החוץ והביטחון?

הצבעה

בעד – 2

נגד – אין

נמנעים – אין

ההצעה לסדר היום בנושא חשד להתארגנות חבלנית יהודית תועבר לדיון בוועדת
החוץ והביטחון.

היו"ר יוסי כץ:

ההצעה תעבור לוועדת החוץ והביטחון.

ג. בחירת מ"מ ליו"ר הכנסת

היו"ר יוסי כץ:

יושב-ראש הכנסת ייעדר מן הארץ החל מה-22 במאי, דהיינו: מהיום, ועד ה-27
במאי. הוא ממליץ למנות את חבר-הכנסת נואף מסאלחה כממלא מקומו. מי בעד? מי
נגד?

הצבעה

בעד –2

נגד –אין

נמנעים – אין

התקבלה ההצעה למנות את חבר-הכנסת נואף מסאלחה כממלא מקום יושב-ראש הכנסת

בזמן היעדרו.

היו"ר יוסי כץ:

אושרה ההצעה למנות את חבר-הכנסת נואף מסאלחה כממלא מקום יושב-ראש הכנסת
בזמן היעדרו.

ד. אישור הוועדה להצעה לתיקון התקנון:

1. בנושא הצעת-חוק לקריאה שנייה שהוועדה הציעה להסיר מסדר היום –

סעיף 123 לתקנון

2. בנושא הצבעה על הסתייגויות סותרות שהתקבלו בקריאה שנייה – סעיף 130
לתקנון

ארבל אסטרחן:

גם הנושא הראשון וגם השני שדנים בתיקון התקנון הם נושאים שדובר עליהם
בישיבה בשבוע שעבר. התבקשנו להכין נוסח. הנושא הראשון שמוסדר פה, דן במצב
שוועדה לקראת קריאה שנייה ושלישית לא רוצה לקבל הצעת-חוק, ומבקשת להסירה
מסדר היום. אנו מתקנים את סעיף 123(א), שקובע היום: "סיימה הוועדה את
דיוניה בהצעת-החוק, תחזירה לכנסת לקריאה שנייה בנוסח שאישרה לכך", ואנו
רוצים להוסיף: "או תציע לכנסת להסירה מסדר היום", אפשרות שלא קיימת היום.

אז מוסיפים סעיף חדש, שהרי אמרנו שמדובר על הליך דו-שלבי. הסעיף החדש הוא
123א שמונח לפניכם, והוא יאמר כדלהלן: "הצעת הוועדה לכנסת להסיר הצעת-חוק
מסדר היום כאמור בסעיף 123(א) – שהוספנו לו תוספת – תוצג מפי יושב-ראש
הוועדה או מפי חבר הוועדה שנתמנה לכך על ידיו, או, בהיעדר היושב-ראש מפי
חבר הוועדה שנתמנה לכך על ידיה". זה אותו נוסח שקיים לגבי - -

היו"ר יוסי כץ:

- - חוסר שיתוף פעולה.

ארבל אסטרחן:

זה לא פותר פה את הבעיה של רובינשטיין-גפני, כי כתוב שרק בהיעדר יושב-ראש
הוועדה, זה יכול להיות מפי חבר ועדה. אם הוא נמצא, הסמכות שלו. זה לא פותר
פה את הבעיה, אבל זה אותו נוסח כמו הנוסח שמתייחס למי שיכול להציג חוק
בקריאה שנייה.

"אחד מיוזמי הצעת החוק, אם היתה הצעת החוק פרטית או מורכבת ממספר הצעות חוק
פרטיות, או נציג הממשלה המדבר בשמה, אם היתה הצעת החוק ממשלתית, רשאי
להשיב, והכנסת תצביע על ההצעה", זאת אומרת: אין דיון, הוועדה מציעה, המציע
משיב, ויש הצבעה על השאלה האם להסיר את ההצעה או לא. אם היא מוסרת, ברור
שהיא יורדת מסדר היום.

שאול יהלום:

כתוב שהצעת הוועדה לכנסת להסיר הצעת-חוק מסדר היום תוצג מפי יושב-ראש
הוועדה, או מפי חבר הוועדה שנתמנה לכך על ידו, או בהיעדר היושב-ראש – מפי
חבר הוועדה שנתמנה לכך על ידי הוועדה.

מזכיר הכנסת אריה האן:

לא על-ידי היושב-ראש? היום יושב-ראש יכול למנות ממלא מקום.

אנה שניידר:

עכשיו מתחיל משפט חדש.

שאול יהלום:

מה משמעות "נציג הממשלה המדבר בשמה"?

אנה שניידר:

אם היתה הצעת-חוק ממשלתית, נציג הממשלה הוא זה שישיב.

ארבל אסטרחן:

אם יש הצעת-חוק ממשלתית והוועדה מציעה להסיר אותה, נציג הממשלה יבוא ויגיד
לכנסת למה לא להסירה.

שאול יהלום:

מה זה אומר "המדבר בשמה"?

סגן מזכיר הכנסת דוד לב:

בשם הממשלה.

שאול יהלום:

האם יכול להיות נציג ממשלה שלא מדבר בשמה?

סגן מזכיר הכנסת דוד לב:

שלשום, למשל, היה מצב שנציג הממשלה דיבר, אבל לא בשמה.

שאול יהלום:

צריך להגדיר מה זה נציג הממשלה שהוסמך לכך; האם הכוונה היא שההצעה בתחום
טיפולו, או שהוא הוסמך על-ידי ראש-הממשלה, אבל מה זה אומר "המדבר בשמה"?
האם יקום שר ויגידו לו שהוא לא מדבר בשם הממשלה?

מזכיר הכנסת אריה האן:

סעיף 50 קובע ש"חבר הממשלה המדבר בשמה רשאי לבקש את רשות הדיבור בכל שלבי
הדיון, בין סיעתי ובין אישי." זה מושג שמופיע היום בתקנון.

שאול יהלום:

תסביר לי מה זה נציג הממשלה שלא מדבר בשמה.

מזכיר הכנסת אריה האן:

זה מה שקרה עם בניזרי, שאמר שהוא בשם הממשלה רוצה לקבל רשות דיבור; אחרת
הוא לא יכול היה להשתמש בסעיף הזה ולעלות לדוכן. באה הממשלה ואמרה שזה לא
נכון.

שאול יהלום:

מי זאת הממשלה שבאה?

מזכיר הכנסת אריה האן:

ראש-הממשלה, השר המקשר, או למשל השר הנוגע בדבר.

שאול יהלום:

האם רק בגלל שהוא נמצא באולם, הוא יכול לדבר ולנצל את העובדה הזאת?

מזכיר הכנסת אריה האן:

לא, אם הוא מדבר בשמה, אנחנו תמיד שואלים אותו האם זה בשם הממשלה. יש שרים
שאומרים: כן, ויש שרים שלא אומרים דבר. אם הם לא אומרים דבר, אנחנו יכולים
להגיד ליושב-ראש לא לתת להם אפשרות לעלות לדוכן.

סגן מזכיר הכנסת דוד לב:

יש לי פתרון לזה – השר שהציג את החוק בקריאה הראשונה, זה השר שצריך להשיב
גם במקרה הזה.

היו"ר יוסי כץ:

ואם זאת הצעה פרטית?

שאול יהלום:

כל שר שמדבר בשמה הוא שר בממשלה.

סגן מזכיר הכנסת דוד לב:

אם זאת הצעה ממשלתית, אותו שר שהציג את החוק בקריאה ראשונה, ישיב גם במקרה
הזה.

היו"ר יוסי כץ:

לפעמים קורה שממנים לצורך עניין מסוים שר X, והוא לא השר הנוגע לעניין.

מזכיר הכנסת אריה האן:

בדיוק, הוא נותן לו את הנאום, ראה מקרה יצחק כהן.

שאול יהלום:

אנחנו עוד מעט נדון בשאלה מה זה "מדבר בשמה" לפי ההצעה שלי. אני מציע
שבתקנון הזה תהיה כוכבית לגבי המילים "המדבר בשמה". החלטת ועדת הכנסת נניח
מהיום, קובעת כי "המדבר בשמה" הוא אחד מחמש האפשרויות האלה.

היו"ר יוסי כץ:

כרגע הנוסח הזה מקובל עלינו, ואנחנו נמשיך לסעיף (ב).

ארבל אסטרחן:

"(ב) דחתה הכנסת את הצעת הוועדה כאמור בסעיף קטן (א), תונח הצעת החוק,
בצירוף הסתייגויות, על שולחן הכנסת על ידי יושב ראש הכנסת לקריאה שנייה
בתוך שבוע ממועד החלטת הכנסת, בנוסח שפורסם ברשומות-הצעות חוק, או בנוסח
אחר שתכין הוועדה."

היו"ר יוסי כץ:

אם יש הסתייגויות.

אנה שניידר:

זה ברור.

שאול יהלום:

לאיזה קריאה מתייחס הסעיף?

ארבל אסטרחן:

קריאה שנייה שלישית. בשלב הראשון לא יהיה נוסח.

היו"ר יוסי כץ:

עליי זה מקובל.

אנה שניידר:

נתנו כאן אופציה לעשות תיקונים.

סגן מזכיר הכנסת דוד לב:

אני רוצה לומר את מה שאמרתי בפעם הקודמת. לדעתי, אתם שמים את הוועדה במיטת
סדום, שחייבים לתת לה איזשהו OUTLET. אתם מדברים על שבוע, אבל יכולה להיות
הצעת-חוק מאד מורכבת שחוזרת ברמה העקרונית למליאה עם החלטה שלא רוצים לקדם
את הצעת-החוק הזאת, וצריך לקיים על זה דיון לא פשוט. פה מכניסים את זה לסד
של שבוע, מה שלא קיים בשום תהליך חקיקה.

היו"ר יוסי כץ:

היה לנו מקרה הפוך. פה נותנים סד של שבוע, ומצד שני דיברנו על השאלה מה
קורה אם זה היום האחרון של הפגרה. לכן, אני מציע שאת ההערה שלך נכניס בסעיף
הבא.

סגן מזכיר הכנסת דוד לב:

אני אומר להחזיר את זה לוועדה - -

היו"ר יוסי כץ:

הבנתי, ולכן אני אומר שאולי צריך להשאיר לשיקול דעת ועדת הכנסת אפשרות גם
של הארכה וגם של קיצור הזמן.

ארבל אסטרחן:

אלא אם קבעה ועדת הכנסת מועד אחר.

מזכיר הכנסת אריה האן:

אם מראש לא יקבעו מועד, יש יושבי-ראש ועדות - -

אנה שניידר:

קבענו מועד, ואמרנו "אלא אם החליטה ועדת הכנסת על מועד אחר".

דלית דרור:

מדובר בוועדת כנסת, שכבר גילתה את דעתה, ואמרה שהיא לא אוהבת את ההצעה
הזאת.

סגן מזכיר הכנסת דוד לב:

מדובר בוועדת הכנסת, לא ועדת כנסת.

ארבל אסטרחן:

זאת הסוגייה הראשונה שדנה בוועדה שמציעה להסיר הצעת-חוק מסדר היום. סעיף 3
דן בסוגייה השנייה ומדבר על מצב בו מתקבלות הסתייגויות סותרות, או שאינן
מתיישבות זו עם זו.

שאול יהלום:

האם לא צריך לכתוב שמדובר על קריאה שנייה ושלישית?

היו"ר יוסי כץ:

לא, כי מדובר רק על קריאה שנייה. ברגע שההצעה תעבור קריאה שנייה, ממילא היא
תמשיך במסלול הרגיל.

אנה שניידר:

אנחנו דנים בפרק של קריאה שנייה, ובקריאה שלישית דנים בסעיף נפרד.

ארבל אסטרחן:

סעיף 130 זה גם עניין שדיברנו עליו לגבי ההסתייגויות שאינן עולות בקנה אחד.
סעיף (א) היום קובע, שאם נתקבלו הסתייגויות או גרסאות, תידחה הקריאה
השלישית לשבוע שאחרי כן, והוועדה תוכל להכניס שינויי נוסח מחויבים. מוצע
להוסיף: "וכן להכריע בין הסתייגויות שנתקבלו ואשר אינן מתיישבות זו עם זו".

היו"ר יוסי כץ:

קראי בבקשה את הסעיף כולו.

ארבל אסטרחן:

"נתקבלה הסתייגות בקריאה השנייה או הוצבע בה על גרסאות שונות לסעיף אחד,
תתקיים הקריאה השלישית בשבוע שלאחר השבוע בו הסתיימה הקריאה השנייה,
והוועדה רשאית, לפני הקריאה השלישית, להביא בהצעת החוק את שינויי הנוסח
המחויבים בעקבות הסתייגות או הגרסה שנתקבלה, וכן להכריע בין הסתייגויות
שנתקבלו ואשר אינן מתיישבות זו עם זו".

מזכיר הכנסת אריה האן:

אני חושב שגם היום עושים שינויי נוסח מחויבים. אם יש הסתייגויות סותרות,
מנסים לעשות את זה, או שאפשר לחזור לוועדה לפי סעיף 127.

ארבל אסטרחן:

נכון, אבל מה קורה כשהמליאה מצביעה נגד סעיף 127?

סגן מזכיר הכנסת דוד לב:

דיברנו על זה בישיבה הקודמת, על מצב שבו התקבלו במליאה שתי הסתייגויות שהן
סותרות, וצריך להחליט.

אנה שניידר:

זה היה לגבי חוק יסוד: משק המדינה. חבר-הכנסת אופיר פינס-פז רצה להוריד
לוועדה את הצעת-החוק כדי ליישב את הסתירה מכוח סעיף 127, אבל סעיף 127
מותנה בהצבעה ובהחלטה של המליאה.

מזכיר הכנסת אריה האן:

זאת אומרת שאנחנו עושים עכשיו איזה תרגיל כדי לעקוף את סעיף 127.

אנה שניידר:

אנחנו נותנים כאן אפשרות נוספת. דרך אגב, אם אתה שואל אותי, כאשר מתקבלת
הסתייגות, היום לא בטוח שיש מקום לפעול לפי סעיף 127. כשהתקבלה הסתייגות,
הכנסת הביעה את דעתה לגבי מה שצריך להיות בחוק בנקודה הזאת, והסמכות היא רק
לשלב את ההסתייגות מבחינה משפטית בתוך הטקסט, ולא לעשות כל שינוי. עוקפים
זאת כשלפי סעיף 127 מורידים לוועדה - -

מזכיר הכנסת אריה האן:

אבל תדעו לכם שסעיף 127 זה הנשק הכי חשוב שיש לקואליציה.

אנה שניידר:

אנחנו לא פוגעים בו, אלא רק נותנים נשק נוסף בסעיף 130.

מזכיר הכנסת אריה האן:

אם לקואליציה לא יהיה נשק כמו סעיף 127, היא תהיה בצרות צרורות כשהיא תרצה
להעביר חוקים. מדובר על עוקף סעיף 127.

ארבל אסטרחן:

אם היום מתקבלת הסתייגות, בפועל יכולים להתרחש שני מקרים. יכול יושב-ראש
הוועדה לבקש מהמליאה למשוך את הצעת-החוק לפי סעיף 127. ברגע שהיא ירדה
לוועדה לפי סעיף 127, לוועדה יש סמכות מהותית לפתוח את החוק. היושב-ראש
יכול למשוך את כל החוק, או סעיף או נושא מסוימים.

היו"ר יוסי כץ:

בהסכמה או בלי הסכמה?

ארבל אסטרחן:

הוא צריך לקיים הצבעה, ואז יש לו סמכות לשנות כרצונו.

שאול יהלום:

מדובר או על יושב-ראש הוועדה או על נציג הממשלה.

ארבל אסטרחן:

סעיף 130 חל רק אם התקבלה ההסתייגות. הוא אומר שבמקרה הזה, הקריאה השלישית
תידחה בשבוע, אבל לוועדה יש רק סמכות טכנית - -

היו"ר יוסי כץ:

-   - לנסח את ההסתייגות בצורה מסודרת משפטית.

ארבל אסטרחן:

מה קורה כשהיא לא יכולה רק לשלב אותה, כי יש הסתייגויות שלא עולות בקנה אחד
זו עם זו? מוצע לתת לוועדה, לפי סעיף 130, סמכות יותר מהותית. היא גם תוכל
להכריע בין שתי הסתייגויות שהתקבלו במליאה.

דלית דרור:

אז הוועדה מכריעה הכרעות מהותיות לגבי חוקים במקום המליאה.

היו"ר יוסי כץ:

לא משנים את הסמכות שלה.

ארבל אסטרחן:

גם אם התקבלו כמה הסתייגויות שאפשר את כולן להתאים, אין בעיה.

דלית דרור:

עושים פה דבר חריג, שאני לא חושבת שהוא קיים באיזשהו מקום בתהליך החקיקה.
הוועדה מחליטה החלטה מהותית לגבי תוכן החקיקה, ולא המליאה.

אנה שניידר:

היא חוזרת למליאה.

דלית דרור:

אבל הוועדה היא זאת שמכריעה בין ההסתייגויות הסותרות. נניח אחד קובע סכום
של100,000 ואחר קובע סכום של 200,000 שקל - הוועדה ולא המליאה תחליט האם
מדובר ב-100,000 או ב-200,000 שקל.

שאול יהלום:

נניח 5,000,000 או 10,000,000 שקל.

אנה שניידר:

אם כך תחליט הוועדה, אני יכולה להחזיר את זה בשתי גרסאות.

שאול יהלום:

אבל נניח שעבור ההצעה של 5,000,000 שקל מצביעים 20 חברי-כנסת, ועבור ההצעה
של 10,000,000 שקל מצביעים 60 חברי-כנסת שהם רוב. העניין יגיע לוועדה,
ובגלל שהממשלה מתערבת בנושא, הוועדה תחליט לאשר את ההצעה של 5,000,000 שקל
ולהחזיר את ההצעה לקריאה שלישית בלי שתי הסתייגויות. יוצא מזה, שהוועדה
ברוב קואליציוני התגברה על החלטת המליאה, שבמקרה הטוב מתחלקת באופן שווה.

סגן מזכיר הכנסת דוד לב:

לפי מה שאתה אומר, כשיש הסתייגויות סותרות, צריך להצביע עליהן זו מול זו
במליאה.

שאול יהלום:

במקרה של הסתייגויות, כשהוגשו שתי גרסאות.

היו"ר יוסי כץ:

יש לי הצעת פשרה – אם התקבלו שתי הסתייגויות סותרות, על הוועדה מוטל בדיוק
אותו תפקיד טכני, להניח שתי גרסאות.

מזכיר הכנסת אריה האן:

אז אתה חוזר אחורה לקריאה שנייה, כי נסתיימה קריאה שנייה. על שתי גרסאות
מצביעים רק בקריאה שנייה. אנחנו עושים מהלך של רברס.

אנה שניידר:

אריה, תנסה לחשוב על המצב שהיה לגבי חוק יסוד: משק המדינה. בקריאה שנייה
התקבלו שתי הסתייגויות שאי אפשר לחיות איתן, כי אחת אומרת 50 חברי-כנסת
והשנייה אומרת 80 חברי-כנסת יוכלו להעביר הצעה שיש עמה עלות תקציבית. צריך
להחליט האם מדובר ב-50 או ב-80 חברי-כנסת, כי אי אפשר לכתוב את שני הדברים.
או שנותנים את הסמכות לוועדה, עם כל הבעייתיות שמעלה חבר-הכנסת יהלום,
וכאשר הוועדה מתגברת על רצון של המליאה; או שחוזרים לשלב של קריאה שנייה עם
שתי גרסאות.

שאול יהלום:

אני אומר שצריך לחזור עם שתי גרסאות לקריאה שנייה.

היו"ר יוסי כץ:

מה קורה כשמתקבלת הסתייגות במליאה, האם חוזרים לקריאה שלישית?

סגן מזכיר הכנסת דוד לב:

היא נדחית לשבוע, אלא אם כן רוצים להצביע מייד.

אנה שניידר:

כי במקרה הספציפי מדובר על מספר מול מספר, אבל לא תמיד אלה הם פני הדברים.
לפעמים יש סתירות בין סעיפים.

מזכיר הכנסת אריה האן:

הבעיה היא כמעט מהותית. קריאה שנייה הסתיימה, ואנחנו מתעסקים עם הבאת החוק
לקריאה שלישית. פתאום אנחנו באים לוועדה ואומרים שקריאה שנייה לא הסתיימה,
ואנחנו חוזרים למליאה לקריאה שנייה על קריאה שהסתיימה. אני חושב שהרעיון
הזה הוא רעיון נכון, אבל צריך למצוא לו מהלך אחר: אם בסוף הקריאה השנייה
התקבלו הסתייגויות סותרות, אפשר להעביר אותן לוועדה עוד במסגרת הקריאה
השנייה, ולא בהצבעה לפי סעיף 127.

אנה שניידר:

אתה חוזר לסעיף 127.

מזכיר הכנסת אריה האן:

אני מציע למצוא מהלך, רק במקרה של הסתייגויות סותרות, כשהחוק חוזר לוועדה
לקריאה שנייה לפי סעיף 127, אבל לא צריך לקיים הצבעה במליאה.

סגן מזכיר הכנסת דוד לב:

זה מה שנאמר כאן.

מזכיר הכנסת אריה האן:

אבל לא לפי סעיף 130. במקרה כזה, הקריאה השנייה לא צריכה להסתיים.

אנה שניידר:

אבל סעיף 130 גם כן נידון במסגרת הקריאה השנייה.

דלית דרור:

זה לא משנה האם מדובר על סעיף 127 או 130. מה שמשנה זה שהוועדה מחליטה
החלטה סופית על חוק, ולא המליאה.

מזכיר הכנסת אריה האן:

זה מוסכם.

היו"ר יוסי כץ:

במהות נותנים פה סמכויות של סעיף 127 לגבי הסתייגויות סותרות.

מזכיר הכנסת אריה האן:

בלי הצבעה.

אנה שניידר:

בלי הצבעה, אבל בוודאי שאנחנו עדיין בקריאה השנייה, כי כתוב כאן "נתקבלה
הסתייגות בקריאה השנייה או הוצבע בה על גרסאות שונות לסעיף אחד, תתקיים
הקריאה השלישית בשבוע שלאחר" מכן, זאת אומרת: אתה נמצא בשלב שבו התקבלו שתי
הסתייגויות סותרות, ואתה נמצא בשלב שבו עדיין לא התקיימה קריאה שלישית, יש
קריאה שנייה וההצעה חוזרת לוועדה.

היו"ר יוסי כץ:

השאלה היא פשוטה – התקבלו שתי גרסאות סותרות, לפי ההצעה שלכם, לוועדה נוספת
סמכות מהותית, להכריע בין שתי גרסאות, ולא רק לנסח גרסה. לפי ההצעה שלכם,
מפה היא לא חוזרת לקריאה שנייה, אלא ישר לקריאה שלישית. באים אנחנו ואומרים
לכם: תנו לכנסת להכריע בקריאה שנייה רק בסעיף הזה, לפני שאתם מביאים אותו
לקריאה שלישית. אסור למליאה להצביע בקריאה שנייה באיזשהו סעיף אחר, כי כולם
כבר הוכרעו.

שאול יהלום:

הבעיה היא שיכול להיות מקרה, שהמליאה לא יכולה מייד להכריע בין שתי
הסתייגויות סותרות, בגלל שהיא צריכה משהו יותר מובנה. לכן, צריך לומר: היו
שתי הסתייגויות סותרות, המליאה תכריע, ורשאי יושב-ראש הוועדה להחזיר את
ההצעה לוועדה לפי סעיף 127 לצורך תיקונים לא מהותיים.

אנה שניידר:

אבל אז צריך לקיים הצבעה.

שאול יהלום:

אז לפי סעיף 130.

אנה שניידר:

אני הייתי קובעת סעיף חדש, סעיף 127א, שמדבר על הסתייגויות סותרות. נכניס
אותו לתהליך באותו מקום כמו סעיף 127, בלי הצבעה, ואז חוזרים חזרה - -

היו"ר יוסי כץ:

האם יש צורך שאנחנו נראה עוד פעם את הנוסח?

שאול יהלום:

כן.

ארבל אסטרחן:

זה חוזר בלי הסתייגויות חדשות.

סגן מזכיר הכנסת דוד לב:

זה חוזר רק אחד מול השני.

שאול יהלום:

זה יחזור לכאורה עם שתי גרסאות.

שאול יהלום:

עכשיו אני חוזר להצעתי לגבי הכוכבית – מה זה "נציג הממשלה המדבר בעדה"?

אנה שניידר:

נכין נוסח חדש לדיון הבא.

שאול יהלום:

אני מדבר על סעיף 123א(א), האומר "נציג הממשלה המדבר בשמה".

היו"ר יוסי כץ:

נדבר על ההצעה שלך, שתשליך לגבי זה.

ה. הצעת חבר-הכנסת שאול יהלום לתיקון סעיפים 88, 90, 97 בדבר תשובת הממשלה
להצעה לסדר היום – דיון בהשגת חבר-הכנסת זבולון אורלב ואישור הנוסח

ארבל אסטרחן:

זאת הצעה שכבר הונחה על שולחן הכנסת. המתנו לקבלת השגות לגביה, והוגשה השגה
של חבר-הכנסת אורלב.

היו"ר יוסי כץ:

אני מבין שהוא ויתר על ההשגה שלו.

ארבל אסטרחן:

הוא ויתר, כי הנוסח קצת שונה לפי בקשתו. צריך לאשר את הנוסח ולהעלות אותו
במליאה. מדובר פה בשאלה מי יוכל לענות בשם הממשלה בהצעות לסדר היום.

אנה שניידר:

זה משליך על מה שדיברנו קודם.

ארבל אסטרחן:

היום כתוב שחבר-הכנסת המציע מנמק, ואחרי ההנמקה רשאי חבר הממשלה – היום
כתוב: המדבר בשמה, להציע הצעות אחרות. מוצע שיהיה כתוב: לעניין סעיף זה,
תיוצג הממשלה על-ידי אחד מאלה: ראש-הממשלה, השר שהנושא המוצע נמצא בסמכותו,
באופן ישיר או עקיף, או סגנו, השר המקשר בין הממשלה לבין הכנסת, או שר אחר
שראש-הממשלה הסמיכו לצורך כך. זה עיקר ההצעה.

היו"ר יוסי כץ:

אני קראתי את כל ההצעה, ואני בעדה, אבל אני רק רוצה לשאול את חבר-הכנסת
יהלום, שעבר מאז שהגיש את ההצעה מהאופוזיציה לקואליציה, האם הוא עדיין
מחזיק בעמדתו.

שאול יהלום:

בוודאי.

מזכיר הכנסת אריה האן:

האם שאלו את הממשלה לדעתה.

דלית דרור:

עמדת הממשלה אמרה שאפשר לחיות עם זה.

מזכיר הכנסת אריה האן:

כשהשרים רוצים לצאת מהמליאה היום, הם נותנים את הנאום למי שנמצא במליאה,
והוא עולה ומדבר במקומם.

שאול יהלום:

זאת הסיבה שאני מביא את ההצעה הזאת, כדי שלא יעשו צחוק מהעבודה. נתתי דוגמה
שלגבי סמכויות שר הביטחון והרמטכ"ל ענה לי אלי בן-מנחם.

ארבל אסטרחן:

הדבר היחיד שנשאר כאילו פתוח זה המשפט "שר אחר שראש-הממשלה הסמיכו לצורך
כך", זאת אומרת: האם מדובר בכך שהשר יעלה ויגיד שראש-הממשלה הסמיך אותו, או
שהוא יצטרך להביא זאת בכתב?

מזכיר הכנסת אריה האן:

אנחנו נמצא את הטכניקה לעשות זאת מול מזכירות הממשלה. יש לנו טכניקה של
עבודה מסודרת מול מזכירות הממשלה, שמודיעה לנו ומעבירה לנו פקסים כשאנחנו
שואלים את השאלה.

שאול יהלום:

אם נראה שמזלזלים בזה, נתקן את זה, אבל אני מבין שמזכירות הממשלה פועלת קצת
ברצינות.

היו"ר יוסי כץ:

מי בעד ההצעה לתיקון? מי נגד?

הצבעה

בעד – 2

נגד – אין

נמנעים – אין

הצעת חבר-הכנסת שאול יהלום לתיקון סעיפים 88, 90 ו-97 בדבר תשובת הממשלה
להצעה לסדר-היום התקבלה.

היו"ר יוסי כץ:

ההצעה של חבר-הכנסת יהלום אושרה.

שאול יהלום:

אני רוצה לחזור לעניין "נציג הממשלה המדבר בשמה".

אנה שניידר:

למה אי אפשר להחיל כאן את הוראות סעיף 88 המתוקן?

היו"ר יוסי כץ:

בדיוק כך.

סגן מזכיר הכנסת דוד לב:

זה יהיה בכוכבית.

שאול יהלום:

אני לא צריך את המליאה. אני חושב שיש הרבה כוכביות, שמדברות על החלטת ועדת
כנסת. אני אסתפק בכך שייאמר שוועדת הכנסת בישיבתה החליטה ששר המדבר בשמה
הוא זה וזה.

אנה שניידר:

אבל אני רוצה להזכיר לך, שבכובע האחר שלך אתה בעצם תידרש לבטל כוכביות, אז
למה לנו להוסיף עכשיו כוכבית נוספת? אנחנו מעדיפים לא להוסיף כוכבית.

ארבל אסטרחן:

נוסיף את זה בנוסח.

היו"ר יוסי כץ:

זה מקובל עלינו.

שאול יהלום:

למה אני אומר שצריך להוסיף כוכבית? כי יכול להיות שזה מופיע בעוד הרבה
מקומות.

היו"ר יוסי כץ:

תודה רבה, הישיבה נעולה.

הישיבה ננעלה בשעה 9:45
