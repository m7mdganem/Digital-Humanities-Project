הכנסת העשרים

מושב ראשון

פרוטוקול מס' 9

מישיבת ועדת הכנסת

יום שני, ה' בתמוז התשע"ה (22 ביוני 2015), שעה 11:00

סדר-היום:

1. הרכב הוועדות לעניין מסוים, לפי סעיף 108 לתקנון הכנסת.

2. הקמת ועדה משותפת לוועדת החוקה, חוק ומשפט, לוועדת הפנים והגנת הסביבה
ולוועדת המדע והטכנולוגיה, לפי חוק הכללת אמצעי זיהוי ביומטריים ונתוני
זיהוי ביומטריים במסמכי זיהוי ובמאגר מידע, התש"ע–2009.

3. בחירת ממלא-מקום ליו"ר הכנסת בעת היעדרו מהארץ.

4. בקשת הממשלה להקדמת הדיון בהצ"ח ההוצאה לפועל (תיקון מס' 46),
התשע"ה–2015 (מ/920), בקריאה הראשונה.

נכחו:

חברי הוועדה:

דוד ביטן – היו"ר

ישראל אייכלר

יואב בן צור

צחי הנגבי

אחמד טיבי

ינון מגל

מרב מיכאלי

איימן עודה

יואב קיש

תמר זנדברג

איילת נחמיאס ורבין

אורי מקלב

מוזמנים:

מזכירת הכנסת ירדנה מלר-הורוביץ

נירה לאמעי-רכלבסקי – יועמ"ש הוועדה המשותפת ליישומים ביומטריים

אבנר עורקבי – יו"ר ארגון הנכים בישראל המיוחד

ייעוץ משפטי:

ארבל אסטרחן

מנהלת הוועדה:

אתי בן-יוסף

רישום פרלמנטרי:

רונית יצחק

1. הרכב הוועדות לעניין מסוים, לפי סעיף 108 לתקנון הכנסת

היו"ר דוד ביטן:

בוקר טוב, אני פותח את הישיבה.

ישראל אייכלר:

אני מציע שנקבע לפי הרכבי סיעות, מכל סיעה נציג, נציג, נציג, כמו שאמרה
היועצת המשפטית, אפשר לעשות את זה ולהרכיב, כי אי-אפשר לחכות עוד. כמה
חודשים אנחנו אחרי הבחירות?

היו"ר דוד ביטן:

לא, היום אנחנו מסיימים את זה, אל תדאג.

ישראל אייכלר:

זהו, אז אם אין שמות, אז יהיו סיעות.

היו"ר דוד ביטן:

אבל גם סיעות לא קיבלנו.

אתי בן-יוסף:

האופוזיציה לא נתנו שום שם.

היו"ר דוד ביטן:

ואיפה השמות של הקואליציה?

מרב מיכאלי:

אז אפשר לכתוב נציגים - - -

היו"ר דוד ביטן:

בואו נתחיל. הוועדה לפניות הציבור בראשות חבר הכנסת ישראל אייכלר, כבר
בחרנו אותך ליו"ר. אז איך זה הולך שם בוועדה הזאת? יש לנו נציג מכולנו, חבר
הכנסת רועי פולקמן, נו, ומי יהיו השאר? גם אין.

אתי בן-יוסף:

זה מה שהם נתנו.

היו"ר דוד ביטן:

אז מה נעשה, ועדה של שניים?

ישראל אייכלר:

לא, זאת ועדה של שבעה.

היו"ר דוד ביטן:

אבל איפה החלוקה של החברים בקואליציה?

אתי בן-יוסף:

הנה, נציג קואליציה.

היו"ר דוד ביטן:

אבל לא כתוב ליכוד, לא כתוב כלום.

אתי בן-יוסף:

לא, הם לא כתבו.

היו"ר דוד ביטן:

אם ככה, הם לא עשו כלום. אין חלוקה. שייתנו חלוקה של מפלגות. אני צריך הרכב
סיעתי.

ישראל אייכלר:

אדוני, אתה יכול לקבוע שיש נציג לליכוד, נציג לכולנו, יהיה נציג - - -

היו"ר דוד ביטן:

לא יודע, אבל אולי קבעו שני נציגים לליכוד? מאיפה אני יודע. חכה, צחי יבוא.

מרב מיכאלי:

גם לך אין את זה?

היו"ר דוד ביטן:

אם היה לי הייתי מסיים כבר.

מרב מיכאלי:

גם את של הקואליציה אין לך, לא רק את של האופוזיציה.

אתי בן-יוסף:

את של הקואליציה יש.

היו"ר דוד ביטן:

יש לי רק קואליציה-אופוזיציה. יש נציג קואליציה אחד, חבר הכנסת רועי פולקמן
מכולנו.

ישראל אייכלר:

בסך הכול מדובר בשבעה חברים.

היו"ר דוד ביטן:

ארבעה לקואליציה, שלושה לאופוזיציה. צחי, אין לי חלוקה סיעתית. יש
קואליציה-אופוזיציה.

מרב מיכאלי:

אז אי-אפשר להצביע.

היו"ר דוד ביטן:

בוועדה לנושא של פניות הציבור יש לנו את רועי פולקמן, ואחר כך בשניים
האחרים – בואו נקבע עכשיו.

יואב בן צור:

אז נפצל את ישראל ביתנו שם.

צחי הנגבי:

אין דבר כזה קואליציה-אופוזיציה.

היו"ר דוד ביטן:

יש מסיעות.

צחי הנגבי:

הקואליציה יודעת מה החלוקה.

היו"ר דוד ביטן:

אז מה החלוקה, בוא תגיד לי.

מרב מיכאלי:

אין להם, הם לא עשו חלוקה.

היו"ר דוד ביטן:

אז יכינו לנו, ננסה לגמור את זה היום. יש לכם שלושה באופוזיציה. כמה יש
למחנה הציוני?

מרב מיכאלי:

אני לא יודעת.

היו"ר דוד ביטן:

אז אני מציע שנצביע על זה ביום רביעי.

היו"ר דוד ביטן:

אבל כל יושבי-הראש לוחצים, זה כבר מתעכב שבועיים.

ישראל אייכלר:

אי-אפשר, זה כבר בלתי אפשרי.

מרב מיכאלי:

יש הרכב סיעתי.

היו"ר דוד ביטן:

אני מציע לאשר חלוקה סיעתית מסוימת, ונתקן את זה.

ישראל אייכלר:

בדיוק.

ארבל אסטרחן:

מה שאמרתי, זה כמה מקומות – כל הארבע ועדות מגיע לכל סיעה.

היו"ר דוד ביטן:

מרב, כדי שהוועדות יהיו - - -

מרב מיכאלי:

יש לי הרכב סיעתי, מייד יגידו.

היו"ר דוד ביטן:

תסיימו את זה.

מרב מיכאלי:

מצטערת, חשבתי שיש לי. אין לי.

היו"ר דוד ביטן:

בסדר, אז בואו נראה, בואו נפתור את הבעיה. אולי נעשה חלוקה סתמית ואחר כך
נתקן אותה.

ישראל אייכלר:

נעשה חלוקה, ואחרי זה.

ארבל אסטרחן:

לא, לא בוחרים. זאת בחירת ועדה, זה עולה להצבעה במליאה, לא עושים סתמית.

היו"ר דוד ביטן:

אז מה את רוצה? זה כבר שבועיים עומד על הפרק ואף אחד לא מתייחס לוועדות
האלו, או שנבטל אותן או שיביאו חברים, אי-אפשר ככה.

ישראל אייכלר:

אפשר להחליף חברים.

אתי בן-יוסף:

הרכב סיעתי.

ישראל אייכלר:

כל סיעה יכולה להחליף את הנציגים שלה.

ארבל אסטרחן:

אבל אין מקום לכל סיעה. שבעה חברים זה לא כל סיעה.

היו"ר דוד ביטן:

בואו נסיים את סעיף ב'. מרב, יכול להיות שתהיה לנו עוד ישיבה היום.

מרב מיכאלי:

היום זה לא יהיה. לצערי, זה לא יוכל להיות היום.

היו"ר דוד ביטן:

אז בואו נסיים רגע את הוועדה הביומטרית הזאת.

מרב מיכאלי:

אני יכולה להתחייב על זה עד יום רביעי.

ישראל אייכלר:

לא, לא, אני לא מוכן. יושבת-ראש סיעת המחנה הציוני יכולה להחליף כל שעה, כל
יום נציגים שהיא רוצה, אבל אי-אפשר לשתק ועדה.

היו"ר דוד ביטן:

בואו נסיים את הסעיף שהתחלנו. רגע, אייכלר, בסדר?

הוועדה המשותפת תהיה בת 6 חברים, 2 מכל ועדה, בהרכב הבא:

מטעם ועדת החוקה, חברי הכנסת: ניסן סלומינסקי וענת ברקו; מטעם ועדת הפנים,
חברי הכנסת: דוד אמסלם ודני עטר; מטעם ועדת המדע, חברי הכנסת: אורי מקלב
וחיים ילין; יושב-ראש הוועדה המשותפת יהיה יושב-ראש ועדת החוקה, חוק ומשפט.

אני מבין שזה מתואם עם כולם, נכון?

יואב בן צור:

לא.

היו"ר דוד ביטן:

לא מתואם עם ש"ס?

יואב בן צור:

לא.

היו"ר דוד ביטן:

טוב, לא חייבים שבכל ועדה יהיה לש"ס חבר.

יואב בן צור:

תחליט.

היו"ר דוד ביטן:

איפה צחי?

יואב בן צור:

שאלת אם מתואם, אז לא מתואם.

היו"ר דוד ביטן:

לא מתואם?

יואב בן צור:

לא.

היו"ר דוד ביטן:

אתה יושב-ראש סיעת ש"ס?

יואב בן צור:

כן.

ינון מגל:

בסדר, אני יושב-ראש סיעת הבית היהודי, גם אתי זה לא מתואם, אבל אולי זה לא
היה בתיאום עם ראשי הסיעות.

יואב בן צור:

לא יודע.

היו"ר דוד ביטן:

בסדר, אבל זאת ההמלצה.

יואב בן צור:

אם מחליטים משהו על מינויים צריך לתאם אתנו. אני חבר בשתי הוועדות: החוקה
והפנים. אף אחד לא תיאם אתי כלום.

ינון מגל:

אתה רוצה שאשאל את ניסן?

היו"ר דוד ביטן:

שנייה, יבוא יושב-ראש הקואליציה. בואו נדבר על הוועדות עד שיבוא יושב-ראש
הקואליציה.

יואב בן צור:

היום נחליט.

היו"ר דוד ביטן:

אייכלר, אתה מוכן לחכות ליום רביעי פה?

ישראל אייכלר:

אסביר לאדוני היושב-ראש מה פה לא בסדר.

היו"ר דוד ביטן:

זה לא מוכן להצבעה.

ישראל אייכלר:

לכל סיעה יש אפשרות להחליף את נציגיה בכל שבוע, אבל אי-אפשר לשתק ועדה של
הכנסת בגלל שהאופוזיציה רוצה לעשות פיליבסטר בעניין.

היו"ר דוד ביטן:

צחי, ש"ס לא מסכימים.

ישראל אייכלר:

אדוני יושב-ראש הקואליציה, באיזה סעיף אתה?

היו"ר דוד ביטן:

עברתי עכשיו.

ישראל אייכלר:

אה, עברת לסעיף 2?

היו"ר דוד ביטן:

דבר עם ש"ס, הם לא מסכימים להצבעה הזאת. הנה, הוא פה. הוא אומר שאף אחד לא
תיאם אתו.

צחי הנגבי:

מי זה?

היו"ר דוד ביטן:

בן צור.

היו"ר דוד ביטן:

אוקיי, תתייחס בינתיים.

ישראל אייכלר:

אתה חוזר לעניין של הוועדות.

היו"ר דוד ביטן:

כן.

ישראל אייכלר:

אני טוען, אדוני יושב-ראש הקואליציה ויושב-ראש ועדת הכנסת, שאי-אפשר לשתק
ועדות – ואני מבין את האופוזיציה שהיא לא ממהרת, מה אכפת לה, זאת
אופוזיציה. ואתן לכם דוגמה, אנחנו שואלים כל הזמן איפה הנציגים שלכם,
אומרים: מטפל בזה בוז'י הרצוג. ואני חשבת שבוז'י הרצוג מטפל בבעיית הכניסה
או אי כניסה לממשלה, ולא בוועדה לפניות הציבור ולזכויות הילד, לזה יש
יושבת-ראש סיעה, לזה יש יושב-ראש. אני מקבל את ההצעה של יושב-ראש הוועדה.

היו"ר דוד ביטן:

אנחנו נמנה היום את הנציגים של הקואליציה, וביום רביעי נמנה את הנציגים של
האופוזיציה, בסדר?

ארבל אסטרחן:

ואז זה יבוא למליאה ביום רביעי.

היו"ר דוד ביטן:

אז יהיו לכם שני חצאים. מה קרה? זה לא - - -

מרב מיכאלי:

אבל אז זה לא יכול לבוא למליאה.

ישראל אייכלר:

היועצת המשפטית אומרת שאי-אפשר לכנס ועדה, ואין ועדה כל זמן שאין הרכב
סיעתי. לא חייב להיות הרכב שמי.

מרב מיכאלי:

אדוני, בכל הכבוד, אני - - -

ארבל אסטרחן:

אבל מה יעלה למליאה היום? הרכב של שלושה חברים?

היו"ר דוד ביטן:

אבל הם לא מביאים, אז הם יכולים לעכב בגלל שהם לא מביאים?

ארבל אסטרחן:

ועדת הכנסת יכולה לקבוע גם בלעדיהם. הם לא מעכבים.

מרב מיכאלי:

לא.

צחי הנגבי:

רבותי, המתנו חמישה שבועות. האופוזיציה בחמישה שבועות לא הצליחה לתת לנו
שמות לוועדות האלה. נעלה במליאה - - -

מרב מיכאלי:

לא, לא, לא, אדוני, סליחה, בכל הכבוד - - -

צחי הנגבי:

לא, אל תפריעי לי, סליחה. אנחנו נעלה במליאה את שבעת החברים בכל שלוש
הוועדות. תהיה ועדה רביעית, עוד החלטה של היו"ר, שיהיו בה את כל החברים של
הקואליציה, שכבר הם שמית, וייצוג סיעתי של האופוזיציה.

ארבל אסטרחן:

אה, יהיה ייצוג סיעתי.

מרב מיכאלי:

אבל אין לנו ייצוג סיעתי, אדוני, באמת, בכל הכבוד.

צחי הנגבי:

סליחה אם אין לכם ייצוג סיעתי זאת בעיה שלכם. אנחנו נחליט בשבילכם. אם תרצו
לעשות שינוי אז תעשו שינוי.

היו"ר דוד ביטן:

זה מתעכב הרבה זמן, מרב, מה לעשות.

צחי הנגבי:

לא נעכב את זה. סליחה, אנשים עם ועדות רוצים להתחיל לעבוד.

היו"ר דוד ביטן:

הוא מתעקש.

מרב מיכאלי:

כשתחליט לתת לי רשות דיבור אגיב על זה.

אחמד טיבי:

סליחה, מי ייצג בוועדה? יש בעיה אתנו?

מרב מיכאלי:

זה לא אתכם באופן אישי, אחמד.

היו"ר דוד ביטן:

הם פשוט לא יושבים על זה. לא, אין שום בעיה.

אחמד טיבי:

אף אחד לא הודיע לי, אני לא מעודכן. זאת פעם שנייה שאתם לא מעדכנים אותי.

מרב מיכאלי:

אבל לא עדכנו כי אין במה. אין במה לעדכן.

היו"ר דוד ביטן:

אין כלום. אבל הם לא מינו אף אחד.

אחמד טיבי:

יש בעיה. למה אני לא יודע על הבעיה?

צחי הנגבי:

לכם יש יושבת-ראש.

היו"ר דוד ביטן:

פשוט אין נציגים מהאופוזיציה.

אחמד טיבי:

למה אין נציגים מהאופוזיציה?

היו"ר דוד ביטן:

כי הם לא מסיימים את העבודה. לא יודע למה. מה רצית לומר?

מרב מיכאלי:

רציתי לומר שבכל הכבוד, גם אם אצלנו יש עכשיו עיכוב מקומי, אלוהים יודעת
שהקואליציה התעכבה יפה מאוד, לממשלה לקח נצח להקים את עצמה, והיא הקימה את
עצמה בחלקים. וגם הקואליציה עכבה את הקמת הוועדות, ויש ועדות שלמרות שהן
בידי הקואליציה עדיין לא הוקמו בהן ועדות משנה. האופוזיציה היא לא בדיוק מי
שמעכבת.

אני מוכנה, ברשותך, אדוני, להתחייב שביום רביעי בבוקר נסגור את זה בוועדה,
ונוכל ביום רביעי להביא את זה להצבעה במליאה.

צחי הנגבי:

מה מפריע לכם?

מרב מיכאלי:

משום שההסדרים בתוך האופוזיציה לא תמו. לצערי, זה לא היה – מה שבידי –
סליחה - - -

צחי הנגבי:

בסדר, אז כשהם ייתמו זה יהיה בוועדה.

מרב מיכאלי:

אבל יושב-ראש האופוזיציה נמצא - - -

צחי הנגבי:

הם לא יכולים לעכב את עבודת הכנסת, עם כל הכבוד.

מרב מיכאלי:

אז עבודת הכנסת בהקשר הזה תמתין עוד יומיים, זה לא מה שיעשה את ההבדל.

צחי הנגבי:

למה?

מרב מיכאלי:

כי יש הגינות - - -

היו"ר דוד ביטן:

אבל דיברנו עם איתן, עם כולם, שתעשו את זה עד יום שני, דיברנו על זה.

צחי הנגבי:

גם אני דיברתי עם בוז'י הרצוג. אני גם היום דיברתי אתו, אמרתי לו: אנחנו
רצים עם הוועדות האלה, ברגע שיהיו לך שמות, הוא אמר: אין בעיה, אין שום
בעיה.

מרב מיכאלי:

מאה אחוז. אז אני אומרת, בוז'י הרצוג נמצא כרגע בלונדון, הוא לא נמצא כאן,
ונבצר ממני להביא ממנו כל דבר שהוא. אני אומרת, אני מוכנה להתחייב כאן
להביא את זה ליום רביעי בבוקר, שנסגור את זה בין הצדדים.

היו"ר דוד ביטן:

לא ביום רביעי. אני הולך לכנס ועדה ב-13:00 - - -

אחמד טיבי:

למה לא לבוא לקראתה, ורק יומיים ככה.

היו"ר דוד ביטן:

תן לי רגע, תן לי שנייה - - -

מרב מיכאלי:

למה לא לבוא לקראתנו? אנחנו - - -

היו"ר דוד ביטן:

כי יש לחץ של ראשי הוועדות.

קריאות:

- - -

מרב מיכאלי:

- - - ועדות, תמתינו עוד יומיים.

ישראל אייכלר:

תראה, אסביר לך, כבר פעם שנייה ושלישית שעושים את זה.

איילת נחמיאס ורבין:

עוד 48 שעות.

ישראל אייכלר:

כבר פעם שלישית.

היו"ר דוד ביטן:

אבל אנחנו כבר ממתינים שבועיים- שלושה.

מרב מיכאלי:

מאה אחוז, אבל - - -

קריאות:

- - -

אחמד טיבי:

הודעה לפרוטוקול, המועד האחרון: יום רביעי בבוקר.

מרב מיכאלי:

בדיוק.

איילת נחמיאס ורבין:

כן. אנחנו גם ממתינים ועדיין מביאים לנו - - - בחלקים, מה לעשות.

אחמד טיבי:

אחרון.

מרב מיכאלי:

אחרון. זה מוסכם על כולנו, ביום רביעי בבוקר מועד אחרון.

איילת נחמיאס ורבין:

תסלחו לי שאני אומרת, יש גם עניין של ג'נטלמניות, אפשר - - -

צחי הנגבי:

אם אתה עושה ישיבה ביום רביעי, אז הם חייבים ישיבה ביום רביעי.

היו"ר דוד ביטן:

נעשה ישיבה ביום רביעי. בסדר.

מרב מיכאלי:

תודה רבה, אדוני, אני מאוד מעריכה את זה.

היו"ר דוד ביטן:

אייכלר, עד יום רביעי, נו, בוא נלך לקראתם.

ישראל אייכלר:

אבל בתנאי שיושבת-ראש סיעת המחנה הציוני לא תגיד שבוז'י צריך להחליט בזה.

מרב מיכאלי:

מתחייבת.

היו"ר דוד ביטן:

אבל, הנה, אני אומר, אם אתם לא מביאים עד יום רביעי אנחנו - - -

מרב מיכאלי:

מתחייבת, מתחייבת.

אחמד טיבי:

אם זה לא יתקיים, צחי יודיע על זה במליאה באופן חד-צדדי.

היו"ר דוד ביטן:

מרב, אם אתם לא מביאים עד יום רביעי אנחנו מחליטים מה שאנחנו רוצים.

מרב מיכאלי:

מתחייבת. אבל מר ביטן, התחייבתי. על מה שאני יכולה להתחייב - אני מתחייבת,
על מה שלא - לא.

היו"ר דוד ביטן:

טוב, מקובל, עד יום רביעי, בסדר?

ישראל אייכלר:

אני שואל, אם יושבת-הראש יכולה להתחייב.

מרב מיכאלי:

אמרתי, אני מתחייבת - - -

ישראל אייכלר:

לא שבוז'י יחליט, שאת תחליטי.

מרב מיכאלי:

- - -

היו"ר דוד ביטן:

אבל אפשר להחליט לגבי החלוקה. אנחנו נחליט עכשיו לגבי נציגי הקואליציה, ועד
יום רביעי יביאו לנו את נציגי האופוזיציה.

ישראל אייכלר:

בסדר.

מרב מיכאלי:

מאה אחוז. תודה, אדוני.

היו"ר דוד ביטן:

מה החלוקה של הקואליציה? על כל הוועדות.

צחי הנגבי:

זאת החלטה שלא מודיעים אותה למליאה.

היו"ר דוד ביטן:

לא נודיע למליאה. אני אעכב את זה.

צחי הנגבי:

אז בוא נעשה את הכול ביום רביעי.

היו"ר דוד ביטן:

הכול ביחד?

מרב מיכאלי:

נעשה הכול ביום רביעי, זה הכי הגיוני.

קריאה:

טוב, מעולה.

2. הקמת ועדה משותפת לוועדת החוקה, חוק ומשפט, לוועדת הפנים והגנת הסביבה
ולוועדת המדע והטכנולוגיה, לפי חוק הכללת אמצעי זיהוי ביומטריים ונתוני
זיהוי ביומטריים במסמכי זיהוי ובמאגר מידע, התש"ע–2009

היו"ר דוד ביטן:

בואו נעבור לסעיף 2: הקמת ועדה משותפת לוועדת החוקה, חוק ומשפט, לוועדת
הפנים והגנת הסביבה ולוועדת המדע והטכנולוגיה, לפי חוק הכללת אמצעי זיהוי
ביומטריים ונתוני זיהוי ביומטריים במסמכי זיהוי ובמאגר מידע, התש"ע–2009.

אנחנו מציעים את ההחלטה הזאת:

בהתאם לחוק הכללת אמצעי זיהוי ביומטריים ונתוני זיהוי ביומטריים במסמכי
זיהוי ובמאגרי מידע התש"ע–2009, מחליטה ועדת הכנסת להקים ועדה משותפת של
ועדת החוקה, חוק ומשפט, ועדת הפנים והגנת הסביבה וועדת המדע והטכנולוגיה
לשם פיקוח על חלקים שונים של יישום החוק ואישור של תקנות וצווים לפיו.

עכשיו, מה לגבי הוועדה של הביומטרי?

צחי הנגבי:

הוועדה של הביומטרי מתחייבת על-פי חוק, זאת ועדה שמוקמת בפועל, כרגע היא
לצורך ישיבה אחת.

ארבל אסטרחן:

יש לה הרבה, יש לה לא מעט.

נירה לאמעי-רכלבסקי:

יש לה הרבה עבודה.

צחי הנגבי:

בעוד תשעה חודשים יהיו לה עוד תפקידים. בתשעה חודשים האלה - - -

ארבל אסטרחן:

יש דיווחים, יש תקנות.

נירה לאמעי-רכלבסקי:

יש את הפיילוט הביומטרי שנגמר בסוף החודש, ואז יש צווים, תקנות.

צחי הנגבי:

לא משנה. בכל מקרה הוועדה הזאת מורכבת משלוש ועדות, היא מורכבת משניים
מוועדת הפנים, שניים מוועדת החוקה, ושניים מוועדת המדע והטכנולוגיה.

יואב בן צור:

ואיך נבחרים החברים?

צחי הנגבי:

יושבי-ראש הוועדות העבירו את השמות.

אחמד טיבי:

מי השמות? תוכל להקריא?

היו"ר דוד ביטן:

נקרא את זה עוד הפעם. קראנו.

ארבל אסטרחן:

העובדה שזה שניים זה לא בחוק.

צחי הנגבי:

מוועדת הפנים: דוד אמסלם ודני עטר; מוועדת המדע והטכנולוגיה, אורי מקלב
היושב-ראש וחיים ילין חבר בוועדה, זה אחד מהאופוזיציה ואחד מהקואליציה, שם
הם היו צריכים; מוועדת החוקה, כיוון שהאופוזיציה – אי-אפשר שיהיה תיקו
בוועדה הזאת, כמו בכל ועדה – ניסן סלומינסקי העביר עוד מישהי מהקואליציה
שזאת ענת ברקו.

אחמד טיבי:

תגיד, נראה לך סביר שבכל השמות האלה אין נציג של הרשימה המשותפת?

צחי הנגבי:

יש שישה חברים מתוך 120 ח"כים. לא יכולים להיות נציגים מכל הסיעות.

אחמד טיבי:

לסיעה השנייה בגודלה באופוזיציה אין אף נציג בשלוש הוועדות - זה נראה לכם
סביר?

צחי הנגבי:

למה לא?

אחמד טיבי:

דני עטר - זה אחד מהמחנה הציוני, מה יש עוד?

היו"ר דוד ביטן:

אחד מיש עתיד.

ינון מגל:

יש אחד מהליכוד, אחד מהמחנה הציוני - - -

אחמד טיבי:

למה מיש עתיד? אנחנו סיעה יותר גדולה מיש עתיד.

יואב בן צור:

למה יש שניים מהליכוד?

היו"ר דוד ביטן:

יש להם 30 מנדטים, מה אתה רוצה? תחלק 30 ל-120, זה רבע.

אחמד טיבי:

אנחנו סיעה יותר גדולה מיש עתיד, תפנימו את זה מבחינה מספרית. אני לא
מסכים, לא הוגן. א', צריך להתייעץ אתנו; ב', זה לא אוטומטית. יש עתיד היו
בממשלה, עכשיו אנחנו סיעה יותר גדולה מהם.

צחי הנגבי:

זאת בעיה שלכם באופוזיציה.

אחמד טיבי:

מה זה בעיה? מי החליט על זה?

מרב מיכאלי:

מי החליט על זה?

אחמד טיבי:

אני לא יודע, אז מי החליט על זה?

צחי הנגבי:

יושבי-ראש הוועדות.

מרב מיכאלי:

יושבי-ראש הוועדות הם לא מהאופוזיציה.

אחמד טיבי:

אני נציג הרשימה המשותפת, מי עשה את זה מאחורי גבי? מי? אני רוצה לדעת.

מרב מיכאלי:

זה לא של האופוזיציה.

אחמד טיבי:

מי שם את יש עתיד לפני הרשימה המשותפת?

צחי הנגבי:

יו"ר הוועדה, לא כל דבר עולה – בוא נעשה ככה, סדר, ראשית, יש ועדות שבהן
אנחנו עושים קואליציה-אופוזיציה, אבל זאת כרגע ועדה אד-הוק לטובת חוק
מסוים, ושם הפנייה הייתה ליושבי-ראש הוועדות, והם החליטו מי מהאופוזיציה
הוא האיש הבכיר שלהם באותה ועדה ומייצג את האופוזיציה, כנראה על זה הם
החליטו. אני לא נכנס לשיקול הדעת שלהם.

אחמד טיבי:

צחי, אני רוצה לתת לך עוד נימוק, שהוא פרלמנטרי. כל השמות האלה תומכים
בחוק, אנחנו ברשימה המשותפת מתנגדים לחוק, אז זאת עוד סיבה שנייה למה שצריך
לצרף אותנו. גם נציגי הסיעה השנייה בגודלה באופוזיציה, וגם מתנגדים לחוק
מול תמיכה גורפת של כל החברים. אתם רוצים שיהיה דיון?

צחי הנגבי:

אם אתם מתנגדים לחוק, למה אתם רוצים להכשיל את החוק בוועדה הזאת? מטרת
הוועדה היא לא להכשיל.

אחמד טיבי:

למה להכשיל? להשמיע את דעתנו, לשפר את החוק, כמקובל בהכנת כל חוק, צחי.

צחי הנגבי:

במליאה.

אחמד טיבי:

מה זאת אומרת במליאה? אז אולי נבטל את החברות שלנו בוועדות.

צחי הנגבי:

אבל החוק הזה קיים. בוא נאמר ככה, החוק הזה קיים, זאת ועדה שקמה מתוקף חוק
שכבר קיים כעובדה.

אחמד טיבי:

נו?

צחי הנגבי:

לבדוק איך מתקדם הפיילוט, זאת מטרת הוועדה. אתה מכיר את הסיפור של הפיילוט
הביומטרי?

אחמד טיבי:

בוודאי.

צחי הנגבי:

אז זאת לא הוועדה שעסקה בחוק, אלא ועדה שהחוק הקים. אבל בוא נשמע רגע את
ארבל.

ארבל אסטרחן:

אגיד בקצרה. קודם כול, החוק מקים ועדה משותפת, הוא לא קובע את כמות החברים
שלה, הוא רק קובע שיהיו בה חברים מוועדת החוקה, מוועדת הפנים ומוועדת המדע.
כאשר לפי התקנון זה צריך להיות במספר שווה מכל אחת משלוש הוועדות, ויו"ר
הוועדה יהיה מוועדת החוקה, שהיא הראשונה שתיתן - - -

צחי הנגבי:

אפשר להוסיף עוד חבר מכל ועדה כדי לפתור את הבעיות שהועלו.

היו"ר דוד ביטן:

בסדר, אז זה מה שצריך לעשות.

ארבל אסטרחן:

נכון שכרגע יש עניין דחוף על סדר-היום, שזה הארכת הפיילוט, אבל הוועדה - -
-

היו"ר דוד ביטן:

בואו נאשר את זה ונוסיף.

אחמד טיבי:

אז מוועדת הפנים מוסיפים נציג מהמשותפת, מוועדת החוקה מוסיפים נציג
מהמשותפת.

היו"ר דוד ביטן:

למה? שני נציגים אתם רוצים מתוך שש?

ישראל אייכלר:

ש"ס גם צריכה נציג.

אחמד טיבי:

אנחנו הסיעה השנייה בגודלה.

היו"ר דוד ביטן:

אל תגזים.

יואב בן צור:

אנחנו מסתפקים בנציג אחד.

היו"ר דוד ביטן:

ש"ס רוצים נציג אחד, אתם אחד.

צחי הנגבי:

אתם רוצים נציג אחד. בואו נסגור את הכול עכשיו, חברים.

מרב מיכאלי:

כן.

יואב בן צור:

אני בוועדת החוקה ובוועדת הפנים, אז זה לא משנה.

צחי הנגבי:

איזה שלוש ועדות?

היו"ר דוד ביטן:

מאיזו ועדה?

ישראל אייכלר:

הוא חבר בשתי ועדות.

יואב בן צור:

אני חבר בשתי הוועדות: הפנים והחוקה, אז אני. זה הכול, אחד.

צחי הנגבי:

איזו ועדה?

היו"ר דוד ביטן:

מאיזו ועדה אתה רוצה?

יואב בן צור:

גם ועדת החוקה.

מרב מיכאלי:

מה שנוח לו.

ינון מגל:

לא משנה לו.

מרב מיכאלי:

אז הוא יהיה מוועדת הפנים והרשימה המשותפת יהיו מוועדת החוקה.

היו"ר דוד ביטן:

אבל אנחנו רוצים לתת גם להם נציג אחד.

יואב בן צור:

לא משנה. או מוועדת הפנים או מוועדת החוקה, איך שאתם רוצים.

ינון מגל:

מה שנוח להם.

יואב בן צור:

מה שנוח לכם.

היו"ר דוד ביטן:

איזה ועדה אתה רוצה?

אחמד טיבי:

עבדאללה אבו מערוף מוועדת הפנים.

היו"ר דוד ביטן:

מוועדת הפנים, אוקיי, הוספנו.

יואב בן צור:

אז אני מוועדת החוקה.

אחמד טיבי:

אה, סליחה, סליחה, אני משנה. דב חנין מוועדת המדע.

היו"ר דוד ביטן:

דב חנין. אז מוועדת הפנים אפשר להוסיף אחד.

ארבל אסטרחן:

הוא חבר? צריך לוודא שהוא חבר בוועדה.

אחמד טיבי:

הוא חבר בוועדת המדע.

יואב בן צור:

או מוועדת הפנים או מוועדת החוקה, מה שאתם רוצים.

אבנר עורקבי:

אחמד, מי הולך לוועדה לפניות הציבור.

אחמד טיבי:

חכה, עוד לא.

אבנר עורקבי:

מה עם הוועדה לפניות הציבור?

אחמד טיבי:

זה ביום רביעי.

יואב בן צור:

ביום רביעי יוחלט.

אבנר עורקבי:

מה ביום רביעי? רק ביום רביעי יחליטו?

קריאה:

כן, כן.

אבנר עורקבי:

יש לנו הרבה פניות, אנחנו רוצים לגמור את זה כבר.

אחמד טיבי:

זה ביום רביעי.

צחי הנגבי:

אתם רוצים להוסיף עוד אחד מוועדת החוקה?

היו"ר דוד ביטן:

ועדת החוקה, המחנה הציוני.

אתי בן-יוסף:

או מוועדת הפנים או מוועדת החוקה.

היו"ר דוד ביטן:

הוא מוועדת החוקה. מוועדת הפנים אפשר להוסיף עוד אחד.

צחי הנגבי:

לא, מוועדת הפנים זה חנין, לא?

היו"ר דוד ביטן:

לא, הוא מוועדת המדע.

אתי בן-יוסף:

הוא עבר לוועדת המדע.

מרב מיכאלי:

אז אצלנו עוד מוועדת הפנים.

היו"ר דוד ביטן:

עכשיו תוסיפי, ברגע זה.

אחמד טיבי:

צריך להצביע.

איילת נחמיאס ורבין:

מוועדת הפנים או מוועדת החוקה?

מרב מיכאלי:

שתיתן שם בהמשך.

היו"ר דוד ביטן:

עכשיו תיתני לנו שם.

ארבל אסטרחן:

מי הנציג של המחנה הציוני בוועדת הפנים?

אחמד טיבי:

דב חנין הוא מוועדת המדע.

מרב מיכאלי:

זוהיר בהלול הוא הנציג שלנו.

היו"ר דוד ביטן:

אז יש לכם עוד נציג אחד, זוהיר בהלול. הוספנו את השמות. נעשה תשעה - - -

תמר זנדברג:

אז יצא שיש סיעה אחת בלבד שלא מיוצגת?

היו"ר דוד ביטן:

מרצ.

תמר זנדברג:

זאת מרצ?

היו"ר דוד ביטן:

אז עכשיו תחליטו, ברגע זה, נו, נגמור עם זה.

צחי הנגבי:

תחליטו באופוזיציה.

מרב מיכאלי:

באיזה ועדות יש לכם נציגים?

תמר זנדברג:

יש לנו בוועדת הפנים ובוועדת החוקה.

מרב מיכאלי:

את מי יש לכם בוועדת הפנים?

תמר זנדברג:

אני.

מרב מיכאלי:

מי בוועדת החוקה?

תמר זנדברג:

מיכל.

מרב מיכאלי:

אנחנו צריכים מוועדת הפנים, בעצם, נכון?

צחי הנגבי:

בואו נעשה ככה, רגע, אני לא רוצה לסבך אתכם.

תמר זנדברג:

אני גם הייתי בזה - - -

צחי הנגבי:

שנייה, חבר'ה, אני לא רוצה לסבך את האופוזיציה. ישראל ביתנו היא גם
באופוזיציה - - -

מרב מיכאלי:

נכון, ואין להם נציג.

צחי הנגבי:

גם מרצ וגם ישראל ביתנו, אנחנו נכתוב נציג סיעתי, תודיעו לי מי, ותודיעו
לוועדת הכנסת מי הנציג שלכם.

מרב מיכאלי:

בסדר גמור.

צחי הנגבי:

אז נרשום שמונה חברים פלוס נציג.

היו"ר דוד ביטן:

תודיעו לי עד להודעה, כי אני צריך להודיע.

אחמד טיבי:

צריך להצביע, בואו נצביע כי יש דיון בוועדת - - -

ינון מגל:

צחי, הוסיפו גם נציג מהליכוד לוועדה הזאת?

היו"ר דוד ביטן:

איזו ועדה? יש, יש. אנחנו מעלים את זה לתשעה, אקריא את השמות. חברים, תנו
לי להקריא את החברים, בסדר?

מטעם ועדת החוקה: ניסן סלומינסקי, ענת ברקו ויואב בן צור; מטעם ועדת הפנים:
דוד אמסלם, דני עטר ועוד נציג אחד של האופוזיציה או מהמחנה הציוני או ממרצ
או ישראל ביתנו.

מרב מיכאלי:

לא משנה. נציג של האופוזיציה מבין השלושה.

היו"ר דוד ביטן:

אתם תודיעו לנו.

ארבל אסטרחן:

הם יודיעו לפני ההודעה במליאה.

היו"ר דוד ביטן:

לפני ההודעה במליאה תודיעו לי, בסדר?

מרב מיכאלי:

כן.

היו"ר דוד ביטן:

מטעם ועדת המדע: אורי מקלב, חיים ילין ודב חנין.

מי בעד ההצעה הזאת?

הצבעה

בעד ההצעה – פה אחד

ההצעה אושרה.

היו"ר דוד ביטן:

פה אחד. עבר. אף אחד לא נגד.

אחמד טיבי:

יש עוד הצבעה?

היו"ר דוד ביטן:

יש הצבעה לבחירת ממלא-מקום.

צחי הנגבי:

אני רוצה לשאול את ארבל. קיבלתי מכתב משר הפנים שמבקש שאכנס את הוועדה הזאת
המשותפת כפי שנבחרה במסגרת דיון של הוועדה ליישומים ביומטריים.

נירה לאמעי-רכלבסקי:

ועדה אחרת.

צחי הנגבי:

יש ועדה שנקראת "הוועדה ליישומים ביומטריים", השאלה שלי היא אם צריך להקים
אותה, כי היא כרגע מורכבת על-פי בעלי תפקידים: כל חברי ועדת החוקה, ועדת
המשנה לשירותים חשאיים.

ארבל אסטרחן:

יו"ר ועדת החוץ והביטחון עומד בראשה, יו"ר הוועדה המשותפת שהקמנו כעת, כל
חברי ועדת החוקה וחברי ועדת המשנה למודיעין.

נירה לאמעי-רכלבסקי:

צריך להקים אותה, כי לפי סעיף 41 היא אמורה לפי הפיילוט - - -

היו"ר דוד ביטן:

אם כן, נעלה את זה ביום רביעי.

נירה לאמעי-רכלבסקי:

צריך להקים אותה.

ארבל אסטרחן:

נקים אותה, וכדאי לעשות את זה עכשיו.

מרב מיכאלי:

אבל זה לא בסדר-היום.

איילת נחמיאס ורבין:

מעלים את זה ביום רביעי, אבל תגיד לנו על מה מדובר.

היו"ר דוד ביטן:

יש עוד ועדה שבעצם השמות שלה כבר מובנים בתוך החוק, אז אין שום בעיה, זה רק
פורמלי.

צחי הנגבי:

ארבל תקריא לפרוטוקול את המבנה.

היו"ר דוד ביטן:

גם בנושאים האלה.

ארבל אסטרחן:

לפי החוק הביומטרי יש שתי ועדות: יש את ועדת הכנסת המשותפת, שעליה דובר
עכשיו משלוש ועדות; ויש ועדה משותפת ליישומים ביומטריים שמופיעה בסעיף 32
בחוק, שאומרת שהיא תפעל בעניינים שנוגעים לפעילות רשויות הביטחון ואבטחת
מידע לפי החוק, ואלה חבריה: יו"ר ועדת החוץ והביטחון שהוא היושב-ראש, זה
קבוע בחוק; יו"ר ועדת הכנסת המשותפת, שזה נקבע כעת, חבר הכנסת סלומינסקי;
כל חברי ועדת החוקה, חוק ומשפט; וכל חברי ועדת המשנה למודיעין ושירותים
חשאיים של ועדת החוץ והביטחון.

זאת אומרת, בעצם אין פה החלטות לקבל, אלא רק מן החלטה פורמלית שהיא מוקמת.

היו"ר דוד ביטן:

האישור שלו פורמלי. מקובל? מי בעד?

הצבעה

בעד – פה אחד

הקמת הוועדה אושרה.

היו"ר דוד ביטן:

פה אחד.

3. בחירת ממלא-מקום ליו"ר הכנסת בעת היעדרו מהארץ

היו"ר דוד ביטן:

עכשיו יש לנו את נושא "בחירת ממלא-מקום ליו"ר הכנסת בעת היעדרו מהארץ", מי
מציג את זה?

מזכירת הכנסת ירדנה מלר-הורוביץ:

העברנו פנייה של יושב-ראש הכנסת, הוא ייצא מהארץ ב-1 ביולי, יחזור ב-6
ביולי, ונדרש אישור ממלא-מקום יושב-ראש הכנסת.

היו"ר דוד ביטן:

מי?

מזכירת הכנסת ירדנה מלר-הורוביץ:

יצחק וקנין.

היו"ר דוד ביטן:

מי בעד?

הצבעה

בעד – פה אחד.

ההצעה אושרה.

4. בקשת הממשלה להקדמת הדיון בהצ"ח ההוצאה לפועל (תיקון מס' 46),
התשע"ה–2015 (מ/920), בקריאה הראשונה.

היו"ר דוד ביטן:

הסעיף האחרון: בקשת הממשלה להקדמת הדיון בהצ"ח ההוצאה לפועל (תיקון מס'
46), התשע"ה–2015, בקריאה הראשונה.

הממשלה משכה את הבקשה לאחר שאמרתי שזה לא דחוף, והם קיבלו את זה. תודה רבה.

הישיבה ננעלה בשעה 11:27.
