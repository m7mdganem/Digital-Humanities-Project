הכנסת העשרים

מושב שני

פרוטוקול מס' 137

מישיבת ועדת הכנסת

יום שלישי, כ"ב בסיון התשע"ו (28 ביוני 2016), שעה 10:45

סדר היום:

1.  חילופי אישים בוועדות משותפות:

1.  של ועדת הפנים והגנת הסביבה וועדת המדע והטכנולוגיה לפי חוק הכללת
    אמצעי זיהוי ביומטריים, נתוני זיהוי ביומטריים במסמכי זיהוי ובמאגר
    מידע התש"ע-2009.

2.  של ועדת החוץ והביטחון וועדת הפנים והגנת הסביבה לדיון בהארכת תוקף חוק
    האזרחות והכניסה לישראל (הוראת שעה) תשע"ג-2003.

2.  בקשת יו"ר ועדת העבודה, הרווחה והבריאות למיזוג הצעות חוק לפי סעיף
      84(ד) לתקנון:

1.  הצעת חוק איסור הפליית עיוורים המלווים בכלבי נחייה (תיקון מס' 2),
    התשע"ו-2015, (מ/985).

2.  הצעת חוק איסור הפליית עיוורים המלווים בכלבי נחייה (תיקון – כלבים
    בהכשרה), התשע"ה-2015, פ/1638 של חברי הכנסת מיקי רוזנטל ואילן גילאון.

3.  בקשת יו"ר ועדת החוקה, חוק ומשפט למיזוג הצעות חוק לפי סעיף 84(ד)
    לתקנון:

1.  הצעת חוק חובת גילוי לגבי מי שנתמך על ידי ישות מדינית זרה (תיקון)
    (הגברת השקיפות לגבי נתמכים שעיקר מימונם מתרומות של ישויות מדיניות
    זרות), התשע"ו-2016 (מ/1005);

2.  הצעת חוק חובת גילוי לגבי מי שנתמך על ידי ישות מדינית זרה (תיקון –
    כללי שקיפות), התשע"ה–2015 (פ/1761/20) של חה"כ בצלאל סמוטריץ' וקבוצת
    חברי כנסת;

3.  הצעת חוק סוכני חוץ, התשע"ה-2015 (פ/1730/20) של חה"כ רוברט אילטוב
    וקבוצת חברי כנסת.

4.  הצעות לתיקון תקנון הכנסת בנושאים הבאים:

1.  ביטול "נאומים בני דקה" ביום שמתקיימת "שעת שאלות" במליאת הכנסת.

2.  הוספת הצעות חוק פרטיות לדיון בקריאה ראשונה, שניה ושלישית – בימי
    רביעי במליאת הכנסת.

נכחו:

חברי הוועדה:

יואב קיש – היו"ר

אחמד טיבי

רועי פולקמן

אלעזר שטרן

חברי הכנסת:

איתן כבל

אוסאמה סעדי

מוזמנים:

מזכירת הכנסת ירדנה מלר-הורוביץ

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יעקב סימן טוב

חילופי אישים בוועדות משותפות

היו"ר יואב קיש:

אני פותח את הדיון. אנחנו עושים היום כנראה דיון קצר לפי נוכחות חברי
הכנסת. אנחנו פותחים את הדיון. היום יום שלישי, 28 ליוני 2016, כ"ב בסיוון
התשע"ו. על סדר היום: חילופי אישים בוועדות משותפות – של ועדת החוקה, חוק
ומשפט, ועדת הפנים והגנת הסביבה וועדת המדע והטכנולוגיה, לפי חוק הכללת
אמצעי זיהוי ביומטריים, נתוני זיהוי ביומטריים במסמכי זיהוי ובמאגר מידע,
התש"ע-2009.

מטעם ועדת הפנים והגנת הסביבה – במקום חברת הכנסת רחל עזריה מסיעת כולנו
יכהן חבר הכנסת אכרם חסון מסיעת כולנו.

אוקיי. אז מי בעד? מי מתנגד? אין פה.

הצבעה

בעד – פה אחד

נגד – אין

נמנעים – אין

הבקשה לחילופי אישים בוועדות משותפות – של ועדת החוקה, חוק ומשפט, ועדת
הפנים והגנת הסביבה וועדת המדע והטכנולוגיה, לפי חוק הכללת אמצעי זיהוי
ביומטריים, נתוני זיהוי ביומטריים במסמכי זיהוי ובמאגר מידע, התש"ע-2009,
נתקבלה.

היו"ר יואב קיש:

פה אחד. אוקיי.

בוועדה המשותפת של ועדת החוץ והביטחון וועדת הפנים והגנת הסביבה, לדיון
בהארכת תוקף חוק האזרחות והכניסה לישראל (הוראת שעה), תשע"ג-2003. מטעם
ועדת הפנים והגנת הסביבה – במקום חבר הכנסת רוברט אילטוב מסיעת ישראל ביתנו
יכהן חבר הכנסת חמד עמאר מסיעת ישראל ביתנו.

מי בעד? מי נגד? מי נמנע?

הצבעה

בעד – 2

נגד – 1

נמנעים – אין

הבקשה לחילופי אישים בוועדות משותפות – של ועדת החוץ והביטחון וועדת הפנים
והגנת הסביבה, לדיון בהארכת תוקף חוק האזרחות והכניסה לישראל (הוראת שעה),
תשע"ג-2003, נתקבלה.

היו"ר יואב קיש:

עבר.

בקשת יו"ר ועדת העבודה, הרווחה והבריאות למיזוג הצעות חוק לפי סעיף 84(ד)
לתקנון

היו"ר יואב קיש:

אנחנו עכשיו עוברים לבקשת יושב ראש ועדת העבודה, הרווחה והבריאות. יש פה,
לפניי, בקשה של יושב ראש ועדת העבודה, הרווחה והבריאות, למיזוג הצעות חוק
לפי סעיף 84(ד) לתקנון.

ארבל אסטרחן:

הצעה פרטית והצעה ממשלתית שעוסקות באותו נושא.

היו"ר יואב קיש:

הצעה פרטית והצעה ממשלתית שעוסקות באותו נושא.

מדובר בהצעת חוק איסור אפליית עיוורים המלווים בכלבי נחייה (תיקון מס' 2),
התשע"ו-2015, שאושרה בקריאה ראשונה בכנסת העשרים והועברה כבר לוועדה. והצעת
חוק איסור אפליית עיוורים המלווים בכלבי נחייה (תיקון – כלבים בהכשרה),
התשע"ה-2015, של חברי הכנסת מיקי רוזנטל ואילן גילאון, שנדונה בכנסת בדיון
מוקדם ב-4 לינואר 2016, כ"ג טבת התשע"ו, והועברה לוועדה.

בהתאם להוראת סעיף 84(ד), ההחלטה הזאת טעונה את אישור ועדת הכנסת. אני
ממליץ. מישהו רוצה להתייחס או שאנחנו מצביעים?

אוסאמה סעדי (הרשימה המשותפת):

אנחנו מסכימים.

היו"ר יואב קיש:

אוקיי. אז מי בעד המיזוג, ירים את ידו. שלושה. מי נגד? אין נגד. ונמנעים?

הצבעה

בעד – 3

נגד – אין

נמנעים – אין

בקשת יושב ראש ועדת העבודה, הרווחה והבריאות למיזוג הצעות חוק לפי סעיף
84(ד) לתקנון, נתקבלה.

אחמד טיבי (הרשימה המשותפת):

רביזיה.

היו"ר יואב קיש:

רביזיה. רביזיה? רביזיה.

אחמד טיבי (הרשימה המשותפת):

לא שמתי לב למה הייתה ההצעה.

היו"ר יואב קיש:

בסדר.

ארבל אסטרחן:

אני רק אגיד שההצעה קובעת הגנות למי שמאמן כלבי נחייה של עיוורים ולא רק
לעיוור שמלווה - - -

היו"ר יואב קיש:

למה לא שמת לב? הקראתי את - - -

אחמד טיבי (הרשימה המשותפת):

בוא, תקרא שוב. אולי אני אבטל את הרביזיה.

היו"ר יואב קיש:

חבר הכנסת אחמד טיבי, לא הבנתי מה אתה רוצה. אתה יכול להסביר לי?

טוב, רביזיה.

ארבל אסטרחן:

זו הגנה למאמנים של כלבי נחייה.

היו"ר יואב קיש:

בסדר. יש רביזיה. אנחנו נעשה רביזיה.

אני עובר הלאה.

אתה רוצה רביזיה גם על הסעיף הקודם או רק על זה?

אחמד טיבי (הרשימה המשותפת):

לא, לא.

היו"ר יואב קיש:

רק על זה. אוקיי.

בקשת יו"ר ועדת החוקה, חוק ומשפט למיזוג הצעות חוק לפי סעיף 84(ד) לתקנון

היו"ר יואב קיש:

אנחנו בסעיף ג'.

ארבל אסטרחן:

חוק העמותות.

היו"ר יואב קיש:

מיזוג הצעות חוק.

על פי החלטת ועדת החוקה, חוק ומשפט – יש פה גם, בהתאם להוראות סעיף 84(ד),
בקשה לאישור ועדת הכנסת, למזג שתי הצעות חוק ולהביא אותן יחד להצבעה,
לקריאת חוק אחת.

ארבל אסטרחן:

שלוש.

היו"ר יואב קיש:

שלוש?

ארבל אסטרחן:

כן.

היו"ר יואב קיש:

שלוש הצעות חוק.

ארבל אסטרחן:

ממשלתית ושתי פרטיות.

אחמד טיבי (הרשימה המשותפת):

שתי הצעות טובות. אני מצביע.

אני מבטל את הרביזיה. הרביזיה – אני מבטל.

היו"ר יואב קיש:

הרביזיה מבוטלת.

אחמד טיבי (הרשימה המשותפת):

אז בוא, נמשיך.

היו"ר יואב קיש:

אז הנה, אז גמרנו. אין רביזיה.

אתי בן יוסף:

אז בעינו נשאר. מוזג. זה מוזג.

היו"ר יואב קיש:

מוזג.

טוב. אז אני ממשיך עם המיזוג הבא: ההצעות שאנחנו מדברים עליהן, ואני מקריא
אותן: אז אנחנו מדברים על הצעת חוק חובת גילוי לגבי מי שנתמך על ידי ישות
מדינית זרה (תיקון) (הגברת השקיפות לגבי נתמכים שעיקר מימונם מתרומות של
ישויות מדיניות זרות), התשע"ו-2016 (מ/1005); הצעת חוק חובת גילוי לגבי מי
שנתמך על ידי ישות מדינית זרה (תיקון – כללי שקיפות), התשע"ה-2015
(פ/1761/20) של חבר הכנסת בצלאל סמוטריץ' וקבוצת חברי כנסת; והצעת חוק
סוכני חוץ, התשע"ה-2015 (פ/1730/20) של חבר הכנסת רוברט אילטוב וקבוצת חברי
כנסת. זו בקשה של יו"ר ועדת החוקה, חוק ומשפט, חבר הכנסת ניסן סלומינסקי.

אני רוצה לדעת אם יש אנשים שרוצים להתייחס למיזוג. מישהו רוצה להתייחס
למיזוג? טוב, אז אני מעלה את זה להצבעה: מי בעד מיזוג הצעות החוק?

רגע, חבר הכנסת רועי פולקמן, אני אתן לך רקע, שתבין מה - - -

אחמד טיבי (הרשימה המשותפת):

לא, לא, לא, לא.

היו"ר יואב קיש:

בסדר. אחד. אוקיי. אחד. כן. מי נגד? שלושה.

הצבעה

בעד – 1

נגד – 3

נמנעים – אין

בקשת יושב ראש ועדת החוקה, חוק ומשפט למיזוג הצעות חוק לפי סעיף 84(ד)
לתקנון, לא נתקבלה.

היו"ר יואב קיש:

בסדר. אני רוצה רביזיה. עוד חצי שעה רביזיה.

רועי פולקמן (כולנו):

אתה בעד היית?

היו"ר יואב קיש:

אני הייתי בעד. שלושה נגד אחד. מישהו נמנע? אין. אני מבקש רביזיה. עוד חצי
שעה רביזיה. 11:30.

בפעם הבאה אני כבר לא סומך יותר על המילה שלכם. אתם תרוצו - - -

אחמד טיבי (הרשימה המשותפת):

לא נתנו לך מילה.

אלעזר שטרן (יש עתיד):

מי נתן?

היו"ר יואב קיש:

אמרת - - - בעיות.

אחמד טיבי (הרשימה המשותפת):

לא. אמרתי לך: אני מבטל את הרביזיה הזאת. אתה מתאר לעצמך שעל חוק
האזרחות - - -

היו"ר יואב קיש:

אין בעיה. 11:30 רביזיה.

אלעזר שטרן (יש עתיד):

- - - היית יודע שנצביע נגד זה. זה חוק מטומטם. אין כלום בחוק.

היו"ר יואב קיש:

ממתי מצביעים נגד על מיזוג חוקים שיו"ר ועדה מבקש - - -?

אחמד טיבי (הרשימה המשותפת):

לא - - -

אוסאמה סעדי (הרשימה המשותפת):

אנחנו הצבענו - - -. אבל הצבענו נגד - - - בתוך הוועדה.

אחמד טיבי (הרשימה המשותפת):

גם בוועדה נגד, גם במליאה - - -

אלעזר שטרן (יש עתיד):

תן לי להגיד לך משהו. את האמת. את האמת. עכשיו, עזוב אותך, אין - - -.
תשמע, החוק הזה - - -

היו"ר יואב קיש:

לא, לא, לא, לא, לא. אני לא הולך עכשיו - - -

אלעזר שטרן (יש עתיד):

אז אחלה, רק שאלת. רק שאלת.

היו"ר יואב קיש:

אני חשבתי שאנחנו ענייניים פה, בוועדה הזו - - -

אלעזר שטרן (יש עתיד):

זה ענייני.

היו"ר יואב קיש:

ענייני.

אלעזר שטרן (יש עתיד):

מה זה נקרא?

היו"ר יואב קיש:

אוקיי. בסדר.

אלעזר שטרן (יש עתיד):

אמרו לי פוליטיקה.

היו"ר יואב קיש:

הבנתי, הבנתי. אני פעם אחת צריך שילמדו אותי. לא יותר.

אלעזר שטרן (יש עתיד):

אתה לומד.

היו"ר יואב קיש:

בדיוק.

אלעזר שטרן (יש עתיד):

מאה אחוז.

היו"ר יואב קיש:

11:30 הרביזיה.

אני סוגר את הישיבה. אנחנו סיימנו לדון. אני בסעיף ד'.

הישיבה ננעלה בשעה 10:56.
