הכנסת השבע עשרה נוסח לא מתו

מושב שני

פרוטוקול מס' 71

מישיבת ועדת הכנסת

יום שלישי, ה' בטבת התשס"ז (26 בדצמבר 2006), בשעה 15:00

ס ד ר ה י ו ם

הצעת חוק סדר הדין הפלילי (הוראת שעה), התשס"ז-2006

הצעתו של חבר הכנסת מנחם בן-ששון, יושב-ראש ועדת החוקה, חוק ומשפט

הכנה לקריאה שנייה ושלישית

נכחו:

חברי הוועדה: רוחמה אברהם – היו"ר

  דוד אזולאי

  רוברט אילטוב

  גלעד ארדן

  מנחם בן-ששון

  זהבה גלאון

  נדיה חילו

  יואל חסון

  אחמד טיבי

  אסתרינה טרטמן

  אמנון כהן

  יורם מרציאנו

  גדעון סער

  משה שרוני

מוזמנים: אבי בלשניקוב - מנכ"ל הכנסת

עו"ד נורית אלשטיין - היועצת המשפטית של הכנסת

אריה האן - מזכיר הכנסת

עו"ד יואל הדר - יועץ משטי, משרד הביטחון

ייעוץ משפטי: ארבל אסטרחן

מנהלת הוועדה: אתי בן-יוסף

רשמה וערכה: אהובה שרון – חבר המתרגמים בע"מ

הצעת חוק סדר הדין הפלילי (הוראת שעה), התשס"ז-2006

הצעתו של חבר הכנסת מנחם בן-ששון, יושב-ראש ועדת החוקה, חוק ומשפט

הכנה לקריאה שנייה ושלישית

היו"ר רוחמה אברהם:

אני פותחת את ישיבת ועדת הכנסת. בישיבה הראשונה נדון בבקשתו של יושב-ראש
ועדת החוקה, חוק ומשפט להקדמת הדיון בהצעת חוק סדר הדין הפלילי (הוראת
שעה), התשס"ז-2006 לפני הקריאה השנייה והשלישית. אני מבינה שסיימתם את
החקיקה של החוק הזה ואתה מבקש לפטור את החוק מחובת הנחה לקראת עצם העובדה
שנעלה אותו הערב למליאה.

מנחם בן-ששון:

אני רוצה להגיע למצב שאני אוכל לשכנע את חבר הכנסת סער שבמליאה ידבר בעד
נוסח הזה של החוק.

אנחנו בזמנו חוקקנו חוק שמיטיב עם מי שעתיד אולי להיות אסיר, עם נאשמים
שעתידים להיות אסירים, ובהצעת החוק הזו היה סעיף מסוים שמחייב את התביעה
להגדיר את העובדה שהנתבע יכול להיות אסיר מוקדם ככל האפשר, כדי שהוא יזכה
להגנה. החוק אמר שהאנשים הללו יהיו זכאים להגנה ואי-אפשר יהיה להושיב אדם
בבית הסוהר בלי שהיה הליך עם הגנה מלאה.

אנחנו ביקשנו שההודעה הזו תהיה בשלב מוקדם ככל האפשר והגדרנו אותו בזמן
שחוקקנו את החוק כשלב של הגשת כתב האישום. הסבירה לנו המשטרה שמתוך 90 אלף
תיקים שיש לה, בערך 60 אלף תיקים מגיעים אחרי כן לכדי תביעה ואי-אפשר לעשות
בבת אחת, אחרי שהחוק נחקק, את המעבר הזה שיאפשר למשטרה להודיע בשלב המוקדם
הזה, קרי, בשלב הגשת כתב האישום, האם יש או אין סיכוי – חלק אפשר, אבל אי
אפשר להתחייב – או סיכון שהאיש ייאסר. המשטרה מאידך מתחייבת להודיע את זה
עם תחילת הליך המשפט. זאת אומרת, המשפט יתחיל, בזמן שתהיה הקראת כתב
האישום, אז התביעה תדע לומר האם יש גם בקשה למאסר או לא.

אנחנו עדיין מבקשים, כמו שהגדרנו את החוק בהתחלה, עם הגשת כתב האישום.
אנחנו בהחלט מבינים את הלחץ ואנחנו מאוד לא מעוניינים לדחות את החלת החוק
כולו משום שאנחנו רואים את הרווחה שעשויה להיות לנאשמים.

לכן קיבלנו את ההצעה בהסתייגות, שינינו במקום שנה לתשעה חודשים, הוספנו לה
– זה לא כתוב, אבל אני מודיע לכם בעל-פה ואני גם אומר את זה במליאת הכנסת –
שבמהלך החודשיים הקרובים נקבל תוכנית עבודה מפורטת מהמשטרה כיצד בדעתם, גם
אם לא יקבלו תקציבים נוספים מן האוצר, להיערך לקראת זה.

אני מקווה שהבית יבין שיש נקודות מסוימות שכאשר המערכת נערכת בזמן קצר
לקראת רפורמה משמעותית מאוד, שהיא לטובת הפרט, ובהחלט יש בה הרבה לטובת
הפרט, ניתנת אורכה כדי שהדברים ייעשו נכון. אני חרד מפני זה שזה לא ייעשה
נכון ונפסיד הרבה ממה שרצינו בחוק.

זה דחוף כי תחולת החוק היא 31 בדצמבר.

גדעון סער:

אני רוצה לשאול את חבר הכנסת בן-ששון אשר אמר בראשית דבריו שאני אתמוך
בהצעה, על-יסוד עמדתי בהליכים הקודמים, איך אני אמור לתמוך בהצעה? כלומר,
אני רוצה להשתכנע.

מנחם בן-ששון:

תחולת החוק היא ב-31 בדצמבר. להחיל אותו בצורה שאיננה נאותה, פירושו של דבר
לעשות מעשה שהוא לא נכון. אנחנו מעוניינים שהנאשמים יזכו להגנה בצורה
הנאותה. אנחנו לא מעוניינים שדברים ייעשו בצורה לא נאותה. ולכן תשעה חודשים
אנחנו נותנים כהוראת שעה. לא ניתן הוראת שעה נוספת.

גדעון סער:

תשעה חודשים, עד מתי?

מנחם בן-ששון:

תשעה חודשים שמתחילים ב-1 בינואר.

גדעון סער:

אתה אומר ששיפרתם את זה במובן זה שהורדתם שלושה חודשים.

מנחם בן-ששון:

גם שיפרנו בזה שקיבלנו תוכנית עבודה מהמשטרה וקיבלנו הודעה שזה לא תלוי
בתוספות תקציביות אלא הם ייערכו לעבודה. אני חושב שהצלחתי לשכנע אותך.

היו"ר רוחמה אברהם:

נעבור להצבעה.

גדעון סער:

רציתי לומר כמה דברים.

היו"ר רוחמה אברהם:

אחר-כך.

גדעון סער:

אני אאלץ להימנע.

היו"ר רוחמה אברהם:

מי בעד? 7. מי נגד? אין. מי נמנע? 1.

הצעת החוק – אושרה

גדעון סער:

גברתי, האם אפשר לדון בבקשה שלי?

היו"ר רוחמה אברהם:

אני הבאתי את הבקשה שלו רק מן הטעם של ה-31 בדצמבר. כיושבת-ראש הוועדה אני
משתדלת לנהוג בשוויון כלפי כל חברי הכנסת. ביום שני הקרוב אני אמורה להעלות
פטורים מחובת הנחה של חברי כנסת שממתינים כבר שבועיים.

גדעון סער:

אני יכול להסביר?

היו"ר רוחמה אברהם:

כן.

חברי הכנסת הבאים שאני אקריא בשמותיהם הם חברי הוועדה המשותפת של ועדת
הכנסת וועדת הכספים לתקציב הכנסת. זה למנהלות הסיעה וליושבי-ראש הסיעה שמיד
לאחר הנימוק של חבר הכנסת סער, אנחנו נעבור לדיון בתקציב הכנסת.

חבר הכנסת אביגדור יצחקי, חבר הכנסת יעקב מרגי, חבר הכנסת גדעון סער, חברת
הכנסת אסתרינה טרטמן, חבר הכנסת אמנון כהן, חבר הכנסת שי חרמש, חברת הכנסת
אורית נוקד, חבר הכנסת רובי ריבלין, חבר הכנסת יעקב ליצמן.

ליושבי ראש הסיעה ולמנהלות הסיעה: תביאו לי מחליפים.

יורם מרציאנו:

כרגע מתקיים דיון על חוק ההסדרים יחד עם האוצר בוועדת הכספים ושם נלחמים
ממש.

היו"ר רוחמה אברהם:

אני צריכה פה לפחות 4-5 חברי כנסת. אני לא מתכוונת לשבת ולאשר את זה לבד.

יורם מרציאנו:

אני מחליף את אורית נוקד. גם אתמול החלפתי אותה.

גדעון סער:

אני רוצה להסביר את העניין. הנושא הזה של מרכזי אשפוז לנפגעות טראומה
מינית, דבר שלא טופל לחלוטין. ביום שני הקרוב מגיע ראש-הממשלה ושר הרווחה –
שזה אותו אדם נכון להיום – לוועדה לקידום מעמד האישה, בין היתר לנושא זה.
לראשונה,אגב, ראש-ממשלה מגיע לקידום למעמד האישה. במקביל לתהליך הזה אני
רוצה לאשר את הצעת החוק שעוסקת בעניין הזה בקריאה הטרומית. עכשיו נשיאות
הכנסת אישרה במשאל טלפוני את ההנחה על שולחן הכנסת.

קריאה:

לא משאל טלפוני.

גדעון סער:

חמש חתימות. אני מבקש להיות במצב שבו אני יכול בשבוע הבא כבר להביא את זה
בכל התהליך שכולל את עמדת הממשלה, שכולל הצבעה בקריאה הטרומית, וזו תהיה
בשורה לכל אותן נשים.

היו"ר רוחמה אברהם:

מה הבשורה?

גדעון סער:

הקמת פיילוט של מרכזים, מה שנקרא נפגעות טראומה מינית. יש איזו יוזמה של
גורמים פרטיים שעוסקים בתחום הפסיכולוגיה, של עובדות סוציאליות. הנושא הזה
עד היום לא טופל לחלוטין. אני יודע שמתקיימים דיונים בהשתתפות הרשות לקידום
מעמד האישה, בהשתתפות משרד הרווחה, כדי להביא בשורה בעניין הזה ואני רוצה
להעמיד את זה גם על תשתית חוקית.

נדיה חילו:

זה נושא מאוד חשוב. עד היום עבדו בשליפה, נתנו לכאן ולכאן וזה לא היה
מעוגן. בשנה שעברה עמד מרכז בית חולים וולפסון להיסגר, אבל פה ושם איתרנו
את התקציב והשארנו אותו פתוח. אני חושבת שצריך להסדיר את זה פעם אחת
ולתמיד.

היו"ר רוחמה אברהם:

חבר הכנסת סער, כדי לפטור מחובת הנחה, אני צריכה קוורום של תשעה חברי ועדה
קבועים.

גדעון סער:

לכאורה חסר חבר קבוע אחד.

היו"ר רוחמה אברהם:

אנחנו נעשה הפסקה ונמשיך אחר-כך.

הישיבה הופסקה בשעה 15:10 וחודשה בשעה 15:40

היו"ר רוחמה אברהם:

אני מחדשת את ישיבת ועדת הכנסת. חבר הכנסת סער, תסביר לוועדה מדוע אתה מבקש
לפטור את החוק מחובת הנחה.

גדעון סער:

כפי שאמרתי, זו הצעה משותפת שלי ושל חבר הכנסת אבשלום וילן שבא לעגן
אשפוזים ייחודיים שלא קיימים היום לנפגעות טראומה של תקיפה מינית. אנחנו
רוצים לשלב את זה בכך שראש-הממשלה יהיה ביום שני הבא בוועדה לקידום מעמד
האישה, וזאת הפעם הראשונה שראש-הממשלה מגיע לישיבת הוועדה, בין היתר לצורך
העניין הזה בתפקידו כשר הרווחה. על כן עשינו את הכול גם כדי שהנשיאות תאשר
היום את הנחת החוק על שולחן הכנסת וגם כדי לקבל פטור מחובת הנחה.

היו"ר רוחמה אברהם:

חבר הכנסת סער היטיב לנצל את ההזדמנות – ולא רציתי להשתמש במילה הזאת, אבל
לא מצאתי מילה אחרת - כי כאשר שאלת את רשותי, לא שיערתי שההצעה עומדת בפתח
הדלת ושאתה מאוד רציני. כיוון שההצעה היא חשובה מאוד וביום שני הקרוב
יתקיים דיון עם ראש-הממשלה, אני עוברת להצבעה לפטור את החוק מחובת הנחה.

מי בעד? מי נגד? אין. מי נמנע? אין.

אושר

תודה. הישיבה נעולה.

הישיבה ננעלה בשעה 15:45
