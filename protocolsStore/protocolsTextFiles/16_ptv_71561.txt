הכנסת השש-עשרה נוסח לא מתוקן

מושב רביעי

פרוטוקול מס' 266

מישיבת ועדת הכנסת

יום שלישי, ו' בחשוון התשס"ו (8.11.2005), שעה 9:00

סדר-היום:

ערעורים על החלטת יו"ר הכנסת והסגנים שלא לאשר דחיפות הצעות לסדר-היום

נכחו:

חברי הוועדה: רוני בר-און - היו"ר

זבולון אורלב

דניאל בנלולו

עבד אלמאלכ דהאמשה

רשף חן

אליעזר כהן

גדעון סער

מאיר פרוש

יורי שטרן

עמרי שרון

מזכיר הכנסת אריה האן

סגן מזכיר הכנסת דוד לב

מנהלת הוועדה: אתי בן-יוסף

יועצת משפטית: ארבל אסטרחן

קצרנית: תמר שפנייר

ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר רוני בר-און:

אני פותח את ישיבה מספר 266 של ועדת הכנסת. על סדר-היום שלנו ערעורים על
החלטת יו"ר הכנסת והסגנים שלא לאשר דחיפות הצעות לסדר-היום. סגן יושב-ראש
הכנסת דהאמשה, נציג הנשיאות.

הערעור הראשון הוא של חבר-הכנסת זבולון אורלב בנושא: החלטת האו"ם לציון יום
השואה הבין-לאומי, ובצמוד לזה גם ערעורים של חברי-הכנסת יורי שטרן באותו
עניין, קולט אביטל באותו עניין ואילן שלגי באותו עניין. חבר-הכנסת אורלב,
בבקשה.

זבולון אורלב:

החלטת האו"ם - אין ספק שמבחינת מדינת ישראל היא החלטה היסטורית. זה נכון
שגם היושב-ראש וגם חברי-כנסת בהזדמנויות שונות מעל במת הכנסת בירכו על
ההחלטה הזאת.

היו"ר רוני בר-און:

גם על במת עצרת האו"ם.

זבולון אורלב:

כן, אבל אני מדבר כרגע על הכנסת.

הואיל וההחלטה הזו היא החלטה היסטורית, אני חושב שהכנסת חייבת לקיים דיון
לא לשם הדיון אלא בעיקר לשם ההחלטות. כלומר, זה לא מתקבל על הדעת שהאו"ם
מקבל את ההחלטה הראשונה בזכות מדינת ישראל אחרי כך וכך שנים וכנסת ישראל,
חוץ מלברך בהזדמנויות כאלה ואחרות, לא מקיימת דיון מסודר עם החלטות ועם
הצעות סיכום של מפלגות שיכולות להתאחד. לדעתי, כל הכנסת תתאחד. זה גם
היסטורי, זה גם חינוכי, וגם יש לזה משמעויות רחבות מאד.

שוחחתי עם אנשי "יד ושם", ודרך אגב הגשתי את ההצעה אחרי שיחה איתם לברר מהן
המשמעויות, וגם מוסד "יד ושם" מצפה מאד שהכנסת תקיים את הדיון כדי לקבל
החלטות סיכום.

היו"ר רוני בר-און:

תודה.

חבר-הכנסת יורי שטרן, רק אם יש לך מה להוסיף.

גדעון סער:

השתכנענו.

יורי שטרן:

אני מצטרף לדבריו של חבר-הכנסת אורלב.

היו"ר רוני בר-און:

חבר-הכנסת עבד אלמאלכ דהאמשה, בבקשה.

עבד אלמאלכ דהאמשה:

אדוני היושב-ראש, אין ספק שהנושא חשוב, ואף אחד לא חולק על כך, אבל הנושא
נדון בכנסת. 3-4 פעמים זה עלה לדיון, ויושב-ראש פתח את הישיבה ביום שני
בעניין הזה- - -

דובר:

זה לא נדון.

אליעזר כהן:

לא היה דיון.

עבד אלמאלכ דהאמשה:

הנושא עלה לפחות מספר פעמים.

היו"ר רוני בר-און:

למה צועקים "לא נכון"? כותב לי יושב-ראש הכנסת: "לפני שבוע עסקה הכנסת
בנושא ביוזמתי וביוזמת שר החוץ". כך כותב יושב-ראש הכנסת.

דובר:

אמר רק 3-4 משפטים על הבמה.

מאיר פרוש:

שר החוץ היה במליאה והתייחס- - -

עבד אלמאלכ דהאמשה:

אם ישנם חברים שחושבים שהנושא ראוי לדיון פעם נוספת בנוסף לכל מה שהיה, יש
בידיהם את הכלים. למה לעשות זאת כדחוף? זה כבר לא דחוף. מבחינת הטיפול, זה
נדון מספר פעמים ועלה מספר פעמים.

חבר-הכנסת אורלב יכול להגיש הצעה רגילה ולהעלות את הנושא.

זבולון אורלב:

אתה רוצה שנארגן סיעות לדיון לפי סעיף 86.

עבד אלמאלכ דהאמשה:

אדוני, אני רוצה להוסיף עוד משפט אחד. כולכם יכולים לעשות זאת. כולנו
פרלמנטרים ויודעים קצת איך לעשות את הדברים. אתה יכול להעלות כל נושא שאתה
רוצה. למה דווקא על-ידי הצעה דחופה, כאשר סדר-היום עמוס ויש המון הצעות וגם
מוגבלים מבחינת הזמן? זה לא דחוף.

היו"ר רוני בר-און:

האם מישהו רוצה להתבטא בעניין הזה?

אחמד טיבי:

אני חושב שלמרות שהנושא נדון או שהכנסת עסקה בו, זה נושא אוניברסלי וחשוב
שהוא יידון.

רשף חן:

הכנסת דנה באמצעות דיון והחלטות. זה ששר החוץ בא ומודיע משהו או אפילו
יושב-ראש הכנסת אומר משהו, זה לא דיון של הכנסת. הנושא הזה ענק, וראוי
שהכנסת תדון בו בזמן אמת.

היו"ר רוני בר-און:

מי בעד קבלת הערעור? מי נגד?

ה צ ב ע ה

בעד - רוב

נגד - אין

הערעור של חבר-הכנסת זבולון אורלב נתקבל.

היו"ר רוני בר-און:

העניין הזה אושר פה אחד.

דובר:

לשש הצעות.

היו"ר רוני בר-און:

חבר הכנסת טיבי, הנושא הבא הוא הנושא שלכם בעניין החיסונים נגד השפעת שעולה
במסגרת שאילתא בעל-פה. האם אתם חוזרים בהם מהערעור?

אחמד טיבי:

אני חוזר בי מהערעור.

היו"ר רוני בר-און:

חבר-הכנסת ליצמן? הוא איננו, יש יפוי-כוח.

מאיר פרוש:

אני מבקש לטעון בשמו שהנושא חשוב.

היו"ר רוני בר-און:

אבל, יש שאילתא בעל-פה. שאילתא בעל-פה יותר טובה מדיון בשלוש דקות.

טוב. חבר-הכנסת פרוש בשם ליצמן וחבר-הכנסת אחמד טיבי, נוכח ההודעה כי
מתקיים במליאת הכנסת דיון במסגרת שאילתא בעל-פה, אין עוד מקום לערעור. אנו
מוחקים את הערעור. תודה רבה. הערעור נמחק.

הערעור השלישי הוא של חברת-הכנסת אתי לבני.

כתוב: "ברצוני לערער על החלטת הנשיאות לדחות..." - אינני יודע מה זה "שמים
פתוחים" - "נושא 'מדיניות שמים פתוחים' חשוב ואקטואלי ונוגע להתיירות
בישראל".

אליעזר כהן:

אני לא נגד, אבל בשבוע שעבר הנושא הזה נדון בוועדת הכלכלה.

גדעון סער:

בוודאי שזה לא דחוף.

היו"ר רוני בר-און:

אני ממשיך לקרוא את הערעור: "נושא 'מדיניות שמים פתוחים' הוא נושא חשוב
ואקטואלי הנוגע למדיניות התעופה והתיירות בישראל. פתיחת השמים תוביל לפתיחת
התחרות על כיס הציבור - דבר שיוביל לירידת המחירים ולהבאת תיירים רבים
המתמודדים עם מיעוט מושבים ומחירים מופקעים".

לפי מה שאני שומע על חברי-כנסת שנוסעים לחוץ-לארץ, ושמות די מוכרים, זה לא
כל כך מיעוט...

ובכן, "לנושא 'השמים הפתוחים' יש השלכות חשובות לגבי חברות התעופה
הישראליות והתמודדותן מול החברות הזרות" - את זה אני ממש לא מבין - "לאור
האמור לעיל, אבקש להעלות את נושא 'השמים הפתוחים' לדיון בוועדת הכנסת".

רשף חן:

המכתב מדבר בעד עצמו. הנושא חשוב מאד ודחוף מאד. אני מבקש לאשר את הבקשה.

היו"ר רוני בר-און:

חבר הכנסת בנלולו, בבקשה. אחריו חבר-הכנסת סער.

דניאל בנלולו:

אדוני היושב-ראש, נושא זה עלה לכותרות בחודשים האחרונים. במקרה אתמול ישבתי
עם מנכ"ל משרד התיירות, והנושא נדון בוועדת הכלכלה. אני חושב שכרגע מיותר
להעלות את הנושא שוב. הוא נדון בכל המקומות, וזה חשוב מאוד. היום יש בעיה
במינהל התעופה האזרחית שיתנו עליה את הדין, כי באמת יש היום בעיה קשה מאד
בנושא הזה - יש חוסר מושבים.

היו"ר רוני בר-און:

אם כך, חברת הכנסת אתי לבני צודקת.

דניאל בנלולו:

אבל הנושא עלה לדיון בהרבה מקומות, ולכן דיון במסגרת הצעה דחופה הוא מיותר.

גדעון סער:

אדוני היושב-ראש, אני מצטרף לדברי חברי, חבר-הכנסת דניאל בנלולו, אשר מציין
שהנושא - ואת זה אמר גם חבר הכנסת אליעזר כהן - רק ביום רביעי שעבר עלה
לדיון במסגרת ועדת הכלכלה.

אבל, במסגרת הזאת, ברצוני לומר עוד משהו. יש נוהג נפסד שחברי-כנסת מערערים
על החלטות נשיאות בשם נושא שהם רואים בו בעל דחיפות עליונה שאין למעלה
ממנה, והם עצמם לא טורחים בשם אותו נושא דחוף להגיע לוועדת הכנסת ולהסביר
לנו למה.

היו"ר רוני בר-און:

לדעתי, הם מכינים את הנאום, מתוך הנחה שנקבל זאת.

גדעון סער:

אני לא רוצה לשלול שיוכן נאום, אבל אני מתנגד לזה שהוא יינאם השבוע במליאת
הכנסת.

היו"ר רוני בר-און:

האם אתה רוצה להציע תיקון לתקנון שלא נשמע פה ערעורים באמצעות ייפוי-כוח?

גדעון סער:

נכון.

היו"ר רוני בר-און:

חבר-הכנסת סער אומר נכון. הוא אומר: אתה רוצה להעמיס על סדר-היום נושא,
שנשיאות נכבדה של שמונה סגנים, מזכיר ויושב-ראש כנסת וכל עדת ישראל החליטה
שאין לו מקום. אתה מטריח את ועדת הכנסת. אנו יושבים היום רק על ערעורים,
אבל לבעל הדבר זה לא כל כך חשוב.

גדעון סער:

בשביל כבוד צריך לעבוד.

היו"ר רוני בר-און:

נכון. אני חושב שצריכה לבוא הצעה לתקן את התקנון. כך נעשה.

אנו עוברים להצבעות. מי בעד קבלת הערעור? מי נגד קבלת הערעור? מי נמנע?

ה צ ב ע ה

בעד - 1

נגד - רוב

הערעור של חברת הכנסת אתי לבני לא נתקבל.

היו"ר רוני בר-און:

הערעור נדחה.

אני מודה לכם על השתתפותכם. יום טוב. אני נועל את הישיבה.

הישיבה ננעלה בשעה 09:15.
