הכנסת העשרים

מושב רביעי

פרוטוקול מס' 377

מישיבת ועדת הכנסת

יום שני, ד' באב התשע"ח (16 ביולי 2018), שעה 11:00

סדר היום:

1.  פעילות ועדות הכנסת בפגרת הקיץ.

2.  בקשת יו"ר ועדת החוקה, חוק ומשפט להקדמת הדיון בהצעות החוק הבאות, לפני
    הקריאה השנייה והשלישית:

1.  הצ"ח סדר הדין הפלילי (סמכויות אכיפה – מעצרים) (תיקון מס' ),
      התשע"ח-2018 –

בכפוף לאישור פיצול הצעת החוק במליאה.

2.  הצ"ח למניעת הטרדות של מוקדי חירום (תיקון), התשע"ז-2017 (מ/1136).

3.  בקשת יושב ראש ועדת הכספים להקדמת הדיון בהצעות החוק הבאות, לפני
      הקריאה השנייה והשלישית:

1.  הצ"ח התגמולים לנפגעי פעולות איבה (תיקון מס' 35) (ביטול הגבלת הגיל
      לזכאות של מי שהתייתם

  משני הוריו), התשע"ח-2018 (כ/802).

2.  הצ"ח לתיקון פקודת מס הכנסה (מס' 248) (עדכון הטבות המס ביישובים),
      התשע"ח-2018 (כ/790).

4.  בקשת יו"ר ועדת הפנים והגנת הסביבה להקדמת הדיון בהצעות החוק הבאות,
    לפני הקריאה השנייה והשלישית:

1.  בקשת יושב ראש ועדת הפנים והגנת הסביבה להקדמת הדיון בהצעת חוק השעיה
      של עובד גוף

  ציבורי עקב הליכים פליליים, התשע"ח-2018 (כ/800).

2.  הצ"ח לתיקון דיני הבחירות לרשויות המקומיות (מסירת מידע מפנקס הבוחרים
      למתמודדים

  לראשות מועצה אזורית והצבעת בעלי תפקידים), התשע"ח-2018(מ/1242).

3.  הצ"ח תכנון ובניה (תיקון 107 והוראת שעה) (תיקון) (הארכת הוראת השעה)
      התשע"ח-2018 (כ/789).

4.  הצ"ח שמירת הניקיון (תיקון מס' 23) (הבערת פסולת), התשע"ח-2018
      (כ/776).

5.  בקשת יו"ר ועדת החינוך, התרבות והספורט להקדמת הדיון בהצ"ח המרכז
    להנצחת מורשת גוש קטיף

  וצפון השומרון (תיקון) (הגדרת מוסד להשכלה גבוהה), התשע"ח-2018 (כ/749),
  לפני הקריאה השנייה והשלישית.

6.  בקשת יו"ר הוועדה המשותפת להצעת חוק השידור הציבורי הישראלי (תיקון מס'
    8),

  התשע"ח-2018 (מ/1237), להקדמת הדיון בהצעת החוק לפני הקריאה השנייה
  והשלישית.

7.  בקשת יו"ר ועדת העבודה, הרווחה והבריאות להקדמת הדיון בהצעות החוק
    הבאות, לפני הקריאה השנייה והשלישית:

1.  הצ"ח הסכמים לנשיאת עוברים (אישור הסכם ומעמד היילוד) (תיקון מס' 2),
    התשע"ח-2018 (מ/1141).

2.  הצ"ח תיירות מרפא, התשע"ח-2018 (מ/1126).

3.  הצ"ח הסמים המסוכנים (עבירת קנס מיוחדת – הוראת שעה), התשע"ח-2018
    (מ/1121).

8.  בקשת הממשלה להקדמת הדיון בהצעת חוק בתי משפט לעניינים מנהליים (תיקון
    מס' 117), התשע"ח-2018 (מ/1222), לפני הקריאה השנייה והשלישית.

9.  בקשת הממשלה להקדמת הדיון בהצעות החוק הבאות, לפני הקריאה הראשונה:

1.  הצעת חוק ניירות ערך (תיקון מס' 69) (בורסה ייעודית), התשע"ח-2018
    (מ/1249).

2.  הצעת חוק רישוי שירותים ומקצועות בענף הרכב (תיקון מס' 4), התשע"ח-2018
    (מ/1248).

3.  הצעת חוק בתי המשפט (תיקון מס' 95) (תובע טרדן), התשע"ח-2018.
    (מ/1247).

10. הקדמת הדיון בהצעת חוק הרשויות המקומיות (בחירות) (תיקון – תשלום לחברי
    ועדות קלפי),

  התשע"ח-2018 (פ/5476/20), לפני הקריאה השנייה והשלישית (בכפוף לאישורה
  במליאת הכנסת

  בקריאה הראשונה).

11. קביעת ועדה לדיון בהצעת חוק התכנון והבנייה (תיקון - פטור מוסדות מהיטל
      השבחה), התשע"ח-2018, (פ/5082/20).

12. קביעת ועדות לדיון בהצעות לסדר היום:

1.  בנושא: הקמת אסדת הגז סמוך לחוף מסכנת את בריאות הציבור והחלופה הבריאה
      בעומק הים

  לא נבחנה (616), של יעל כהן-פארן.

2.  בנושא: שבעים אחוזים מחיילי צה"ל הכלואים בבתי הכלא הצבאיים סובלים
      מבעיות כלכליות (617),

  של עמר בר-לב, ענת ברקו.

נכחו:

חברי הוועדה:

מכלוף מיקי זוהר – היו"ר

ישראל אייכלר

דוד אמסלם

יואל חסון

רויטל סויד

רועי פולקמן

יואב קיש

פנינה תמנו

חברי הכנסת:

ענת ברקו

חמד עמאר

מוזמנים:

מזכירת הכנסת ירדנה מלר הורוביץ

ענת מימון – יועצת משפטית לוועדת העבודה, הרווחה והבריאות

ניצן רוזנברג – יועצת משפטית לוועדת החוקה, חוק ומשפט

נעמה מנחמי – יועצת משפטית לוועדת החוקה, חוק ומשפט

גיל ברינגר – משרד המשפטים

ייעוץ משפטי:

יעל סלנט

מנהל/ת הוועדה:

אתי בן יוסף

רישום פרלמנטרי:

שרון רפאלי

1. פעילות ועדות הכנסת בפגרת הקיץ.

היו"ר מכלוף מיקי זוהר:

שלום. אני מתכבד לפתוח את ישיבת ועדת הכנסת. נתחיל בסדר היום בנושא פעילות
ועדות הכנסת בפגרת הקיץ. בהתאם לפנייה שקיבלנו זאת הצעת ההחלטה.

+---+-------------------------------------------------------------------+
| 1 | 1. ועדות הכנסת, לרבות ועדות מיוחדות, ועדות משותפות, ועדות משנה,   |
|   | וועדות חקירה פרלמנטריות, רשאיות להמשיך בעבודתן בימי פגרת הקיץ,    |
|   | אולם מספר הישיבות שתקיים כל ועדה לא יעלה על 7. לעניין זה סיורים   |
|   | של ועדה כמוהם כישיבות הוועדה.                                     |
|   |                                                                   |
|   | יוזכר כי יושב ראש הכנסת רשאי להתיר במקרים מיוחדים קיום ישיבות     |
|   | נוספות בהתאם לסמכותו לפי סעיף 112(ב) לתקנון.                      |
+===+===================================================================+
| 2 | 2. (א) ההגבלה האמורה בסעיף 1 לא תחול על ועדת הכספים וועדת החוץ    |
|   | והביטחון.                                                         |
|   |                                                                   |
|   | (ב) ההגבלה האמורה בסעיף 1 לא תחול על ישיבות ועדת הכנסת המתקיימות  |
|   | בקשר לחקיקה הנדונה בתקופת הפגרה בוועדה אחרת, למשל בקשות למיזוג    |
|   | הצעות חוק; הקדמת הדיון בהצעות חוק; קביעת ועדה לדיון בהצעת חוק;    |
|   | חילופי חברים בוועדה משותפת; טענות נושא חדש וכיוצא באלה.           |
+---+-------------------------------------------------------------------+
| 3 | 3. לעניין ועדת החינוך התרבות והספורט, בשל פתיחת שנת הלימודים      |
|   | במהלך הפגרה במקום מספר הישיבות האמור בסעיף 1 יבוא 10; לעניין ועדת |
|   | החוקה, חוק ומשפט, במקום מספר הישיבות האמור בסעיף 1 יבוא 8.        |
+---+-------------------------------------------------------------------+
| 4 | 1.  4. מיום ה' באלול התשע"ח - 16.8.2018, ועד ליום כ"ב באלול       |
|   |     התשע"ח - 2.9.2018 כולל, לא תתקיימנה ישיבות ועדות בכלל בשל     |
|   |     חופשה מרוכזת של עובדי הכנסת, למעט ישיבה או סיור של ועדת       |
|   |     החינוך התרבות והספורט בקשר לפתיחת שנת הלימודים ולמעט ישיבות   |
|   |     שאותן יתיר יושב ראש הכנסת באופן חריג. ישיבות וסיורים בתקופה   |
|   |     זו יבואו במניין הישיבות המרבי המותר כאמור לעיל.               |
+---+-------------------------------------------------------------------+
| 5 | 5. הזמנה לישיבות הוועדות בפגרה שנקבעו לפי סעיף 112(א) לתקנון      |
|   | הכנסת תימסר לכל חברי הוועדה מוקדם ככל האפשר, ולפחות ארבעה ימים    |
|   | מראש. במניין הימים לא ייכללו יום ההזמנה אך כן ייכללו יום כינוס    |
|   | הישיבה וימי שבת חג ומועד. ואולם אם ביום כינוס ישיבת הוועדה התכנסה |
|   | גם מליאת הכנסת ניתן למסור את ההזמנה שלושה ימים מראש כאמור. הוראת  |
|   | סעיף זה לא תחול על ועדת החוץ והביטחון אך גם בה תימסר הודעה על     |
|   | קיום ישיבה מוקדם ככל האפשר. לעניין ועדת הכנסת הזמנה לישיבות       |
|   | הוועדה תימסר לחברי הוועדה לפחות שלושה ימים מראש, ואולם ביום בו    |
|   | מתכנסת מליאת הכנסת לשם דיון בחקיקה רשאית ועדת הכנסת להתכנס בקשר   |
|   | לאותה חקיקה בעניינים כאמור בסעיף 2(ב), אף אם לא נמסרה הודעה מראש  |
|   | כאמור.                                                            |
+---+-------------------------------------------------------------------+
| 6 | 7. לא ניתן לקיים ישיבות נוספות בוועדה ביום שבו נקבעה הישיבה, או   |
|   | להוסיף נושאים לסדר היום שנקבע, אלא בהודעה מראש כאמור בסעיף 5.     |
|   | יובהר כי משך כל אחת מהישיבות כאמור בסעיף 1 לא יחרוג מהמקובל       |
|   | בוועדה.                                                           |
+---+-------------------------------------------------------------------+

אנחנו מצביעים. מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה בנושא פעילות ועדות הכנסת בפגרת הקיץ התקבלה.

היו"ר מכלוף מיקי זוהר:

ההחלטה התקבלה.

2. בקשת יו"ר ועדת החוקה, חוק ומשפט להקדמת הדיון בהצעות החוק הבאות, לפני
הקריאה השנייה והשלישית:

א. הצ"ח סדר הדין הפלילי (סמכויות אכיפה – מעצרים) (תיקון מס' ),
התשע"ח-2018 –

  בכפוף לאישור פיצול הצעת החוק במליאה.

ב. הצ"ח למניעת הטרדות של מוקדי חירום (תיקון), התשע"ז-2017 (מ/1136).

היו"ר מכלוף מיקי זוהר:

סעיף 2 בסדר היום: בקשת יו"ר ועדת החוקה, חוק ומשפט להקדמת הדיון בהצעות
החוק הבאות, לפני הקריאה השנייה והשלישית: א. הצעת חוק סדר הדין הפלילי
(סמכויות אכיפה – מעצרים), התשע"ח-2018 – בכפוף לאישור פיצול הצעת החוק
במליאה; ב. הצעת חוק למניעת הטרדות של מוקדי חירום (תיקון), התשע"ז-2017.

יש מישהו שרוצה להסביר מדוע זה חשוב?

ניצן רוזנברג:

כן. אני מהייעוץ המשפטי של הוועדה.

יעל סלנט:

ניצן, גם תסבירו איזה חלק מפוצל. מה הכוונה כשאתם אומרים "כפוף לפיצול".
לאיזה חלק מתכוונים שיינתן עליו פטור?

ניצן רוזנברג:

הצעת חוק החיפוש היא הצעת חוק גדולה. מה שמבקשים לפצל זה סעיף מאוד מצומצם,
סעיף 112(6). זאת הצעת חוק ממשלתית והבקשה הגיעה מהמשטרה. מדובר בסעיף
שהתכלית שלו להסמיך את המשטרה לאפשר לעשות חיפוש מוגבל בהיקף שלו על גוף של
אדם כאשר הוא נכנס עם השוטר לתוך ניידת משטרה.

היו"ר מכלוף מיקי זוהר:

אוקיי. יש מישהו שרוצה לומר משהו מחברי הכנסת? אפשר לעבור להצבעה.

מי בעד? מי נגד?

הצבעה

בעד הבקשה – רוב

נגד – אין

נמנעים – אין

הבקשה להקדים את הדיון על חוק סדר הדין הפלילי התקבלה.

היו"ר מכלוף מיקי זוהר:

הבקשה אושרה.

עכשיו על סעיף ב', בבקשה.

נעמה מנחמי:

אני מהייעוץ המשפטי של הוועדה. זאת הצעת חוק ממשלתית. יש כאן גם נציג של
המשרד לביטחון הפנים. הכוונה היא לקבל פטור מחובת הנחה כדי להניח את זה עוד
היום.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד הבקשה – רוב

נגד – אין

נמנעים – אין

הבקשה להקדמת הדיון בהצעת החוק למניעת הטרדות של מוקדי חירום התקבלה.

היו"ר מכלוף מיקי זוהר:

הבקשה התקבלה.

  3. בקשת יושב ראש ועדת הכספים להקדמת הדיון בהצעות החוק הבאות, לפני
  הקריאה השנייה והשלישית:

3.  הצ"ח התגמולים לנפגעי פעולות איבה (תיקון מס' 35) (ביטול הגבלת הגיל
      לזכאות של מי שהתייתם משני הוריו), התשע"ח-2018 (כ/802).

4.  הצ"ח לתיקון פקודת מס הכנסה (מס' 248) (עדכון הטבות המס ביישובים),
      התשע"ח-2018 (כ/790).

היו"ר מכלוף מיקי זוהר:

  הסעיף הבא: בקשת יושב ראש ועדת הכספים להקדמת הדיון בהצעות החוק הבאות,
  לפני הקריאה השנייה והשלישית: א. הצעת חוק התגמולים לנפגעי פעולות איבה
  (תיקון מס' 35) (ביטול הגבלת הגיל לזכאות של מי שהתייתם משני הוריו),
  התשע"ח-2018; ב. הצעת חוק לתיקון פקודת מס הכנסה (מס' 248) (עדכון הטבות
  המס ביישובים), התשע"ח-2018.

  מי רוצה להסביר מטעם ועדת כספים? אין פה אז אני אסביר כי אני גם חבר
  ומרכז הקואליציה בוועדה ואני גם יודע במה מדובר. מדובר בהצעות חוק שאנחנו
  קידמנו מהר מאוד יחסית במושב הזה. הצעת חוק אחת בכל מה שקשור לתגמולים של
  נפגעי פעולות איבה. אנחנו רוצים להספיק לסיים את זה עוד במושב הזה ולא
  לדחות את זה למושב הבא כדי לא להפסיד את הפגרה בכל החודשים הללו. כנ"ל גם
  לגבי פקודת מס. זאת הצעת חוק שהבאנו כדי לתקן ליקויים שנוצרו בעקבות
  עדכון הלמ"ס. הלמ"ס עדכן את היישובים והעדכונים הללו שינו את האחוזים
  בצורה דרמטית ויצרו עיוותים שאנחנו מנסים לתקן בחקיקה וחשוב שהיא תיושם
  כמה שיותר מהר. לכן היושב-ראש צריך את הפטור הזה ולכן אני מבקש לעבור
  להצבעה.

מי בעד הפטור הראשון שהצעתי – הצעת תגמולים לנפגעי פעולות איבה? מי נגד? מי
נמנע? ,

הצבעה

בעד ההצעה – רוב

נגד – אין

נמנעים – אין

הקדמת הדיון בהצעת חוק תגמולים לנפגעי פעולות איבה אושרה.

היו"ר מכלוף מיקי זוהר:

ההצעה התקבלה.

הצבעה בעניין הקדמת הדיון בהצעת חוק לתיקון פקודת מס הכנסה – מי בעד? מי
נגד? מי נמנע?

הצבעה

בעד ההצעה – רוב

נגד – אין

נמנעים – אין

הבקשה להקדמת הדיון בהצעת חוק לתיקון פקודת מס הכנסה אושרה.

היו"ר מכלוף מיקי זוהר:

ההצעה התקבלה.

  4. בקשת יו"ר ועדת הפנים והגנת הסביבה להקדמת הדיון בהצעות החוק הבאות,
  לפני הקריאה השנייה והשלישית:

  א. בקשת יושב ראש ועדת הפנים והגנת הסביבה להקדמת הדיון בהצעת חוק השעיה
  של עובד גוף ציבורי עקב הליכים פליליים, התשע"ח-2018 (כ/800).

  ב. הצ"ח לתיקון דיני הבחירות לרשויות המקומיות (מסירת מידע מפנקס הבוחרים
  למתמודדים לראשות מועצה אזורית והצבעת בעלי תפקידים),
  התשע"ח-2018(מ/1242).

ג. הצ"ח תכנון ובניה (תיקון 107 והוראת שעה) (תיקון) (הארכת הוראת השעה)
התשע"ח-2018 (כ/789).

ד. הצ"ח שמירת הניקיון (תיקון מס' 23) (הבערת פסולת), התשע"ח-2018 (כ/776).

היו"ר מכלוף מיקי זוהר:

הנושא הבא על סדר היום: בקשת יושב-ראש ועדת הפנים והגנת הסביבה להקדמת
הדיון בהצעות החוק הבאות, לפני הקריאה השנייה והשלישית:

בקשת יושב ראש ועדת הפנים והגנת הסביבה להקדמת הדיון בהצעת חוק השעיה של
עובד גוף ציבורי עקב הליכים פליליים; הצעת חוק לתיקון דיני הבחירות לרשויות
המקומיות (מסירת מידע מפנקס הבוחרים למתמודדים לראשות מועצה אזורית והצבעת
בעלי תפקידים); הצעת חוק תכנון ובניה (תיקון 107 והוראת שעה) (תיקון)
(הארכת הוראת השעה) התשע"ח-2018 (כ/789); הצעת חוק שמירת הניקיון (תיקון
מס' 23) (הבערת פסולת).

דודי, סעיף ג' הוא שלך?

מי כאן ממשרד הפנים או מוועדת הפנים?

פנינה תמנו (יש עתיד):

אנחנו בסעיף 4?

היו"ר מכלוף מיקי זוהר:

כן.

פנינה תמנו (יש עתיד):

אפשר לשמוע את גורמי המקצוע, בבקשה?

היו"ר מכלוף מיקי זוהר:

בשמחה. הם לא פה.

פנינה תמנו (יש עתיד):

אז את הייעוץ המשפטי של הוועדה?

היו"ר מכלוף מיקי זוהר:

הוא כתב לנו מכתב. אנחנו רוצים להקריא אותו. הטענות שלו לגבי כל הצעות החוק
זה כדי להספיק את זה במושב הזה. אגב, נראים לי חוקים מבורכים. יש מישהו
שרוצה להתנגד לעניין הזה לפני שאני עובר להצבעה?

פנינה תמנו (יש עתיד):

אני מתנגדת. אני רוצה לשמוע. אני לא מצליחה לשמוע - -

היו"ר מכלוף מיקי זוהר:

אין פה גורמי המקצוע. הם לא כאן.

פנינה תמנו (יש עתיד):

אז איך אפשר להצביע על זה? אני רוצה להבין מה זה אומר.

היו"ר מכלוף מיקי זוהר:

אפשר.

פנינה תמנו (יש עתיד):

לא, זה אי אפשר. אני פה בשביל להבין דברים.

היו"ר מכלוף מיקי זוהר:

אני מבקש שמישהו מוועדת הפנים יגיע לפני שאנחנו עוברים להצבעה.

ישראל אייכלר (יהדות התורה):

אולי אמסלם יודע מה החוק הזה; שיגיד מה החוק הזה.

היו"ר מכלוף מיקי זוהר:

הוא לא פה.

ישראל אייכלר (יהדות התורה):

אמסלם פה.

היו"ר מכלוף מיקי זוהר:

לא, קיש צריך להגיע. הוא יבוא.

קריאה:

על מה אנחנו מדברים?

היו"ר מכלוף מיקי זוהר:

על ארבע הצעות חוק של ועדת הפנים.

  5. בקשת יושב-ראש ועדת החינוך, התרבות והספורט להקדמת הדיון בהצ"ח המרכז
  להנצחת מורשת גוש קטיף וצפון השומרון (תיקון) (הגדרת מוסד להשכלה גבוהה),
  התשע"ח-2018 (כ/749), לפני הקריאה השנייה והשלישית.

היו"ר מכלוף מיקי זוהר:

  הנושא הבא על סדר היום: בקשת יו"ר ועדת החינוך, התרבות והספורט להקדמת
  הדיון בהצעת חוק המרכז להנצחת מורשת גוש קטיף וצפון השומרון. גם את החוק
  הזה אני מכיר. יש מישהו שרוצה לנמק או אני אנמק אותו?

ישראל אייכלר (יהדות התורה):

נמק, פרט.

היו"ר מכלוף מיקי זוהר:

מדובר על הצעת חוק שנועדה להנציח את מורשת גוש קטיף וצפון השומרון. בעיקרון
הרצון של כולם היה שהצעת החוק הזאת תעבור עוד במושב הזה. אם לא ניתן את
הפטור הזה או את הקדמת הדיון החוק יצטרך להידחות למושב הבא. לכן נדרשנו
לאשר את זה. אפשר לעבור להצבעה.

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

הבקשה להקדמת הדיון בהצעת חוק המרכז להנצחת מורשת גוש קטיף והשומרון אושרה.

היו"ר מכלוף מיקי זוהר:

ההחלטה התקבלה.

  6. בקשת יושב -ראש הוועדה המשותפת להצעת חוק השידור הציבורי הישראלי
  (תיקון מס' 8), התשע"ח-2018 (מ/1237), להקדמת הדיון בהצעת החוק לפני
  הקריאה השנייה והשלישית.

היו"ר מכלוף מיקי זוהר:

סעיף 6 – בקשת יושב-ראש הוועדה המשותפת, שזה אני, להצעת חוק השידור הציבורי
הישראלי (תיקון מס' 8), התשע"ח-2018, להקדמת הדיון בהצעת החוק לפני הקריאה
השנייה והשלישית.

רועי פולקמן (כולנו):

יהיה דיון ב-14:00, נכון?

היו"ר מכלוף מיקי זוהר:

יהיה דיון בשעה 14:00 ואנחנו מכינים מראש את הבקשה. זה, כמובן, כפוף לאישור
הוועדה. אנחנו רוצים להספיק לבטל את הפיצול לפני סוף המושב כדי
שהאירוויזיון לא יהיה בסכנה. על כן אנחנו רוצים את הפטור הזה כדי שנוכל
לסיים את החקיקה. בכוונתי לסיים אותה כבר היום.

מי בעד? מי נגד? מי נמנע?

הצבעה

בעד הבקשה – רוב

נגד – אין

נמנעים – אין

הבקשה להקדמת הדיון בהצעת החוק לפני קריאה שנייה ושלישית אושרה.

היו"ר מכלוף מיקי זוהר:

ההחלטה התקבלה.

  7. בקשת יו"ר ועדת העבודה, הרווחה והבריאות להקדמת הדיון בהצעות החוק
  הבאות, לפני הקריאה השנייה והשלישית:

  א. הצעת חוק הסכמים לנשיאת עוברים (אישור הסכם ומעמד היילוד) (תיקון מס'
  2), התשע"ח-2018 (מ/1141).

ב. הצעת חוק תיירות מרפא, התשע"ח-2018 (מ/1126).

ג. הצעת חוק הסמים המסוכנים (עבירת קנס מיוחדת – הוראת שעה), התשע"ח-2018
(מ/1121).

היו"ר מכלוף מיקי זוהר:

  בקשת יו"ר ועדת העבודה, הרווחה והבריאות להקדמת הדיון בהצעות החוק הבאות,
  לפני הקריאה השנייה והשלישית: א. הצעת חוק הסכמים לנשיאת עוברים (אישור
  הסכם ומעמד היילוד) (תיקון מס' 2), התשע"ח-2018 (מ/1141); ב. הצעת חוק
  תיירות מרפא, התשע"ח-2018; ג. הצעת חוק הסמים המסוכנים (עבירת קנס מיוחדת
  – הוראת שעה), התשע"ח-2018.

יש פה מישהו מוועדת העבודה והרווחה?

ענת מימון:

כן. אני מהייעוץ המשפטי של הוועדה. לגבי הצעת החוק הראשונה מדובר בהצעת חוק
ממשלתית חשובה שנדונה בוועדה במשך למעלה משנה. כמובן, אנחנו רוצים להספיק
עוד במושב הזה.

הצעת החוק השנייה, תיירות מרפא, מסדירה לראשונה את נושא תיירות המרפא. גם
פה זה הצעת חוק ממשלתית;

הצעת חוק הסמים המסוכנים - - - המשרד לביטחון הפנים לעניין אי הפללה של
צרכני קנאביס. אלה ההצעות שאנחנו רוצים להספיק.

היו"ר מכלוף מיקי זוהר:

יש מישהו שרוצה לשאול שאלות לגבי סעיף א'?

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להקדמת הדיון בהצעת חוק הסכמים לנשיאת עוברים אושרה.

היו"ר מכלוף מיקי זוהר:

ההחלטה התקבלה.

סעיף ב', בבקשה.

ענת מימון:

אמרתי גם לגבי השנייה. זאת הצעת חוק שמסדירה לראשונה את כל הנושא של תיירות
מרפא בארץ. זאת הצעת חוק ממשלתית, חשובה.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להקדמת הדיון בהצעת חוק תיירות מרפא התקבלה.

היו"ר מכלוף מיקי זוהר:

  ההחלטה התקבלה.

  סעיף ג', בבקשה.

ענת מימון:

הצעת חוק של המשרד לביטחון הפנים לגבי אי הפללה של צרכני קנאביס.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להקדמת הדיון בהצעת חוק הסמים המסוכנים התקבלה.

היו"ר מכלוף מיקי זוהר:

ההחלטה התקבלה.

  4. בקשת יו"ר ועדת הפנים והגנת הסביבה להקדמת הדיון בהצעות החוק הבאות,
  לפני הקריאה השנייה והשלישית:

א. בקשת יושב ראש ועדת הפנים והגנת הסביבה להקדמת הדיון בהצעת חוק השעיה של
עובד גוף ציבורי עקב

הליכים פליליים, התשע"ח-2018 (כ/800).

ב. הצ"ח לתיקון דיני הבחירות לרשויות המקומיות (מסירת מידע מפנקס הבוחרים
למתמודדים

לראשות מועצה אזורית והצבעת בעלי תפקידים), התשע"ח-2018(מ/1242).

ג. הצ"ח תכנון ובניה (תיקון 107 והוראת שעה) (תיקון) (הארכת הוראת השעה)
התשע"ח-2018 (כ/789).

היו"ר מכלוף מיקי זוהר:

אנחנו חוזרים לסעיף 4. בקשת יושב ראש ועדת הפנים והגנת הסביבה להקדמת הדיון
בהצעת חוק השעיה של עובד גוף ציבורי עקב הליכים פליליים, התשע"ח-2018; ב.
הצעת חוק לתיקון דיני הבחירות לרשויות המקומיות (מסירת מידע מפנקס הבוחרים
למתמודדים לראשות מועצה אזורית והצבעת בעלי תפקידים), התשע"ח-2018(מ/1242);
ג. הצעת חוק תכנון ובניה (תיקון 107 והוראת שעה) (תיקון) (הארכת הוראת
השעה) התשע"ח-2018 (כ/789).

חבר הכנסת קיש, תסביר את ארבע הבקשות שלך בקצרה.

פנינה תמנו (יש עתיד):

- - - את הסעיף הזה. בעד, נגד – לא מבינים.

יואב קיש (הליכוד):

קודם כול אני חייב לציין שלכל ארבע הצעות החוק האלה אין כמעט הסתייגויות.
העבודה עניינית. אם מישהו חושב שזה אופוזיציה-קואליציה זה לא המצב.

ההצעות הן כך: סעיף א' זה חוק ההשעיה של עובד גוף ציבורי עקב הליכים
פליליים. אנחנו בדיוק עכשיו מסיימים את החקיקה ולכן זאת הבקשה לקבלת הפטור
מחובת הנחה.

פנינה תמנו (יש עתיד):

מה זה אומר? אתה יכול להסביר?

יואב קיש (הליכוד):

כן. זה אומר שזכות החפות מפשע עומדת לכל אדם, ויש גבול כמה ניתן להשעות אדם
עקב הליך פלילי.

היו"ר מכלוף מיקי זוהר:

אוקיי. מי בעד?

את רוצה לומר משהו?

פנינה תמנו (יש עתיד):

אני רוצה להגיד. מה ההגדרה של עובד ציבור?

יואב קיש (הליכוד):

חברות ממשלתיות. יש לנו הסכמה עם הנציב. בגלל זה פתחנו רביזיה עכשיו.

היו"ר מכלוף מיקי זוהר:

שוכנעת, חברת הכנסת תמנו?

פנינה תמנו (יש עתיד):

לא.

היו"ר מכלוף מיקי זוהר:

אז תצביעי נגד.

פנינה תמנו (יש עתיד):

אני אצביע נגד. אבל אני אגיד לך משהו – אני פה כדי להבין. אדוני היושב-ראש,
אני לא אצביע כמו חותמת גומי. אם לא נאה לך בעיה שלך.

היו"ר מכלוף מיקי זוהר:

נעשה אתנחתא קצרה מההצבעות הרצופות ואני אסביר לך משהו. אנחנו לא מדברים על
המהות עכשיו - -

פנינה תמנו (יש עתיד):

ברור לי. ואני רוצה להבין על מה להצביע - -

היו"ר מכלוף מיקי זוהר:

- - את מוזמנת לוועדה להשתתף בדיון - -

פנינה תמנו (יש עתיד):

- - אתה רוצה לתת פטור. כשאני רוצה לתת פטור לחוק אני - - -

היו"ר מכלוף מיקי זוהר:

- - ולהשתתף במהות החוק.

פנינה תמנו (יש עתיד):

לא.

היו"ר מכלוף מיקי זוהר:

אנחנו מדברים על הליכים טכניים כרגע.

פנינה תמנו (יש עתיד):

אדוני היושב-ראש, זאת הטעות שלך - -

היו"ר מכלוף מיקי זוהר:

לא שכנעתי אותך?

פנינה תמנו (יש עתיד):

- - כשאני אצביע בעד פטור אני אעשה את זה כשזה לחוקים טובים - -

היו"ר מכלוף מיקי זוהר:

עוברים להצבעה.

פנינה תמנו (יש עתיד):

- - - אני לא אצביע. שאני אבין את המהות.

היו"ר מכלוף מיקי זוהר:

מי בעד סעיף א' בבקשת יושב-ראש ועדת הפנים? מי נגד? מי נמנע?

הצבעה

בעד ההצעה – רוב

נגד – מיעוט

נמנעים – אין

ההצעה להקדמת הדיון על הצעת חוק השעיה של עובד גוף ציבורי עקב הליכים
פליליים התקבלה.

היו"ר מכלוף מיקי זוהר:

ההצעה התקבלה.

סעיף ב', בבקשה.

יואל חסון (המחנה הציוני):

איך זה התקבל?

היו"ר מכלוף מיקי זוהר:

היה 6 נגד 2.

יואב קיש (הליכוד):

הנושא של דיני רשויות מקומיות זה בגלל טעות. לא נמסר מידע מפנקס הבוחרים
למתמודדים לרשות מועצה אזורית. נוצר לחץ מאוד גדול, ועכשיו זה תוקן.

היו"ר מכלוף מיקי זוהר:

מי בעד?

יואל חסון (המחנה הציוני):

רגע, יש לי משהו להגיד. האם יושב-ראש ועדת הפנים רוצה לספר על מה הזדעק
מבקר הליכוד בנושא הזה?

היו"ר מכלוף מיקי זוהר:

לא לדבר עכשיו על זה. לא לענות. אל תענה.

יואב קיש (הליכוד):

זה לא קשור לחוק הזה.

היו"ר מכלוף מיקי זוהר:

אפשר לעבור להצבעה. מי בעד?

יואל חסון (המחנה הציוני):

אבל בכלל - -

היו"ר מכלוף מיקי זוהר:

מי נגד?

יואל חסון (המחנה הציוני):

מה זה "אל תענה"?

היו"ר מכלוף מיקי זוהר:

הצבעה

בעד ההצעה – רוב

נגד – מיעוט

נמנעים – אין

ההצעה להקדמת הדיון בהצעת החוק לתיקון דיני הבחירות התקבלה.

היו"ר מכלוף מיקי זוהר:

ההחלטה התקבלה.

סעיף ג', בבקשה.

יואל חסון (המחנה הציוני):

אתה לא תזלזל - - -

היו"ר מכלוף מיקי זוהר:

אתה לא תביא לפה נושאים חדשים.

יואל חסון (המחנה הציוני):

אני מבקש רביזיה.

יואב קיש (הליכוד):

אני אענה לך, אבל הוא יסיים את העבודה פה.

היו"ר מכלוף מיקי זוהר:

לכו לאולפן טלוויזיה, תסגרו את זה שם. עזוב אותי פה. פה אני עובד. זה מפריע
לעבודה.

יואל חסון (המחנה הציוני):

איפה היועץ המשפטי? הוא יכול לקבוע בלי להגיד לנו מתי הרביזיה?

היו"ר מכלוף מיקי זוהר:

אני אודיע לכם חצי שעה מראש.

יעל סלנט:

- - - חצי שעה מראש.

היו"ר מכלוף מיקי זוהר:

סעיף ג', בבקשה.

יואב קיש (הליכוד):

תיקון מס' 7 מדבר על תיקונים בחוק תכנון ובנייה – הוראת שעה של מלונאות.

היו"ר מכלוף מיקי זוהר:

סעיף ג' – מי בעד? מי נגד?

הצבעה

בעד ההצעה – רוב

נגד – מיעוט

נמנעים – אין

ההצעה להקדמת הדיון בהצעת חוק תכנון ובנייה התקבלה.

היו"ר מכלוף מיקי זוהר:

ההחלטה התקבלה.

סעיף ד', בבקשה.

יואב קיש (הליכוד):

הצעת חוק של חברת הכנסת יעל גרמן בנושא שרפת - - - פסולת.

היו"ר מכלוף מיקי זוהר:

מי בעד? מי נגד?

הצבעה

בעד ההצעה – רוב

נגד – מיעוט

נמנעים – אין

ההצעה להקדמת הדיון בהצעת חוק שמירת הניקיון התקבלה.

היו"ר מכלוף מיקי זוהר:

ההצעה התקבלה.

8. בקשת הממשלה להקדמת הדיון בהצעת חוק בתי משפט לעניינים מנהליים (תיקון
מס' 117), התשע"ח-2018 (מ/1222), לפני הקריאה השנייה והשלישית.

היו"ר מכלוף מיקי זוהר:

סעיף מס' 8. בקשת הממשלה להקדמת הדיון בהצעת חוק בתי משפט לעניינים מנהליים
(תיקון מס' 117), התשע"ח-2018, לפני הקריאה השנייה והשלישית.

מישהו רוצה לומר משהו? הממשלה פה.

גיל ברינגר:

אנחנו מבקשים לאשר את זה לקריאה שנייה ושלישית. זה בא לפתור, בין השאר, את
בעיית העומס בבתי המשפט. זה מוריד מאות תיקים מהעליון למחוזי ירושלים. זה
דורש גם היערכות טכנית, ואנחנו רוצים לנצל את הזמן כרגע כדי להיערך לה.

היו"ר מכלוף מיקי זוהר:

מישהו רוצה לומר משהו?

מי בעד? מי נגד?

הצבעה

בעד ההצעה – רוב

נגד – אין

נמנעים – אין

ההצעה להקדמת הצעת חוק בתי משפט מנהליים התקבלה.

היו"ר מכלוף מיקי זוהר:

ההחלטה התקבלה.

  9. בקשת הממשלה להקדמת הדיון בהצעות החוק הבאות, לפני הקריאה הראשונה:

  א. הצעת חוק ניירות ערך (תיקון מס' 69) (בורסה ייעודית), התשע"ח-2018
  (מ/1249).

  ב. הצעת חוק רישוי שירותים ומקצועות בענף הרכב (תיקון מס' 4),
  התשע"ח-2018 (מ/1248).

  ג. הצעת חוק בתי המשפט (תיקון מס' 95) (תובע טרדן), התשע"ח-2018.
  (מ/1247).

היו"ר מכלוף מיקי זוהר:

יש לנו קוורום? יש לנו.

בקשת הממשלה להקדמת הדיון בהצעות החוק הבאות, לפני הקריאה הראשונה: א. הצעת
חוק ניירות ערך (תיקון מס' 69) (בורסה ייעודית), התשע"ח-2018 (מ/1249); ב.
הצעת חוק רישוי שירותים ומקצועות בענף הרכב (תיקון מס' 4), התשע"ח-2018
(מ/1248); ג. הצעת חוק בתי המשפט (תיקון מס' 95) (תובע טרדן), התשע"ח-2018.
(מ/1247).

מי יסביר את זה?

גיל ברינגר:

אני אסביר את א' ו-ג'. ניירות ערך זאת הצעה שלנו ושל משרד האוצר. אנחנו
מקימים בורסה לעסקים קטנים ובינוניים גם כדי לייצר להם אפיק מימון חדש וגם
כדי לייצר הקלות רגולטוריות בעיקר מבחינת המשטר התאגידי של העסקים האלה. זה
הצליח בעולם. גם כאן נדרשת היערכות חוץ מדבר החקיקה, ולכן אנחנו מבקשים
להצביע על זה בפטור מחובת הנחה לקריאה ראשונה; ולגבי ג' – אני אסביר את ג'
או תצביעו קודם?

היו"ר מכלוף מיקי זוהר:

תודה. יש מישהו שרוצה לומר משהו? מי מצביע אתי ביחד בעד הצעה מס' א' – הצעת
חוק ניירות ערך? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להקדים את הדיון בהצעת חוק ניירות ערך התקבלה.

היו"ר מכלוף מיקי זוהר:

ההחלטה התקבלה.

סעיף ב' – הצעת חוק רישוי שירותים ומקצועות בענף הרכב – מי בעד? מי נגד? מי
נמנע?

הצבעה

בעד ההצעה – רוב

נגד – אין

נמנעים – אין

ההצעה להקדים את הדיון בהצעת חוק רישוי שירותים ומקצועות בענף הרכב התקבלה.

היו"ר מכלוף מיקי זוהר:

ההצעה התקבלה.

סעיף ג' – הצעת חוק בתי המשפט – מי בעד?

ישראל אייכלר (יהדות התורה):

רגע, מי זה "תובע טורדן"?

היו"ר מכלוף מיקי זוהר:

הוא הסביר.

גיל ברינגר:

לא הסברתי את ג'. אני אסביר. תובע טורדן – זה יחול גם בבתי המשפט וגם בבתי
הדין גם הרבניים, גם הדרוזיים וגם - - -

ישראל אייכלר (יהדות התורה):

מה ההגדרה?

גיל ברינגר:

אני עכשיו אומר. זה יכול להיות תובע שחמש תביעות שלו נדחו. ביחס לאסיר,
מכיוון שיש להם הרבה החלטנו להרחיב את זה לעד 10; זה יכול להיות שמנהל בתי
המשפט, לא לבקשת צד, אלא הוא עצמו מזהה כזה - -

היו"ר מכלוף מיקי זוהר:

שוכנענו.

גיל ברינגר:

- - ואז זה לאישור יועץ; או רשות מנהלית של המדינה וגם אז זה לבקשת יועץ.
זאת אומרת המדינה אף פעם לא יכולה לטעון ללא - - -

ישראל אייכלר (יהדות התורה):

מנכ"ל התנועה הרפורמית מגיש כל יום תביעות בבית המשפט ובבג"ץ – זה תובע
טורדן.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להקדים את הדיון בהצעת חוק בתי המשפט אושרה.

היו"ר מכלוף מיקי זוהר:

ההחלטה התקבלה.

10. הקדמת הדיון בהצעת חוק הרשויות המקומיות (בחירות) (תיקון – תשלום לחברי
    ועדות קלפי), התשע"ח-2018 (פ/5476/20), לפני הקריאה השנייה והשלישית
    (בכפוף לאישורה במליאת הכנסת בקריאה הראשונה).

היו"ר מכלוף מיקי זוהר:

  הקדמת הדיון בהצעת חוק הרשויות המקומיות לפני הקריאה השנייה והשלישית.
  זאת הצעת שאנחנו מקדמים בכל מה שקשור לחברי ועדות קלפי - -

פנינה תמנו (יש עתיד):

של ביטן?

היו"ר מכלוף מיקי זוהר:

של ביטן. זאת הצעת חוק שהוועדה המשותפת דנה בו.

פנינה תמנו (יש עתיד):

ודנתי בו יפה - -

היו"ר מכלוף מיקי זוהר:

את תוזמני אליו מחר בבוקר לדיון אחרי שזה יעבור לקריאה ראשונה, ואת מוזמנת.

מי בעד? מי נגד?

הצבעה

בעד ההצעה – רוב

נגד – מיעוט

נמנעים – אין

ההצעה להקדים את הדיון בהצעת חוק הרשויות המקומיות התקבלה.

היו"ר מכלוף מיקי זוהר:

ההחלטה התקבלה.

למה את נגד?

פנינה תמנו (יש עתיד):

כי אני באה גם מחר להתנגד.

קביעת ועדה לדיון בהצעת חוק התכנון והבנייה (תיקון - פטור מוסדות מהיטל
השבחה), התשע"ח-2018.

היו"ר מכלוף מיקי זוהר:

קביעת ועדה לדיון בהצעת חוק התכנון והבנייה (תיקון - פטור מוסדות מהיטל
השבחה), התשע"ח-2018,

אני מציע את ועדת הכספים. נכון, חבר הכנסת אמסלם?

יעל סלנט:

המלצת הלשכה המשפטית היא ועדת פנים. תמיד הנושאים האלה של היטל - -

היו"ר מכלוף מיקי זוהר:

בסדר, לגיטימי, אבל אנחנו מתעקשים על ועדת כספים.

ישראל אייכלר (יהדות התורה):

זה מס, זה היטל.

היו"ר מכלוף מיקי זוהר:

אנחנו רוצים ללכת לוועדת כספים. אנחנו מאמינים שגפני יידע לקדם את החקיקה
הזאת בצורה טובה. אגב, יש עומס רב על ועדת הפנים. היא לא עומדת בנטל.

מי בעד ועדת הכספים? מי נגד? מי נמנע?

הצבעה

בעד ההצעה – רוב

נגד – מיעוט

נמנעים – אין

ההצעה להעביר את הדיון בהצעת חוק התכנון והבנייה לוועדת הכספים התקבלה.

היו"ר מכלוף מיקי זוהר:

ההחלטה התקבלה.

11. קביעת ועדות לדיון בהצעות לסדר היום:

1.  בנושא: הקמת אסדת הגז סמוך לחוף מסכנת את בריאות הציבור והחלופה הבריאה
    בעומק הים לא נבחנה (616), של יעל כהן-פארן.

2.  בנושא: שבעים אחוזים מחיילי צה"ל הכלואים בבתי הכלא הצבאיים סובלים
    מבעיות כלכליות (617), של עמר בר-לב, ענת ברקו.

היו"ר מכלוף מיקי זוהר:

סעיף 12 ואחרון לסדר היום – קביעת ועדות לדיון בהצעות לסדר היום: א'. בנושא
הקמת אסדת הגז סמוך לחוף מסכנת את בריאות הציבור והחלופה הבריאה בעומק הים
לא נבחנה.

פנינה תמנו (יש עתיד):

מה הבקשה פה של חברת הכנסת?

היו"ר מכלוף מיקי זוהר:

זה של יעל כהן פארן?

רויטל סויד (המחנה הציוני):

לא הייתה תמימות דעים. היה ויכוח במליאה לאיזו ועדה זה צריך להגיע.

היו"ר מכלוף מיקי זוהר:

נתחיל בסעיף ב' – "שבעים אחוזים מחיילי צה"ל הכלואים בבתי הכלא הצבאיים
סובלים מבעיות כלכליות של חברת הכנסת ברקו. לאיזו ועדה את רוצה להעביר?

ענת ברקו (הליכוד):

אני רוצה להגיד כמה מילים. אני מבקשת שהדיון לגבי עריקים בצה"ל שעושים את
העריקות מסיבות כלכליות וזה פוגע גם ביכולת לשרת, גם במורל וגם יש דילמה
בלתי מוסרית לאותם חיילים שהמקרר ריק בבית, והם צריכים להגיע לצבא – אני
מבקשת שהדיון הזה יגיע - -

היו"ר מכלוף מיקי זוהר:

יש מישהו שרוצה להתנגד?

קריאה:

היא לא אמרה לאיזו ועדה היא רוצה שזה יגיע.

היו"ר מכלוף מיקי זוהר:

לחוץ וביטחון.

ענת ברקו (הליכוד):

אני מבקשת שזה יגיע לוועדת חוץ וביטחון.

היו"ר מכלוף מיקי זוהר:

יש מישהו שמתנגד?

פנינה תמנו (יש עתיד):

קודם כול אני מברכת את ענת ברקו ואת עמר בר לב על הדיון הזה. בזמנו אמר לנו
היושב-ראש שהוא מביא את זה רק בנובמבר. השאלה היא האם אתם מבקשים להקדים את
זה? אולי לכנס דיון מיוחד בפגרה? אני מנסה להבין.

ענת ברקו (הליכוד):

לא בפגרה, אבל המטרה היא שיהיה כמה שיותר מהר.

היו"ר מכלוף מיקי זוהר:

המטרה היא שזה יהיה כמה שיותר מהר. הם ילחצו את יושב-ראש הוועדה לקיים את
הדיון כמה שיותר מהר. אנחנו גם נלחץ אותם.

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להעביר את הדיון בנושא שבעים אחוזים מחיילי צה"ל הכלואים בבתי הכלא
הצבאיים סובלים מבעיות כלכליות, לוועדת החוץ והביטחון, התקבלה.

היו"ר מכלוף מיקי זוהר:

ההצעה התקבלה.

יואל חסון (המחנה הציוני):

אני מושך את הרביזיה.

היו"ר מכלוף מיקי זוהר:

תודה רבה. הישיבה נעולה.

הישיבה נעולה.

קריאות:

רגע, אסדת הגז.

היו"ר מכלוף מיקי זוהר:

נעלתי את הישיבה.

הישיבה ננעלה בשעה 11:30.
