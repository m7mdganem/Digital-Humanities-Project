הכנסת השבע-עשרה נוסח לא מתוקן

מושב שני

פרוטוקול מס' 110

מישיבת ועדת הכנסת

יום שלישי, כ"ז באייר התשס"ז (15 במאי 2007), שעה 9:30

סדר היום:

ערעורים על החלטת יו"ר הכנסת והסגנים שלא לאשר דחיפות הצעות לסדר היום

נכחו:

חברי הוועדה:

יעקב מרגי – ממלא מקום היו"ר

יולי אדלשטיין

דב חנין

שלי יחימוביץ

רן כהן

גדעון סער

מוזמנים:

אריה האן - מזכיר הכנסת

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

יפה קרינצה
1. ערעורים על החלטת יו"ר הכנסת והסגנים שלא לאשר דחיפות הצעות לסדר היום

1.  ערעור של חבר-הכנסת דב חנין בנושא ההחלטה לקלוט מספר מצומצם של פליטי
    דרפור

  ב. של חבר-הכנסת רן כהן בנושא מצבם של הפליטים מדרפור

היו"ר יעקב מרגי:

בוקר טוב, אני מתכבד לפתוח את ישיבת ועדת הכנסת, ישיבה מספר 110. על סדר
היום ערעורים על החלטת יושב-ראש הכנסת והסגנים שלא לאשר דחיפות הצעות לסדר
היום. ראשון המערערים הוא חבר-הכנסת דב חנין, בנושא ההחלטה לדחות הצעה על
פליטי דרפור, וכן של חבר-הכנסת רן כהן – שאיננו נוכח – אז הערעור שלו לא
ידון.

אנחנו דנים כרגע בערעור של חבר-הכנסת חנין. בבקשה.

דב חנין:

תודה רבה, אדוני היושב-ראש. אני רוצה לבקש את הסכמתכם לאשר בהסכמה את הבאתה
של הסוגיה הזאת למליאת הכנסת משתי סיבות. אנחנו מדברים על דבר שיש לו
חשיבות מאוד גדולה, ויש לגביו רגישות ציבורית גדולה. אני מלווה את עניינים
של פליטי דרפור, אבל אני יודע שיש לא מעט חברי-כנסת נוספים שמעורבים בסוגיה
הזאת ופעילים בעניין הזה. אנחנו נתקלים במציאות קשה, של אנשים שהם קורבנות
של רצח עם שמתנהל בדרפור. מספר מועט מהם הגיע לארץ, אבל המעטים שהגיעו
יושבים ברובם הגדול בבתי כלא, למרות שהם לא עבריינים ולמרות שיש פתרונות
אחרים לבעיות אחרים.

הדבר הזה חשוב מאוד, לדעתי, ודאי למדינת ישראל שהוקמה כמדינה של פליטים. יש
לנו חובה מוסרית, גם כלפי עצמנו וכלפי ההיסטוריה שלנו, כעם, כי לא רחוקים
הימים שבהם היהודים היו אלה שהתדפקו על דלתותיהן של מדינות העולם ולא יכלו
לקבל מענה בשום מקום. אני חושב שכמדינה שהוקמה כמדינה של פליטים כאלה,
אנחנו צריכים להיות מאוד ערניים וקשובים לבעיה כזאת ואי אפשר להשלים עם מצב
מתמשך – אני אומר את זה בעדינות – שבפועל הוא סוג של התעללות באנשים האלה.
זה מבחינת היבט החשיבות.

מבחינת היבט הדחיפות, אנחנו מדברים על שאלות שבהן אפשר היום לקבל החלטות.
ההחלטות האלה אפשריות, זה לא בשמים, זה ניתן לביצוע. נראה לי שדווקא אמירה
ברורה של הכנסת יכולה לתרום להחלטה כזאת. כמו שאני מבין, הדברים תקועים בין
רשויות שונות. אף אחד לא אומר שהוא מתנגד לטפל בעניין פליטי דרפור, אבל
בפועל הדברים לא קורים כפי שצריך ולכן נראה לי שהחלטה ברורה של הכנסת ראויה
בעניין הזה.

משתי הסיבות האלה אני מבקש לאשר את העלאת הנושא על סדר היום. אני רוצה
להוסיף ולומר שעיינתי במהדורה הטנטטיבית של סדר היום של הכנסת ביום רביעי,
והוא בסך הכל לא סדר יום עמוס במיוחד. זאת אומרת, אפשר בהחלט לשלב הצעה
נוספת של עוד כמה דקות שתעסוק בנושא שיש לו חשיבות ציבורית כל כך גדולה.
תודה רבה.

היו"ר יעקב מרגי:

תודה. נציג הנשיאות, חבר-הכנסת אדלשטיין, בבקשה.

יולי-יואל אדלשטיין:

תודה רבה אדוני היושב-ראש, אדוני המערער. אני כאן בניגוד עניינים מוחלט, כי
למען גילוי נאות אני חייב לומר שהייתי ראשון המגישים של ההצעה לסדר בנושא
פליטי דרפור. הסיבה היחידה שאני לא יכול לומר לחבר הכנסת חנין "כל מילה
בסלע" היא שאני נציג הנשיאות כרגע.

בנימה יותר רצינית, מבחינה פרוצדורלית, אושרו כמקובל, חמש הצעות לסדר היום
לדיון דחוף במליאה. הנימוק השני, שהעלו כמה מחברי הנשיאות – לא כולם –
רגישות ציבורית של קיום דיון כזה בכנסת.

אלה הדברים שאני יכול למסור בשם הנשיאות. ההחלטה היא בידי הוועדה.

היו"ר יעקב מרגי:

אושר המספר הרגיל של הצעות לסדר היום?

יולי-יואל אדלשטיין:

אמרתי שאושרו חמש הצעות לסדר היום.

היו"ר יעקב מרגי:

מי בעד אישור הערעור, שיחול גם על הערעור של חבר-הכנסת כהן?

הצבעה

בעד - רוב

נגד - אין

נמנעים – אין

הערעור התקבל

היו"ר יעקב מרגי:

בהיעדר מתנגדים, הערעור התקבל. זה נושא חשוב ביותר.

2. ערעור של חברת הכנסת שלי יחימוביץ בנושא ממצאי דוח מבקר המדינה השנה

היו"ר יעקב מרגי:

הנושא הבא הוא ערעור של חברת הכנסת שלי יחמוביץ. חברת הכנסת יחימוביץ צריכה
לצאת בעוד רגע לוועדה שלה, הוועדה לזכויות הילד ולכן נקיים דיון בקצרה.
בבקשה.

שלי יחימוביץ:

ביקשתי לקיים דיון על ממצאי דוח מבקר המדינה בעניין הפיקוח על המעונות
לחוסים. הבקשה שלי נדחתה בטענה שהנושא יעלה לוועדה לביקורת המדינה. דיון
בוועדה לביקורת המדינה הוא לא תחליף לדיון במליאה. מדובר בהצעה דחופה
מכיוון שבפתח עומדת הפרטה של שני מעונות לחוסים, וממצאי המבקר לגבי הפיקוח
על ההפרטה הם מאוד קריטיים לעצם ההפרטה. המבקר טוען שמוסדות כאלה מופרטים
בלי שיהיה פיקוח של המדינה, וכך החלשים ביותר: מפגרים, נכים, מופקרים
לחסדיהם של בעלי עסקים שמתפעלים את המעונות בלי שום ביקורת של המדינה.

אני מבקשת לקיים על כך דיון דחוף, לפני שיופרטו שני המעונות הנוספים.

היו"ר יעקב מרגי:

התייחסות קצרה של חבר-הכנסת רן כהן.

רן כהן:

אדוני היושב-ראש, מכיוון ושימשתי פעמיים יושב-ראש הוועדה לביקורת המדינה,
גם אני נדהמתי מכך שלמרות שהדוחות מוגשים לוועדה לביקורת המדינה, הכנסת דנה
בממצאי הדוח במליאתה. למרות תדהמתי, זה נוהג שקיים מימים ימימה, שגם המליאה
דנה בדוחות, ללא קשר לזה שהדוח נדון בפרטיו ובסעיפיו בוועדה לביקורת
המדינה. לכן, לעניות דעתי, זאת בקשה נכונה.

היו"ר יעקב מרגי:

עמדת הנשיאות, בבקשה.

יולי-יואל אדלשטיין:

יש לי הערה קצרה, פרוצדורלית לגמרי, בלי להיכנס למהות הנושא ולחשיבותו. אני
חולק על ידידי, חבר-הכנסת רן כהן. למיטב זכרוני, לא היה תקדים שהנשיאות
אישרה לדיון דחוף נושא של דוח מבקר המדינה בטרם הוא נדון בוועדה לביקורת
המדינה. יכול להיות שהדיונים היו באישור ועדת הכנסת.

שלי יחימוביץ:

הדוח כבר נדון בוועדה לביקורת המדינה.

יולי-יואל אדלשטיין:

אם הדוח נדון בוועדה אני לא רואה סיבה לדחייה. הסיבה שהועלתה בנשיאות היא
שהנושא הזה עובר לוועדה לביקורת המדינה.

היו"ר יעקב מרגי:

מי בעד אישור הערעור?

הצבעה

בעד - רוב

נגד - אין

נמנעים – אין

הערעור התקבל

היו"ר יעקב מרגי:

בהיעדר מתנגדים ונמנעים אני קובע שהערעור התקבל.

3. ערעור של חבר-הכנסת מוחמד ברכה בנושא החלטת עיריית ירושלים לבנות 20,000
יחידות דיור מעבר לקו הירוק

היו"ר יעקב מרגי:

יש בקשה של חבר-הכנסת מוחמד ברכה. בעקבות הבחירות להסתדרות נבצר ממנו להגיע
לוועדה, לכן הוא מבקש שחברו לסיעה, חבר-הכנסת דב חנין, ינמק את הערעור.
החברים מאשרים לדון בערעור?

גדעון סער:

אני לא רוצה לדחות מטעם פרוצדורלי, אבל לדעתי זה לא טעם טוב. אבל בסדר, אין
לי בעיה.

היו"ר יעקב מרגי:

בבקשה, חבר-הכנסת חנין.

דב חנין:

אדוני היושב-ראש, הסוגיה שהועלתה כהצעה דחופה לסדר היום מדברת על החלטה
לבנות 20,000 יחידות דיור בשכונות חדשות במזרח ירושלים. אני רוצה לומר לכם,
חבריי חברי-הכנסת, שיש לנו פה משחק מאוד עדין בסוגיות, שלפעמים פונים אלינו
בקשר אליהן ומבקשים את ההתחשבות שלנו. למשל, אתמול קיימה הכנסת דיון בנושא
יום ירושלים. לנו יש דעה אחרת בנושא יום ירושלים, אבל במסגרת כללי המשחק לא
השתמשנו בזירה של הדיון החגיגי בכנסת כדי להביע את עמדתנו בסוגיות של
ירושלים. אבל יש לנו עמדה, והעמדה במקרה הזה גם ראויה להצעה דחופה לסדר.

יש באמת החלטה חדשה, מאוד חשובה, לבנות 20,000 יחידות דיור במזרח ירושלים.
זה גם חשוב, גם דחוף, זה מתאים לדיון בכנסת, ואני חושב שדווקא בשבוע שבו
הכנסת ציינה את יום ירושלים צריך לכבד את כל כללי המשחק. זאת אומרת, אם
האופוזיציה – במקרה הזה אנחנו אופוזיציה משמאל – מכבדת את הפניות של הרוב
למתכונת מסוימת של התייחסות לאירועים, גם אתם צריכים לאפשר לנו את הערוץ
הקטן והמועט שיש לנו בכדי להביע את עמדותינו בדיוק בסוגיות האלה, אבל
במתכונת שלנו.

רן כהן:

צריך גם לתת אפשרות לממשלה לנמק את החלטה.

היו"ר יעקב מרגי:

תודה. חבר-הכנסת סער, בבקשה.

גדעון סער:

יסלח לי ידידי, חבר-הכנסת דב חנין, אבל ההנמקה שלו מעידה מדוע צריך להצביע
נגד הערעור. כאשר אומרים: דווקא בשבוע של יום ירושלים אנחנו צריכים לערער
על איחוד ירושלים או על זכותנו לבנות בכל חלקיה – אז אין כאן דחיפות כי,
ברוך השם, אין שנה ב-40 השנים האחרונות שלא בנו במזרח ירושלים, ואני מאמין
ומקווה שכך יהיה גם ב-40 השנים הבאות. אני חושב שכאשר מתריסים, קל וחומר
בשבוע של יום ירושלים, שצריך לאשר להם - אז לא. אני מכבד, כמובן כל דעה,
אבל יש שוליים מאוד צרים – לצערי, היו סיעות שהודיעו אתמול שהן מחרימות את
הטקס לאיחוד ירושלים במליאה הכנסת - ואנחנו איננו צריכים לאשר זאת על מנת
לתת במה לאותו מסר פוליטי, שמחליש את הריבונות שלנו בירושלים.

מעבר לכל הדברים, יש גם חוק ירושלים. אנחנו נמצאים בירושלים, בשטח שהשיפוט,
החוק והמינהל של מדינת ישראל הוחל עליו. מי שרוצה – שינסה לשנות את החוק.

היו"ר יעקב מרגי:

עמדת הנשיאות, חבר-הכנסת אדלשטיין.

יולי-יואל אדלשטיין:

אין לי הרבה מה להוסיף. גם הנשיאות שקלה את האופי המיוחד של השבוע, וגם
באופן פרוצדורלי, כבר הוגשו חמש הצעות דחופות לסדר היום, שאני חייב לציין
שברובן ככולן היו יותר מציעים מיותר סיעות מאשר בהצעה הזאת.

היו"ר יעקב מרגי:

תודה, אדוני. מי בעד אישור הערעור?

הצבעה

בעד – אין

נגד – 5

נמנעים - אין

הערעור נדחה

היו"ר יעקב מרגי:

תודה, הערעור נדחה.

תודה לכולם, אני נועל את הישיבה.

הישיבה ננעלה בשעה 9:50.
