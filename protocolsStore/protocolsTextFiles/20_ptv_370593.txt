הכנסת העשרים

מושב שלישי

פרוטוקול מס' 224

מישיבת ועדת הכנסת

יום שני, ח' באדר התשע"ז (06 במרץ 2017), שעה 15:45

סדר היום:

בקשת הממשלה להקדמת הדיון בהצעת חוק, לפני הקריאה ראשונה

בקשה להקדמת הדיון בהצעת חוק מימון מפלגות (תיקון – הגדרת גוף פעיל
בבחירות), התשע"ו-2016 (כ/678), לפני הקריאה השנייה והשלישית – רביזיה.

נכחו:

חברי הוועדה:

יואב קיש – היו"ר

דוד אמסלם

דוד ביטן

מכלוף מיקי זוהר

יואל חסון

אברהם נגוסה

רועי פולקמן

חברי הכנסת:

רויטל סויד

רחל עזריה

מוזמנים:

עידית בן בסט – משרד האוצר

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

בקשת הממשלה להקדמת הדיון בהצעת חוק, לפני הקריאה ראשונה

היו"ר יואב קיש:

אני פותח את הדיון. הנושא הראשון, בקשת הממשלה להקדמת הדיון בהצעת חוק
התכנון והבניה (תיקון מס' 14), התשע"ז-2017, בקריאה ראשונה.

נציגת האוצר, בבקשה.

עידית בן בסט:

- - - מתחילות לעצור הליכי תכנון או לחכות לראות מה קורה. יש גם ערעור - -
-

היו"ר יואב קיש:

אני מעלה להצבעה את בקשת הממשלה להקדמת הדיון בהצעת חוק התכנון והבניה. מי
בעד? מי נגד?

הצבעה

בעד בקשת הממשלה – רוב

נגד – אין

נמנעים – אין

בקשת הממשלה להקדמת הדיון בהצעת חוק התכנון והבניה נתקבלה.

פה אחד. ההצעה התקבלה.

ארבל אסטרחן:

בקריאה ראשונה צריך קוורום.

היו"ר יואב קיש:

אז למה לא אמרתם לי? אז תביאו את החבר'ה. אם יהיה קוורום, טוב. אם לא, אז
לא.

ההצבעה הראשונה לא רלוונטית. היא צודקת מאה אחוז.

לגבי הנושא של איילת נחמיאס ורבין, היא ביקשה שנעשה את הדיון הזה בנוכחותה,
ולכן אני לא מעלה את זה לדיון.

בקשה להקדמת הדיון בהצעת חוק מימון מפלגות (תיקון - הגדרת גוף פעיל
בבחירות), התשע"ו-2016, לפני הקריאה השנייה והשלישית - רביזיה

היו"ר יואב קיש:

יואל הגיש רביזיה להקדמת הדיון בהצעת חוק מימון מפלגות. בבקשה, נמק את
הרביזיה.

יואל חסון (המחנה הציוני):

אדוני, אמרתי את זה בכניסה, אבל מעולם לא הייתה הצעת חוק כל כך מיותרת,
שבזבזה כל כך הרבה משאבים של הכנסת, בעיקר משאבי זמן של חברי הכנסת שמאוד
מאוד נדרשים. אנחנו נמצאים עכשיו בשלהי המושב הזה. יש לנו כל כך הרבה דברים
שעוד רוצים להביא, חלקם אגב יוזמות חשובות וטובות של הממשלה גם, שאנחנו
דווקא היינו רוצים שיעברו. ולכן

אברהם נגוסה (הליכוד):

על איזה סעיף?

היו"ר יואב קיש:

על חוק 15V, על הרביזיה שלו.

יואל חסון (המחנה הציוני):

כשאני ביקשתי את הרביזיה, לא ביקשתי אותה רק לצורך הרביזיה, אלא ביקשתי כדי
לאפשר ליושב-ראש הוועדה לחשוב שוב האם הדרך שבה הוא מוביל את 15V, את החוק
המדובר שכינויו 15V, זה באמת החוק שצריך עכשיו לקדם בוועדת הכנסת. אתה יודע
שהיה לנו היום דיון שאתה השתתפת בו, ואני שמחתי שהשתתפת בו יחד עם החברה
האזרחית לגבי - - -

היו"ר יואב קיש:

יואל, דקה לסיום. אתה מאריך מאוד. זה כבר מעל שלוש דקות. דקה לסיום.

יואל חסון (המחנה הציוני):

כמה אני כבר עושה רביזיות?

היו"ר יואב קיש:

יואל, דקה לסיום. כל שני וחמישי. בבקשה.

רחל עזריה (כולנו):

בחמישי אין כנסת. שני ורביעי.

היו"ר יואב קיש:

דקה מעכשיו, בבקשה. השעון רץ.

יואל חסון (המחנה הציוני):

לא, אתה לא תעשה פה סלומינסקי עכשיו. זה ייגמר רע, לא כדאי לך.

היו"ר יואב קיש:

לא, אי-אפשר לעצור אותך פשוט. כבר ארבע דקות הוא מושך זמן. אנחנו לא ילדים,
קדימה. דקה.

היו"ר יואב קיש:

קודם כל יש לך "לוק" נערי, זה בסדר.

היו"ר יואב קיש:

זה מהזמן שלך, ידידי יואל.

יואל חסון (המחנה הציוני):

לא, אתה לא תעשה לי דקה.

אני רוצה לומר שאתה היית היום בדיון חשוב של החברה האזרחית בנושא דמוקרטיה,
פיקוח, יוזמות דמוקרטיות, כל הדברים האלה, ובאמת ביוזמה הזאת ראינו שיש
באמת סוגיות שוועדת הכנסת יכולה לדבר עליהן, יותר חשוב ויותר דחוף מאשר
15V. מתברר מדיון לדיון שזה חוק שלא ניתן באמת לאכוף אותו, זה חוק שלא מסדר
את מה שאתה באמת רוצה לסדר, והגרוע ביותר בסיפור, שזה חוק שהמטרה שלו בסופו
של דבר זה להכשיר תעמולה אסורה של "ישראל היום", תעמולה שכבר קיימת שנים,
ובסוף ככה, מתחת לרדאר, גורמים לאנשים לחשוב שזה נגד 15V. אבל החוק הזה
בעצם הוא בעד "ישראל היום", הוא כדי לאפשר את כלי התעמולה הזה, המושחת הזה,
לאפשר לו להמשיך לסייע לנתניהו בתעמולה שלו. לא לליכוד. זה לא לטובת
הליכוד, זה לטובת נתניהו. זה עיתון שהמוטיבציה על הקמתו - - -

רויטל סויד (המחנה הציוני):

לקיש לא יוצא מזה כלום?

יואל חסון (המחנה הציוני):

שום דבר.

היו"ר יואב קיש:

יואל, אני לא רוצה לקטוע אותך.

יואל חסון (המחנה הציוני):

אני מסיים. לכן אני אומר, החוק הזה, כדי שתהיה לו אפשרות שנוכל לדון עליו
ברצינות, דורש דיון מחודש. לכן ביקשתי את הרביזיה. הוא דורש חשיבה נוספת,
משמעותית, שיכולה לאפשר לחברי הוועדה דיון.

היו"ר יואב קיש:

תודה רבה. אני מעלה להצבעה.

יואל חסון (המחנה הציוני):

אני מבקש התייעצות סיעתית.

היו"ר יואב קיש:

בסדר, יש לך התייעצות סיעתית. בבקשה. יש לך חמש דקות. יש לנו זמן להאריך
אחרי 16:00. אבל אני אומר לך כבר שאנחנו מתחילים הצבעה ב-16:03. אני לא
מחכה לכם.

(הישיבה נפסקה בשעה 15:58 ונתחדשה בשעה 16:03.)

היו"ר יואב קיש:

חברים, אני פותח את הישיבה.

יואל חסון (המחנה הציוני):

יש לי הודעה של הסיעה.

היו"ר יואב קיש:

אין הודעה, אנחנו מצביעים. היינו לפני ההצבעה, ביקשת ללכת להתייעצות
סיעתית, הסכמתי. עכשיו מצביעים.

יואל חסון (המחנה הציוני):

אבל יש לנו עמדה שאנחנו רוצים להציע לוועדה.

היו"ר יואב קיש:

לא מעניין אותי עכשיו. אנחנו מצביעים על הבקשה להקדמת הדיון בהצעת חוק
מימון מפלגות. מי בעד הרביזיה של יואל? מי נגד?

הצבעה

בעד הרביזיה – מיעוט

נגד – רוב

נמנעים – אין

הרביזיה לא נתקבלה.

היו"ר יואב קיש:

הרביזיה נפלה.

בקשת הממשלה להקדמת הדיון בהצעת חוק, לפני הקריאה ראשונה

היו"ר יואב קיש:

אנחנו מצביעים שוב על בקשת הממשלה להקדמת הדיון בהצעת חוק התכנון והבניה,
שהיה פה ולא היה קוורום. אגיד לכם בקצרה, מדובר בהצעה שתפתור את הנושא של
הבעיות עם הוועדות המקומיות, בהתאם לנושא של בקשה של בג"ץ. הממשלה הגישה
תיקון לעניין ומבקשת פטור.

מי בעד? מי נגד?

הצבעה

בעד בקשת הממשלה – 6

נגד – 1

נמנעים – אין

בקשת הממשלה להקדמת הדיון נתקבלה.

היו"ר יואב קיש:

ברוב של שישה מול אחד, הבקשה התקבלה.

הישיבה נעולה.

הישיבה ננעלה בשעה 16:10.
