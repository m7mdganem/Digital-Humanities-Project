הכנסת השמונה-עשרה נוסח לא מתוקן

מושב שני

פרוטוקול מס' 84

מישיבת ועדת הכנסת

יום שלישי, כ"ז באייר, התש"ע (11 במאי 2010) בשעה 15:30

סדר היום:

1.  המלצת ועדת הכנסת לבחירת סגן יושב-ראש הכנסת.

2.  ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

נכחו:

חברי הוועדה:

יריב לוין – היו"ר

עינת וילף

אברהם מיכאלי

מוזמנים:

חה"כ אופיר אקוניס

חה"כ גאלב מג'אדלה

ירדנה מלר-הורוביץ – מזכירת הכנסת

ייעוץ משפטי: ארבל אסטרחן

מנהלת הוועדה: אתי בן-יוסף

רשמת פרלמנטארית: אתי אפלבוים

  המלצת ועדת הכנסת לבחירת סגן יושב-ראש הכנסת

היו"ר יריב לוין:

צהריים טובים. אני פותח את ישיבת ועדת הכנסת.

אנחנו נעבור לנושא המלצת ועדת הכנסת לבחירת סגן יושב ראש הכנסת.

כידוע, חברת הכנסת לשעבר והשרה לשעבר, יולי תמיר, שכיהנה כסגנית יושב ראש
הכנסת מטעם מפלגת העבודה, התפטרה מהכנסת ומטבע הדברים גם מתפקידה. מאחר
ונשיאות הכנסת נבנתה כך שהיא תשקף מגוון רחב וגם הוגדלה ל-9 חברים, בין
היתר לצורך הזה, ההיגיון אומר, או אפילו מחייב, שסיעת העבודה שיש לה 13
חברי כנסת תזכה גם היא לנציג שיישב בנשיאות. אי לכך, נציג שלה ייבחר כסגן
יושב ראש הכנסת תחת הגברת תמיר שהתפטרה.

אני מבין שמפלגת העבודה מבקשת להציע לתפקיד הזה את השר לשעבר, וחבר הכנסת
דהיום, גאלב מג'אדלה. אני, כמובן, פותח את הדיון אם מישהו שרוצה להתייחס.
כמובן שנאפשר לחבר הכנסת מג'אדלה לומר את אשר הוא מעוניין, ככל שהוא
מעוניין. ההחלטה שאנחנו נדרשים לקבל כאן היא החלטה על-פי התקנון המתוקן,
החלטה של המלצה. המלצה זאת תובא אחר-כך לאישורה של מליאת הכנסת כולה
בהצבעה.

אברהם מיכאלי:

מה יש לדון, הוא שכן שלי עכשיו.

אני מאחל לו הצלחה. אני מצטרף לבחירה של מפלגת העבודה אבל שהם יישארו
בקואליציה כי הם מאיימים כל יום לצאת החוצה.

אופיר אקוניס:

דני בן סימון רומז על זה מהיום הראשון. היינו באיזה פאנל ביוקנעם בחודש
הראשון של כהונת הכנסת. דיברנו על העניין המדיני. הוא רומז על זה בערך
מהחודש הראשון לכהונת הממשלה. מאז עברו 14 חודש ועדיין מפלגת העבודה היא
חברה טובה בקואליציה. אנחנו מאחלים לה לא רק אריכות ימים כשותפה בקואליציה
אלא עד סוף הקדנציה. אני לא חושב שיש פה בכלל שאלה. כך גם לסגן היושב ראש
המיועד, חבר הכנסת מג'אדלה.

היו”ר יריב לוין:

חבר הכנסת מג'אדלה, אם אתה רוצה משהו לומר. אתה לא חייב, רק אם אתה רוצה.

גאלב מג'אדלה:

נחכה להצבעה.

היו"ר יריב לוין:

זאת רק המלצה. אני רק מזכיר לך שאחרי הדברים שלך אני יכול לבקש רביזיה.

אני מביא את ההצעה. מי בעד לאשר את ההמלצה על מינויו של חבר הכנסת גאלב
מג'אדלה כסגן יושב ראש הכנסת וכנציגה של מפלגת העבודה בתפקיד הזה.

הצבעה

בעד – רוב

נגד – אין

נמנעים - אין

היו"ר יריב לוין:

פה אחד, אין מתנגדים ואין נמנעים.

גאלב מג'אדלה:

תודה לחבר הכנסת יריב לוין היושב ראש, לחברי הכנסת המשתתפים בישיבה, לצוות
הוועדה על המאמץ שעשיתם כדי ליישם את החלטת סיעת העבודה ולכבד אותה.

אני מקווה שכמו שאר החברים הסגנים שלי, יחד עם היושב ראש, נעשה את הכול
בעזרת מזכירת הכנסת, כדי שנוכל לייצג את הכנסת ולנהל את סדר יומה של הכנסת
על הצד הטוב ביותר לטובת כולנו.

היו"ר יריב לוין:

תודה רבה.
ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר יריב לוין:

אני עובר לנושא הבא, ערעורים על החלטת יו"ר הכנסת והסגנים שלא לאשר דחיפות
הצעות לסדר-היום.

יש לנו ערעור אחד של חבר הכנסת אופיר אקוניס בנושא: חשיפת פרטים חדשים על
השופט גולדסטון.

מאחר ואין כאן נציג של נשיאות הכנסת אני אחסוך ממך אפילו את הנימוקים.
בהיעדר נציג, אין לי אלא להסיק שלנשיאות אין שום התנגדות לבקשה. לפיכך אני
מבקש להצביע.

מי בעד לקבל את הבקשה?

הצבעה

בעד – רוב

נגד – אין

נמנעים אין

היו"ר יריב לוין:

פה אחד, אין מתנגדים, אין נמנעים.

אברהם מיכאלי:

אפשר להצטרף לדיון.

היו"ר יריב לוין:

לא, בהיעדרם אני לא מקיים דיון.

אופיר אקוניס:

תודה רבה, אני מאוד מודה לך אדוני היושב ראש.

היו"ר יריב לוין:

תודה רבה הישיבה נעולה.

(הישיבה ננעלה בשעה 14:40)
