הכנסת השש-עשרה נוסח לא מתוקן

מושב שלישי

פרוטוקול מס' 211

מישיבת ועדת הכנסת

יום שלישי, ו' באדר התשס"ה (15 בפברואר 2005), שעה 9:00

סדר היום: א. בקשות חברי הכנסת רומן ברונפמן ויגאל יאסינוב להעברת הצעת חוק
הדרכים

(שילוט) (תיקון שילוט דיגיטלי), התשס"ה-2005 (פ/2496) והצעת חוק הרשויות

המקומיות (איסור שילוט באמצעות הקרנת סרטים), התשס"ג-2003, (פ/1130)

מוועדת הפנים ואיכותה סביבה לדיון בוועדת הכלכלה.

ב. קביעת ועדה לדיון בהצעת חוק הביטוח הלאומי (תיקון מס' 79) (ועדה לעררים

לעניין מצב תפקודי – הוראת שעה), התשס"ה-2004 (מ/149).

ג. מינוי ועדות משותפות לעניין חוק ההסדרים.

נכחו:

חברי הוועדה: רוני בר-און - היו"ר

זהבה גלאון

יגאל יאסינוב

גאלב מג'אדלה

גדעון סער

מאיר פרוש

מוזמנים: אריה האן

ירדנה מלר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר פוליבוי

 א. בקשות חברי הכנסת רומן ברונפמן ויגאל יאסינוב להעברת הצעת חוק הדרכים (שילוט) (תיקון שילוט דיגיטלי), התשס"ה-2005 (פ/2496) והצעת חוק הרשויות המקומיות (איסור שילוט באמצעות הקרנת סרטים), התשס"ג-2003, (פ/1130) מוועדת הפנים ואיכותה סביבה לדיון 

בוועדת הכלכלה.

היו"ר רוני בר-און:

אני פותח את ישיבת ועדת הכנסת, ישיבה מס' 211. האם יש ערעורים על החלטת
יושב-ראש הכנסת והסגנים שלא לאשר דחיפות הצעות לסדר היום?

אתי בן-יוסף:

הם לא הגיעו.

היו"ר רוני בר-און:

אם כך, נעבור לבקשות חברי הכנסת ברונפמן ויאסינוב להעביר הצעת חוק הדרכים
(שילוט) (תיקון שילוט דיגיטלי), התשס"ה-2005 (פ/2496) והצעת חוק הרשויות
המקומיות (איסור שילוט באמצעות הקרנת סרטים), התשס"ג-2003 (פ/1130) מוועדת
הפנים ואיכות הסביבה לדיון בוועדת הכלכלה. מה אומר אדוני יושב-ראש
הקואליציה?

גדעון סער:

אני מתנגד לבקשה. היא נוגעת לרשויות המקומיות, ולכן היא צריכה להישאר
בוועדת הפנים ואיכות הסביבה.

היו"ר רוני בר-און:

חברת הכנסת גלאון, את רוצה להסביר מה חושב דוקטור ברונפמן, אם את יכולה
לרדת לעומק דעתו? הוא רוצה להעביר את זה לוועדת הכלכלה. הוא אומר שיש לו
הצעה דומה.

זהבה גלאון:

נכון, שאז נידונה בוועדת הכלכלה, וזה לא ממש עניין של רשויות, אלא יותר
עניין של שילוט בדרכים.

גדעון סער:

אבל ההצעה השנייה היא הצעה ממש של רשויות מקומיות. היא באה לקבוע נורמה
לרשויות המקומיות.

היו"ר רוני בר-און:

Two wrongs do not make one right. זה שטעינו פעם והעברנו את זה לוועדת
הכלכלה, לא אומר שצריך להעביר את זה לשם שוב.

גדעון סער:

אם יושבי-ראש ועדת הפנים ואיכות הסביבה וועדת הכלכלה יבואו אלינו עם הסכמה,
אין לי בעיה, אבל אני לא בעד לשנות את זה בצורה הזאת.

זהבה גלאון:

זה פתרון.

היו"ר רוני בר-און:

אם כך, לא ניגע בזה בשלב זה. על פי הסכמה שבין יושבת ראש סיעת מרצ, שאחד
המבקשים נמנה על סיעתה, ובין יושב ראש הקואליציה, חברי הכנסת ויושבי ראש
הוועדות הנוגעות בעניין, יידברו ביניהם.

גדעון סער:

הגיע יושב-ראש ועדת הפנים ואיכות הסביבה. חבר הכנסת מג'אדלה, התנגדתי
להעביר את החוק מוועדתך, אלא אם זה יהיה בהסכמתך.

גאלב מג'אדלה:

אני יכול להתבטא בנושא הזה, אדוני היושב ראש?

היו"ר רוני בר-און:

אתה רוצה לקלקל?

גאלב מג'אדלה:

חס וחלילה.

גדעון סער:

אמרנו שתהיה הידברות, ומה שלא יהיה על דעתך, אני אתנגד מאוד.

גאלב מג'אדלה:

זה מקובל עליי מאוד.

היו"ר רוני בר-און:

אני מציע שאתה תדבר עם חבר הכנסת אמנון כהן. דברו ביניכם, ותבואו אליי עם
איזו הצעה משותפת.

גאלב מג'אדלה:

הנימוקים שלי הם כבדי משקל. אני חושב שיושב ראש הקואליציה ביטא חלק מהם,
ולכן זה מקובל עליי בשלב זה.

היו"ר רוני בר-און:

כל מה שמקובל עליך, מתקבל בברכה אצלנו...חבר הכנסת יאסינוב, אתה יכול כמובן
להיות מעורב בדיון הזה, מדובר על איזושהי הידברות בין יושב-ראש ועדת הכלכלה
לבין יושב-ראש ועדת הפנים ואיכות הסביבה, שיבואו אלינו עם עניין מגובש.

יגאל יאסינוב:

אני רק רוצה להוסיף משהו.

גדעון סער:

אנחנו לא פותחים את זה לדיון. אם נפתח את זה לדיון, יהיו החלטות.

היו"ר רוני בר-און:

אם יגיעו להסכמה, למה לנו? אם לא יגיעו להסכמה, הדיון ימוצה.

יגאל יאסינוב:

אני לא דורש איזושהי ועדה ספציפית. הבקשה שלי היתה לאחד את זה לדיון מחדש.

היו"ר רוני בר-און:

מאה אחוז, אנחנו מבינים את זה. אם כך, אנחנו משאירים את זה להידברות.

  ג. קביעת ועדה לדיון בהצעת חוק הביטוח הלאומי (תיקון מס' 79) (ועדה
  לעררים

לעניין מצב תפקודי – הוראת שעה), התשס"ה-2004 (מ/149).

היו"ר רוני בר-און:

הנושא הבא הוא קביעת ועדה לדיון בהצעת חוק הביטוח הלאומי (תיקון מס' 79)
(ועדה לעררים לעניין מצב תפקודי – הוראת שעה), התשס"ה-2004 של הממשלה
(מ/149). כפי שאמר לי יושב-ראש ועדת העבודה, הרווחה והבריאות, ההצעה של השר
שטרית במליאה היתה להעביר את זה לוועדת העבודה, הרווחה והבריאות. אני חושב
שזאת ההצעה הנכונה והראויה. מי בעד להעביר את הצעת החוק לדיון בוועדת
העבודה, הרווחה והבריאות? מי נגד? מי נמנע?

הצבעה

בעד – כולם

נגד – אין

ההצעה להעביר את הדיון בהצעת חוק הביטוח הלאומי (תיקון מס' 79) (ועדה
לעררים לעניין מצב תפקודי – הוראת שעה), התשס"ה-2004 (מ/149) נתקבלה.

היו"ר רוני בר-און:

פה אחד הוחלט שהדיון יועבר לוועדת העבודה, הרווחה והבריאות.

ג. מינוי ועדות משותפות לעניין חוק ההסדרים

היו"ר רוני בר-און:

מינוי ועדות משותפות לעניין חוק ההסדרים:

אחד - ועדה משותפת של ועדת הכספים וועדת הפנים ואיכות הסביבה, בראשות ועדת
הכספים שתדון בסעיפים הבאים: פרק ה' – רשויות מקומיות – סעיפים 19 ו-20.
אדוני יושב-ראש הקואליציה, יש לך הצעה?

גדעון סער:

אדוני היושב ראש, מדובר בוועדה המשותפת של ועדת הכספים וועדת הפנים ואיכות
הסביבה, בראשות ועדת הכספים לדיון בסעיפים 19 ו-20. אולי קודם אסביר את
העיקרון בפתח הדברים, כי הוא חל על כל שלוש הוועדות המוצעות: שיהיה בו
ייצוג לכל הסיעות החל מגודל של חמישה או שישה מנדטים ומעלה בכל אחת
מהוועדות הללו. ההצעה היא כדלקמן: נציגיה של ועדת הכספים: חברי הכנסת
ליצמן, דניאל בנללולו, רוחמה אברהם, דני יתום, יולי תמיר, נציג מרצ שאני
מניח שיהיה חיים אורון ונציג המפד"ל. נציגיה של ועדת הפנים: חברי הכנסת
גאלב מג'אדלה, אהוד יתום, לאה נס, מיכאל גורלובסקי, חמי דורון, נציג ש"ס
ונציג האיחוד הלאומי. מדובר ב-14 חברים, שבעה מכל ועדה.

היו"ר רוני בר-און:

האם אנחנו יכולים להודיע במליאה בשם סיעות או שצריך שמות?

אתי בן יוסף:

כן.

היו"ר רוני בר-און:

תודה. מי בעד אישור ההצעה הזאת? מי נגד? מי נמנע?

הצבעה

בעד – כולם

נגד – אין

ההצעה להרכב הוועדה המשותפת של ועדת הכספים וועדת הפנים ואיכות הסביבה
בראשות ועדת הכספים נתקבלה.

היו"ר רוני בר-און:

פה אחד אישרנו את הוועדה הזאת.

שניים – הוועדה הבאה היא ועדה משותפת של ועדת הכספים וועדת הכלכלה, בראשות
ועדת הכספים, אשר תדון בסעיפים הבאים בפרק ט' – תקשורת - סעיפים 41, 42
ו-43. בבקשה, מה הצעתך, אדוני יושב-ראש הקואליציה?

גדעון סער:

אדוני היושב ראש, מנציגי ועדת הכספים: חברי הכנסת יעקב ליצמן, דני יתום,
אלי אפללו, איוב קרא, אהוד רצאבי ונציג המפד"ל. הגעתי לשישה חברי כנסת, אז
אני אוסיף את אברהם בייגה שוחט. נציגי ועדת הכלכלה: אמנון כהן, איתן כבל,
גלעד ארדן, משה כחלון, גילה גמליאל, אילן ליבוביץ ונציג האיחוד הלאומי.

זהבה גלאון:

מה עם נציג של יחד?

גדעון סער:

נציג יחד יהיה במקום חבר הכנסת אברהם בייגה שוחט.

היו"ר רוני בר-און:

מי בעד אישור הרכב הוועדה הזאת? מי נגד? מי נמנע?

הצבעה

בעד – כולם

נגד – אין

ההצעה להרכב הוועדה המשותפת של ועדת הכספים וועדת הכלכלה בראשות ועדת
הכספים נתקבלה.

היו"ר רוני בר-און:

אם כך, אישרנו גם את ההרכב הזה.

שלוש – הוועדה הבאה היא הוועדה המשותפת של ועדת הכספים וועדת החינוך,
התרבות והספורט, בראשות ועדת הכספים, אשר תדון בסעיף הבא בפרק י"ג - פרק
שונות - סעיף 54. האם אתה זוכר מה זה סעיף 54?

גדעון סער:

זה הנושא של המכללות.

היו"ר רוני בר-און:

סעיף 54 עוסק בדין תואר של מוסד בעל רשיון, חוק המועצה להשכלה גבוהה. מה
הוא, אפוא, הרכב הוועדה שאתה מציע, אדוני יושב-ראש הקואליציה?

גדעון סער:

מוצע הרכב הוועדה הבא: מטעם ועדת הכספים, חברי הכנסת יעקב ליצמן, דני יתום,
אברהם בייגה שוחט, רוני בריזון, חיים כץ, נציג ש"ס ונציג מרצ. נציגי ועדת
החינוך, התרבות והספורט: גלעד ארדן, ענבל גבריאלי, יולי תמיר, מגלי והבה,
מלי פולישוק-בלוך, נציג האיחוד הלאומי ונציג המפד"ל.

היו"ר רוני בר-און:

מי בעד ההרכב של הוועדה האחרונה? מי נגד? מי נמנע? תודה.

הצבעה

בעד –כולם

נגד – אין

ההצעה להרכב הוועדה המשותפת של ועדת הכספים וועדת החינוך, התרבות והספורט
בראשות ועדת הכספים נתקבלה.

היו"ר רוני בר-און:

תודה רבה, אישרנו גם את ההרכב הזה. אני מודה לכם על השתתפותכם. אני נועל את
הישיבה.

הישיבה ננעלה בשעה 9:10
