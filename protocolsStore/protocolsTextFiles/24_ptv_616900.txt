הכנסת העשרים-וארבע

מושב שני

פרוטוקול מס' 56

מישיבת ועדת הכנסת

יום שלישי, כ"ד בטבת התשפ"ב (28 בדצמבר 2021), שעה 15:00

סדר היום:

<< הצח >> פניית יושב-ראש ועדת הפנים והגנת הסביבה בדבר טענת נושא חדש
בהצעת חוק התכנון והבנייה (תיקון מס' 137) (אי-תחולת סעיף 157א – חיבור
לחשמל, למים או לטלפון), התשפ"ב–2021 (כ-875), של חה"כ ווליד טאהא וקבוצת
חברי הכנסת << הצח >>

נכחו:

חברי הוועדה:

איתן גינזבורג – מ"מ היו"ר

בועז טופורובסקי

עידית סילמן

יצחק פינדרוס

חברי הכנסת:

אבי מעוז

אופיר סופר

אורית מלכה סטרוק

אוסאמה סעדי

שלמה קרעי

מוזמנים:

ח"כ ווליד טאהא – יו"ר ועדת הפנים והגנת הסביבה

ייעוץ משפטי:

תומר רוזנר (יועץ משפטי של ועדת הפנים והגנת הסביבה)

מנהלת הוועדה:

נועה בירן דדון

רישום פרלמנטרי:

ירון קוונשטוק

<< נושא >> פניית יושב-ראש ועדת הפנים והגנת הסביבה בדבר טענת נושא חדש
בהצעת חוק התכנון והבנייה (תיקון מס' 137) (אי-תחולת סעיף 157א – חיבור
לחשמל, למים או לטלפון), התשפ"ב–2021 (כ-875), של חה"כ ווליד טאהא וקבוצת
חברי הכנסת << נושא >>

<< יור >> היו"ר איתן גינזבורג: << יור >>

חברי הכנסת, אני מתכבד לפתוח את ישיבת ועדת הכנסת. היום יום שלישי, כ"ד
בטבת התשפ"ב, 28 בדצמבר 2001. על סדר-היום: פניית יושב-ראש ועדת הפנים
והגנת הסביבה של הכנסת בדבר טענת נושא חדש בעת הדיון בהצעת חוק התכנון
והבנייה (תיקון מס' 137) (אי-תחולת סעיף 157א – חיבור לחשמל, למים או
לטלפון), של חבר הכנסת ווליד טאהא וקבוצת חברי כנסת. אני אתן ראשית למי
שטען את הנושא החדש.

<< דובר >> אורית מלכה סטרוק (הציונות הדתית): << דובר >>

תודה רבה, אדוני היושב-ראש. מכיוון שאתה יושב בראש הדיון הזה, אז אני רוצה
לפתוח בשבח האכסניה, כלומר בשבחך.

<< יור >> היו"ר איתן גינזבורג: << יור >>

האכסניה היא של ניר אורבך. אני רק - - -

<< דובר >> אורית מלכה סטרוק (הציונות הדתית): << דובר >>

לא, ממש בשבחך. אני רוצה בפתיח, זה לא ייקח הרבה זמן, אבל אני חייבת לספר
לכם סיפור מאוד מאוד יפה על איתן גינזבורג. לפני בערך שבועיים הדיונים
במליאה הסתיימו מאוד מאוד מאוחר, אולי זה היה אחרי הדיון הארוך בוועדת החוץ
והביטחון, אני כבר לא זוכרת מה בדיוק. גמרנו נורא נורא מאוחר את הדיונים,
ואני נסעתי למלון, וגם איתן נסע למלון. אנחנו מגיעים למלון, אני ניגשת
לקבלה, אני מקבלת את הכרטיס שלי לפתוח את החדר במלון, ואני ניגשת למעלית.
איתן גם ניגש לקבלה, לוקח את הכרטיס שלו לפתוח את החדר במלון, וניגש גם
למעלית.

<< יור >> היו"ר איתן גינזבורג: << יור >>

אני ניגשתי קודם.

<< דובר_המשך >> אורית מלכה סטרוק (הציונות הדתית): << דובר_המשך >>

אתה ניגשת קודם? יכול להיות. אני מקבלת את זה.

ניגשים למעלית. במעלית אתה מקליד את המספר של הקומה, ושולחים אותך לאיזה
מעלית שיוצאת. אנחנו מקלידים את המספר של הקומה – אני מקלידה את המספר,
להפתעתי איתן מקליד את אותו מספר. טוב, נוסעים יחד במעלית, מאוד נחמד לנסוע
עם איתן, סך הכול בחור טוב, אחד הטובים שיש בכנסת. עולים לקומה – אנחנו
באותה קומה, הפלא ופלא. יוצאים מהמעלית, אני הולכת לחדר שלי, ואיתן הולך
לחדר שלו, ואז מסתבר שזה אותו חדר. נתנו לנו מפתחות לאותו חדר.

<< יור >> היו"ר איתן גינזבורג: << יור >>

פינדרוס מוטרד מהסיטואציה.

<< דובר_המשך >> אורית מלכה סטרוק (הציונות הדתית): << דובר_המשך >>

שנינו מחוקים מעייפות – מחוקים זו לא מילה. פשוט מחוקים. רק להיכנס לחדר
ולשים ראש, נכון? עכשיו הג'נטלמן הזה, כשהוא רואה שיש לנו את אותו חדר, ישר
בלי להתבלבל, בלי להתווכח, בלי כלום אומר: טוב, אני ארד לקבלה לקבל חדר
אחר. אז זה היה לפתוח בשבח האכסניה, אתה ממש ריגשת אותי.

<< יור >> היו"ר איתן גינזבורג: << יור >>

תודה רבה.

<< דובר >> שלמה קרעי (הליכוד): << דובר >>

אבל - - -

<< יור >> היו"ר איתן גינזבורג: << יור >>

לא, ועכשיו נושא חדש.

<< דובר >> אורית מלכה סטרוק (הציונות הדתית): << דובר >>

זה לא קשור לאבל. בלי אבל ובלי כלום.

<< דובר >> ווליד טאהא (יו"ר ועדת הפנים והגנת הסביבה): << דובר >>

זה גם לא היה על חשבון זמן דיבור.

<< דובר >> שלמה קרעי (הליכוד): << דובר >>

אה, זה היה בחינם. לא כמוך, אתה דיקטטור.

<< דובר >> אורית מלכה סטרוק (הציונות הדתית): << דובר >>

לא, אצל איתן זה לא עובד ככה. דרך אגב, אדוני היושב-ראש, אתה השתפרת
מאוד - - -

<< יור >> היו"ר איתן גינזבורג: << יור >>

אל תדאג, אדוני יושב-ראש ועדת הפנים, גם עליי אומרים שאני דיקטטור.

<< דובר >> ווליד טאהא (יו"ר ועדת הפנים והגנת הסביבה): << דובר >>

אה, אותו דבר.

<< דובר >> שלמה קרעי (הליכוד): << דובר >>

יש כמה רמות של דיקטטור.

<< דובר >> אורית מלכה סטרוק (הציונות הדתית): << דובר >>

לא נכון, אני לא אמרתי - - -

<< יור >> היו"ר איתן גינזבורג: << יור >>

לא, שלמה.

<< דובר >> יצחק פינדרוס (יהדות התורה): << דובר >>

לא, ווליד, ביומיים האחרונים, רצו הרבה דברים פה בכנסת שאנחנו נצטרך לבדוק
אותם. הרבה הרבה דברים.

<< יור >> היו"ר איתן גינזבורג: << יור >>

יש לי מה ללמוד, שלמה. כן, בבקשה, אורית.

<< דובר >> אורית מלכה סטרוק (הציונות הדתית): << דובר >>

אני אומרת ליושב-ראש ועדת הפנים, שטוב שבאת לפה, תמיד טוב ללמוד. אתה יכול
קצת ללמוד מאיתן, הוא באמת יודע לנהל ישיבות מאוד יפה.

<< דובר >> ווליד טאהא (יו"ר ועדת הפנים והגנת הסביבה): << דובר >>

מכל מלמדיי השכלתי.

<< דובר >> אורית מלכה סטרוק (הציונות הדתית): << דובר >>

בדיוק. כדאי ללמוד ממנו. יש הרבה מה ללמוד ממנו.

עכשיו, לגופו של עניין, אני אסביר למה אני טוענת נושא חדש. תראה, אדוני
היושב-ראש, תוך כדי הדיון בהצעת החוק, לא במליאה ולא כשהנוסח הופץ לנו גם
באמצעות אתר הכנסת וגם באמצעות הווטסאפ והמייל, בשונה מכל הנוסח שהיה, תוך
כדי הדיון, הוסיף יושב-ראש הכנסת שני שינויים.

<< דובר >> ווליד טאהא (יו"ר ועדת הפנים והגנת הסביבה): << דובר >>

יושב-ראש הוועדה.

<< דובר >> אורית מלכה סטרוק (הציונות הדתית): << דובר >>

יושב-ראש הוועדה, סליחה. כבר הפכתי אותך ליושב-ראש הכנסת, תראה לאן זה
מגיע.

<< דובר >> ווליד טאהא (יו"ר ועדת הפנים והגנת הסביבה): << דובר >>

אני לא ממש רוצה, אז מה זה שווה.

<< דובר >> אורית מלכה סטרוק (הציונות הדתית): << דובר >>

אם אומרים על מנסור עבאס שהוא ראש הממשלה האמיתי, אולי אתה תהפוך להיות
יושב-ראש הכנסת האמיתי, מה אנחנו יודעים. הכול פתוח. בקואליציה הזאת הכול
אפשרי.

<< דובר >> ווליד טאהא (יו"ר ועדת הפנים והגנת הסביבה): << דובר >>

בקואליציה שלך אני לא יכול להיות יושב-ראש כנסת?

<< דובר >> אורית מלכה סטרוק (הציונות הדתית): << דובר >>

לא. בקואליציה שלי אתה לא יכול.

<< דובר >> ווליד טאהא (יו"ר ועדת הפנים והגנת הסביבה): << דובר >>

אוקיי.

<< דובר >> אורית מלכה סטרוק (הציונות הדתית): << דובר >>

אתה רוצה שאני אסביר לך למה?

<< יור >> היו"ר איתן גינזבורג: << יור >>

לא, את בזמן הדיבור שלך.

<< דובר >> ווליד טאהא (יו"ר ועדת הפנים והגנת הסביבה): << דובר >>

רשמנו בפרוטוקול.

<< דובר >> אורית מלכה סטרוק (הציונות הדתית): << דובר >>

תרשום.

<< דובר >> שלמה קרעי (הליכוד): << דובר >>

תרשום, תרשום.

<< דובר >> אורית מלכה סטרוק (הציונות הדתית): << דובר >>

בקואליציה שלי, רק אחרי שאתה תגנה מחבלים ותגנה פיגועים, אז תוכל להיות
בתפקיד כלשהו בכלל - - -

<< דובר >> ווליד טאהא (יו"ר ועדת הפנים והגנת הסביבה): << דובר >>

אתה מגביל בזמן, אדוני היושב-ראש?

<< יור >> היו"ר איתן גינזבורג: << יור >>

כן.

<< דובר >> ווליד טאהא (יו"ר ועדת הפנים והגנת הסביבה): << דובר >>

כמה זמן?

<< יור >> היו"ר איתן גינזבורג: << יור >>

נימוק נושא חדש זה שלוש דקות בערך.

<< דובר >> ווליד טאהא (יו"ר ועדת הפנים והגנת הסביבה): << דובר >>

שלוש דקות. אז היא סיימה כבר.

<< דובר >> אורית מלכה סטרוק (הציונות הדתית): << דובר >>

לא, הוא לא סופר כמוך, הוא סופר כמו שסופרים.

<< יור >> היו"ר איתן גינזבורג: << יור >>

אני בודק את השעון.

<< דובר >> אורית מלכה סטרוק (הציונות הדתית): << דובר >>

בקיצור, מה הוא עשה? שני השינויים שהוא הכניס הם שני שינויים מהותיים, כי
הוא קיצר את הזמן של הוועדה המחוזית מ-45 יום ל-30, ואת הזמן של שרת הפנים
מ-120 יום ל-60. למה זה מהותי? לכאורה רק מספרים, מה זה משנה מספר כזה,
מספר כזה.

<< דובר >> ווליד טאהא (יו"ר ועדת הפנים והגנת הסביבה): << דובר >>

אבל לא דייקת במספרים.

<< יור >> היו"ר איתן גינזבורג: << יור >>

רגע, אדוני.

<< דובר >> ווליד טאהא (יו"ר ועדת הפנים והגנת הסביבה): << דובר >>

לא, היא לא דייקה.

<< יור >> היו"ר איתן גינזבורג: << יור >>

לא חשוב, אבל זו הטענה שלה, ואחרי זה תתקן.

<< דובר >> אורית מלכה סטרוק (הציונות הדתית): << דובר >>

- - - לדייק אותי?

<< יור >> היו"ר איתן גינזבורג: << יור >>

לא, אין צורך. את תטעני את הטענה שלך, ואחרי זה ידייקו אותך אם יש צורך.

<< דובר >> אורית מלכה סטרוק (הציונות הדתית): << דובר >>

אני רוצה להסביר למה השינויים האלה הם שינויים מהותיים שמשנים את כל מהות
החוק. ואגב, אני רוצה לומר, אני מודעת לזה שאת השינויים האלה הוא הכניס לא
רק על דעת עצמו, אלה שינויים שהוא הגיע אליהם להסכמה עם שרת הפנים. זה ברור
לי שהוא לא עושה את זה על דעת עצמו.

ועדיין אני אומרת שיש פה שינויים מהותיים. למה? כי מה ששרת הפנים הסכימה,
היא הסכימה להכניס את עצמה ואת הוועדה לסד זמנים, והתוצאה של סד הזמנים
הזה, כפי שהסביר יושב-ראש הוועדה בעצמו. הוא אמר לי בעצמו שהם הולכים
להפציץ את הוועדה, להזרים אליה המוני המוני בקשות, ככה הוא אמר. אז התוצאה
תהיה צוואר בקבוק.

<< יור >> היו"ר איתן גינזבורג: << יור >>

אגב, אני הייתי כשהוא אמר, והוא לא אמר את זה. הוא לא אמר שהם מתכוונים
להפציץ ולהביא, הוא אמר שהוא מקווה שיבואו הרבה מאוד בקשות. זו בדיוק מטרת
החוק שלו.

<< דובר >> אורית מלכה סטרוק (הציונות הדתית): << דובר >>

איתן, אתה אומנם עקבת אחרי הרבה דיונים, אבל במקרה הזה לא היית.

<< יור >> היו"ר איתן גינזבורג: << יור >>

דווקא הייתי.

<< דובר_המשך >> אורית מלכה סטרוק (הציונות הדתית): << דובר_המשך >>

הוא אמר - - - הרבה מאוד בקשות.

<< יור >> היו"ר איתן גינזבורג: << יור >>

נכון. והייתי.

<< דובר_המשך >> אורית מלכה סטרוק (הציונות הדתית): << דובר_המשך >>

אוקיי. לא משנה המילה להפציץ, לא להפציץ.

<< דובר >> שלמה קרעי (הליכוד): << דובר >>

אולי זה חזר על עצמו כמה פעמים. מה היית? היית בכל הדיונים? אל תצנזר.

<< דובר >> אורית מלכה סטרוק (הציונות הדתית): << דובר >>

עזוב שנייה, הטרמינולוגיה פה היא לא חשובה. מה שחשוב זה המהות.

<< יור >> היו"ר איתן גינזבורג: << יור >>

המהות זה התאריכים.

<< דובר >> אורית מלכה סטרוק (הציונות הדתית): << דובר >>

לא, לא התאריכים.

<< יור >> היו"ר איתן גינזבורג: << יור >>

המועדים, סליחה.

<< דובר_המשך >> אורית מלכה סטרוק (הציונות הדתית): << דובר_המשך >>

המהות היא האם שרת הפנים מכניסה את עצמה למצב שבו היא תהיה חייבת לתת מענה
בתוך סד זמנים מאוד מאוד מצומצם? היא לא תוכל בתוך סד הזמנים הזה לקבל
תשתית מקצועית, כי הוועדה לא תספיק לדון בעומס הבקשות שיוגשו אליה. ואז מה
שיקרה, היא תיאלץ לקבל החלטה ללא בסיס מקצועי. התוצאה הישירה של החלטות
כאלה שנעשות ללא בסיס מקצועי תהיה שהמבקשים, ככל שהם יקבלו תשובות שליליות,
הם יעתרו לבתי משפט. ברגע שיעתרו לבתי משפט, ושרת הפנים תגיע לבית המשפט
ללא בסיס מקצועי, התוצאה תהיה שעמדתה לא תתקבל כעמדה סבירה על ידי בית
המשפט ותיפול. ועל כן בעצם השינוי הזה הוא השינוי שבעצם יכריע את הכף שכל
בקשה תתקבל, כי לא יהיה בסיס מקצועי להיתמך בו כדי לשלול את הבקשות. לכן זה
נושא חדש, שמשנה את המהות של החוק.

<< יור >> היו"ר איתן גינזבורג: << יור >>

תודה רבה. אני מעביר את רשות הדיבור ליושב-ראש - - -

<< דובר >> שלמה קרעי (הליכוד): << דובר >>

רגע, יש גם לנו מה לטעון.

<< יור >> היו"ר איתן גינזבורג: << יור >>

לא, הטענה היא שלה, לא שלך.

<< דובר >> אורית מלכה סטרוק (הציונות הדתית): << דובר >>

קודם אני טוענת, אחר כך - - -

<< יור >> היו"ר איתן גינזבורג: << יור >>

רק שנייה, אני מנהל את הדיון הפעם.

<< דובר >> אורית מלכה סטרוק (הציונות הדתית): << דובר >>

נכון, רק הסברתי להם.

<< יור >> היו"ר איתן גינזבורג: << יור >>

הדברים שאת אומרת נשמעו. עכשיו ישיב יושב-ראש הוועדה. אגב, לדעתי, כמי
שמכיר את החוק המוצע, לא כך הם פני הדברים, כי לא מגיע שום דבר אליה בלי
שזה עבר תשתית מקצועית לפני כן.

<< דובר_המשך >> אורית מלכה סטרוק (הציונות הדתית): << דובר_המשך >>

לא.

<< דובר >> יצחק פינדרוס (יהדות התורה): << דובר >>

לא נכון.

<< יור >> היו"ר איתן גינזבורג: << יור >>

אבל זו הייתה הערת ביניים. אני אתן ליושב-ראש הוועדה להשיב, ואז נשמע את
עמדת היועץ המשפטי. בבקשה.

<< דובר >> ווליד טאהא (יו"ר ועדת הפנים והגנת הסביבה): << דובר >>

תודה רבה, אדוני היושב-ראש. אכן אין בטענה שלה שום דבר מהותי. הקצבת הזמן,
גם למתכנן המחוזי וגם לוועדה המחוזית וגם לשרה פורסם בנוסח הקודם. בדיון
שהתנהל אתמול אני דיברתי על שינוי המועד שניתן למתכנן המחוז ל-30 יום במקום
45, ו-45 יום לוועדה המחוזית, ואילו בטעות היועצת המשפטית של מנהל התכנון
העירה שזה צריך להיות ההפך.

<< דובר >> יצחק פינדרוס (יהדות התורה): << דובר >>

אני מסכים - - -

<< דובר >> ווליד טאהא (יו"ר ועדת הפנים והגנת הסביבה): << דובר >>

זה היה בעקבות ההערה שלך, פינדרוס. היות שהיא הבינה שהיא הטעתה אותי, ואני
לא רציתי להתווכח עם אנשי מקצוע, אמרתי: יכול להיות שאני באמת לא זוכר. אז
אמרתי: אם היא מעירה את ההערה, אז אוקיי. כשהיא הבינה שהיא טעתה, אני היום
הכנסתי הסתייגות, הצבעתי על הסתייגות, שאני משנה את זה בחזרה – 30 יום
למתכנן המחוז, 45 יום לוועדה המחוזית. לא השתנה כלום לגבי ה-60 יום שהיו
מוקצבים לשרה, כי על זה נאמר בהקראה.

<< דובר >> אורית מלכה סטרוק (הציונות הדתית): << דובר >>

120 יום.

<< דובר >> ווליד טאהא (יו"ר ועדת הפנים והגנת הסביבה): << דובר >>

אבל תקשיבי, את לא מקשיבה עד הסוף. בהקראה נאמר שזה יורד מ-120 יום - - -

<< דובר >> אורית מלכה סטרוק (הציונות הדתית): << דובר >>

אבל ההקראה היא הנושא החדש.

<< יור >> היו"ר איתן גינזבורג: << יור >>

גברתי, אנחנו הבנו את זה. הבנו את זה.

<< דובר >> ווליד טאהא (יו"ר ועדת הפנים והגנת הסביבה): << דובר >>

הקשבנו. אני טוען שאין פה שום נושא מהותי, ואין גם שום נושא חדש. אבל את
משתמשת בכלי הזה בצורה יפה.

<< דובר >> אורית מלכה סטרוק (הציונות הדתית): << דובר >>

תודה רבה.

<< דובר >> ווליד טאהא (יו"ר ועדת הפנים והגנת הסביבה): << דובר >>

כדי להכשיל, לטרפד, לעכב, כדי להכניס מקלות. ואת עושה את זה לא רע, אני
מודה, את עושה את זה יפה מאוד. אבל מהותית אין כלום בבקשה שלך, כל מה
שעשיתי הוא לחזור להקצבת הזמנים בהתאם לסיכום מול הגורמים המקצועיים, אחרי
שהגורמים המקצועיים, מנהל התכנון - - -

<< דובר >> אורית מלכה סטרוק (הציונות הדתית): << דובר >>

אתה אמרת בעצמך - - -

<< דובר >> ווליד טאהא (יו"ר ועדת הפנים והגנת הסביבה): << דובר >>

למה את נכנסת לי לדברים?

<< יור >> היו"ר איתן גינזבורג: << יור >>

מה שהוא רוצה לומר זה שהמועדים היו. גם אם שונו המספרים, המועדים נשארו
מועדים, זה לא משהו חדש בחוק.

<< דובר >> ווליד טאהא (יו"ר ועדת הפנים והגנת הסביבה): << דובר >>

נכון. ועוד נושא.

<< יור >> היו"ר איתן גינזבורג: << יור >>

משפט אחרון.

<< דובר >> ווליד טאהא (יו"ר ועדת הפנים והגנת הסביבה): << דובר >>

השינוי, אדוני היושב-ראש, הוא על דעת היועצים המשפטיים של מנהל התכנון,
ובעקבות ההערה של חבר הכנסת יצחק פינדרוס.

<< דובר >> יצחק פינדרוס (יהדות התורה): << דובר >>

- - - אני עד היום לא יודע מה עמדתם.

<< יור >> היו"ר איתן גינזבורג: << יור >>

עכשיו אני מבקש מהיועץ המשפטי לוועדת הפנים לומר את עמדתו המשפטית ביחס
לטענה. בבקשה, אדוני.

<< דובר >> תומר רוזנר: << דובר >>

תודה, אדוני היושב-ראש. המבחן לטענת נושא חדש אינו תלוי בשאלה אם העניין
הוא עניין מהותי או לא מהותי, ולכן אני לא אתייחס לשאלה הזו. נושא לוחות
הזמנים והמועדים, כפי שהוזכר, מופיע בהצעת החוק כפי שאושרה בקריאה ראשונה
בכנסת. שינוי המועדים אינו מהווה על פני הדברים ובאופן מובהק נושא חדש,
ולכן אין פה לדעתנו נושא חדש.

<< יור >> היו"ר איתן גינזבורג: << יור >>

הבנתי. תודה רבה. כן, חבר הכנסת פינדרוס, ביקשת לומר.

<< דובר >> יצחק פינדרוס (יהדות התורה): << דובר >>

קודם כול אני כבר יצאתי מבולבל, אני רוצה להבין בסוף, וזו בעצם הטענה –
אומר היועץ המשפטי את מה שאומר, אומר יושב-ראש הוועדה מה שאומר – אני רוצה
להבין בסוף: בחוק המקורי שהובא לוועדה, כמה ימים היו לוועדה המחוזית וכמה
ימים היו למתכנן המחוז במקור?

<< דובר >> ווליד טאהא (יו"ר ועדת הפנים והגנת הסביבה): << דובר >>

45, 45.

<< דובר_המשך >> יצחק פינדרוס (יהדות התורה): << דובר_המשך >>

בהתחלה היה 45, 45? ואתם קיצרתם את המועדים שהשרה אמורה לענות?

<< יור >> היו"ר איתן גינזבורג: << יור >>

לא, 30, 45.

<< דובר >> תומר רוזנר: << דובר >>

לא, היה 45, 45, 120, וזה קוצר ל-30, 45 ו-60.

<< דובר >> אורית מלכה סטרוק (הציונות הדתית): << דובר >>

וזה לא מהותי? מקצרים בחצי.

<< דובר >> תומר רוזנר: << דובר >>

המבחן איננו מהות אבל.

<< דובר >> אורית מלכה סטרוק (הציונות הדתית): << דובר >>

ועוד אילת שקד אמרה - - -

<< דובר >> יצחק פינדרוס (יהדות התורה): << דובר >>

אני רוצה להבין, ממה שקוצץ בסוף - - -

<< יור >> היו"ר איתן גינזבורג: << יור >>

חברת הכנסת סטרוק, עכשיו זה פינדרוס.

<< דובר >> תומר רוזנר: << דובר >>

התשובה היא כן.

<< דובר >> יצחק פינדרוס (יהדות התורה): << דובר >>

אני רוצה להבין, בסוף יש 45 יום, וה-30 יום נשאר לשרה, וה-45 יום לוועדה
המחוזית?

<< דובר >> תומר רוזנר: << דובר >>

לא, יש שלושה גורמים.

<< דובר >> אוסאמה סעדי (הרשימה המשותפת): << דובר >>

לא, מתכנן המחוז 30 יום. השרה 60 יום.

<< יור >> היו"ר איתן גינזבורג: << יור >>

מתכנן המחוז 30 יום, ועדה מחוזית 45 ימים, ולשרה 60 ימים.

<< דובר >> ווליד טאהא (יו"ר ועדת הפנים והגנת הסביבה): << דובר >>

אמרתי במפורש.

<< דובר >> יצחק פינדרוס (יהדות התורה): << דובר >>

אבל אני רוצה לדבר על עצם הטענה שהמועדים היו או לא היו. מאוד ברור לכולנו
האירוע, ועל האירוע הזה הרי גם התנהל משא ומתן במשך שלושה שבועות בין
יושב-ראש הוועדה לשרת הפנים.

<< דובר >> שלמה קרעי (הליכוד): << דובר >>

כי הוא הבטיח שהוא יתקע חוקים.

<< דובר >> יצחק פינדרוס (יהדות התורה): << דובר >>

כי המועדים זה לא איזשהו דבר טכני. זו לא שאלה טכנית. הרי זו שאלה מהותית,
שאם נוצר צוואר בקבוק, אנחנו מכירים את לוח הזמנים שמשרדי ממשלה עונים
תשובות, הייתי יחד איתי בחוק ההסדרים בדיון, וכופפת אותי בחוק ההסדרים
באותו דיון בוועדת הפנים על כמה זמן צריכות להיות התשובות של משרדי הממשלה
לצורך המשרד לאיכות הסביבה והמשרדים האחרים, כמה זמן הם צריכים לתת תשובה.
ובעצם פטרנו אותם מתאריך, כי אמרנו שאם הם לא נותנים תשובה זה חוזר חזרה
אליהם והם ברירת המחדל, ועמדו כל סיעות הקואליציה על הרגליים האחוריות. זאת
אומרת, הנושא הזה של המועדים או לא מועדים הוא נושא מהותי, הוא לא איזשהו
נושא טכני. המשמעות שלה היא מהותית. זה אחד.

שניים, לגבי עצם העניין, הוא אמר שזה מגובה על ידי המערכת המשפטית. אני
עדיין כבר שלושה ימים מחכה לחמש דקות תשובה ממשרד המשפטים על עמדתם, ועד
לרגע זה נאסר עליהם על ידי יושב-ראש הוועדה להעביר לי את התשובה.

<< יור >> היו"ר איתן גינזבורג: << יור >>

טוב. תודה רבה. חבר הכנסת שלמה קרעי, בבקשה.

<< דובר >> ווליד טאהא (יו"ר ועדת הפנים והגנת הסביבה): << דובר >>

וואלה, יצחק, גם אתה, בסדר.

<< דובר >> יצחק פינדרוס (יהדות התורה): << דובר >>

- - - בכתובים.

<< דובר >> שלמה קרעי (הליכוד): << דובר >>

תודה, אדוני היושב-ראש. אני רוצה להעלות כאן תמיהה בקשר למחויבות של
יושב-ראש ועדת הכנסת חבר הכנסת אורבך. הוא התחייב מעל לכל במה במכתב מפורש
ובראיון לעיתון בסוף שבוע, שחוקים שיגיעו לוועדת הכנסת, שמי שמקדם אותם זה
מישהו שקורא למתיישבים ביהודה ושומרון - - -

<< דובר >> יצחק פינדרוס (יהדות התורה): << דובר >>

ימינה היא לא מפלגה רלוונטית, למה אתם מדברים עליהם כל הזמן? מי זה ימינה?

<< דובר >> אורית מלכה סטרוק (הציונות הדתית): << דובר >>

יש פה את ההחלטה שהם החליטו.

<< דובר >> יצחק פינדרוס (יהדות התורה): << דובר >>

כל היום מדברים על מפלגה לא רלוונטית.

<< דובר >> שלמה קרעי (הליכוד): << דובר >>

אז ניר אורבך אמר שהוא יסכל, הוא יעכב חוקים של מי שמכנה בשם "אלימות
מתנחלים" ושותף להסתה, והוא אמר את זה אגב לגבי עמר בר לב ולגבי אחרים.
ויושב כאן נציג של סיעה שבעיניו זה דבר מובן מאליו. הינה, יש כאן הודעת
סיכום שהצביעה עליה סיעת רע"מ: הביטוי התיישבות צעירה הוא מכבסת מילים עבור
התנחלות לא חוקית. אין הבדל בין מאחז להתנחלות. מפעל ההתנחלויות הוא מכשול
רציני בפני הסכם שלום, הוא פשע מלחמה. הפתרון הרצוי הוא פינוי ההתנחלויות,
סיום הכיבוש והקמת מדינה פלסטינית. על כל זה חתומים חברי המשותפת וחברי
רע"מ.

<< דובר >> אורית מלכה סטרוק (הציונות הדתית): << דובר >>

לא קראת את הסוף.

<< דובר >> שלמה קרעי (הליכוד): << דובר >>

מה פספסתי? הם קובעים כי התנחלות ומתנחלים הם בטבעם אלימות ואלימים, מטבע
העובדה שהם עבירה על החוק הבין-לאומי. אז ניר אורבך היה צריך להיות כאן
היום, ולהסכים איתנו על טענת נושא חדש, או לפחות לא להביא את זה לדיון
בכלל.

<< יור >> היו"ר איתן גינזבורג: << יור >>

הוא לא במשכן.

<< דובר_המשך >> שלמה קרעי (הליכוד): << דובר_המשך >>

לא משנה. אבל הוא הרי אישר את הדיון הזה, והוא שוב מפר ברגל גסה את
הבטחותיו לציבור מעט הבוחרים שאולי עדיין נשארו לו. חבל.

<< יור >> היו"ר איתן גינזבורג: << יור >>

תודה רבה. חבר הכנסת אוסאמה סעדי, רצית לדבר?

<< דובר >> אוסאמה סעדי (הרשימה המשותפת): << דובר >>

כן. תודה, אדוני היושב-ראש. אני לא מסכים שיש כאן נושא חדש, למרות שיש לנו
ביקורת והסתייגות, והגשנו שלוש הסתייגויות ענייניות, אבל פה העניין, אני
מבין, כמו שאמר יושב-ראש הוועדה, מנצלים, מנסים, עושים את זה, כאופוזיציה
הרבה פעמים עשינו את זה. אבל גם הדיון על הנושא החדש הזה, איך שאמר
יושב-ראש הוועדה, באמת הייתה הטעייה, ואני אמרתי את זה, שהייתה הטעייה של
היועצת המשפטית של מנהל התכנון, כי בהתחלה הוא אמר 30, 45 יום, ואז באמצע
הדיון היא אמרה לו: זה 45 ו-30. ואז שינו את זה. ואז חבר הכנסת פינדרוס
אמר: איך יכול להיות שהוועדה המחוזית תתכנס תוך 30 יום?

<< דובר >> ווליד טאהא (יו"ר ועדת הפנים והגנת הסביבה): << דובר >>

בעקבות ההערה שלו נפל האסימון.

<< יור >> היו"ר איתן גינזבורג: << יור >>

הוא מגיע מהשטח.

<< דובר >> אוסאמה סעדי (הרשימה המשותפת): << דובר >>

ואז נפל האסימון. הבעיה שלי היא לא עם סד המועדים הזה, כי אתה יודע, יש
הרבה חוקים שמחייבים קציבת זמן למתן תשובות. לא משרדי ממשלה, לא בתי משפט
אפילו - - -

<< דובר >> יצחק פינדרוס (יהדות התורה): << דובר >>

אפילו שרים פה על שאילתות לא עומדים בלוח זמנים.

<< דובר >> אוסאמה סעדי (הרשימה המשותפת): << דובר >>

אפילו שרים על שאילתות עונים אחרי חודשים. יש חוק הנמקות – איך זה נקרא,
תומר?

<< דובר >> תומר רוזנר: << דובר >>

חוק לתיקון סדרי המנהל.

<< דובר >> אוסאמה סעדי (הרשימה המשותפת): << דובר >>

שמחייב כל משרד ממשלתי לתת תשובה תוך 90 יום.

<< דובר >> תומר רוזנר: << דובר >>

45.

<< דובר >> אוסאמה סעדי (הרשימה המשותפת): << דובר >>

45 יום?

<< דובר >> אורית מלכה סטרוק (הציונות הדתית): << דובר >>

אבל פה מקצרים אותך לחצי.

<< דובר >> אוסאמה סעדי (הרשימה המשותפת): << דובר >>

45 יום, הינה - - -

<< דובר >> אורית מלכה סטרוק (הציונות הדתית): << דובר >>

אתה אומר - - - ומקצרים לחצי.

<< דובר >> ווליד טאהא (יו"ר ועדת הפנים והגנת הסביבה): << דובר >>

אנחנו נתנו יותר.

<< יור >> היו"ר איתן גינזבורג: << יור >>

תודה, חבר הכנסת סעדי. חבר הכנסת מעוז, בבקשה.

<< דובר >> אבי מעוז (הציונות הדתית): << דובר >>

תודה, אדוני היושב-ראש. אני רוצה להצטרף לטענות שאכן יש פה דבר חדש, יש פה
נושא חדש, ואני מדבר מהניסיון שלי כמנכ"ל משרד הפנים. גם היועץ המשפטי של
הוועדה יודה שלו יצויר שהיה לשר או לשרה לא 120 ימים אלא 240 יום, וזה היה
מקוצר ל-60 יום, אז גם אתם כבר הייתם מתחילים לפקפק אולי יש פה נושא חדש.

<< דובר >> תומר רוזנר: << דובר >>

לא.

<< דובר >> אבי מעוז (הציונות הדתית): << דובר >>

אם אתה יכול להסביר לי למה לא אני אשמח, אבל זה אחרי שאני אסיים את דבריי.
אני אומר לך מדוע אני חושב שכן. יש פעמים שהכמות מבטאת לא רק כמות אלא
איכות, ואיכות זו היכולת להתייחס ברצינות לפניות. ואני חושב שכשמקצרים לשר
או לשרה את הזמן מ-120 יום בחצי, ומעמידים את זה על 60 יום, כשהמערכת כולה
צריכה לתת את התמיכה לשרה ולקבל את העמדה המקצועית גם של הוועדה, גם של
מתכנן המחוז, אני חושב שלפחות במועד הזה של קיצור לוח הזמנים של השר או
השרה להגיב, יש בזה נושא חדש. המערכת לא יכולה, השרה לא תוכל בכלל להיענות
לפניות האלה תוך 60 יום. אם אנחנו יוצאים מנקודת הנחה שכל העיסוק של השר או
השרה יהיה רק בחיבור חשמל לבתים לא חוקיים, אז אולי כן. אבל מכיוון שאנחנו
יודעים שמגוון העיסוקים שלה הוא הרבה יותר גדול, אין שום סיכוי שבעולם.
ולכן אני חושב שיש פה בהחלט נושא חדש.

<< יור >> היו"ר איתן גינזבורג: << יור >>

תודה. חבר הכנסת סופר, בבקשה.

<< דובר >> אופיר סופר (הציונות הדתית): << דובר >>

אדוני היושב-ראש, אני חושב שאם אנחנו מסתכלים על התהליך שאנחנו עוברים
היום, בעצם הייתה פה עמדה כביכול ימנית – למה אני אומר כביכול ימנית? כי
חוק החשמל הזה מלכתחילה הוא פרס לפורעי החוק ולהפקרות.

<< יור >> היו"ר איתן גינזבורג: << יור >>

מייד אחרי זה נעבור להצבעה.

<< דובר >> אופיר סופר (הציונות הדתית): << דובר >>

לאווירה שאנחנו מצויים בה כבר חודשים ארוכים, מאז שומר החומות, שרק הולכת
ומתעצמת. אבל לא רק אזרחי ישראל מרגישים מה שנקרא את הרמת הראש הזאת ואת
הלחץ אלא גם אתם, החברים בקואליציה. אולי זה בעיקר מתחיל אצלכם, כי גם כרגע
כשאנחנו יושבים כאן הרי, מי שמוחזק פה כבן ערובה זה חוק חריש, שאם הוועדה
לא תספיק לדון בזה אז גם חוק חריש אחר כך לא יוכל להתקדם. בקיצור, תופסים
אתכם קצר בנקודות הכי רגישות שיש.

<< יור >> היו"ר איתן גינזבורג: << יור >>

תודה.

<< דובר_המשך >> אופיר סופר (הציונות הדתית): << דובר_המשך >>

שנייה, אני לא סיימתי.

<< יור >> היו"ר איתן גינזבורג: << יור >>

אה, בבקשה.

<< דובר >> ווליד טאהא (יו"ר ועדת הפנים והגנת הסביבה): << דובר >>

זה נראה כאילו סיימת. אתה צריך לשפר סגנון.

<< דובר >> אופיר סופר (הציונות הדתית): << דובר >>

לא, אני מדבר אליו, אני מדבר ליושב-ראש.

<< יור >> היו"ר איתן גינזבורג: << יור >>

בבקשה, בבקשה. לא להפריע.

<< דובר >> אורית מלכה סטרוק (הציונות הדתית): << דובר >>

הוא מדבר ברגש.

<< דובר >> אופיר סופר (הציונות הדתית): << דובר >>

תוספים אתכם קצר בנקודות הכי רגישות שיש, וזה בדיוק הבריונים שיושבים
לצידך, וזה בריוני אום אל-פחם, וזה הבריונים שסגרו את ואדי עארה בשומר
החומות. זו אותה בריונות שמאפשרת את חוסר המשילות, את ההפקרות. וזה מה שאתם
עושים, זה מה שאתם מקרינים פה מהמבנה הזה, ממשכן כנסת ישראל. חיים תחת לחץ,
חיים תחת בריונות. יעמוד ראש הממשלה וינסה לקשקש ולמרוח את הבלופים שלו
בצורה הכי טובה שיש. זה מה שאתם עושים. אתם חיים תחת לחץ, חיים תחת
בריונות, ולשם את מדרדרים את מדינת ישראל. לקרוא את המאמר של קלמן ליבסקינד
בסוף שבוע הזה, ולראות את השחיקה שאתם מייצרים במושגים הציוניים, במושגים
הפשוטים, בדברים שכולנו, שחבריך יועז הנדל וצביקה האוזר שלחו אותנו למערכת
בחירות אחרי מערכת בחירות בגלל שהאמינו במשהו, אז לשם אנחנו מגיעים.

עכשיו, אני רואה את זה ואני חווה את זה יום-יום. אני אספר לך: במוצאי שבת
נכנסתי להום סנטר.

<< יור >> היו"ר איתן גינזבורג: << יור >>

משפט אחרון, בבקשה.

<< דובר >> אופיר סופר (הציונות הדתית): << דובר >>

למה משפט אחרון? אני רוצה לתאר לך את האווירה.

<< יור >> היו"ר איתן גינזבורג: << יור >>

כי עברו שלוש דקות.

<< דובר >> יצחק פינדרוס (יהדות התורה): << דובר >>

בוא נחזור לפרשת השבוע - - -

<< יור >> היו"ר איתן גינזבורג: << יור >>

אדוני, עברו שלוש דקות. אז הקצבתי לכולם שלוש דקות.

<< דובר >> אופיר סופר (הציונות הדתית): << דובר >>

אז הינה, אני רק אסיים את הסיפור הזה כי זה חשוב. אני נכנס להום סנטר, נתקל
בי בחור בכתף שמאל, כתף שמאל עם כתף שמאל שלו. דבר ראשון הוא מתנפל – אני
דבר ראשון אומר סליחה. ודבר ראשון הוא מתנפל, פותח את הפה ומלא קללות.
עכשיו, מותר לציין מאיפה הוא היה ומה הוא היה ולמה הוא אמר את זה, ומה
האווירה שאנחנו משדרים בדיוק ברחוב. זה הסגנון, זה המסר שעובר יום-יום
לאזרחי ישראל.

<< יור >> היו"ר איתן גינזבורג: << יור >>

תודה רבה.

<< דובר >> אוסאמה סעדי (הרשימה המשותפת): << דובר >>

מה זה הסגנון הזה? מה זה הדיבור הזה?

<< דובר >> ווליד טאהא (יו"ר ועדת הפנים והגנת הסביבה): << דובר >>

הדברים שלו לא ראויים לתגובה ולא שווים תגובה, והוא - - - יותר מדי, אז אל
תענה לו.

<< יור >> היו"ר איתן גינזבורג: << יור >>

לא, חברי הכנסת.

<< דובר >> אוסאמה סעדי (הרשימה המשותפת): << דובר >>

- - - אתה מטיל על אוכלוסייה שלמה?

<< דובר >> ווליד טאהא (יו"ר ועדת הפנים והגנת הסביבה): << דובר >>

גועל נפש, גזען.

<< יור >> היו"ר איתן גינזבורג: << יור >>

חברי הכנסת, לא צריך להגיב על כל דבר.

אני עובר להצבעה. מי בעד טענת נושא חדש? ירים את ידו. אחד. מי נגד טענת
נושא חדש? ירים את ידו. שלושה.

הצבעה

בעד – 1

נגד – 3

לא אושרה.

<< יור >> היו"ר איתן גינזבורג: << יור >>

הנושא לא הוכר נושא חדש.

<< דובר >> אורית מלכה סטרוק (הציונות הדתית): << דובר >>

רוויזיה.

<< יור >> היו"ר איתן גינזבורג: << יור >>

הישיבה נעולה. רוויזיה בעוד חצי שעה.

<< הפסקה >> (הישיבה נפסקה בשעה 15:26 ונתחדשה בשעה 15:56.) << הפסקה >>

<< יור >> היו"ר איתן גינזבורג: << יור >>

חברי הכנסת, אני מחדש את ועדת הכנסת. אנחנו דנים ברוויזיה. לצערי, מי שהגיש
את הרוויזיה לא נמצא ועל כן הרוויזיה נופלת.

אנחנו מודים לכולם על ההשתתפות. הישיבה נעולה.

<< סיום >> הישיבה ננעלה בשעה 15:56. << סיום >>
