הכנסת העשרים

מושב שלישי

פרוטוקול מס' 188

מישיבת ועדת הכנסת

יום חמישי, ט"ו בכסלו התשע"ז (15 בדצמבר 2016), שעה 22:15

סדר היום:

טענת נושא חדש בוועדת הכספים – בפרק ד' (קרן לצמצום פערים בין רשויות
מקומיות) בהצעת חוק ההתייעלות הכלכלית

נכחו:

חברי הוועדה:

יואב קיש – היו"ר

דוד אמסלם

דוד ביטן

מכלוף מיקי זוהר

אחמד טיבי

רועי פולקמן

חברי הכנסת:

מיכל בירן

יהודה גליק

משה גפני

מנואל טרכטנברג

מיקי לוי

בצלאל סמוטריץ

אוסאמה סעדי

עודד פורר

מיקי רוזנטל

מוזמנים:

סגן שר האוצר יצחק כהן

  ------------------------------------------------------------------------
  שרית לוי             –      עו"ד, משרד המשפטים
  -------------------- ------ --------------------------------------------

  ------------------------------------------------------------------------

ייעוץ משפטי:

ארבל אסטרחן

שגית אפיק

מנהלת הוועדה:

אתי בן יוסף

רישום פרלמנטרי:

אהובה שרון, חבר המתרגמים

טענת נושא חדש בוועדת הכספים – בפרק ד' (קרן לצמצום פערים בין רשויות
מקומיות) בהצעת חוק ההתייעלות הכלכלית

היו"ר יואב קיש:

מיקי, תציג את הנושא.

מיקי רוזנטל (המחנה הציוני):

תודה. אנחנו מקבלים סוגיה חדשה שאנחנו אפילו לא יודעים אם היא ראויה או לא
ראויה.

דוד ביטן (הליכוד):

תמיד זה כך.

מיקי רוזנטל (המחנה הציוני):

תן לי לנמק. אתם תצביעו איך שתצביעו אבל תנו לי לנמק. ראשית, מדובר בנושא
חדש לחלוטין. לא היה בחוק, לא הוזכר בחוק, הוא בא במסגרת הסתייגות.

שנית. חבר הכנסת אמסלם אמר שהוא התחיל את הדיונים אצלו בוועדה וזה כמעט
הסתיים.

דוד אמסלם (הליכוד):

לא אמרתי שזה הסתיים.

מיקי רוזנטל (המחנה הציוני):

כמעט הסתיים.

דוד אמסלם (הליכוד):

החוק עבר.

מיקי רוזנטל (המחנה הציוני):

תודה על התיקון. החוק עבר אלא שבמשרד המשפטים נאמר שיש בעיות ניסוח או משהו
כזה. אני לא יודע בדיוק מה נאמר. מה הדחיפות? יתקנו את הניסוחים כמו שחבר
הכנסת אמסלם אמר ויצביעו בוועדה שלו. למה להביא אלינו? למה להביא את זה
לפתחנו?

דוד ביטן (הליכוד):

עכשיו הבנתי.

מיקי רוזנטל (המחנה הציוני):

אני עדיין לא הבנתי שום דבר.

דוד ביטן (הליכוד):

לא. הבנו אותך.

מיקי רוזנטל (המחנה הציוני):

אתם רוצים שאנחנו נתמוך בחוק. נאמר שהכול ענייני, נאמר שהעולם לגמרי
ענייני, אתה מביא לי איזה פתק ואתה אומר שהכול בסדר אבל אני לא יודע. יכול
להיות שהכול בסדר, יכול להיות שזה חוק מצוין, אבל - - -

דוד ביטן (הליכוד):

רק לפני ארבע דקות הצבענו על הסתייגות של מרצ ששמענו אותה. אפילו לא ראינו
אותה בכתב, והצבענו בעד ולא אמרנו נושא חדש.

דוד אמסלם (הליכוד):

אנחנו הצבענו עניינית.

מיקי רוזנטל (המחנה הציוני):

סוגיה נוספת. נאמר שהנוסח הזה נוסח על ידי משרד המשפטים. אני בדקתי את זה
וזה לא נוסח על ידי משרד המשפטים.

דוד אמסלם (הליכוד):

אני תיקנתי. זה נוסח על ידי היועץ המשפטי של הוועדה. משרד המשפטים חי עם
זה.

מיקי רוזנטל (המחנה הציוני):

לא סיימתי. בעשרים דקות שהיו לי בין הדיונים, ניסיתי לקרוא את זה. אם אני
מבין נכון, לא הספקתי להבין, מדובר בסמכות שניתנת לראש עיר לפטור מוסדות
שהם אינם רשמיים ואין להם קריטריונים ברורים מארנונה. אם הבנתי נכון. שוב,
יכול להיות שלא הבנתי נכון כי קראתי את זה במהירות. אני ראיתי שיש בג"ץ
בעניין הזה. היה בג"ץ בעניין הזה.

דוד אמסלם (הליכוד):

איזה בג"ץ?

מיקי רוזנטל (המחנה הציוני):

תכף אני אתן את המספר.

דוד אמסלם (הליכוד):

תן את המספר עכשיו.

היו"ר יואב קיש:

רגע. זאת לא חקירה.

מיקי רוזנטל (המחנה הציוני):

אני לא עובד אצלך. אתה יכול לצעוק כמה שאתה רוצה.

היו"ר יואב קיש:

תמשיך.

מיקי רוזנטל (המחנה הציוני):

אני מנסה להסביר ואני מדבר עניינית. בג"ץ אמר שהכנסת צריכה לקבוע
קריטריונים לעניין הזה ולא יכול להיות שיחוקק חוק שאין לו קריטריונים
ואנחנו נעביר סמכות לראש עיר ללא קריטריונים כך שהוא יוכל לתת למי שהוא
רוצה.

לאור המורכבות של הנושא, לאור העובדה שמדובר בנושא חדש, לאור העובדה שאין
שום דחיפות לסיים את הנושא הזה בחוק ההסדרים, אפשר לסיים את זה בחקיקה
רגילה שהתחילה וכולי, אני מבקש באמת שתקשיבו לעניין הזה. דובר בהחלט בנושא
חדש ואני מבקש להצביע על כך כנושא חדש.

היו"ר יואב קיש:

תודה. ביטן, רצית להתייחס.

דוד ביטן (הליכוד):

לא. זה לא עניין של התייחסות. אמרתי שאנחנו באופן קבוע עושים דברים כאלה
ולא רואים בזה נושא חדש. אם כל דבר מראש, נקבל שבועיים מראש ונסתכל ונבחן,
אולי בעוד מאה שנים נגמור את חוק ההסדרים. בכלל, בסעיף שונות מקובל לאורך
שנים להוסיף סעיפים מסוימים. שמעתי שבמקום בשונות שמו את זה בקרן ארנונה
אבל זה גם מתאים כי זאת ארנונה.

מיקי רוזנטל (המחנה הציוני):

הבג"ץ הוא 6548.

דוד ביטן (הליכוד):

עדיף היה לשים את זה בשונות.

דוד אמסלם (הליכוד):

אין מספר בג"ץ כזה. הוא לא יודע על איזה בג"ץ הוא מדבר.

מיקי רוזנטל (המחנה הציוני):

אני נותן מספר. 6548. בג"ץ אומר שללא קריטריונים ברורים - - -

דוד אמסלם (הליכוד):

איזה קריטריונים?

מיקי רוזנטל (המחנה הציוני):

אני לא נכנס לזה.

דוד אמסלם (הליכוד):

החוק לא מדבר על קריטריונים.

היו"ר יואב קיש:

משרד המשפטים.

שרית לוי:

אני רק רציתי להבהיר לעניין מה שהיה בדיון ולהבהיר את הדברים. הנוסח כפי
שאמר חבר הכנסת אמסלם, זה לא ניסוח של משרד המשפטים אלא אני מבינה שזה
ניסוח של היועץ המשפטי לוועדה.

דוד אמסלם (הליכוד):

ניסוח של הוועדה.

שרית לוי:

אני מתנצלת מראש, זה לא תחום המומחיות שלי אבל מברור שעשיתי אצלנו במשרד
מדובר באיזשהו סעיף שעבר בכנסת, שהיה קושי בהפעלה שלו לאור הניסוח שלו.
התברר הקושי הזה. היה ניסוח חדש.

היו"ר יואב קיש:

ששומר על המהות.

שרית לוי:

המשרד התנגד בעבר לסעיף הזה. הניסוח שכרגע חבר הכנסת אמסלם מציג הוצע
לגורמים במשרד המשפטים. הם לא הביעו את העמדה לגבי המהות אבל הם אמרו שאם
הייתה קודם בעיה בניסוח, הניסוח הזה הוא מבטא יותר את מה שהם רצו לומר. לא
הייתה עמדה לגבי המהות של הסעיף ולא היה ניסוח של משרד המשפטים את הסעיף.

קריאה:

תשובה הכי משפטנית שאפשר היה לקבל. אלופי העולם.

דוד אמסלם (הליכוד):

דרך אגב, מדובר על חוק שהוא חוק מדינה. הוא עבר בכנסת.

אני רוצה להגיד משהו למיקי רוזנטל. מה מהות הנושא החדש? במסגרת חוק ההסדרים
אתה מביא דברים שהם לא היו. הרי אם היה, זה לא נושא חדש. אין מושג נושא
חדש. לכן מושג הנושא החדש נולד כתוצאה מזה - - -

היו"ר יואב קיש:

עזוב. בוא לא נטען את זה.

דוד אמסלם (הליכוד):

גם אני מקבל שכאשר זה בא מהממשלה או מכל מיני גורמים אחרים, גם מהשמאל, אז
אני משנה לפי העניין. אצלם נושא חדש בא מהימין. כשזה אצלם, זה בסדר. לכן
אני אומר שאני לא אוהב את הצביעות. לכן אני אומר, בוא נגמור עם זה, נביא את
זה להצבעה ונחזור לדיונים.

עודד פורר (ישראל ביתנו):

לא רק זה אלא לזה בדיוק נועד חוק ההסדרים. הוא נועד לסדר את החקיקה ובעיות
בחקיקה.

היו"ר יואב קיש:

אחרי כן נלך לנושא השני. נצביע על כל אחד בנפרד.

מיקי רוזנטל (המחנה הציוני):

אדוני, אני מבקש לשמוע את עמדת היועץ המשפטי לעניין הזה ואת עמדת האוצר
שאמר שזה נושא חדש.

היו"ר יואב קיש:

לאוצר יש עמדה?

מיקי רוזנטל (המחנה הציוני):

כן. הוא אמר שזה נושא חדש.

קריאה:

לא.

היו"ר יואב קיש:

היועצת המשפטית.

שגית אפיק:

השאלה אם דבר הוא נושא חדש או לא היא לא שאלה מקצועית משפטית. יחד עם זאת,
כן מדובר כאן בנושא חדש, לדעתי, למרות שחוק ההסדרים הפך להיות סל ואוסף של
חוקים שונים. דווקא היועץ המשפטי של הוועדה שלך העיר לי פעם שנכנסים אצלנו
בחוק ההסדרים יותר מדי נושאים חדשים שאין להם קשר לעניין. גם לסעיף הזה אין
קשר לחוק ההסדרים במקרה הזה. לקרן הארנונה אין לזה קשר.

דוד אמסלם (הליכוד):

בשנה שעברה הבאתם את הפאנלים הסולריים לתוך החקיקה, לא טענו נושא חדש?

שגית אפיק:

אמרנו שזה נושא חדש.

דוד אמסלם (הליכוד):

אבל העברתם את זה.

שגית אפיק:

אמרנו שזה נושא חדש.

היו"ר יואב קיש:

בסדר. אפשר להעביר.

אני מביא להצבעה. מי שחושב שמדובר בנושא חדש, ירים את ידו.

הצבעה

בעד – מיעוט

נגד – רוב

לא נתקבל.

היו"ר יואב קיש:

ההצעה לא התקבלה.

אנחנו עוברים לנושא השני שנטען. אוסאמה, בבקשה.

אוסאמה סעדי (הרשימה המשותפת):

מדובר בהסתייגות על ההסתייגות.

אחמד טיבי (הרשימה המשותפת):

רביזיה.

היו"ר יואב קיש:

רביזיה. בשעה 11:00 רביזיה.

אוסאמה סעדי (הרשימה המשותפת):

מדובר בהסתייגות על הסתייגות. אם הייעוץ המשפטי אמר שהנושא של דודי הוא
נושא חדש, ההסתייגות של בצלאל היא הסתייגות על ההסתייגות. בוודאי זה נושא
חדש כאשר רוצים כאן עוד פעם להחיל חקיקה ריבונית ישירה על יהודה ושומרון.
היום בצלאל אמר שהוא מוכן להצעה של ארז קמיניץ מאתמול - - -

עודד פורר (ישראל ביתנו):

בעניין הזה.

אוסאמה סעדי (הרשימה המשותפת):

אתמול הוא לא היה מוכן.

עודד פורר (ישראל ביתנו):

זה היה עניין אחר.

אוסאמה סעדי (הרשימה המשותפת):

זה אותו עניין. אתם רוצים להחיל חקיקה של הכנסת באופן ישיר על השטחים
הכבושים ביהודה ושומרון. אי אפשר לחוקק חוקים של ארנונה ולהחיל אותם על
ישובים בתוך השטחים הכבושים. זה צריך לעבור דרך מפקד האזור. כל הנושא של
הארנונה מוסדר על ידי צווי אלוף. לכן אני טוען שאי אפשר שהכנסת תעשה את זה.

היו"ר יואב קיש:

יש מישהו מהממשלה שרוצה להתייחס?

שרית לוי:

כן. אני שוב אתנצל כי זה לא התחום שלי אבל אני אתייחס מהכתובים להצעה.
אנחנו מתנגדים להצעה. זה לא דומה למקרה שנדון אתמול על קרן הארנונה. אני
אנסה לומר בתמצית. מקור הסמכויות של הרשויות המקומיות ביהודה ושומרון
לגביית ארנונה הוא בתקנון המועצות המקומיות. הוא מסמיך את הרשויות המקומיות
לגבות ארנונות ותשלומי חובה אחרים. בהמשך, סעיף 76 לתקנון המועצות המקומיות
קובע כי מועצה תטיל כך וכך. העניין של חיוב הארנונה, כן או לא, זו שאלה של
מדיניות ולא בהכרח אנחנו מתערבים אבל ככל שיש, צריך לבחון את הצורך בביטול
רכיב של ארנונה בשטחי ההתיישבות ביהודה ושומרון, יימצא שיש, הדרך לעשות את
זה היא באמצעות שינוי התקנונים ולא דרך הצעת החוק הזאת.

בנוסף, חקיקת הכנסת, להשתמש בחקיקת הכנסת להסדרת עניינים כאלה באזור מעוררת
סוגיות מורכבות בדין הבין-לאומי ולכן אנחנו ממליצים להתנגד.

בצלאל סמוטריץ (הבית היהודי):

מה ההבדל מאתמול?

אוסאמה סעדי (הרשימה המשותפת):

הוא אמר לך אתמול ואתה לא הסכמת לזה.

בצלאל סמוטריץ (הבית היהודי):

זה נכון שעד היום סוגיות כאלה מוסדרות באמצעות צווי האלוף אבל לאלוף יש את
קצב הזמנים שלו. מיד אחרי שהחוק נחקק אצל חבר הכנסת אמסלם בוועדה, אנחנו
פנינו גם לשר הביטחון, גם לאלוף הפיקוד וביקשנו שיתאים את החקיקה כדי לייצר
שוויון. לא יכול להיות מצב שבדיוק אותו מוסד, בדיוק אותם אזרחים, בדיוק
אותם תלמידים, אותם ילדים שלומדים כאן ולומדים כאן, באריאל ובמעלה אדומים
הם יצטרכו לשלם ארנונה ובירושלים לא ישלמו ארנונה.

אם המערכת הפקידותית הייתה עושה את מלאכתה נאמנה, הייתה מתקנת את האפליה
הזאת בכלים שלה, לא היינו נדרשים לחוק הזה. לי אין עניין סתם לעשות דווקא
בחוק של הכנסת. אני לא צריך את הקרדיט על זה. אני רוצה שהדברים יקרו.

קריאה:

מתי פניתם לאלוף?

בצלאל סמוטריץ (הבית היהודי):

פנינו עת יצא החוק.

אני רוצה להסביר. דודי, אלה שתי הסתייגויות שונות ואני אסביר לך.

אוסאמה סעדי (הרשימה המשותפת):

אלה לא שתי הסתייגויות שונות. אתה רוכב על ההסתייגות שלי.

בצלאל סמוטריץ (הבית היהודי):

אל תפריע לי. אני רוצה להסביר. אוסאמה, אתה יכול להצביע בעד שלו ונגד שלי,
מה זה קשור? שתי הסתייגויות שונות והצבעות שונות. אני אומר את האמת ואני לא
מצפה שאוסאמה יצביע בעד ההצעה הזאת, וזה בסדר גמור.

בקשות להנחה בארנונה אפשר להגיש עד מרץ בכל שנה. מהיכרותי את המערכת, אני
מוכן לחתום לכם שהאלוף לא יחוקק את הצו בזמן, לפני מרץ, וזה אומר שאותם
מוסדות יפסידו שנה. הם כבר הפסידו את שנת 2016 והם הולכים להפסיד את שנת
2017. הגיע הזמן שבית המחוקקים הזה יגיד שאותם 450 אלף אזרחים עושים צבא,
עושים מילואים, משלמים מסים, הם לא אזרחים סוג ד' וצריך לתת להם את אותן
זכויות. לכן צריך להעביר את זה.

אין כאן שום השלכות בין-לאומיות ושום נעליים. זה לא שונה מאותה הצעה
שהעברנו אתמול שבסך הכול קובעת. אפילו נזהרתי מלהרגיז ולא כתבתי יהודה
ושומרון אלא דיברנו על אותן רשויות שמתוקצבות בתקציב המדינה. הדבר הכי
טריביאלי. אני יודע שאתם לא אוהבים את זה, וזה בסדר גמור. אני מכיר את עמדת
משרד המשפטים המסורתית. אתם לא אוהבים את זה. תלמדו לעבוד. סליחה, תלמדו
לעבוד בקצב מהיר.

שרית לוי:

זה משרד הביטחון.

בצלאל סמוטריץ (הבית היהודי):

שמענו. אל תגידי לי משרד הביטחון. האלוף לא חותם על אף צו והיועץ המשפטי של
איו"ש לא מביא לאלוף אף צו שדינה זילבר לא מאשרת אותו. אל תגלגלו אחריות.

מיקי לוי (יש עתיד):

בצלאל, היא פקידה במשרד המשפטים. יש לך שרת משפטים מהמפלגה שלך, תפנה אליה.

היו"ר יואב קיש:

אני רוצה לשמוע את היועצת המשפטית.

שגית אפיק:

גם זה נושא חדש, בדיוק כמו ההסתייגות של דודי אמסלם. אכן זה מרחיב אותה.
אגב, דודי, המתקנים הפוטו וולטניים שעברו אצלנו בשנה שעברה בחוק ההסדרים,
היו תיקון לחוק שנחקק אצלנו בוועדת הכספים ולכן זה היה הרבה פחות נושא חדש
מאשר כאן כי אתה מתקן חוק שנעשה בוועדת הכספים.

דוד אמסלם (הליכוד):

דרך אגב, אני הבנתי שזה נושא חדש, וזאת לא שאלה באיזו ועדה.

שגית אפיק:

נכון. אני עונה.

דוד אמסלם (הליכוד):

אם אצלי בוועדה אני רוצה לקבל חוות דעת שלך, אם יש לי נושא שהוא בעצם קשור
למשרד הפנים ובא לי משהו ממשרד הדתות, אני אעמיס אותו בגלל שהוא באותה
ועדה?

שגית אפיק:

לא. זה נושא חדש. בוודאי.

דוד אמסלם (הליכוד):

נניח שהוא לא קשור לחלוטין.

שגית אפיק:

ודאי שזה נושא חדש.

דוד אמסלם (הליכוד):

לכן צריך לחשוב לפי הנושא ולא לפי הוועדה.

שגית אפיק:

גם וגם.

דוד אמסלם (הליכוד):

אז תגידי.

היו"ר יואב קיש:

אני מעלה להצבעה. מי חושב שהנושא הוא נושא חדש?

הצבעה

בעד – 5

נגד – 6

טענת נושא חדש לא נתקבלה.

היו"ר יואב קיש:

ההצעה לנושא חדש לא התקבלה.

מיקי לוי (יש עתיד):

משהו לא בסדר בהצבעה.

היו"ר יואב קיש:

אתה רוצה להצביע עוד פעם? נצביע עוד פעם.

בעד – הצבעתם.

מי נגד נושא חדש?

הצבעה

בעד – 5

נגד – 6

טענת נושא חדש לא נתקבלה.

היו"ר יואב קיש:

ההצעה לא התקבלה.

איציק כהן, אתה רוצה נושא חדש?

סגן שר האוצר יצחק כהן:

כן. אין הסכמות. אף אחד לא דיבר אתנו. מבחינה פיסקלית זה מגע אירוע.

דוד ביטן (הליכוד):

למה.

סגן שר האוצר יצחק כהן:

כי אלה מאות מיליונים.

קריאה:

זה עבר כבר חקיקה ראשית.

סגן שר האוצר יצחק כהן:

לא.

קריאה:

איפה זהבה?

משה גפני (יהדות התורה):

אדוני, שמעתי שמסתמכים עלי, כאילו אני הסכמתי. אני פשוט לא הסכמתי.

סגן שר האוצר יצחק כהן:

אבל דיברו אתך?

משה גפני (יהדות התורה):

היא דיברה אתי וביקשה ממני תשובה.

סגן שר האוצר יצחק כהן:

חבל שלא הייתי באולם.

קריאה:

על מה מדובר?

היו"ר יואב קיש:

על ההסתייגות של זהבה.

סגן שר האוצר יצחק כהן:

הקואליציה אומרת שזה לא נושא חדש. כדאי שתעדכן שזה נושא חדש.

היו"ר יואב קיש:

גפני, הצבעתם בעד על העניין של זהבה?

מיקי לוי (יש עתיד):

זה עבר.

היו"ר יואב קיש:

אתם צריכים רביזיה. לא נושא חדש.

מיקי לוי (יש עתיד):

הצבענו וזה עבר.

משה גפני (יהדות התורה):

אני מבקש מהקואליציה להגיד שזה נושא חדש. נושא חדש זה נושא פוליטי. בכל
מקרה אני מגיש רביזיה.

היו"ר יואב קיש:

השאלה אם אני יכול.

ארבל אסטרחן:

לא. לא ניתן.

סגן שר האוצר יצחק כהן:

אז רביזיה.

היו"ר יואב קיש:

אחרי שהנושא הוצבע, לא ניתן לטעון נושא חדש. זה החוק. תהיה אצלך רביזיה
ותפתחו את זה.

משה גפני (יהדות התורה):

אדוני היושב ראש, אני מודיע שאני מגיש רביזיה.

סגן שר האוצר יצחק כהן:

הגשתי רביזיה.

משה גפני (יהדות התורה):

בסדר. שנינו הגשנו. לא נעשה דבר כזה. ללכת ולהגיד שאני הסכמתי.

היו"ר יואב קיש:

מי אמר? לא יודעים.

משה גפני (יהדות התורה):

יש מישהו שלא רוצה שאני אהיה בכנסת.

היו"ר יואב קיש:

אני מסכם את הדיון. יש רביזיה. יש שני סוגים של רביזיות. על הנושא שהוצבע
בוועדת הכספים, יש רביזיה. על הנושא שלך ועל הנושא של בצלאל, רביזיה. בשעה
11:15 נצביע.

תודה.

הישיבה ננעלה בשעה 22:40.
