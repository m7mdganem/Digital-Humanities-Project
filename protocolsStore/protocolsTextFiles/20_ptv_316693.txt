הכנסת העשרים

מושב שני

פרוטוקול מס' 65

מישיבת ועדת הכנסת

יום שלישי, כ"ח בחשון התשע"ו (10 בנובמבר 2015), שעה 11:00

סדר היום:

1.  שכר חברי הכנסת – דיון בהמלצה נוספת של הוועדה הציבורית לקביעת שכר
      ותשלומים אחרים לחברי הכנסת

2.  ערעורים על החלטת נשיאות הכנסת שלא לאשר דחיפות הצעות לסדר היום

3.  תיקון להחלטה בדבר סדרי הדיון בהצעת חוק התקציב והצעות החוק הנלוות
      בעניין הצבעות שמיות

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

מכלוף מיקי זוהר

אורן אסף חזן

יואל חסון

ינון מגל

מרב מיכאלי

אלעזר שטרן

חברי הכנסת:

דוד אמסלם

נאוה בוקר

באסל גטאס

יעל גרמן

תמר זנדברג

יוסי יונה

חיים ילין

שלי יחימוביץ

עליזה לביא

עבדאללה אבו מערוף

אוסאמה סעדי

טלי פלוסקוב

נורית קורן

מוזמנים:

מזכירת הכנסת ירדנה מלר-הורוביץ

חשב הכנסת חיים אבידור

  -------------------------------------------------------------------------
  חגי סיטון      –   עו"ד, חבר הוועדה הציבורית לקביעת שכר ותשלומים אחרים
                     לחברי הכנסת
  -------------- --- ------------------------------------------------------
  יגאל ביבי      –   חבר כנסת לשעבר

  אלי סולם       –   מנכ"ל התנועה לאיכות השלטון

  טובי חכימיאן   –   ראש מדור בכיר תנאי חברי הכנסת, חשבות הכנסת

  ד"ר שירלי      –   מרכז המחקר והמידע, הכנסת
  אברמי              

  שרה צוובנר     –   מרכז המחקר והמידע, הכנסת

  עמי צדיק       –   מרכז המחקר והמידע, הכנסת
  -------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

קצרנית פרלמנטרית:

אושרה עצידה

  המלצות הוועדה הציבורית לקביעת שכר ותשלומים אחרים לחברי הכנסת

היו"ר דוד ביטן:

אני פותח את הישיבה. רבותי, אני רק רוצה לעשות סדר ואחר כן אאפשר לחברים
להתייחס. אתם יודעים שבבקשה הראשונה שהוחלטה על-ידי הוועדה הציבורית
נתבקשנו לשנות את שיטת ההצמדה מהשיטה הנהוגה היום שהיא טייס אוטומטי של
הצמדה לשכר הממוצע להצמדה למדד. אנחנו לא קיבלנו בפעם שעברה את הבקשה הזו.
הודענו שברגע שוועדת הכספים תצליח בכך שתהיה אחידות בהצמדה של הבכירים
במגזר הציבור, אנחנו נתיישר עם אותה החלטה.

חזר העניין לוועדה הציבורית. לפי החוק, זה חוזר אליהם והם רשאים להחזיר לנו
את זה לדיון נוסף. לאחר שגם פנו אליי חברת הכנסת יחימוביץ וגם חברת הכנסת
גרמן, וגם חבר הכנסת מיקי לוי פנה אליי בעניין הזה, פניתי לוועדה הציבורית
שוב על מנת לזרז אותם בעניין הזה. גם הופעתי בפני הוועדה. בסופו של דבר, הם
כתבו לי בקשה נוספת או תגובה להחלטה הקודמת כאשר בגדול הוועדה הציבורית
הלכה לקראת הוועדה במובן הזה שקיבלה את העמדה שצריך לאפשר לכנסת לעשות
איזושהי השוואה של ההצמדה בבכירים של המגזר הציבורי. אם כי היא אמרה שאם
תוך שנה הנושא לא יוסדר אז היא חוזרת על עמדתה שצריך לעשות הצמדה למדד
המחירים לצרכן, ובשנת הביניים – כלומר, ל-1.1.2016, על כל ה-2016 שהיא
מתייחסת ל-2015 - שם היא מבקשת שהשכר יוקפא. אם כן, על זה הדיון היום. אני
מקווה שהדיון כרגע הוא לא על כל שיטת ההצמדה, אם כי אפשר להתייחס גם לזה כי
זה משמעותי גם להחלטה של 2015.

אני הודעתי שאני נגד העברה של השיטה לשיטה אחרת. ב-2015, מה שאני אעמיד
להצבעה, מבחינתי, כמובן שהאחרים יכולים להגיש הצעה אחרת – אני קורא לזה
הצמדה שקשורה ל-2015 - 2016. אבל מה שאני רוצה לבקש מהחברים הוא שאנחנו
נשאיר כפי שהיא, אבל אנחנו נעקר מההצמדה שתחול ב-2016 את ההשפעה של עליית
שכר המינימום על המדד שלנו. אין שום סיבה שאנחנו נקבל תוספת שכר שקשורה
לעליית שכר המינימום.

ביקשתי ממרכז המחקר והמידע לעשות לי בדיקה מה ההשפעה של שכר המינימום על
המדד שמתייחס אלינו. המצאתי לכם את חוות הדעת הזו. שכר המינימום עלה
ב-8.1%. הם טוענים ש-10%, 0.8%, זה מידת ההשפעה על המדד שיהיה בסופו של
תהליך שיתפרסם ב-15 לראשון 2016 על-ידי הביטוח הלאומי.

לכן, ההמלצה שלי זה להפחית אחוז מכל מדד שלא יהיה, שיפורסם ב-15 לראשון
2016 על-ידי הביטוח הלאומי. כלומר, אם זה יהיה 4% זה יהיה 3%, אם זה יהיה
2% זה יהיה 1%, ואם זה יהיה 1% אז זה יהיה 0.

באסל גטאס (הרשימה המשותפת):

מה עם האפקט השלילי? מדד שלילי יורדים במשכורת?

היו"ר דוד ביטן:

שנייה, אני רק אומר מה זה. אני לא רוצה להתייחס כרגע לגופו של עניין, אני
אתייחס בסוף. לפי שיטת ההצמדה שמדובר, כשיורד המדד גם יורד השכר. אבל לא
ניכנס לזה. אין שום מגבלה בהמלצה של הוועדה הציבורית, אבל לא נתייחס לזה
כרגע. אפשר להתייחס לזה אחר כך. זאת ההמלצה שתהיה, שאני אגיש אותה לוועדה,
בסופו של דבר. כמובן אנחנו נאפשר לוועדת הכספים במהלך 2016 לעשות את מה
שביקשנו. דהיינו, להשוות וליצור אחידות במשק בשכר הבכירים בסקטור הציבורי.

שנית, אני המצאתי לכם גם את ההתייחסות של מרכז המחקר והמידע, מחקר השוואתי,
על מקבלי שכר, בכירים בסקטור הציבור. חברי כנסת לא צריכים להיות מושווים
לעובדים. היו לי כמה ראיונות שטענו והשוו אותנו לעובדים בתעשייה. אבל אנחנו
לא עובדי תעשייה, אנחנו עובדים בכירים בסקטור הציבורי. לכן, צריך להשוות את
השכר שלנו לסקטור הזה ולא לסקטור אחר. שם אנחנו לא הגבוהים ביותר ולא
הנמוכים ביותר אומנם, אבל אנחנו משהו באמצע.

לפני שאני מעביר את זכות הדיבור לחברי הכנסת, הגיע עו"ד סיטון שהוא חבר
הוועדה הציבורית ואני אאפשר לו, אם הוא רוצה, לומר כמה דברים. גם בסוף אתה
יכול וגם בהתחלה.

חגי סיטון:

ברשותכם, אומר רק דבר קצר. הוועדה הציבורית עומדת על דעתה שיש להצמיד את
שכר חברי הכנסת למדד ולא לשכר הממוצע במשק, וזאת לאור המחקר הגדול והעמוק
שהכנו בהשוואה לשכר חברי פרלמנטרים אחרים במדינות המערב. יחד עם זאת, עוד
הסברנו שאין במנדט שלנו על-פי החוק בכלל סמכות לדון בשכר של בכירים
בסקטורים אחרים.

היו"ר דוד ביטן:

זו הסמכות של ועדת הכספים, לא שלנו.

חגי סיטון:

מי שהכניס את הנושא של שכר השופטים ובכירים אחרים במשק, זה לא אנחנו. על כל
פנים, זה לא בסמכותנו. אמרנו בפעם הקודמת שאולי ראוי באמת לעשות השוואה
כזו, אבל זה לא אנחנו. זו ועדת הכספים.

לכן, כאשר הוחזרה ההמלצה שלנו אלינו לדיון מחודש חזרנו ואמרנו שאנחנו
עומדים על המלצתנו כפי שהיא. יחד עם זאת, לאור המגמה של ועדת הכנסת להעביר
את הנושא לוועדת הכספים בכדי שהיא תדון באפשרות של הצמדה של בכירים אחרים
במשק, אמרנו לשנה הנוכחית ב-2016 תהיה הקפאה כוללת. כלומר, השכר יוקפא ללא
כל הצמדה איזושהי. אתם תצטרכו לשים לב עוד מעט בכמה המדד צפוי לעלות עם
הייקור או בלי הייקור שהוא יהיה כנראה לגמרי לא מבוטל, ובמשך השנה הזו תוכל
ועדת הכספים לבדוק את האפשרות לעשות השוואה של בכירים בסקטורים האחרים. היה
וזה יצלח, אדרבא ואדרבא. ולא – אנחנו חוזרים על המלצתנו בהמשך לכך שזה
יישאר צמוד רק למדד.

היו"ר דוד ביטן:

אנחנו נעשה בכל מקרה דיון גם לפי ההמלצה שלכם על שינוי או לא שינוי בספטמבר
2016 שיתייחס לאור המאמצים שתעשה ועדת הכספים.

אני רוצה להדגיש עוד משהו לפני שאני נותן לחברי הכנסת להתייחס לעניין.
ההצעה שלנו בעצם היא לא מקפיאה, היא מבטלת את האחוז הזה. אני ראיתי כבר,
עברתי על פרוטוקולים של הכנסת לאורך שנים. מקפיאים ובסוף מבטלים את ההקפאות
ומחזירים את השכר. כך זה היה ב-2012, ביטלו את כל ההקפאות של השנים הקודמות
והחזירו את השכר בבסיס לשכר הח"כים.

אנחנו מציעים לבטל. זאת אומרת, את האחוז הזה שהוא בעצם השפעת שכר המינימום
על המדד שלנו, אני מציע לבטל לגמרי. זאת אומרת, גם בשנים הבאות אי-אפשר
יהיה לחדש את זה בחזרה. אנחנו לא נהנה מעליית שכר המינימום באופן יסודי.
זאת אומרת, זה לא יחזור. אם ועדת הכנסת תתכנס בעוד שלוש שנים לא תוכל לבטל.
זה לא הקפאה, זה ביטול. אבל יתר ההצמדה, אני מציע להשאיר אותה כפי שהיא,
ואני אסביר בסוף למה. אני לא רוצה לדבר פעמיים, אני אתייחס גם למה שהח"כים
אומרים.

מי רוצה לדבר ראשון? מי נרשם? חבר הכנסת ילין, ברשותך אתן לשניהם כי הם גם
הגישו. יחימוביץ גם הגישה את המכתב הראשוני לוועדה הציבורית אז מן הראוי
שאני אתן לה ראשונה. אחר כך גרמן תהיה שנייה ואחר כך אתה.

חיים ילין (יש עתיד):

אני מאוד שמח על ההחלטה שלך. הלוואי כל ההחלטות שלך יהיו כאלה.

היו"ר דוד ביטן:

זה נכון. בבקשה, שלי.

שלי יחימוביץ (המחנה הציוני):

אדוני היושב-ראש, קודם כל, אני מודה לך על כך שנעתרת לבקשה שלנו וכינסת שוב
את הוועדה וגם פנית שוב בשם הוועדה לוועדה הציבורית. אני לא רוצה להתייחס
למנגנון ההצמדה הכללי של שכר הח"כים. אני חושבת שהוא לקוי.

היו"ר דוד ביטן:

אפשר, אם את רוצה. אנשים יתייחסו לזה.

שלי יחימוביץ (המחנה הציוני):

ההצמדה לשכר הממוצע היא הצמדה מטיבה בצורה חריגה. השכר הממוצע לא משקף באמת
את השכר במשק. ממוצעים משקרים. השכר האמיתי הוא השכר החציוני. חצי מהעובדים
במדינת ישראל מרוויחים פחות מ-6,200 שקלים. חצי מהעצמאים פחות מ-4,700
שקלים. לכן, ההצמדה של השכר שלנו לשכר הממוצע היא ההצמדה הטובה ביותר שכל
סוג עובדים, בין אם בסקטור הציבורי ובין אם בתעשייה, ובין אם עובדי קבלן,
היו מתפללים בוקר בוקר לקבל הצמדה דומה. זו האמירה הכללית שלי. אני מקבלת
את זה שאנחנו צריכים לדון על כך בנפרד ולייצר מנגנון הצמדה שהוא יותר מחובר
לחיים האמיתיים של בני אדם במדינה הזו.

לגופו של עניין, היום ההצמדה המטיבה הזו גורמת לקפיצה שהיא לא
פרופורציונלית בצורה חריגה ומנקרת עיניים, השנה במיוחד. היא נובעת מכל מיני
דברים. היא נובעת גם מהעלייה בשכר המינימום שבוודאי אנחנו לא צריכים להיות
מושפעים לטובה ממנה. מה גם שאותה עלייה בשכר המינימום גם לא חלה על מקבלי
שכר הממוצע במשק. היא לא חלה על מי שמשתכר יותר.

היו"ר דוד ביטן:

מקבל את זה, הבנתי את ההשפעה.

שלי יחימוביץ (המחנה הציוני):

אני שמחה שהזמנת את המחקר הזה ממחלקת המחקר וקראתי אותו היטב. ראיתי
שההשפעה של העלאת שכר המינימום על השכר הממוצע היא 0.8% בלבד. לכן, ניכוי
העלייה שנובעת אך ורק מעלייה בשכר המינימום, העלייה בשכר שלנו, היא בטלה
בשישים.

אדוני היושב-ראש, אני מפצירה בך, באמת מפצירה בך, לא להתחכם, לא לייצר
מנגנונים חלופיים. לקבל את המלצת הוועדה הציבורית כפי שהיא והשנה להקפיא את
השכר שלנו, נקודה. השכר שלנו הוא גבוה. זאת לא פגיעה בשכר שלנו, זה רק
ויתור על העלאה מטיבה בצורה חריגה, כל כך חריגה עד שהיא מביישת אותנו
כציבור וככנסת.

לכן, אני מפצירה בך להוריד מסדר היום את ההצעה שלך שהיא סוג של הצעת פשרה,
ופשוט לאמץ את הצעת הוועדה הציבורית כפי שהיא לטובת הציבור, לטובתנו,
ולטובת כבודה של הכנסת. תודה.

היו"ר דוד ביטן:

יעל גרמן.

יעל גרמן (יש עתיד):

אני אתחיל דווקא מההשוואה ומההצמדה. אתה מבקש לשנות ולקבל החלטה קצת יותר
מאוזנת על-ידי כך שאתה מבקש לנכות את ההשפעה של שכר המינימום. אבל אני רוצה
להסב את תשומת ליבך ואת תשומת ליבם של חברי הכנסת וחברות הכנסת שגם ככל שיש
יותר מובטלים השכר עולה.

היו"ר דוד ביטן:

בינתיים המובטלים למטה, למטה, דרך אגב.

יעל גרמן (יש עתיד):

נכון.

היו"ר דוד ביטן:

את יודעת את זה. זה אחת הצרות של ממשלת נתניהו – שאין אבטלה כמעט.

יעל גרמן (יש עתיד):

יכול להיות.

שלי יחימוביץ (המחנה הציוני):

כן, רק העובדים נעשו נורא עניים.

היו"ר דוד ביטן:

למה? העלינו את שכר המינימום. איזה ממשלה העלית בכל כך הרבה את שכר
המינימום? ראינו.

יעל גרמן (יש עתיד):

אם אנחנו משאירים את ההצמדה כפי שאתה רוצה, ההצמדה לממוצע של השכר במשק,
הרי ברגע שיהיו יותר מבוטלים השכר הממוצע יעלה וגם השכר שלנו יעלה. זה נראה
לך צודק ונכון?

אני מדברת למעשה אל חבריי חברי הכנסת כי הם אלה שיצטרכו בסופו של דבר
לקבוע. אני חושבת שזה בכלל לא הגיוני שאנחנו נקבע לעצמנו את השכר. לא קיים
דבר כזה. לא קיים דבר כזה במשק, לא בציבורי ולא בפרטי. אולי מנכ"לים קובעים
לעצמם. גם כן אם יש להם board אז לא הם קובעים את זה. מי קובע לעצמו את
השכר? אנחנו נמצאים בניגוד עניינים אפריורי מובנה ברגע שאנחנו יושבים
וקובעים לעצמנו את השכר.

קבענו, הכנסת קבעה על-ידי חוק שתקום ועדה מקצועית ציבורית, נטולת כל עניין,
באמת אובייקטיבית, שהיא יושבת על המדוכה וחושבת. הזמינה הוועדה הציבורית
מחקר ממרכז המחקר והמידע של הכנסת שכולם סומכים את ידנו עליהם. הראה לנו
מרכז המחקר והמידע שאנחנו כחברי כנסת או כחברי פרלמנט מקבלים את אחד מהשכר
הגבוה ביותר מבין חברי פרלמנט בעולם. הראו לנו את זה. ראינו שהשכר שלנו כפי
שהוא - - -

היו"ר דוד ביטן:

זה לא המחקר.

יעל גרמן (יש עתיד):

זה מה שראיתי במחקר של מרכז המחקר והמידע.

רוברט אילטוב (ישראל ביתנו):

במחקר גם היה שחברי פרלמנט אחרים יכולים לעסוק בעיסוק נוסף ויש להם תוספות
אחרות - - -

היו"ר דוד ביטן:

עשינו על זה דיון ארוך והוכחנו גם בוועדה שיש ניואנסים שלא לקחו בחשבון.

יעל גרמן (יש עתיד):

בסדר, יוכלו לאחר מכן לומר.

קריאות:

- - -

היו"ר דוד ביטן:

חבר'ה, לא להפריע. רבותי, לתת ליעל גרמן. לכל אחד יש זכות והא יתייחס לזה.

יעל גרמן (יש עתיד):

אני חוזרת ואומרת, מונתה ועדה ציבורית. הוועדה הציבורית באה ואמרה לנו
פעמיים: פעם אחת היא באה ואמרה: בואו תצמידו את השכר שלכם לממוצע, ואי-לכך
אל תעלו את השכר. ופעם שנייה היא אמרה: אתם רוצים שהשכר שלכם יהיה מוצמד
לשופטים, תדונו בזה במהלך השנה, ועכשיו בבקשה להקפיא. פעמיים חוזרת ועדה
ציבורית על אותה המלצה, ואנחנו יושבים ודנים במשכורות שלנו ואומרים לוועדה
הציבורית: תודה רבה, שמענו אותך. אנחנו רוצים להעלות לעצמנו את השכר.

היו"ר דוד ביטן:

אנחנו לא מעלים לעצמנו. זה טייס אוטומטי של 15 שנה. זה לא נכון שאנחנו
מעלים לעצמנו.

יעל גרמן (יש עתיד):

אנחנו מעלים לעצמנו את השכר. ההחלטה שלך זה להעלות לעצמנו את השכר.

היו"ר דוד ביטן:

לא, זה טייס אוטומטי. אנחנו דנים עכשיו האם להפחית, לא האם להעלות.

שלי יחימוביץ (המחנה הציוני):

לא להפחית, לא נכון. אתם מחליטים לא להעלות.

יעל גרמן (יש עתיד):

בדיוק, אין דבר כזה. אתה מחליט שלא לקבל את ההמלצה הוועדה הציבורית. הוועדה
הציבורית באה ואמרה במפורש: אנחנו ממליצים בפניכם להקפיא את השכר, ואתה בא
ואומר: אני לא מקבל את ההמלצה של הוועדה הציבורית, אני כן רוצה להעלות.
נכון שאתה אומר: אני רוצה להוריד מפה ומשם, ואולי לא נעלה לעצמנו ב-2,000
שקל, ואולי גם לא ב-1,200 אלא רק ב-800 או ב-1,000 - יפה מאוד. אבל מה
שאומרת הוועדה הציבורית: תקפיאו.

אני חושבת באמת שזו – אין לי מילה לזה, אני לא רוצה סתם לומר מילים שיפגעו.

היו"ר דוד ביטן:

תגידי מה שאת רוצה, אני לא איעלב.

יעל גרמן (יש עתיד):

לא, אני לא רוצה. אבל לאור ההחלטה של ועדת השרים אתמול שלא לקבל - - -

היו"ר דוד ביטן:

איזה ועדה?

יעל גרמן (יש עתיד):

ועדת שרים לענייני חקיקה ישבה אתמול על הצעת חוק של חבר הכנסת יעקב פרי
שביקשה להעלות את שכר החיילים ב-700 שקל. לא ב-800, לא ב-1,000, לא
ב-1,200, לא ב-2,000, לא בממוצע של השכר במשק, הציעו להעלות - - -

מכלוף מיקי זוהר (הליכוד):

זו בקשה של האופוזיציה, לכן היא לא התקבלה.

יואל חסון (המחנה הציוני):

הצעות טובות של האופוזיציה לא מתקבלות?

מכלוף מיקי זוהר (הליכוד):

היא תבוא מהקואליציה, אל תדאגו. הקואליציה תעניק את זה לחיילים.

תמר זנדברג (מרצ):

אתה בכל הוועדות כאן מאיים ש- - -. לך תספר את זה לחיילים, מה אתה רוצה
מאתנו?

היו"ר דוד ביטן:

מיקי, מיקי.

יואל חסון (המחנה הציוני):

הגלגל מסתובב, מיקי.

מכלוף מיקי זוהר (הליכוד):

את יודעת מה העניין? שאת לא רלוונטית בכלל. אם קשה לך להיות לא רלוונטית,
אז תפנימי. תמר זנדברג, את לא רלוונטית היום. את בספסלי האופוזיציה ואת לא
רלוונטית. את לא יכולה להיות בלב העשייה- - -

תמר זנדברג (מרצ):

- - -סבבה, תספר את זה לחיילים למה לא העלית להם את השכר.

היו"ר דוד ביטן:

מיקי, אני קורא אותך לסדר פעם ראשונה. קורא לך פעם ראשונה לסדר. מי שיפריע
אני אוציא אותו, אני מודיע לכם, ולא משנה מי זה.

יעל גרמן (יש עתיד):

אני חושבת שהדברים שלך הם חמורים ומוטב - - - מהם. בושה וחרפה לדבר כך
לחברת כנסת.

תמר זנדברג (מרצ):

שיספר את זה לחיילים - למה הוא לא העלה להם את השכר.

היו"ר דוד ביטן:

רבותי, אני אוציא את מי שמפריע. זנדברג, אני קורא אותך לסדר פעם ראשונה גם
כן. אין הפרעות בדיון הזה.

תמר זנדברג (מרצ):

- - -

היו"ר דוד ביטן:

גם לו קראתי, גם לו. לא להפריע, מה זה הדבר הזה?

יעל גרמן (יש עתיד):

אני חושבת שכל אדם שנבחר על-ידי הציבור הוא רלוונטי, הוא מאוד רלוונטי.
אנחנו מאוד רלוונטיים, אפילו אם אתה לא חושב כך.

בכל מקרה, במצב שבו דוחים העלאה של חיילים ב-700 שקלים, איך אנחנו מעזים
לחשוב על העלאה שלנו?

היו"ר דוד ביטן:

אני אתייחס לזה. חבר הכנסת ילין.

חיים ילין (יש עתיד):

כבוד היושב-ראש, אולי אני אפתח בזה שקודם כל התפקיד שלנו, של כל מי שיושב
פה, הוא לשרת - - -

מכלוף מיקי זוהר (הליכוד):

תביא רגע עט, יוסי.

תמר זנדברג (מרצ):

אל תביא לו עט. שיקבל עט מהקואליציה, מה זה? הוא מהאופוזיציה, לא מקבל. לא,
לא, לא – אני לא מאפשרת את זה, אני מצטערת. לך תקבל עט ממישהו מהקואליציה,
יש פה מספיק אנשים. מה זאת אומרת?

היו"ר דוד ביטן:

זה עט של הכנסת, מה אתם רוצים?

תמר זנדברג (מרצ):

זה עט לא רלוונטי לך.

מכלוף מיקי זוהר (הליכוד):

את לא רלוונטית.

תמר זנדברג (מרצ):

אוקיי, סבבה. אז מה אתה רוצה? יש לך פה מספיק חברי קואליציה - - -

יעל גרמן (יש עתיד):

מה זה "לא רלוונטית"? מה זה הביטוי? אישה שנבחרה על-ידי הציבור, הציבור.
אתה אומר שהציבור לא רלוונטי, חבר הכנסת זוהר.

היו"ר דוד ביטן:

תתנצל. מיקי, תתנצל בפניה. אתה לא יכול להגיד לה: את לא רלוונטית.

מכלוף מיקי זוהר (הליכוד):

אני? אני אחזור על דבריי. סליחה, אני מתנצלת בפנייך. את ממש ממש לא
רלוונטית.

תמר זנדברג (מרצ):

לא התקבלה.

שלי יחימוביץ (המחנה הציוני):

59 הח"כים פה לא רלוונטיים.

מכלוף מיקי זוהר (הליכוד):

אני מקצין ואומר, את ממש ממש לא רלוונטית.

תמר זנדברג (מרצ):

תודה, יוסי. הסולידריות - - - , אני מודה לך.

באסל גטאס (הרשימה המשותפת):

זה התרבות שלכם. אתה מבקש ממנו להתנצל הוא אומר לה פעמיים לא רלוונטית.

היו"ר דוד ביטן:

מיקי, מיקי, אני קורא לך לסדר פעם שנייה.

מכלוף מיקי זוהר (הליכוד):

מה אתה רוצה ממני? הם פונים אליי.

היו"ר דוד ביטן:

עוד פעם אחת, אתה יוצא.

באסל גטאס (הרשימה המשותפת):

זה מבייש, באמת בושה.

היו"ר דוד ביטן:

די, גטאס.

מכלוף מיקי זוהר (הליכוד):

אתה בושה, אתה בושה בהתגלמותה. אתה בושה למדינת ישראל.

היו"ר דוד ביטן:

מיקי, באת לפוצץ את הישיבה או מה?

חיים ילין (יש עתיד):

אדוני היושב-ראש, אם חבר הכנסת מיקי זוהר לא יתנצל אז זה לא רק תמר, זה כל
הח"כים באופוזיציה הם לא רלוונטיים ואין לנו מה לעשות בדיון.

יעל גרמן (יש עתיד):

וגם הציבור לא רלוונטי.

היו"ר דוד ביטן:

אני קראתי לו לסדר פעם שנייה.

חיים ילין (יש עתיד):

אם אתם רוצים דיקטטורה, דוד, בבקשה חבר הכנסת דוד ביטן. דיקטטורה, זה בדיוק
מה שמיקי רוצה.

היו"ר דוד ביטן:

ילין, ילין, ביקשתי ממנו להתנצל, הוא לא רצה. אני מתנצל בשם חברי הליכוד
האחרים בעניין הזה.

חיים ילין (יש עתיד):

לא, זה לא עובד כך.

היו"ר דוד ביטן:

מה אני יכול לעשות? אני לא הבייביסיטר של אף חבר כנסת. אתה יכול לדבר. אני
בשם סיעת הליכוד מתנצל. כולם רלוונטיים, כל אחד עושה את העבודה שלו. אבל לא
להפריע, זה הכול.

חיים ילין (יש עתיד):

כבוד היושב-ראש, אני חושב שזה רק מראה בדיוק את האטימות. המשפט הזה של החבר
מיקי זוהר מראה את האטימות שיש ואת חוסר הקשב שיש כלפי העם. כי אם אנחנו לא
רלוונטיים אז חצי מהעם לא רלוונטי. זה המשמעות של דמוקרטיה. לפסול אנשים
בגלל דעותיהם או בגלל שהם נמצאים באופוזיציה זה לבוא ולהגיד לחצי מהעם:
חבר'ה, אתם לא שווים.

עכשיו אפשר להתחיל את הדיון. הדיון מתחיל מזה שאם יש שר, שניים ושלושה,
שברחו מהאחריות על מתווה הגז, אם יש שר שבגלל סעיף 52 עוזב את המשרד שלו
וראש הממשלה בכיף קולט את כל הטוב הזה אליו - - -

היו"ר דוד ביטן:

הגשתם בג"צ על זה.

חיים ילין (יש עתיד):

רגע, אל תענה לי. הוא קולט הכול אליו, אין עכשיו מצב כזה של ניגוד
אינטרסים. אבל הח"כים שצריכים לבוא, תסלח לי, לבחור לעצמם ולהגיד מה השכר,
גם טייס אוטומטי יש לו טייס. יש לו קברניט שמוביל בסופו של דבר ממקום
למקום.

היו"ר דוד ביטן:

מזל"ט.

חיים ילין (יש עתיד):

כמומחה למזל"טים אני אומר לך שאני פשוט שומע אותם בלילה, כמעט כל לילה. הם
מגנים על הבית שלי. גם למזל"ט יש קברניט שמוביל אותו מנקודה מסוימת לנקודה.
לבוא ולהאשים את הטייס האוטומטי בכל דבר, זה לא מכובד באמת.

היו"ר דוד ביטן:

אתייחס לזה בסוף, אין בעיה.

חיים ילין (יש עתיד):

אני חושב שחברי הכנסת לא צריכים להיות בכלל בדיון כזה, אלא אם יש כבר דיון
כזה לבוא ולהגיד: חברים יקרים, אנחנו בכלל לא צריכים לקבוע את השכר שלנו.
יש פה ועדה ציבורית.

שלי יחימוביץ (המחנה הציוני):

הנה, הוועדה הציבורית קבעה. לא מקבלים את ההמלצה שלה.

חיים ילין (יש עתיד):

הדיון הזה נמצא לפני תקציב המדינה והוא מחובר גם לשוויון בנטל והוא מחובר
בהמון ערכים לפוליטיקה שהיא רדודה לחלוטין, ואני חושב שמחובתנו לקיים דיון
יחד עם הוועדה להקפיא את השכר שלנו.

אתם תפעילו את הטייס האוטומטי? אני נמצא בניגוד אינטרסים. אני הקמתי את
האגודה למען החייל במועצה אזורית אשכול. כל תוספת שכר עוברת לשם. אנחנו
מאכילים 2,500 חיילים כל בוקר.

שלי יחימוביץ (המחנה הציוני):

חיים, זה לא קשור. נדבה זה נדבה, תרומה זו תרומה, שכר זה שכר.

חיים ילין (יש עתיד):

לא נדבה. כל עוד שבטייס האוטומטי אתם תעלו ולא יהיה דיון ציבורי על השכר
שלנו – ציבורי, לא שלנו על עצמנו – אז אנחנו נמשיך לתרום את התרומה הזו.
מישהו אחר ייהנה ממנה.

שלי יחימוביץ (המחנה הציוני):

אנחנו נוכל לתרום גם בלי עליית שכר.

היו"ר דוד ביטן:

אנחנו לא הספקנו לתרום עדיין, רק חמישה חודשים בכנסת.

יעל גרמן (יש עתיד):

אנחנו תורמים כבר עשרה חודשים.

חיים ילין (יש עתיד):

אני אומר את זה כמחאה. גם לנו ביש עתיד יש טייס אוטומטי שכל העלאה עוברת
למקום שאנחנו חושבים שחברתית צריך לעשות אותו. אסור בשום פנים ואופן להביא
לדיון שאנחנו מעמידים את עצמנו מעל העם וקובעים לעצמנו את השכר.

שלי יחימוביץ (המחנה הציוני):

לפי הרמב"ם המעלה הגבוהה ביותר של תרומה היא מתן בסתר – קואליציה
כאופוזיציה.

היו"ר דוד ביטן:

זה נכון.

חיים ילין (יש עתיד):

אני מכיר את אלה שתורמים בסתר והם שמים את זה בטוויטר.

היו"ר דוד ביטן:

אני מסכים עם שלי יחימוביץ בעניין הזה. מי שרוצה לתרום – שיתרום. אנחנו
דנים עכשיו בדיון עקרוני, לא קשור - - -

יעל גרמן (יש עתיד):

אף אחד לא ידע שתרמנו עשרה חודשים. העלו את זה על השולחן אז אמרנו. לא
אנחנו העלינו את זה. עשרה חודשים אף אחד לא ידע מזה.

שלי יחימוביץ (המחנה הציוני):

תחקירנים גילו את התרומה של יש עתיד. זו תרומה סודית - - -

חיים ילין (יש עתיד):

גם שלך וגם של דוד.

יעל גרמן (יש עתיד):

לא. מישהו בא ואמר: למה אתם לא תורמים אם אתה מתנגדים? אז מה נגיד? אנחנו
לא תורמים? אז אמרנו: אנחנו תורמים.

היו"ר דוד ביטן:

את לא היית חברת כנסת ב-2012. אבל ב-2012 כינסו את ועדת הכנסת והחליטו לבטל
את כל ההקפאות והחזירו. זה היה בסדר גמור. עושים הצגה של הקפאה ואחרי זה
מחזירים. לפחות אנחנו אומרים את האמת. מדברים באופן עקרוני.

יעל גרמן (יש עתיד):

אתה צודק, אנחנו מובילים את זה.

חיים ילין (יש עתיד):

דוד, אתה היית בראשון לציון. אתה ראית פעם עיר או מועצה שמעלה לעצמה שכר?
אתה ראית דבר כזה? אין חיה כזו.

היו"ר דוד ביטן:

זה לא רלוונטי מה שאתה אומר.

חיים ילין (יש עתיד):

למה זה לא רלוונטי?

היו"ר דוד ביטן:

אסביר לך אחר כך. אמרתי שאני אתייחס בסוף.

חיים ילין (יש עתיד):

טלי, את העלית לעצמך את המשכורת?

יעל גרמן (יש עתיד):

אני רק רוצה לענות.

חיים ילין (יש עתיד):

ולמהנדס שלך העלית את המשכורת?

טלי פלוסקוב (כולנו):

למהנדס כן.

חיים ילין (יש עתיד):

בתור מה?

טלי פלוסקוב (כולנו):

- - - ב-65% - - -

יעל גרמן (יש עתיד):

אמר היושב-ראש: למה לא פעלנו ב-2012? אני חייבת לציין שמהרגע שנכנסנו, מי
שהוביל את המאבק זה שמעון סולומון, חבר כנסת. הוא פנה.

היו"ר דוד ביטן:

לא, היו תמיד ח"כים שהובילו את המאבק הזה. זה לא שייך. כל שנה יש מישהו
תורן בעניין הזה.

יעל גרמן (יש עתיד):

אני מדברת על 2013. מהרגע שנכנסנו פנינו לוועדה. ביקשנו לשנות את ההחלטה.
מהרגע שלא שינו עשינו מה שעשינו ולא אומר כי זה מתן בסתר.

היו"ר דוד ביטן:

חבר הכנסת שטרן, בבקשה.

אלעזר שטרן (יש עתיד):

אני רוצה לדבר רגע על תרבות הלא רלוונטיים.

היו"ר דוד ביטן:

בבקשה, חבר כנסת יכול לדבר על מה שהוא רוצה.

אלעזר שטרן (יש עתיד):

אני רוצה להגיד גם למה – בגלל שאני לא מאשים את חבר הכנסת מיקי זוהר.

מרב מיכאלי (המחנה הציוני):

תינוק שנשבה.

אלעזר שטרן (יש עתיד):

לא, לא. אני לא רוצה לדבר אישית. אני חושב שכל הדיון הזה הוא דיון שבתשתית
שלו יש לא רלוונטי. אדוני היושב-ראש, כשאתה מכנס את הוועדה הזו אתה אומר
לוועדה המייעצת: אתם לא רלוונטיים.

אנחנו לא יכולים כחברי כנסת, גם אם קודמנו מינו ועדה מייעצת, לקבל את
ההמלצות שלה כשזה נוח לנו או כשזה לא נוח לנו, וזה בדיוק העניין. אני ממש
חושב שהעניין הוא הרבה יותר תרבותי מאשר עניין שקלי וכספי בהקשרים האלה.

מה אנחנו משדרים לציבור? אנחנו משדרים לציבור שמדינת ישראל או הדרג המחליט
ימנה ועדות. ואם המסקנות יתאימו לנו, נקבל אותן. ואם לא יתאימו לנו, במיוחד
לא באופן אישי, אז לא נקבל אותן.

מי האנשים הבאים שיסכימו ללכת לוועדות כאלה? איזה רמה של אנשים אנחנו רוצים
שילכו לאייש אותן כשהם יודעים שאנחנו יותר חזקים מהם?

התרבות הזו של למנות ועדה ולתת לה את כל הסמכות ואחרי זה להגיד לה: אתם לא
רלוונטיים – שלא נתפלא אחר כך שאת דפוס מחשבה הזה שביטא פה עכשיו - - -

אתה התנצלת אני מקבל את ההתנצלות שלך.

מכלוף מיקי זוהר (הליכוד):

לא יודע למה התנצלת.

היו"ר דוד ביטן:

אתה לא צריך להגיד לאנשים לא רלוונטיים.

מכלוף מיקי זוהר (הליכוד):

יש חלק שהם לא רלוונטיים, מה לעשות? תיכף אסביר לך גם למה.

אלעזר שטרן (יש עתיד):

אני חושב שזאת לא התנהגות. זו אמירה תרבותית מעליבה. אתה יודע, פרט שהיה
בכלל ויצא מן הכלל ללמד, לא ללמד על עצמו יצא, אלא על הכלל כולו יצא ללמד.
בהקשר הזה אני חובש את אותם ספסלים, גם אם מצד אחר, כמו חבר הכנסת מיקי
זוהר. כשחבר כנסת אומר על חבר כנסת אחר: אתה לא רלוונטי, זה פוגע גם בי וגם
ב - - -

אורן אסף חזן (הליכוד):

חבר הכנסת שטרן, הפנסיה התקציבית שלך רלוונטית או לא רלוונטית לנושא?

אלעזר שטרן (יש עתיד):

הנה, עכשיו הדיון הזה. ראית?

אורן אסף חזן (הליכוד):

אני רוצה לדעת רק אם הפנסיה התקציבית שהוא מקבל רלוונטית או לא רלוונטית
לנושא הזה. הפופוליזם הזה נמאס כבר, מספיק.

היו"ר דוד ביטן:

חזן, תקבל זכות דיבור. תתייחס לנושא של פנסיות.

אורן אסף חזן (הליכוד):

אנשים יושבים בבית, לא מגיעים לוועדות, לא מגיעים למליאה. גם ככה ממנים
אותם בלי התמודדות. מפלגה לא דמוקרטית, והם עושים פופוליזם על הכנסת ועושים
לכולנו דה-לגיטימציה. תתחילו לעבוד, אחרי זה תהיה לכם זכות לדבר. חבורה
של - - -

יעל גרמן (יש עתיד):

גם ההתפרצויות שלך נמאסו, גם ההתפרצויות שלך נמאסו. מנסה להשתלט על כל
דיון.

היו"ר דוד ביטן:

חזן, מספיק. נתתי לך, אבל מספיק.

אלעזר שטרן (יש עתיד):

אני משתתף בצערך על זה שחבר הכנסת חזן ב - - -

אורן אסף חזן (הליכוד):

אני משתתף בצער המדינה שאנשים כמוך הם חברים בכנסת.

יעל גרמן (יש עתיד):

אי-אפשר - - -, זה מוזיל את הדיון.

אלעזר שטרן (יש עתיד):

אין גבולות למה מנצלים כשבקואליציה יש רק 61.

אורן אסף חזן (הליכוד):

תגיד את האמת, לא תהיה שום בעיה.

היו"ר דוד ביטן:

אני קורא לך לסדר פעם ראשונה.

אורן אסף חזן (הליכוד):

שרק יגיד את האמת - - -

היו"ר דוד ביטן:

הוא יגיד מה שהוא רוצה. כל עוד הוא לא פוגע בחברים, הוא יכול להגיד מה שהוא
רוצה.

אורן אסף חזן (הליכוד):

הוא פוגע מאוד. כשהוא מסתיר הוא פוגע מאוד.

היו"ר דוד ביטן:

מספיק, חזן. מספיק.

אלעזר שטרן (יש עתיד):

אני סיימתי את דבריי. אני לא מוכן להיות חלק מוויכוח איתו.

אורן אסף חזן (הליכוד):

מי אמר פנסיה תקציבית ולא קיבל?

היו"ר דוד ביטן:

יוסי יונה, בבקשה. חזן, אתה רוצה לדבר? ברשות אתה לא מדבר, זה מעניין. רק
בלי רשות.

אורן אסף חזן (הליכוד):

ברשותך, אני אדבר.

יוסי יונה (המחנה הציוני):

לאחר הדיון המתלהם באמת שמתקיים כאן, יש לנו פה הזדמנות לשמור על הכבוד
שלנו גם בגינוי של אמירות שכאלה. חברי באמת הטוב מיקי זוהר, זה לא לעניין.

כבוד היושב-ראש, אתה מגלה רגישות ואתה מנסה להגיע לאיזושהי פשרה מאוזנת.
אבל עדיין אני מפציר בך ובחברות ובחברי הכנסת שיושבים סביב השולחן הזה
לגלות אף רגישות גדולה יותר בעניין הזה. הציבור מסתכל עלינו והחברה
הישראלית מאופיינת באחד מפערי השכר הגדולים. כפי אנחנו יודעים, המחקר
הבין-לאומי של פערי השכר תורמים לפערים בכלל חברתיים וכלכליים. לכן,
כשאנחנו יושבים בהזדמנות שכזו ודנים בהעלאת השכר שלנו יש בזה טעם לפגם. מה
גם, כפי שצוין לפני כן, אנחנו יודעים שחצי מהמשתכרים במשק היום, משתכרים
פחות מ-6,000 שקל, והנה אנחנו פה דנים בהעלאה כזו או אחרת של השכר שלנו,
שאנחנו דנים בכך יש בעיה.

אני מצטרף לאלה שחושבים שאנחנו צריכים לכבד את הוועדה הציבורית, לקבל את
ההמלצה שלה באמת באופן בלתי תלוי במדד א' או במדד ב', בין אם זה מדד לצרכן
או בין אם זה ההצמדה.

בואו באמת ונשמור על כבודנו. בואו נראה לציבור הרחב שאנחנו רגישים ושאנחנו
יכולים להוות דוגמה. אנחנו אכן עובדים קשה. השכר שלנו הוא שכר נאה, ולטעמי
אין מקום שנעלה אותו. אני ממליץ לך, אדוני היושב-ראש, ולחברות ולחברי
הכנסת, לקבל את ההמלצה של הוועדה הציבורית ולהקפיא את שכרנו. אם נצטרך
להעלות אותו בעתיד עדיין תהיה לנו הזדמנות. תודה.

היו"ר דוד ביטן:

מיקי זוהר.

מכלוף מיקי זוהר (הליכוד):

אדוני, אני מניח שדבריי לא ימצאו חן בעיני חברי הוועדה.

היו"ר דוד ביטן:

אבל בלי לפגוע, אני מבקש.

מכלוף מיקי זוהר (הליכוד):

לא, לא רוצה לפגוע. אני רק רוצה לומר דברים. אני רק מבקש מאדוני לא לתת לאף
אחד להפריע לי וכמו שקראת לי לסדר - - -

יעל גרמן (יש עתיד):

רק לך מותר להפריע?

חיים ילין (יש עתיד):

מה שמותר לך, לאחרים לא, כי אתה מורם מעם, מהקואליציה. אתה מורם מעם.

היו"ר דוד ביטן:

חיים, אתה בדרך כלל מנומס. רבותיי, לא להפריע.

אורן אסף חזן (הליכוד):

אתה מדבר על מורם מעם?

מכלוף מיקי זוהר (הליכוד):

אני חושב שדווקא בשמאל - אלה מרגישים יותר מעם, לא אנחנו בימין. אנחנו עמך.

אורן אסף חזן (הליכוד):

אין גבולות ליהירות.

היו"ר דוד ביטן:

חזן, גם לחבר שלך אתה מפריע?

חיים ילין (יש עתיד):

אני באמת מרחם על כולנו שאתם נמצאים בקואליציה כזו עם אנשים כאלה, באמת אני
מרחם.

היו"ר דוד ביטן:

ילין, אני קורא אותך לסדר פעם ראשונה.

אורן אסף חזן (הליכוד):

- - - חתיכת חצוף. שכחת את הקסאם בבית. שכחת בבית עוד כמה דברים חוץ מאת
הקסאם.

חיים ילין (יש עתיד):

חד-משמעית, חד-משמעית.

היו"ר דוד ביטן:

ילין, אני קורא אותך לסדר פעם ראשונה. דבר. אני קראתי אותך לסדר.

חיים ילין (יש עתיד):

לא יודע, יש פה אנשים שבאו מחו"ל. אבל באו מאיזשהו מקום שאני לא יודע מה
עשו שם באמת.

היו"ר דוד ביטן:

אתה גם פוגע, זו גם פגיעה. להגיד שלאנשים אין יכולת זו גם פגיעה.

אורן אסף חזן (הליכוד):

נשלח אותך לסיבוב, אני אלמד אותך. להגיד שלאנשים אין יכולת זו פגיעה.

מכלוף מיקי זוהר (הליכוד):

חיים, אנחנו יודעים שאתה מגיע ממעוז שמאל, אבל לא צריך להתנשא.

חיים ילין (יש עתיד):

מעוז השמאל שלי זה ג'בלייה. אתה מכיר אותו? תכיר אותו.

מכלוף מיקי זוהר (הליכוד):

בואו נדבר על דברים רציניים עכשיו. ראשית, שיהיה ברור למי שלא היה ברור,
אין בכלל שאלה שלאופוזיציה יש ערך חשוב ומהותי בדמוקרטיה הישראלית. אך יש
כמה באופוזיציה שהם באמת לא רלוונטיים. לכן, חשוב שאני אבהיר. מי שאני חושב
שהוא לא רלוונטי, אמרתי לו. כי לצערי הרב, אנחנו מזהים מצב שהאופוזיציה
איבדה כבר את ההגינות שלה. אני גם חוויתי את זה בוועדת הכספים כמרכז
הקואליציה בוועדה. ראיתי את התנהלות האופוזיציה.

יואל חסון (המחנה הציוני):

מה ראית? את האופוזיציה שעובדת, שמבטלת כל מיני חוקים שאתם רוצים להפיל על
העם הזה?

אורן אסף חזן (הליכוד):

לא ביטלתם שום דבר.

יואל חסון (המחנה הציוני):

מה אתה אומר?

מכלוף מיקי זוהר (הליכוד):

ראיתי את ההתנהלות של האופוזיציה. שום דבר היא לא השיגה, שום דבר היא לא
השיגה. כל מה שהיא השיגה זה בזכות מה שאנחנו בקואליציה רצינו והסכמנו.

יואל חסון (המחנה הציוני):

אה, באמת? כי לא היה לכם רוב, לא יכולתם. נכנעתם כי לא יכולתם.

מכלוף מיקי זוהר (הליכוד):

היה לנו רוב, אתה לא מבין כמה היה לנו רוב. אני גייסתי את הרוב. אבל מה קרה
בסוף? אנחנו ויתרנו ונתנו לאופוזיציה צ'ופרים והיא אפילו לא הצביעה אתנו.
אפילו פעם אחת היא לא הצביעה אותנו.

יואל חסון (המחנה הציוני):

כי לא היה לכם רוב. אני מכיר אותך. אם היה לכם רוב, לא הייתם מתפשרים
בכלום.

מכלוף מיקי זוהר (הליכוד):

היה לנו רוב.

היו"ר דוד ביטן:

יואל חסון, בחייך. אתה רוצה לדבר? אני אתן לך.

מכלוף מיקי זוהר (הליכוד):

מה שקורה זה דבר פשוט. האופוזיציה כל היום עוסקת בפופוליזם זול. היא זורה
חול בעיני הציבור והיא משקרת את הציבור. לי זה נמאס. אני לא מוכן לקבל את
זה יותר.

חיים ילין (יש עתיד):

מיקי, אתה הצבעת נגד ניצולי השואה. אתה יודע את זה? אתה הצבעת נגד ניצולי
השואה. אחמד טיבי הצביע בעד. אותם אנשים שאתם מתעלמים, אחמד טיבי הצביע בעד
ואתם נגד.

מכלוף מיקי זוהר (הליכוד):

זה הפופוליזם שלכם. אנחנו ניתן לחיילים ואנחנו ניתן לניצולי השואה. לא אתם
תיתנו להם. אתם קיבלתם תשובה מהציבור שאתם לא רצויים בקואליציה. זה גם מה
שימשיך להיות.

חיים ילין (יש עתיד):

בגלל פופוליזם - כן ממש, מיקי. ממש, ממש.

מכלוף מיקי זוהר (הליכוד):

אנחנו ממשיכים לעבוד בקואליציה ועובדים יום יום שעה שעה למען כל הציבור
במדינת ישראל והתוצאות בשטח ברורות.

אורן אסף חזן (הליכוד):

יואל, אני מבין שאתה רוצה לראות סרט, אבל לא כולם - - -

חיים ילין (יש עתיד):

אולי יורידו את השכר של חברי כנסת של האופוזיציה שהם לא עושים כלום - נראה
לי הכי טוב. ככה יעלו את חברי הכנסת של הקואליציה, יורידו של האופוזיציה
שהם לא עושים כלום.

יעל גרמן (יש עתיד):

נכון, ואז יהיה ממוצע.

אורן אסף חזן (הליכוד):

אתם גם כך לא מגיעים לכנסת ולא עובדים.

היו"ר דוד ביטן:

די, ילין.

חיים ילין (יש עתיד):

למה רק להם מותר להפריע?

היו"ר דוד ביטן:

אבל אמרתי, קראתי לסדר להם. קראתי פעם אחת, לא רוצה לקרוא פעם שנייה.

חיים ילין (יש עתיד):

אבל הם מצפצפים.

היו"ר דוד ביטן:

לא נכון, הם שתקו בסוף. כן, בבקשה. יש לך עוד דקה לדבר. בגלל שהפריעו לך,
הוספתי לך דקה למרות שהאמת היא שלא הגבלתי אף אחד.

מכלוף מיקי זוהר (הליכוד):

אז אל תגביל אותי.

תמר זנדברג (מרצ):

סליחה, מה קרה?

אורן אסף חזן (הליכוד):

לא, היא לא תקרא לי חצוף.

תמר זנדברג (מרצ):

למה לא?

אורן אסף חזן (הליכוד):

אין בעיה, היא לא תשב פה.

תמר זנדברג (מרצ):

למה? למה?

היו"ר דוד ביטן:

חזן, מה קרה?

אורן אסף חזן (הליכוד):

אנשים בקהל לא יקראו קריאות ביניים - - - לחברי כנסת.

היו"ר דוד ביטן:

מי קרא לך חצוף?

תמר זנדברג (מרצ):

לא, סליחה. היא אזרחית במדינה, עם כל הכבוד. מה קרה?

אורן אסף חזן (הליכוד):

גם אם היא אזרחית, לא אזרחית, שתדבר בכבוד. אני לא - - -

תמר זנדברג (מרצ):

תזלזל במי שאתה - - -

היו"ר דוד ביטן:

זנדברג, זנדברג.

תמר זנדברג (מרצ):

סליחה, לא, לא, לא.

היו"ר דוד ביטן:

זנדברג, עם כל הכבוד, אני זוכר שהוצאת את כל הקהל כמעט שמחא כפיים נגד מה
שאמרת בוועדת הסמים.

תמר זנדברג (מרצ):

נכון, הייתי יושבת-ראש הוועדה.

היו"ר דוד ביטן:

אני אומר חד-וחלק, כל מי שבצד פה יידבר ויכנה את הח"כים בכינויים או יפריע
להם, ייצא החוצה.

אורן אסף חזן (הליכוד):

שתעמוד ותתנצל. מה זה הדבר הזה?

היו"ר דוד ביטן:

לא צריך את ההתנצלות שלה, היא לא חשובה לנו.

מכלוף מיקי זוהר (הליכוד):

אני אומר דבר פשוט. הקואליציה עובדים יום יום, שעה שעה, למען כלל הציבור
במדינת ישראל, וזה לא משנה מאיפה הוא מגיע. גם אם זה איש שמאל מתל-אביב וגם
אם זה ערבי מאום אל פחם כולם מקבלים את השירות ואת הטיפול הממלכתי ביותר
והם נהנים מהעשייה הממלכתית שלנו.

אוסאמה סעדי (הרשימה המשותפת):

מיקי, האופוזיציה לא עובדת? רק הקואליציה עובדת?

היו"ר דוד ביטן:

כל אחד עושה את העבודה שלו. אלה עושים ואלה עושים.

מכלוף מיקי זוהר (הליכוד):

שיהיה ברור, ושלא יהיה למישהו ספק, העשייה שלנו היא ממלכתית למען כלל
הציבור במדינת ישראל. אבל היא לא מושפעת מהפופוליזם הזול של האופוזיציה.

יואל חסון (המחנה הציוני):

אתה מתכוון – היא מלכותית. מלוכת נתניהו - - -

מכלוף מיקי זוהר (הליכוד):

מבחינתנו, אנחנו נמשיך באמת לעשות למען העם והוא גם, בעזרת השם, ימשיך
לתמוך בנו. לשורש העניין, לשכר חברי הכנסת, אני רוצה לומר - - -

מרב מיכאלי (המחנה הציוני):

אחרי שדיברת, להסית סתם.

מכלוף מיקי זוהר (הליכוד):

לא, לא. זה ממש לא הסתה, אפילו לא קרוב להסתה. הסתה זה בדיוק מה שאתם עושים
בשמאל יום יום, שעה שעה. אני מרגיש את זה כל יום, שעה שעה. מה לעשות, אני
חבר כנסת ימני אז בשמאל תמיד ינסו לתקוף - - -, מה לעשות?

יואל חסון (המחנה הציוני):

אתה מרגיש שמסיתים נגדך?

יעל גרמן (יש עתיד):

אתה הרוב, מה אתה מרגיש?

מכלוף מיקי זוהר (הליכוד):

תתפלאי, אבל גם הרוב מרגיש את עריצות השמאל. אנחנו מרגישים אותו עד היום.
התחלנו בתקופת מפא"י, אנחנו אנשים מזרחיים הרי ויודעים מה זה קיפוח. התחלנו
בתקופת מפא"י וזה עדיין ממשיך גם היום. אבל אנחנו מטפלים בזה ואנחנו גם
מנצחים. ברוך השם, אנחנו גם מושלים, וזה מה שיהיה.

יעל גרמן (יש עתיד):

הפוסל, במומו פוסל.

יואל חסון (המחנה הציוני):

זה לא ייאמן שהוא במפלגה שבה הייתי פעם. לא ייאמן, זה הליכוד של היום. זה
לא הליכוד שאני גדלתי עליו.

אורן אסף חזן (הליכוד):

אנחנו כבר שכחנו שהיית בה פעם אחרי כל המפלגות שעברת בדרך. שכחנו איפה
התחלת אחרי כל מה שעברת בדרך.

יואל חסון (המחנה הציוני):

- - - אתה לא איש ליכוד.

מכלוף מיקי זוהר (הליכוד):

אני מחבב אותך.

יואל חסון (המחנה הציוני):

אתה לא איש ליכוד, איש ליכוד אמיתי לא מדבר כך.

אורן אסף חזן (הליכוד):

תגיד לי איפה אתה היום. בבל"ד, ברשימה המשותפת?

מכלוף מיקי זוהר (הליכוד):

אתה לא איש ליכוד, אני איש ליכוד.

יואל חסון (המחנה הציוני):

היום אני לא איש ליכוד, אני לא יכול להיות איש ליכוד.

אורן אסף חזן (הליכוד):

אתה איש הרשימה המשותפת.

מכלוף מיקי זוהר (הליכוד):

אתה איש שאני מחבב, לכן אני לא מרחיב.

יואל חסון (המחנה הציוני):

אתה לא היית בליכוד - - -

אורן אסף חזן (הליכוד):

יואל, אני הייתי בליכוד.

מכלוף מיקי זוהר (הליכוד):

עזבת את דרכו של הליכוד, הלכת לדרך אחרת.

יואל חסון (המחנה הציוני):

אנשים כמוך השתלטו על הליכוד. אתה נציג הדרום שמדבר על ההתנחלויות מהבוקר
עד הלילה. אתה לא עושה כלום בשביל הדרום שאתה בא ממנו. כל היום אתה מטייל
בהתנחלויות.

מכלוף מיקי זוהר (הליכוד):

400 מיליון שקל הבאתי לפיתוח הנגב. זה אני הבאתי את זה לוועדת הכספים, לא
אף אחד אחר. אני לא עושה למען הנגב? אני כל היום עושה למען הנגב.

אורן אסף חזן (הליכוד):

למה אתה מתנצל בכלל?

היו"ר דוד ביטן:

יואל, יואל. יואל, אני קורא לך לסדר. יואל, אני אוציא אותך.

מכלוף מיקי זוהר (הליכוד):

אני לא רוצה לתקוף אותך כי אני מכבד אותך. יש לי הרבה מה לומר.

היו"ר דוד ביטן:

מיקי, יש לך חצי דקה לשורש העניין.

מכלוף מיקי זוהר (הליכוד):

לשורש העניין – יש כאן את חברי יש עתיד שהרי יש עתיד מתאפיינים בעיקר
בפופוליזם זול.

אלעזר שטרן (יש עתיד):

מיקי, אתה בדקת אם בוועדה הם - - -?

מכלוף מיקי זוהר (הליכוד):

הרי כל מה שעושה ראש המפלגה שלהם זה לומר בדיוק את מה שהציבור רוצה לשמוע.
הוא שובר ימינה, שמאלה, מרכזה. זה יאיר לפיד ויש עתיד אז אני לא מתפלא. יש
פה עוד כמה חברים שגם מנסים לגזור הון פוליטי בהקשר של שכר חברי הכנסת.

לי זה ממש לא משנה אם השכר יעלה או לא יעלה. ברוך השם לא חסר לי פרנסה.
אשתי מרוויחה אפילו טוב יותר ממני, ברוך השם. לא מעניין אותי אם זה יעלה או
לא. אבל כואב לי שיש הרבה חברי כנסת, אלה הרלוונטיים כמובן, לא הלא
רלוונטיים, שמצדיקים את השכר שלהם ועובדים קשה מאוד גם באופוזיציה, גם
בקואליציה, ועובדים מבוקר עד ערב.

חיים ילין (יש עתיד):

אה, פתאום באופוזיציה עובדים קשה.

מכלוף מיקי זוהר (הליכוד):

לא, לא. אתה מהלא רלוונטיים, אל תדאג. אני מדבר על הרלוונטיים.

חיים ילין (יש עתיד):

מיקי, אני יודע שאני לא רלוונטי.

מכלוף מיקי זוהר (הליכוד):

אלה שעובדים קשה לא צריכים להתבזות פה היום כי ייתנו להם עוד 700 או 800
שקל בחודש שהם יוכלו להמשיך לעשות את עשייתם בצורה טובה ומכובדת למען עם
ישראל. אבל יש את הפופוליסטים, אנחנו מכירים אותם. אנחנו גם נדע איך
להתמודד איתם. בסוף הציבור נותן את התשובות בקלפי, והוא ימשיך לתת אותן,
בעזרת השם.

היו"ר דוד ביטן:

תודה רבה.

יעל גרמן (יש עתיד):

לא הבנתי אם אתה בעד או נגד.

היו"ר דוד ביטן:

לא משנה. בהצבעה תראי. אין הצבעות חשאיות.

יעל גרמן (יש עתיד):

זה נשמע לי שהוא נגד.

אורן אסף חזן (הליכוד):

אה, זה לא מאחורי פרגוד היום?

היו"ר דוד ביטן:

לא, לא. יש השפעה של הממד החמישי. הממד החמישי זה התקשורת.

אורן אסף חזן (הליכוד):

זה הרשות החמישית שרוחה מרחפת מעל הכול. עיקרון הפרדת הרשויות נשמר.

יואל חסון (המחנה הציוני):

אורן, מה שבאמת כיף כאן זה שכולם שנונים.

היו"ר דוד ביטן:

אורן, בבקשה תתחיל לדבר. אורן, אני אגביל אותך.

אורן אסף חזן (הליכוד):

תן לי לדבר. אדוני היושב-ראש, חברי הכנסת, אני חושב שיש פה כמה חברים שקצת
התבלבלו. הנושא הוא בכלל לא שכר הח"כים. השיח הוא בכלל עזות המצח שיש אצל
חלק מהחברים, לא רק בכנסת הזו, שהם ממשיכים מסורת עגומה רצופת שנים של חברי
כנסת שבשביל איזשהו סינק או כותרת או שהשם שלהם יופיע כי אף אחד לא באמת
מכיר אותם אז הם בוחרים לייצר דה-לגיטימציה לחברי הכנסת ולכנסת ישראל.

היו"ר דוד ביטן:

אתה אומר את זה כמומחה לתקשורת?

אורן אסף חזן (הליכוד):

אני ותקשורת? מה לי ולתקשורת?

חיים ילין (יש עתיד):

אורן חזן, הפעם אני איתך. אני מבקש שהעלאת המשכורת שלנו תהיה בז'יטונים.
אני ממש איתך.

אורן אסף חזן (הליכוד):

בוא, הנה, זה מרגיש כאילו חנוך דאום רשם לך פאנצ'ים. יש לך עוד כמה בשרוול?
כי לבד אתה לא מסוגל, חיים ילין.

היו"ר דוד ביטן:

למה לפגוע? גם אתה פגעת. מה זה רלוונטי לדיון? עזוב. זה פגיעה אישית. לא
צריך לפגוע, מספיק.

אורן אסף חזן (הליכוד):

חיים, אתה יודע מה הבעיה איתך? שגם בז'יטונים אתה לא יודע לספור.

חיים ילין (יש עתיד):

תאמין לי, אין לי שום בעיה.

יואל חסון (המחנה הציוני):

איך אתה יודע? ראית אותו?

אורן אסף חזן (הליכוד):

עזוב, מה שאני יודע נשאיר. מה שקורה בעוטף ישראל כנראה יישאר - - -

היו"ר דוד ביטן:

מה זה רלוונטי לדיון? אל תשיב על זה, עשה לי טובה

אורן אסף חזן (הליכוד):

לא, אני מדבר ענייני. הייתי שמח לדעת האם לראש המועצה יש פנסיה תקציבית או
לא. זה דבר שהוא מאוד מעניין אותי.

חיים ילין (יש עתיד):

אין לו פנסיה תקציבית במילימטר. יש לי פנסיה צוברת בדיוק כמו כל ח"כ, ואתה
לא תוכל להגיד.

אורן אסף חזן (הליכוד):

אתה מבין כמה אתה פתטי? חיים, תראה כמה אתה פתטי.

חיים ילין (יש עתיד):

יותר מזה אני אגיד לך, אני פתחתי חשבון בנק לפני שמונה חודשים. אין לי שקל,
אין לי רכוש. לא היה לי קזינו, לא ניהלתי קזינו, ומעולם לא עזבתי את מדינת
ישראל בשביל להעשיר את המשפחה שלי. תודה רבה לך.

אורן אסף חזן (הליכוד):

חיים, זה נשמע כאילו אתה מקנא בי. אל תקנא, נשמה. יש לך עוד סיכוי להגיע
לאנשהו בחיים. אל תקנא.

חברים, בוא נשים את הדברים על השולחן. יש פה חברי כנסת בבית הזה שנהנים
מפנסיה תקציבית על חשבון הקופה הציבורית. למי שבחדר ולא יודע, פנסיה
תקציבית היא כזו שכאשר הם ישבו בכובע הקודם שלהם, בין אם בכיסא ראש עיר,
בין אם בצבא, בין אם במשטרה, אז המדינה הרימה להם כסף במרוצת השנים, ומהכסף
הזה הם נהנים היום.

מכלוף מיקי זוהר (הליכוד):

כל כך צודק, כל כך צודק.

אורן אסף חזן (הליכוד):

חלקם אפילו לא מקבלים משכורת מהכנסת, אלא רק השלמה של מאות או אלפי שקלים
בודדים. ההעלאה הנוכחית או העלאות קודמות או בעתיד בכלל לא משפיעה עליהם.
אז בן אדם שבכלל לא יקבל את הכסף שבא ואומר כלפי הציבור: חברים, אני מוכן
לתרום – איך תתרום את מה שלא שלך בכלל? אם אותם חברי כנסת יהיו הגונים
מספיק לקום ולהגיד: כן, אני מרוויח 30,000, 32,000, 35,000 שקל מפנסיה
תקציבית על חשבון המדינה - חברים, זה על חשבון החלשים ועל חשבון הפריפריה.
זה על חשבון אותן צעקות שאתם צועקים בוועדת הכספים שאין להעביר כסף –
מספיק.

אתם מדברים על הוועדה הציבורית? אני חושב שהוועדה הציבורית הזאת היא לא
אובייקטיבית והיא לא רלוונטית והיא לא עושה עבודתה נאמנה. כי אם אני פניתי
לוועדה הציבורית בחודש מאי, בחודש מאי, ואמרתי: 23,142 שקל מיועד לתקציב
סלולר לחברי כנסת, והוועדה התכנסה פעמיים כדי להגיד לי שהיא תתכנס כדי לדון
בנושא. אז איפה השיניים של הוועדה הציבורית? רק כשזה פופולרי לפגוע בחברי
הכנסת? אבל בפועל דה-פקטו כשאפשר לחסוך מיליונים ולייעד אותם למקומות אחרים
היא לא עושה את עבודתה? נאה דורש, נאה מקיים. הוועדה הציבורית צריכה, קודם
כל, לבדוק את עצמה, לבחון את עצמה, ולתת תשובות על נושאים ענייניים, ואחרי
זה תעז לבקר את חברי הכנסת.

היו"ר דוד ביטן:

רבותי, חזן, עם כל הכבוד, אני צריך להגן גם על כבוד הוועדה הציבורית. לאט,
לאט – מספיק.

אורן אסף חזן (הליכוד):

אני אומר לך, אני פניתי לוועדה הציבורית.

יעל גרמן (יש עתיד):

לפגוע בוועדה הציבורית שאנחנו מינינו?

היו"ר דוד ביטן:

לא צריך לתקוף את הוועדה הציבורית. היא עושה עבודה בתום לב.

מכלוף מיקי זוהר (הליכוד):

עכשיו יעל גרמן ואלעזר שטרן יעשו גילוי נאות על הפנסיה התקציבית שלהם. יעל
גרמן, תעשי גילוי נאות על הפנסיה התקציבית שאת זכאית לה.

יעל גרמן (יש עתיד):

לי אין פנסיה תקציבית. כשאני נכנסתי לכהן כראש עיר היתה פנסיה צוברת, ואין
לי פנסיה תקציבית.

חיים ילין (יש עתיד):

אתם שקרנים, אתם לא יודעים את הנתונים. גם לטלי יש פנסיה תקציבית. פנסיה
צוברת יש לכולם לפי חוק.

יעל גרמן (יש עתיד):

לי אין פנסיה תקציבית. מ-98' יש פנסיה צוברת לכל ראשי הערים, ואני מ-99'.

מכלוף מיקי זוהר (הליכוד):

אלעזר שטרן, אין פנסיה תקציבית? יש לך פנסיה תקציבית? תעשה גילוי נאות.

אלעזר שטרן (יש עתיד):

אין לי בעיה. אתה רוצה שנדבר?

יעל גרמן (יש עתיד):

לא הבנתי על מה הוא מדבר - - -, זה חלק מחוסר הרצינות שלך, אורן חזן.

היו"ר דוד ביטן:

יש לך דקה, דקה, לסיים.

אורן אסף חזן (הליכוד):

יעל, אני מוזמן להפנות אותך לשיח שלי ולך היה אתמול בגל"צ ובו אמרת: אורן,
צודק. צריך לבחון את הנושא הזה.

יעל גרמן (יש עתיד):

אני חושבת שאתה צודק לגבי הסלולר, לא לגבי הפנסיה התקציבית. בסלולר אני
חושבת שצריך - - -

אורן אסף חזן (הליכוד):

וגם אמרת שאני צודק - - -

היו"ר דוד ביטן:

- - - אני אסביר.

אורן אסף חזן (הליכוד):

ברשותך, אדוני היושב-ראש, אתה לא הגון. אתה לא הגון. כשאני מדבר אז כולם
יכולים לצעוק.

היו"ר דוד ביטן:

דיברת חמש דקות, מה אתה רוצה?

אורן אסף חזן (הליכוד):

מפריעים לי.

היו"ר דוד ביטן:

הם לא מפריעים, אתה מפריע לעצמך.

אורן אסף חזן (הליכוד):

אתה הרגע נתת לי דקה. אם אתה צריך שעון עצר, אני אתן לך.

היו"ר דוד ביטן:

יש לך חצי דקה.

אורן אסף חזן (הליכוד):

אמרת דקה.

היו"ר דוד ביטן:

חצי דקה עברה כבר.

אורן אסף חזן (הליכוד):

אני אחזור ואומר, אני מפנה את גרמן לדברים שיצאו לה אתמול מהפה. אני לא
השתמשתי ב- - -

יעל גרמן (יש עתיד):

לגבי הסלולר, תדייק.

אורן אסף חזן (הליכוד):

אז מי שיש לו פנסיה תקציבית אז מותר לו לתקוף את שכר חברי הכנסת?

יעל גרמן (יש עתיד):

אמרתי שאת הפנסיה התקציבית צריך לבחון. אני דיברתי על הסלולר ותפסיק לסלף
דברים.

היו"ר דוד ביטן:

לא להגיב על כל דבר.

אורן אסף חזן (הליכוד):

אפשר להוציא את ההקלטה ולשמוע.

אסכם ואומר שאני חושב שאחרי כל כך הרבה שנים שהדה-לגיטימציה לכנסת ולחברי
הכנסת, חוסר האמון שנבנה בציבור, נובע קודם כל מתוך חברי כנסת בבית הזה
שכמו שאמרתי בשביל שמם, בשביל איזה כותרת זוטרה בעיתון עושים את הדבר הזה.
הגיע הזמן לעשות די.

אני חושב שההצעה שלך היא הצעה נבונה ונכונה. יתרה מזאת, זה יכול להיות גם
שבאיזשהו שלב צריך לעצור. אבל לבוא ולהכפיש פה אנשים, ואני לא בא להעיד על
עצמי, שעובדים מהבוקר עד הלילה, מניחים עשרות חוקים, נמצאים בדיונים,
מגישים הצעות לסדר, מתרוצצים בכל מקום וגם מתמודדים אחרי זה ונפגשים עם
הציבור, ולא כאלה שממנים אותם על-ידי הנהג או האישה של יו"ר מפלגה כזה או
אחר. הגיע הזמן לעצור את הפארסה הזו.

היו"ר דוד ביטן:

תודה רבה. נמצא אתנו מנכ"ל התנועה לאיכות השלטון. מכיוון שהם התייחסו לזה
בפייסבוק אמרתי שהם יכולים לבוא ולהתייחס לזה גם פה. זה המקום שצריך
להתייחס ולא בפייסבוק. אז בבקשה.

אלי סולם:

כבוד היושב-ראש, אני מודה על ההזדמנות להציג את הנושא. התנועה לאיכות
השלטון מונה היום 40,000 חברים. אנחנו פועלים בנושא של שכר חברי הכנסת מספר
שנים. פנינו לחברי הוועדה.

יואל חסון (המחנה הציוני):

מה זה "חברים"? זה לייק בפייסבוק?

אלי סולם:

לא, זה חברים משלמים דמי חבר. חברים שהם חברים בתנועה. יש אחורינו עורף
ציבורי רחב. זה לא שהפוסטים בפייסבוק היו הדבר היחידי. הקמנו עצומה ועצומה
על הדבר הספציפי הזה שקורה גם עכשיו. אני חייב להגיד שכרגע מהצד זה נראה
הרבה יותר גרוע ממה שחשבנו שהוא. אולי נתייחס לזה בסוף. יש 50,000 חותמים
וכדאי לכם בתור חברי כנסת לקרוא מה האנשים האלה אומרים כשהם אומרים מה זה
ניתוק מהעם. אתם מוצאים תקציב לקשר עם הבוחר, תקראו מה חושבים אנשים,
אזרחים תמימים שיושבים ורואים. אגב, לחלק מהאנשים שאומרים שהם עובדים מאוד
קשה, אני רוצה לספר לכם. אולי אתם לא יודעים. יש הרבה מאוד אנשים שעובדים
מהבוקר עד הלילה בשתי משרות קשה מאוד והם מקבלים 8,000 שקל. הם עובדים קשה
לפחות כמו חלק מהאנשים פה, והם לא מעזים לחשוב שהם בעצמם יכולים להעלות
לעצמם את השכר.

התהליך הזה שבו אתם מקבלים המלצה מוועדה חיצונית ואומרים: רק שנייה, לא.
ניתן לה עוד פעם מקצה חוזר. ואחר כך עושים מקצה חוזר ואז אומרים לה: לא,
בוא נעשה איזשהו דיל ביניים, הוא בעיני הציבור נראה ישראבלוף.

אלעזר שטרן, אתה מכיר את הנושא ממני תראו וכן תעשו. זה מה שמצפים מכם. תנו
דוגמה אישית.

היו"ר דוד ביטן:

אתה מכיר את החוק בעניין הזה?

אלי סולם:

החוק הוא לא רלוונטי.

היו"ר דוד ביטן:

אה, "לא רלוונטי". לשמוע את זה ממך לא רלוונטי?

אלי סולם:

לא. אתם חברי הכנסת - - -

אורן אסף חזן (הליכוד):

התנועה לאיכות השלטון קובעת שהחוק הוא לא רלוונטי.

היו"ר דוד ביטן:

זה לא מתאים לך אז הוא לא רלוונטי? זה לא מתאים אז הוא לא רלוונטי.

אלי סולם:

זה ההזדמנות שלך - - -, אני רוצה להגיד לך - - -

אורן אסף חזן (הליכוד):

- - -

אלי סולם:

אתה יכול להגיד לי חצוף?

אורן אסף חזן (הליכוד):

אתה חצוף. אל תגיד לי - - -

היו"ר דוד ביטן:

מספיק. חזן, חזן, מספיק.

יעל גרמן (יש עתיד):

החוק מאפשר לנו לקבל את ההמלצה של הוועדה הציבורית, כך אומר החוק.

אלי סולם:

חברי הוועדה המליצו משהו, אני חושב שחברי - - -

יעל גרמן (יש עתיד):

לא מחייב גם להעלות.

אורן אסף חזן (הליכוד):

הוא השכיל את כולנו שהחוק לא רלוונטי, זה יפה.

היו"ר דוד ביטן:

אני מבקש לא לתת ציונים. חזן, אל תיתן ציונים לתנועה לאיכות השלטון והם גם
לא יתנו לח"כים ציונים, זה הכול.

אלי סולם:

אני חוזר שוב ואומר, הדרך הזו שבה חברי הכנסת כרגע גם בדיון כאן, במקום
לדון בנושא העקרוני שהוא נושא עקרוני אחד: האם אתם כחברי כנסת תצביעו בעד
העלאת השכר שלכם או תקבלו המלצה של ועדה חיצונית? ומה שיש פה זה ויכוחים
שאני לא יודע מה הם קשורים לכאן – כן רלוונטיים או לא רלוונטיים.

היו"ר דוד ביטן:

תודה רבה. אני אגיב בסוף, רק התייחסות אחת. עו"ד חזן, אתה לא עורך דין,
נכון? אז מה אתה רוצה מהתנועה לאיכות השלטון?

קודם כל, אני חייב להגן על הוועדה הציבורית. את הבעיה של הסלולר אנחנו
פתרנו באיחוד תקציבים והורדנו. הוועדה הפחיתה 15%, ואנחנו ממתינים להחלטת
הוועדה הציבורית בעניין הזה. אבל הנושא הזה נפתר, לכן לא צריך להציג דברים
שכבר נפתרו.

אורן אסף חזן (הליכוד):

הוא נפתר כי אתה הצגת - - -, את העזרה שלהם עכשיו. צריכה להיות תמיד
הגינות.

היו"ר דוד ביטן:

לגבי מה שאמרה התנועה, אתייחס בסוף.

עוד חבר כנסת רוצה לדבר? בבקשה.

טלי פלוסקוב (כולנו):

זו הפעם הראשונה שאני יושבת בוועדת הכנסת ואני רואה פה כל כך הרבה
פופוליזם. אני לא אתייחס לשכר הח"כים כי יש פה אנשי מקצוע שיקבלו החלטה.
אני אתייחס לשכר החיילים. בטח אתם יודעים שבהסכם הקואליציוני של מפלגת
כולנו הנושא של העלאת שכר הח"כים עלה, ועכשיו הוויכוח הוא בין האוצר לבין
משרד הביטחון. כי משרד הביטחון רוצה לתת את זה כמענק אחרי שירות בצבא ושר
האוצר לוחץ על כך שהחיילים יקבלו כל חודש העלאת שכר - זה לידיעתכם. תפסיקו
כבר לדבר ולהשוות את הדברים. אנחנו עושים ונעשה למען החיילים שלנו כי רואים
את זה כמשהו מאוד מאוד חשוב.

יעל גרמן (יש עתיד):

אז למה הצביעו נגד אתמול?

שלי יחימוביץ (המחנה הציוני):

אבל מה תצביעו בעניין שכר הח"כים?

טלי פלוסקוב (כולנו):

אני אומרת עוד פעם, ההתייחסות שלי כרגע כי עלה פה נושא החיילים ועלה פה
הנושא בצורה מעוותת. לכן, מצאתי לנכון לעדכן אתכם.

שלי יחימוביץ (המחנה הציוני):

אבל אתם צריכים להצביע היום.

טלי פלוסקוב (כולנו):

לגבי ההצבעה – אני אצביע כשיגיע התור להצבעה.

היו"ר דוד ביטן:

מרב.

מרב מיכאלי (המחנה הציוני):

תודה, אדוני היושב-ראש. למרות מה שאמרת קודם שמיד יראו בהצבעה, אני רוצה
להגיד לפרוטוקול שסיעת המחנה הציוני תומכת בקבלת ההמלצה של הוועדה הציבורית
בלי כחל וסרק.

היו"ר דוד ביטן:

עוד חבר כנסת רוצה להתייחס? חשב הכנסת, האם אתה רוצה להגיד משהו?

חיים אבידור:

אין לי מה להגיד. מה שאתם תחליטו אני אבצע, רק שתהיה החלטה שניתן לבצע.

היו"ר דוד ביטן:

ד"ר שירלי אברמי, את רוצה להגיד משהו בעניין הזה?

שירלי אברמי:

לא.

היו"ר דוד ביטן:

עו"ד סיטון, בבקשה.

חגי סיטון:

אני מצטער שנקלעתי למין ויכוחים בסוג שאני לא מכיר. אני רק רוצה לבוא ולומר
לחבר הכנסת חזן, בכל הכבוד לא אתייחס לסגנון ולצורת הדיבור על מה שאמרת.
אומר רק שהפנייה שלך אלינו, כשהיא הגיעה היא היתה כבר על שולחן הדיונים
שלנו עוד לפני שפנית אלינו.

אורן אסף חזן (הליכוד):

לוקח שנה כדי לטפל בה.

היו"ר דוד ביטן:

למה אתה מפריע? הוא לא חבר כנסת. תן לו להתייחס לעניין וזה הכול. מה זה
הדבר הזה?

אורן אסף חזן (הליכוד):

הוא פונה אליי. צריך להגיד את האמת - - -. זה פשוט לא היה מספיק זמן כדי
לטפל בה.

היו"ר דוד ביטן:

חזן, מספיק. די כבר. כן, בבקשה.

חגי סיטון:

כאשר הפנייה שלך הובאה אל הוועדה הציבורית הנושא כבר היה על השולחן.

אורן אסף חזן (הליכוד):

טופל או לא טופל? זו השאלה. מה זה הסיפורים האלה? נו, באמת. מספיק לעבוד על
הציבור, אדוני היושב-ראש.

היו"ר דוד ביטן:

די, מספיק. אני מבקש ממך להספיק. מה זה הדבר הזה?

שלי יחימוביץ (המחנה הציוני):

אדוני היושב-ראש, זה לא יכול להיות שנוסיף חטא על פשע, ועכשיו גם נשפיל את
חברי הוועדה הציבורית? האם זה השלב הבא?

אורן אסף חזן (הליכוד):

לא משפיל. אני רוצה לדעת - - -

היו"ר דוד ביטן:

חזן, אני קורא לך לסדר פעם שנייה. אני אקרא לך שלישית ונגמור את הסיפור
הזה. יש גבול, מספיק.

אורן אסף חזן (הליכוד):

אין בעיה, תקרא אותי. זה לא מלחיץ אותי.

היו"ר דוד ביטן:

לא משנה, כבד את הוועדה. תן לו להגיד את דעתו, מה זה? לך הוא לא הפריע.

חגי סיטון:

כפי שאמרתי, כשהבקשה הזו הובאה אלינו היא כבר היתה על שולחן הדיונים,
ובינתיים ישנה כבר בכלל המלצה.

היו"ר דוד ביטן:

המלצה סופית בעניין.

אורן אסף חזן (הליכוד):

כן, אבל ההמלצה הגיעה באוקטובר - - -, או שאתה עובד על כולם.

היו"ר דוד ביטן:

די, כבר. מספיק, מספיק כבר.

חגי סיטון:

לא אמשיך את הנושא הזה.

אורן אסף חזן (הליכוד):

תודה.

חגי סיטון:

אמר כאן מישהו שהוועדה לא הביא את כל הפרמטרים בחשבון.

היו"ר דוד ביטן:

אני אמרתי שבדיון הקודם נוהל דיון אתכם והיו לנו השגות לגבי מה שהיה. אמרתי
שהיו לנו השגות. לא שאתם אמורים להסכים אתנו על ההשגות האלה, אבל זה מה
שהיה בדיון הקודם.

חגי סיטון:

בסדר, אני רק רוצה לתקן אותך מבחינה עובדתית שנושא של עבודה נוספת של חברי
פרלמנטרים אחרים כן הובא בחשבון.

היו"ר דוד ביטן:

כן, אבל במחקר ההשוואתי שעשית לא בכל - - -

חגי סיטון:

לא, לא. אם תרשה לי, - - -

שלי יחימוביץ (המחנה הציוני):

תן לו לדבר. נו, באמת - זה לא נעים. בסוף אף אחד לא ירצה לכהן בוועדה הזו –
באמת.

חגי סיטון:

אנחנו ביקשנו ממחלקת המחקר נתונים לכל הפרמטרים האפשריים: לגבי התל"ג
הלאומי, לגבי המטבע, לגבי אפשרות של עבודה נוספת. מצאנו שבאמת בפרלמנטים
אחרים מותר לעבוד עבודה נוספת, ובשתי מדינות קיבלנו גם את הנתונים כמה מותר
לעבוד. זה היה בארצות-הברית ובצרפת. באחד יש עד 3,000 דולר לחודש ובשני עד
15% מהשכר. לקחנו את המקסימום של שני הנתונים האלה. הוספנו אותם כאילו מותר
לחברי הכנסת כאן לעשות גם את העבודה הנוספת במקסימום האפשרי הזה, ואז למרות
הכול הגענו לתוצאה שהשכר של חברי הכנסת פה הוא מן הגבוהים ביותר, עם
הפרמטרים האלה.

היו"ר דוד ביטן:

אנחנו לא רוצים להתחיל דיון על השלב הקודם, אני רק רוצה לומר שהיו לנו
השגות. אומנם הוועדה לא קיבלה את ההשגות האלה, אבל זה מה שהיה. לא אכנס
לגופו של עניין.

דבר נוסף, קחו בחשבון ששכר הח"כים הולך להיות מקוצץ ב-700 - 800 שקל בעקבות
ההחלטה על מיסוי של קופות גמל - - - , מ-1.1.2016, מ-4 לפי 2.5. זה החלטה
של ועדת הכספים. זה יעבור במסגרת חוק ההסדרים.

יוסי יונה (המחנה הציוני):

אני חושב שזה מקובל, ואורן בבקשה, שאנחנו – חברי הכנסת וחברות הכנסת –
מאמינים שהוועדה הציבורית עושה את העבודה שלה באמת בנאמנות, ללא משוא פנים,
באובייקטיביות ובמקצועיות, גם אם חלים איזה חילוקי דעות איתה. אבל זה
המינימום, אורן בבקשה, שאנחנו פה לא חלוקים בנושא הזה שנעשית כאן עבודה
מקצועית, אובייקטיבית, ללא משוא פנים, גם אם יש מישהו שחולק על המסקנות
וההמלצות שלה, ושזה יהיה פה ברור לכולם.

אורן אסף חזן (הליכוד):

לי מותר לחלוק עליך.

היו"ר דוד ביטן:

נציג הפנסיונרים שלנו, בבקשה. גם זה חשוב כי אנחנו נהיה פנסיונרים עוד
שנתיים וחצי-שלוש.

יגאל ביבי:

הבעיה היא שחברי הכנסת חושבים שאף פעם לא הם לא יהיו פנסיונרים.

רבותי, אני רוצה לקרוא רק סעיף אחד מחוק יסוד: השפיטה. בחוק יסוד: השפיטה,
בשכר השופטים יש סעיף מאוד מעניין, ואולי יכול להיות שהישיבה הזאת יכולה
להיות ישיבה היסטורית אם נעשה את הדבר שאני אציע. כתוב פה: לא תתקבל החלטה
המכוונת להפחית ממשכורתם של שופטים בלבד. השופטים בחוק יסוד: השפיטה עיגנו
את מעמדם - אסור לקצץ שכר שופטים בלבד. אבל חברי כנסת - אפשר לקצץ את שכרם
בלבד. זה לא כתוב בחוק הכנסת.

אני מציע שלא כל שנה נתבזה. כחבר כנסת במשך הרבה שנים אני מתבזה כל שנה
כשמדברים על השכר. צריך לקבוע כללים והכללים האלה יהיו קיימים. מה אמרה
הוועדה פעם שעברה? ישנם שרים, ישנם שופטים, ישנם חברי כנסת, בואו נקבע כלל
אחיד לכולם. היום אלפי השופטים מקבלים לפי ההצמדה במשק. נראה אתכם שמישהו
יעז לגעת בהם.

אני נציג הגמלאים. רבותי, הגמלאים של הכנסת, כמו שאמרה חברת הכנסת גרמן, לא
מקבלים כבר. אין פנסיה תקציבית. חלק גדול מהם מקבלים 20%, 25% פנסיה. זה לא
מה שחושבים שכל מי שהיה קדנציה מקבל כבר 70% פנסיה.

אני אומר, בואו נלך לשיטה אחידה, ריבונו של עולם. שופט מקבל כל שנה בחמש
השנים הראשונות 5% תוספת. הוא מקבל 25% בשכר, הוא מקבל כל שנה אחרי כן עוד
אחוז אוטומטית. רבותי, הנה החוק כאו לידי. לכן אני בא ואומר, רבותי, תעשו
טובה לנו. אני כבר מתבייש להגיד חבר כנסת – אה, סחטנים, כסף רוצים. זה לא
נעים. תפסיקו להתבייש, ריבונו של עולם. זה בושה. תקבעו כללים. אנחנו
והשופטים צריכים להיות אותו דבר. למה הם לא מתבזים ואתם מתבזים? תקבעו כלל.
פרופ' יונה, יש אחידות, יש כללים. תקבעו כללים ולא ביזיון שנתי שממש ממש
מבייש אותי.

היו"ר דוד ביטן:

הבנו את המסר.

יעל גרמן (יש עתיד):

אני מבקשת להגיב.

היו"ר דוד ביטן:

רק חצי דקה.

יעל גרמן (יש עתיד):

ממש חצי דקה. אני ממש לא מסכימה לדברים. אני מאוד מכבדת אותך בתור פנסיונר,
ובכלל. אני לא חושבת שיש קשר בין שופטים. שופטים ממונים, אנחנו נבחרים. לא
קובעת הוועדה הציבורית, לשופטים ועדת הכספים. אין שום קשר בין הדברים.

יגאל ביבי:

אני מציע ועדה אחת לכולם – זה הכול.

יעל גרמן (יש עתיד):

לא צריכים להתבזות, בזה אני מסכימה איתך. צריך לקבל את ההמלצה של הוועדה
הציבורית שממונה על השכר שלנו, לא של השופטים.

יואל חסון (המחנה הציוני):

אני רוצה לשאול אותך, אדוני היושב-ראש, שאלה חשובה. אדוני, עשו כאן כל הזמן
מחקרים על נושא השכר וההשוואות בעולם. האם היה במחקרים האלה השוואה ובדיקה
איך במקומות אחרים נקבע שכר חברי הפרלמנט?

שירלי אברמי:

כן.

קריאה:

יש מסמך על איך נקבעת - - -

היו"ר דוד ביטן:

זה לא ראיתי. אני לא מתחיל דיון על זה, עם כל הכבוד.

רבותי, שיהיה ברור, קודם כל, אני בעד אחידות בהצמדה בבכירים בסקטור
הציבורי, לא כל הסקטור הציבורי. זה תפקיד ועדת הכספים. לצערי, למרות שפנינו
לוועדת הכספים, ועדת הכספים עדיין לא החלה לטפל בזה. ברגע שתהיה אחידות
אנחנו נתיישר עם אותה אחידות. הצהרתי את זה. נביא את זה מיד לדיון ונתיישר.

יואל חסון (המחנה הציוני):

כך צריך. זה מה שצריך להיות ומספיק עם הדיונים המביישים האלה.

שלי יחימוביץ (המחנה הציוני):

אדוני היושב-ראש, יש לי בקשה. האם אפשר הצבעה שמית?

היו"ר דוד ביטן:

תהיה הצבעה שמית. התכוונתי גם לזה, בלי קשר.

שלי יחימוביץ (המחנה הציוני):

תודה.

אורן אסף חזן (הליכוד):

לא, זה לא פופוליזם בכלל.

היו"ר דוד ביטן:

דבר נוסף, אנחנו מכבדים את הוועדה הציבורית והם עושים את העבודה שלהם כפי
שהם חושבים על הצד הטוב ביותר. יחד עם זה, אני מפנה אתכם לחוק, ובמיוחד את
העמותה לאיכות השלטון שהיא תמיד אמונה על קיום החוק. בין אם הוא מוצא חן
עיניכם ובין אם הוא לא מוצא חן בעיניכם, אבל החוק נכון להיום שהתהליך הזה
של חברי הכנסת יכולים לקבל או לא לקבל את המלצת הוועדה הציבורית, ואני לא
מדבר מבחינה ציבורית, אני מדבר מבחינת הליך חוקי כרגע, זה החוק היום. יש
היגיון לחוק הזה ואגיד לכם מדוע. אנחנו עוד נתמודד עם הצעת החוק של יעל
גרמן בעניין הזה שהיא רוצה לשנות.

חברי הכנסת לא צריכים להתעסק כל שנה עם השכר שלהם. ראשית, ואני יודע שתגידו
שזה לא יכול להיות, אבל אני פניתי ליועץ המשפטי של הכנסת ושאלתי אותו האם
הוועדה הציבורית, למשל, יכולה להפחית שכר, יכולה להמליץ מחר בבוקר על הפחתת
של 50% שכר משכר חברי הכנסת. התוצאה היא שקיבלתי תשובה שלדעתי היא לא
נכונה, אבל זו התשובה, שהם כן יכולים לעשות את זה. אין גוף היום, אין
עובדים היום, שאפשר להפחית את השכר או לשנות את התנאים בלי שהם מסכימים,
אגב, וההסכמה בה מהארגון היציג שלהם. לדוגמה, הארגון היציג של העובדים היא
ההסתדרות. אגב, הח"כים הם היחידים שלא צריכים להתעסק עם זה מידי שנה
וצריכים להתייחס למה שהוועדה הציבורית אומרת כי זה משפיע גם עלינו. זה לא
ניגוד עניינים. זה חל על כל העובדים במשק. לכן, גם אצלנו אנחנו צריכים - -
-

יעל גרמן (יש עתיד):

אתה קובע עכשיו את השכר שלך - - -

היו"ר דוד ביטן:

תיכף אתייחס לזה. לא הפרעתי לך. אגב, את היחידה שלא הפרעתי, אז תני לי את
הקרדיט.

לכן, יש היגיון בעניין הזה וזה ההיגיון. לדעתי, החוק הזה צריך היה להיוותר
כפי שהוא, אבל אנחנו נתמודד עם זה בסופו של דבר. אנחנו צריכים להתייחס
לעניין הזה.

עם כל הכבוד, ההצעה שמציעים פה להקפיא או לשנות את שיטת ההצמדה היא הצעה
להפחית את שכר הח"כים. אנחנו לא דנים בהעלאת שכר. העלאת השכר היא העלאה
אוטומטית. זה טייס אוטומטי שנקבע בשנות השמונים, ויש לו סיבה וזה על מנת
שהח"כים לא יתעסקו בזה כל הזמן. הפעם כשאנחנו באים ואומרים להקפיא, אנחנו
מתכוונים להפחתה, לא להעלאה. קראתי את העיתונים שאומרים: אנחנו דנים בהעלאת
שכר. אנחנו לא דנים בהעלאת שכר. אנחנו דנים בהפחתת השכר, לא בהעלאת השכר.

יעל גרמן (יש עתיד):

תסביר לנו איך זה הפחתה. איך זה הפחתה אם אתה מקפיא?

היו"ר דוד ביטן:

מכיוון שזו העלאה אוטומטית שלא תלויה בנו. זה הנוהל, זו השיטה.

שלי יחימוביץ (המחנה הציוני):

אבל היא כן - - -

יעל גרמן (יש עתיד):

אבל בתלוש המשכורת מה יהיה? האם תהיה הורדה? לא תהיה הורדה.

שלי יחימוביץ (המחנה הציוני):

כל מה שאנחנו הולכים זה להצביע על המלצת הוועדה, זה הכול.

יעל גרמן (יש עתיד):

וזה לא הפחתה.

היו"ר דוד ביטן:

זה עניין עקרוני, זה לא קשור לכסף. זה לא קשור לעוד 700 שקל, זה עניין
עקרוני. אנחנו לא צריכים להתעסק עם זה כל שנה.

יעל גרמן (יש עתיד):

לכן, - - - לקבל את המלצת הוועדה.

היו"ר דוד ביטן:

ריבונו של עולם, למה אתם מפריעים לי? מה קרה? אני נתתי לכם לדבר. שאלתי
אתכם אם אתם רוצים עוד הפעם לדבר ויכולתם לדבר גם כן.

אני אומר, אנחנו לא צריכים להתעסק בזה וזה לא ראוי שכל שנה אנחנו עוסקים
בזה. אני אתן לכם דוגמה. כמו שלא צריכים לקבוע את שכר הח"כים על-פי העלאה
של שכר המינימום, ומסכים לזה, גם לא של אחוז האבטלה, גם לא צריכים לקבוע את
שכר הח"כים לפי עליית מחיר העגבנייה כל שנה ושנה. גם זה לא ראוי.

אתן לכם דוגמה. עברנו להצמדה עכשיו וההצמדה היתה 10% אז לא יתקפו אותנו למה
זה עולה ב-10%? כל הזמן יתקפו אותנו. זאת אומרת, שמה שקובע זה לא שיטת
ההצמדה אלא אחוז ההעלאה – האם הוא סביר או לא סביר? לכן, השיטה של מעבר
מהצמדה להצמדה לא תמיד היא נכונה, וצריך להבין את זה. תמיד יתקפו אותנו,
תמיד ישוו אותנו עם בעלי שכר מינימום. אנחנו לא צריכים להיות מושווים לבעלי
שכר מינימום, אין מה לעשות. ברור שאני לא יכול להתמודד עם הטענה מול אדם
שמרוויח 4,000 שקל ששכר הח"כים עולה ב-1,000 שקל. ברור שאני לא יכול
להתמודד מולו כי זה עולה ב-25% מהשכר שלו. ודאי, בעניין הזה אני מודה שאני
לא יכול להתמודד. אבל אני צריך להתמודד מול אחרים, מול הרשות השופטת, מול
פרופסורים באוניברסיטה, מול שרים, מול ראש ממשלה ומול נשיא המדינה. עם כל
הכבוד, זה שטח ההתמודדות שלנו בנושא השכר.

אתם צריכים להבין שזה משפיע גם על הפנסיונרים. זה לא רק החלטה שנוגעת
אלינו.

יש לי הצעה שתהיה בעוד תשעה חודשים. אני בעד לשנות משהו אם ועדת הכספים לא
תעשה את עבודתה. אבל לעשות משהו של איזון בין שתי ההצמדות. מעבר לשיטת
הצמדה היא מפחיתה את השכר, אגב. כשיש מינוס בהצמדה אז השכר יורד. לא ראיתי
בהמלצה שלכם שזה לא יורד.

חגי סיטון:

לא.

יעל גרמן (יש עתיד):

לא, לא. הם לא מורידים.

היו"ר דוד ביטן:

איפה זה כתוב בהמלצה שלך? אתה כתבת לפי הצמדה. לא כתבת בהמלצה שלך שאם זה
יורד זה לא יורד. לא כתבת, אבל לא משנה.

חגי סיטון:

זה לא יכול לרדת.

היו"ר דוד ביטן:

למה? זה יכול לרדת. למה לא?

ארבל אסטרחן:

בהמלצה של הוועדה באישור עלייה במדד.

חגי סיטון:

רק על עלייה במדד. כתוב ברחל ביתך הקטנה, אין ירידה.

היו"ר דוד ביטן:

יכול להיות שלא שמתי לב.

הרי הדיון המהותי יתבצע בשנה הבאה. אני ממליץ ואני רוצה לקרוא את ההצעה
שלנו. אם היא לא תעבור אז זה אומר שזו תהיה - - -

שלי יחימוביץ (המחנה הציוני):

לא, לא. אבל אתה חייב להעלות את ה- - -

היו"ר דוד ביטן:

אני לא חייב כלום.

שלי יחימוביץ (המחנה הציוני):

בסדר. סליחה, אדוני, על המילה "חייב". הבקשה שלנו היא שתעלה להצבעה את קבלת
המלצת הוועדה as is.

היו"ר דוד ביטן:

לא. אם ההצעה שלי עוברת אז באופן אוטומטי ההצעה השנייה יורדת.

שלי יחימוביץ (המחנה הציוני):

כלומר, מה החלופות? שנבין את ההצבעה. יש את ההצעה שלך כנגד הצעת הוועדה?

היו"ר דוד ביטן:

לא, אין כנגד. אין דבר כזה בישיבה. מעלים את ההצעה שלנו. אם ההצעה שלנו לא
מתקבלת אז בעצם התקבלה ההצעה השנייה.

שלי יחימוביץ (המחנה הציוני):

ארבל, זה בסדר?

ארבל אסטרחן:

- - - הצעה - - -

אלעזר שטרן (יש עתיד):

אדוני היושב-ראש, יש לי שאלה אחרת.

היו"ר דוד ביטן:

רק רגע. אני מעלה כך, זאת הצעת ההחלטה: החלטת שכר חברי הכנסת (הוראת שעה
ועדכון השכר), התשע"ו–2015

בתוקף סמכותה לפי סעיף 55 לחוק הכנסת, התשנ"ד, מחליטה ועדת הכנסת לאמור:

1. על אף האמור בסעיף 5(ב) להחלטת שכר חברי הכנסת, התשמ"ז–1986 (להלן –
ההחלטה העיקרית), ביום כ' בטבת התשע"ו (1 בינואר 2016), יעלה שכר היסוד כך
שהשכר הכולל של נושאי המשרה - - - באותו סעיף באחוז אחד פחות מהשיעור שבו
עלה בשנת 2015 השכר הממוצע, כהגדרתו בסעיף 5(א) להחלטה העיקרית.

2. לצורך שינוי שכר היסוד של נושאי המשרה האמורים בסעיף 5(ב) להחלטה
העיקרית החל משנת 2017 ואילך, יהיה השכר לעניין שנת 2016 השכר שעודכן לפי
סעיף 1.

תסבירי, בבקשה.

ארבל אסטרחן:

אני אסביר את סעיף 2. המשמעות של ההצעה כפי שהקריא היושב-ראש היא שבינואר
לא יהיה עדכון רגיל לפי השכר הממוצע, אלא לפי השכר הממוצע פחות אחוז, כפי
שהובהר כאן.

שלי יחימוביץ (המחנה הציוני):

בניכוי השפעת שכר המינימום.

ארבל אסטרחן:

נכון, ושיגיעו לינואר 2017 ו-2018 וכו', בעתיד תמיד החישוב לעומת 2016 יהיה
כפי ששולם בפועל, לא כפי שאמור היה להיות.

היו"ר דוד ביטן:

אי-אפשר יהיה להחזיר את ההחלטה אחורה. תמיד ינכו את האחוז הזה.

ארבל אסטרחן:

יובהר גם שזה באמת חל גם על חברי כנסת לשעבר, כפי שנאמר.

היו"ר דוד ביטן:

כן. הצבעה שמית, בבקשה.

אלעזר שטרן (יש עתיד):

רגע, יש לי שאלה לפני כן.

היו"ר דוד ביטן:

אני אתן לך ולדודי – שיהיה איזון בין הקואליציה לאופוזיציה. בבקשה, דקה.

אלעזר שטרן (יש עתיד):

כיוון שהוזכר השם שלי כאן אחרי שאני דיברתי - - -

היו"ר דוד ביטן:

הוזכר גם השם של כולם.

אלעזר שטרן (יש עתיד):

לא, לא – סליחה. האשימו אותי ששירתי בצבא 34 שנים וש- - -

אורן אסף חזן (הליכוד):

אף אחד לא האשים אותך.

אלעזר שטרן (יש עתיד):

סליחה, לא הפרעתי לך. כיוון שאם היה מדובר רק עליי אז הייתי שותק בתגובה
לאותם שני הח"כים שרמת האמינות של הדברים שלהם באה גם כשהם האשימו את חברת
הכנסת גרמן שיש לה פנסיה תקציבית.

אורן אסף חזן (הליכוד):

לא, אני לא האשמתי את גרמן. אתה חובש כיפה, תדייק. תיצמד לאמת, אל תסלף את
הדברים. לא תענה ברעך עד שקר. תגיד דברי אמת. אני אומר, שלא ישקר.

היו"ר דוד ביטן:

חזן, די, מספיק. אני רוצה להצביע. אנשים רוצים ללכת. אתה לא מבין את זה?

אלעזר שטרן (יש עתיד):

אבל כיוון שיחד איתי יש עשרות אלפים או מאות אלפים של אנשים שחיים על פני
האדמה, ולא רק על פני האדמה, אז אני חושב שאני צריך להגן גם על אותם אנשים
שמקבלים פנסיה תקציבית.

אורן אסף חזן (הליכוד):

גם את החגיגה הזו אנחנו נפסיק לכם.

היו"ר דוד ביטן:

הסתיימה הדקה.

אלעזר שטרן (יש עתיד):

לא, מה זה נקרא? אבל עלתה פה האשמה. אתה דיברת על מה תוקפים אותנו? תוקפים
אותנו, קודם כל, - - -

היו"ר דוד ביטן:

לא, אני לא מתחיל דיון חוזר. אני לא מתחיל דיון, לא מתחיל דיון.

אלעזר שטרן (יש עתיד):

אני גם לא מתחיל דיון, אבל זה לא יכול להיות. עם כל הכבוד, הרי אתה יודע
שאני לא מתפרץ.

היו"ר דוד ביטן:

אז אני מבקש ממך להפסיק, מבקש ממך להפסיק. אין דיון חוזר, הבנו.

אלעזר שטרן (יש עתיד):

אבל אתה כבר קראת אתם לסדר שמונה פעמים ולא הוצאת. אני לא רוצה לפתוח את זה
לדיון.

היו"ר דוד ביטן:

נתתי לך דקה, עברה הדקה.

אלעזר שטרן (יש עתיד):

למה אתה לא הפרעת לו? אמרת לו שמונה פעמים וגם אחרי זה הוא הפריע - - - מה
עשית לו?

היו"ר דוד ביטן:

הפרעתי לו. אני מבקש ממך להפסיק. דודי, יש לך גם כן דקה.

דוד אמסלם (הליכוד):

קודם כל, אני מבקש בכלל. אני הייתי מציע לכבד אותו כי הוא מנהל את הישיבה
וזה קשה מאוד לנהל ישיבות. אני אומר לך את זה מההיבט שלי. גם אם לפעמים אתה
חושב שהוא לא צודק, בוא תשמע.

אלעזר שטרן (יש עתיד):

למי אתה מדבר?

דוד אמסלם (הליכוד):

אליך.

יעל גרמן (יש עתיד):

דוד אל דוד.

אלעזר שטרן (יש עתיד):

האם אנחנו יכולים גם להגיד משהו על זה? אני מאוד מכבד את היושב-ראש וגם
אותך. אבל מה שאני דורש הוא שהיושב-ראש יגן יותר. לא יגיד שמונה פעמים, כל
פעם מחדש: אני קורא אותך לסדר, אחרי שהוא - - -

אורן אסף חזן (הליכוד):

לא, הוא קרא פעמיים. הוא שוב מסלף את הדברים.

אלעזר שטרן (יש עתיד):

הרי אתה ראית כמה שתקתי כאן. תאמין לי, דוד, לא צריך להגיד לי לכבד. אבל
שהחברים האלה שם בצד, כשהם מתנהגים כך, אז - - - גבולות.

אורן אסף חזן (הליכוד):

איך מתנהגים? שמים לך את האמת בפרצוף? איך מתנהגים?

יעל גרמן (יש עתיד):

אתם פגעתם במילואים של צה"ל.

אורן אסף חזן (הליכוד):

גם בצה"ל צריך להפסיק לחגוג על פנסיות תקציביות. מספיק כבר עם ההצגה הזו.

היו"ר דוד ביטן:

מספיק, חזן. מספיק כבר. קודם כל, הוא מקבל שכר שמגיע לו, לא שלא מגיע לו.
אז מספיק עם זה, די כבר.

אורן אסף חזן (הליכוד):

לגיטימי, לגיטימי.

יעל גרמן (יש עתיד):

נכון, ועל זה הוא רצה לדבר ולהגן על עצמו.

דוד אמסלם (הליכוד):

אני חושב שההצעה עצמה היא באמת הצעה פופוליסטית. היא לא רצינית מצד מי
שהעלה את הנושא הזה. אני חושב שכל הח"כים פה – לא מעניין אותם עוד 1,000
שקל, פחות 1,000. אני אפילו לא יודע כמה אני מרוויח, זה לא מעניין אותי. מה
שמעניין אותי הרבה פעמים זה הצביעות והפופוליזם. לפעמים האינדקסים רצים פעם
לפה ופעם לשם. לפעמים השכר הממוצע במשק הוא יותר נמוך מאשר השכר מנושא
האינדקס הכללי, ולפעמים זה הפוך. לכן, אם זה נקבע כך – נקבע כך, אני לא
מתווכח.

יעל גרמן (יש עתיד):

אבל יש לך ועדה ציבורית, דוד.

דוד אמסלם (הליכוד):

אני לא בא בקטע של הוועדה - - -

יעל גרמן (יש עתיד):

גם אם היא פופוליסטית?

דוד אמסלם (הליכוד):

דרך אגב, כן, כן. השיקולים פה הם קטנוניים.

אורן אסף חזן (הליכוד):

מתנהגת כאילו רק הם מבינים, אנחנו לא מבינים כלום.

יעל גרמן (יש עתיד):

הוועדה הציבורית המליצה להקפיא. אני בטוחה שאתה בעד הקפאה.

היו"ר דוד ביטן:

אני רוצה לגשת להצבעה. אני מבהיר את העניין: אנחנו נצביע על ההצעה של
היושב-ראש. אם היא לא תתקבל, אני אעבור להצביע על ההצעה ש- - -

דוד אמסלם (הליכוד):

אם אני בא לפה זה רק בגלל שיש לי זכות הצבעה. אני מחליף את נגוסה.

יעל גרמן (יש עתיד):

אתה בעד העלאה או בעד הקפאה?

היו"ר דוד ביטן:

אם היא לא תתקבל נצביע על ההצעה של שלי, על הקפאה.

אורן אסף חזן (הליכוד):

אתה יודע כמה זה נמוך להגיד אם אתם בעד העלאה או לא שזה לא השיח?

חיים אבידור:

המלצת הוועדה זה להצמיד למדד.

היו"ר דוד ביטן:

לא, לגבי 2015 בלבד. ההצעה היא להקפיא.

יעל גרמן (יש עתיד):

האם אפשר לקבל את המשמעות הכספית של ההצעה שלך?

היו"ר דוד ביטן:

אני מבקש להצביע.

יעל גרמן (יש עתיד):

רגע, דוד. רק תגיד לנו מה המשמעות הכספית, אנשים לא יודעים.

היו"ר דוד ביטן:

אני מוריד אחוז מההעלאה.

יעל גרמן (יש עתיד):

אבל על כמה כסף מדובר?

היו"ר דוד ביטן:

כמה שהיא תהיה, אני לא יודע מה תהיה ההעלאה. כל אחד מבין על מה הוא מצביע.

יעל גרמן (יש עתיד):

רגע, רגע.

היו"ר דוד ביטן:

תקריאי בבקשה את השמות.

אורן אסף חזן (הליכוד):

אדוני, התחילה ההצבעה. אי-אפשר להמשיך את הדיון.

יעל גרמן (יש עתיד):

לא, רק רגע. אני פונה ליועצת המשפטית, אנשים לא מבינים על מה הם מצביעים.
האם זה 100 שקל או זה 1,000 שקל?

היו"ר דוד ביטן:

אל תעני.

אתי בן יוסף:

(קוראת בשמות חברי הכנסת)

דוד ביטן - בעד

נאוה בוקר (מחליפה את יואב קיש) – בעד

נורית קורן (מחליפה את צחי הנגבי) – בעד

דוד אמסלם (מחליף את אברהם נגוסה) – בעד

אורן חזן – בעד

מיקי זוהר – בעד

מרב מיכאלי - נגד

שלי יחימוביץ (מחליפה את איילת נחמיאס ורבין) - נגד

יוסי יונה (מחליף את יואל חסון) - נגד

איימן עודה – אינו נוכח

אחמד טיבי – אינו נוכח

יעל גרמן (מחליפה את אלעזר שטרן) – נגד

אלעזר שטרן (יש עתיד):

יעל גרמן מחליפה אותי.

יעל גרמן (יש עתיד):

אני מחליפה אותו – נגד

היו"ר דוד ביטן:

אבל אתה רשום חבר ועדה, למה אתה לא יכול להצביע?

יעל גרמן (יש עתיד):

לא, הוא נותן לי.

אורן אסף חזן (הליכוד):

כי יעל גרמן צריכה כותרת כי היא יצרה דה-לגיטימציה לח"כים.

היו"ר דוד ביטן:

די, מספיק כבר – נמאס.

אורן אסף חזן (הליכוד):

זה לא - - - שהוא יושב כאן ולא מצביע? הוא יושב והיא מחליפה אותו.

אתי בן יוסף:

(קוראת בשמות חברי הכנסת)

טלי פלוסקוב (מחליפה את רועי פולקמן) - בעד

ינון מגל – בעד

יואב בן צור – בעד

רוברט אילטוב  - בעד

ישראל אייכלר - בעד

היו"ר דוד ביטן:

תוצאות ההצבעה: 11 בעד הצעת היושב-ראש, 4 נגד, - - -

מכלוף מיקי זוהר (הליכוד):

הם צריכים עכשיו לרוץ לפייסבוק לפרסם את זה. כל הארבעה – נא לרוץ דחוף
לפייסבוק ולציין שהצבעתם נגד. לא לשכוח לרוץ לפייסבוק עם הפופוליזם הזול
שלכם.

אורן אסף חזן (הליכוד):

יעל, תצייני גם שהצבעת במקום אלעזר שטרן שישב.

יעל גרמן (יש עתיד):

אני חושבת שזו גם בושה וחרפה. אנשים גם הצביעו בלי שהם ידעו על מה הם
מצביעים ועל איזה שכר הם מצביעים.

אורן אסף חזן (הליכוד):

את לא החכמה היחידה פה, גברת גרמן. כל היום מזלזלים.

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

רבותי, נציגי הקואליציה להישאר. יש שתי הצבעות חשובות.

חברת הכנסת זנדברג, הגשת בקשה. הצעת הצעה דחופה לסדר היום בנושא ביקור ראש
הממשלה בוושינגטון ומחויבות הממשלה לתהליך השלום. ההצעה שלך לא התקבלה
במסגרת הנשיאות. התקבלו הצעות אחרות. נציג הנשיאות נמצא פה. אולי הוא יסביר
למה זה לא התקבל.

תמר זנדברג (מרצ):

אני אציג תחילה את הערעור. באמת כפי שתיארת, אני ולא רק אני – חמישה חברי
כנסת מחמש סיעות שונות בבית – הגשנו כנהוג מידי יום שני הצעה דחופה לסדר
היום בנושא שהוא אולי החשוב ביותר או הדחוף ביותר שמתנהל כרגע במדינה, והוא
ביקור ראש הממשלה בארצות-הברית.

מדובר בביקור מדיני הראשון מאז שנחתמה עסקת הגרעין, ביקור על רקע אווירה
מתוחה ביחסים בין מדינת ישראל, וספציפית ראש הממשלה, לבין ארצות-הברית,
וספציפית הנשיא אובמה. זהו הנושא המרכזי שהציבור וכל אמצעי התקשורת עוסקים
בו בשבוע הזה. מאז ומעולם הכנסת מידי שבוע דנה בנושאים מהסוג הזה. זה נושא
מדיני שנוגע ללב ליבה של המחלוקת הפוליטית כאן בבית. למרבה ההפתעה, לא רק
שהנשיאות לא אישרה, אלא למיטב ידיעתי הנושא גם נדחה על הסף ללא דיון בכלל.
נשמע לי הזוי שהכנסת תאשר שורה של נושאים שחלקם דחופים, חלקם לא דחופים,
קורים בכל מיני מקומות, והנושא המרכזי שמדינת ישראל עוסקת בו יידון בכל
מקום אחר, חוץ מאשר כאן בכנסת, בבית הנבחרים.

נדמה לי שהנשיאות לקחה פה לעצמה תפקיד לא לה – לקחת חלק או לקחת עמדה במה
שנוח או לא נוח לראש הממשלה שיתקיימו בו דיונים. נדמה לי שכל בר דעת, לא
משנה מה עמדתו, ואת ההצעה לסדר הגישו מכל סיעות הבית כך שכל אחד היה אומר
את עמדתו – מימין, משמאל, מהמרכז, מכל מקום – נראה לי מוזר לסתום פיות
בצורה כזו ובנושא כזה. תודה.

היו"ר דוד ביטן:

יואל תשיב בבקשה למה לא קיבלתם את ההצעה הזו כהצעה דחופה.

יואל חסון (המחנה הציוני):

קודם כל, גילוי נאות. אני לא הייתי בישיבת הנשיאות, ואני מחליף כאן את חבר
הכנסת מאיר כהן שעדכן אותי ועודכנתי גם על-ידי מזכירת הכנסת. קודם כל,
הדיון של הנשיאות היה לפני הפגישה של ראש הממשלה עם הנשיא אובמה, ואי-אפשר
היה לדעת מה יהיה, מה לא יהיה. לכן, הנושא לא היה ---

תמר זנדברג (מרצ):

מה זה קשור? אבל ידעו שהיא תהיה והיא היתה.

יואל חסון (המחנה הציוני):

חברת הכנסת זנדברג, אני אומר לך את עמדת הנשיאות ואת צריכה לקבל את זה
ולהקשיב.

תמר זנדברג (מרצ):

לא, אני לא צריכה לקבל.

יואל חסון (המחנה הציוני):

להקשיב, להקשיב. לקבל - לא, אבל להקשיב.

תמר זנדברג (מרצ):

אגב, הערעור היום אם כך מתנהל אחרי שהיתה הפגישה שכבר היתה אתמול בערב. אז
הוסר המכשול ואפשר לקבל את הערעור.

היו"ר דוד ביטן:

הוא גם אמר בישיבה הזו שהוא מחויב גם לתהליך השלום אז ההצעה לסדר כבר לא
רלוונטית.

תמר זנדברג (מרצ):

אבל, אדוני היושב-ראש, הגיש חבר הכסת סמוטריץ מהבית היהודי, הגישה חברת
הכנסת קסניה סבטלובה. כל אחד אומר את עמדתו, כך נהוג בכנסת מאז ומעולם. אני
לא מבינה, האם אנחנו משנים סדרי עולם?

יואל חסון (המחנה הציוני):

קודם כל, גם הצעות החלטה אחרות היו מסיעות רבות והיו באמת נושאים שחשבנו
שהם דחופים יותר. צריך גם לומר שהפגישה של נשיא ארצות-הברית וראש הממשלה
נתניהו זה דיון שיכול להתקיים גם בשבוע הבא, והוא עדיין יהיה רלוונטי. זה
לא שזה לא יהיה רלוונטי.

תמר זנדברג (מרצ):

בשבוע הבא יש תקציב, אין דיונים.

יואל חסון (המחנה הציוני):

בסדר, אז בשבוע הבא בגלל התקציב זה לא יהיה. נלמד ונבין מאחורי הקלעים.

תמר זנדברג (מרצ):

רגע, יש לי שאלה. החרמת עד של משפחה יהודית זה דחוף ממש להשבוע ופגישה
מדינית - - -?

יואל חסון (המחנה הציוני):

כך חשבה הנשיאות, חברת הכנסת זנדברג.

תמר זנדברג (מרצ):

הבנתי שכך חשבה הנשיאות, ולפיכך הערעור. אני רק שואלת באמת את חברי הכנסת,
קואליציה ואופוזיציה, מה זה קשור? מה זה מפריע לכם, חברי הקואליציה, שהכנסת
תדון בנושא המדיני החשוב ביותר שהמדינה כולה דנה בו בשבוע הזה? באמת אני
שואלת. האם זה נראה לכם הגיוני שלא יהיה דיון פה בכנסת?

היו"ר דוד ביטן:

אני אגיד לך מדוע.

ינון מגל (הבית היהודי):

- - -בעד.

תמר זנדברג (מרצ):

נכון, חבר כנסת מהסיעה שלך הגיש.

היו"ר דוד ביטן:

ראינו שגם סמוטריץ.

טלי פלוסקוב (כולנו):

זה רק אומר שאין שם החלטות פוליטיות.

תמר זנדברג (מרצ):

אנחנו כנסת, אנחנו פוליטיים. דנים מכל הזוויות.

היו"ר דוד ביטן:

אנחנו בוחנים את העניין הזה ובאמת מסתכלים על הבקשות ולא רק מהצד הפוליטי.
אנחנו מעין ועדה שיפוטית בעניין הזה כי אנחנו ערכאת ערעור על הנשיאות.
אנחנו צריכים לנקוט בדרך הזו במקרים יוצאים מהכלל ולא באופן קבוע מכיוון
שלכל סיעה יש אפשרות להגיש הצעות לסדר רגילות, וזה בא בנוסף - - -

תמר זנדברג (מרצ):

במקרה הזה זה ממש זועק לשמיים. אנחנו יודעים מה זה הצעה דחופה ומה זה
רגילה.

יואל חסון (המחנה הציוני):

יש לכם - - -

תמר זנדברג (מרצ):

אל תגן על זה. זה ששלחו אותך פה להיות קורבן אונס זה לא אומר שצריך ליהנות,
עם כל הכבוד.

קריאות:

- - -

יואל חסון (המחנה הציוני):

לא להגזים.

היו"ר דוד ביטן:

אני עונה עכשיו.

תמר זנדברג (מרצ):

אתה מוביל את הנושא המדיני בכנסת. אתה רוצה להגיד לי שאתה יושב פה ותומך
בזה ומגן על זה? מכיוון שאני שמעתי מה היה בנשיאות, זה לא מקרה ששלחו לפה
חבר שלא היה בישיבה.

היו"ר דוד ביטן:

אני אצביע וזהו. את רוצה להקשיב או את רוצה לדבר? את רוצה רק לדבר? אז
אנחנו נצביע ולא נשמע אף אחד.

תמר זנדברג (מרצ):

לא, אני רוצה - - -

היו"ר דוד ביטן:

אני מסביר לך. אנחנו צריכים לנקוט בהליך הזה באופן לא מהיר. אנחנו צריכים
לשקול את זה נכון, במיוחד לאור העובדה שיש לסיעות לפי גודל סיעתן אפשרות
להגיש הצעות רגילות.

אנחנו גם בוחנים את חמש ההצעות שאושרו – נראה לי סביר מה שאושר.

תמיד אנחנו דנים בנושאים המדיניים, תמיד אפשר לדון בנושא המדיני. אין שום
חובה שהכנסת תגיד לראש הממשלה מה להגיד באותה ישיבה. נדון על זה אחר כך.

תמר זנדברג (מרצ):

חס וחלילה. מי אמר להגיד?

היו"ר דוד ביטן:

הוא גם אמר שהוא מחויב לתהליך השלום בפגישה.

זה לא דיון. אני מבקש לדחות את הערעור.

תמר זנדברג (מרצ):

דוד, לגבי מה שאמרת על המכסה רגילה - - -

היו"ר דוד ביטן:

יש מכסה לפי גודל סיעות, שימי לב.

תמר זנדברג (מרצ):

אני יודעת. כיוון שאני שייכת לסיעה הקטנה ביותר בכנסת אני מודעת היטב
למכסות ולשימוש בהן.

היו"ר דוד ביטן:

נתנו לכם הרבה פעמים - - -, את יודעת את זה שנתנו לך.

תמר זנדברג (מרצ):

כולנו מודעים היטב להבדל שבין הצעה דחופה להצעה רגילה ולשיקולים שהנשיאות
מאשרת. אפשר לדבר, ואנחנו נדבר גם בכל מקום, גם בכנסת וגם מחוצה לה. אבל
העובדה שהנשיאות לא רואה לנכון לאשר כהצעה דחופה את הנושא המשמעותי,
המדיני, הפוליטי ביותר שמדינת ישראל דנה בו באותו שבוע, זה מריח סתימת
פיות. איך אתם נותנים לזה יד? איך אתם באים לאשר דבר כזה?

היו"ר דוד ביטן:

ההמלצה שלי היא לדחות את הערעור. מי בעד ההמלצה שלי לדחות את הערעור ירים
את ידו? מגל, אתה לא בעד לדחות את הערעור? אז מה אם סמוטריץ? אז מה? גם אני
הגשתי הצעה ודחו לי, אז מה?

תמר זנדברג (מרצ):

הוא לא בעד.

היו"ר דוד ביטן:

מי נגד הבקשה לדחות את הערעור, נגד הבקשה שלי לדחות את הערעור?

הצבעה

בעד – 8

נגד – 3

הערעור לא התקבל.

היו"ר דוד ביטן:

הערעור לא התקבל.

תיקון להחלטה בדבר סדרי הדיון בהצעת חוק התקציב והצעות החוק הנלוות בעניין
הצבעות שמיות

היו"ר דוד ביטן:

מרב, אתם מקבלים את ההצעה שלנו לתיקון?

אתי בן יוסף:

על ההצבעה השמית.

מרב מיכאלי (המחנה הציוני):

תפרט מה ההצעה, אדוני.

היו"ר דוד ביטן:

אגיד לך מה העניין. דנו בזה אומנם בישיבה הקודמת. אני רציתי להכניס את זה
וצחי אמר שבינתיים לא להכניס. אבל בסופו של דבר החליטו כן.

העניין הוא כזה. ההצבעה תתחיל ביום רביעי בשעה 11:00. אם יבקשו על כל סעיף
וכל הסתייגות קריאה שמית, אנחנו אולי נגמור אחרי שבוע את ההצבעה. לכן,
אנחנו רוצים להגביל את האפשרות. זה גם משמש נגד הקואליציה, ואת יודעת את
זה. אנחנו מבקשים להגביל את האפשרות להשתמש בהצבעות שמיות ל- 20 לכל צד. זה
גם בעיה שלנו שאם אנשים לא יבואו ויישבו וילחצו.

מרב מיכאלי (המחנה הציוני):

אנחנו מסכימים ל-20 – 20.

היו"ר דוד ביטן:

הסכמה, אז אפשר להצביע. אמרתי - זה גם נגדנו, זה לא רק נגדכם. את יודעת את
זה. טעות אחת וכולם זה - - -

יואל חסון (המחנה הציוני):

אני הייתי עושה את זה 15 - 15.

היו"ר דוד ביטן:

מי בעד 20 - 20 ירים את ידו?

מרב מיכאלי (המחנה הציוני):

אנחנו מסכימים.

ארבל אסטרחן:

20 הצבעות שמות לאופוזיציה, 20 לקואליציה.

היו"ר דוד ביטן:

הצבעה

בעד – פה אחד.

תיקון להחלטה בדבר סדרי הדיון בהצעת חוק התקציב והצעות החוק הנלוות בעניין
הצבעות שמיות, נתקבל.

היו"ר דוד ביטן:

אז זה התיקון. תודה רבה.

הישיבה ננעלה בשעה 12:35.
