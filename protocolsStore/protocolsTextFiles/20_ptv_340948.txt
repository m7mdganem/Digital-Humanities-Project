הכנסת העשרים

מושב שני

פרוטוקול מס' 120

מישיבת ועדת הכנסת

יום שני, י"ח באדר ב התשע"ו (28 במרץ 2016), שעה 10:00

סדר היום:

1. בקשת הממשלה להקדמת הדיון בהצעות חוק, לפני הקריאה ראשונה.

2. בחירת ממלא מקום ליו"ר הכנסת בעת העדרו מהארץ.

3. בקשת יו"ר ועדת הפנים והגנת הסביבה להקדמת הדיון בהצעות חוק, בקריאה
השנייה והשלישית.

4. בקשת יו"ר הוועדה המיוחדת לדיון בהצעת חוק הרשות הממשלתית להתחדשות
עירונית ובהצעות חוק נוספות, להקדמת הדיון בהצעת חוק לתיקון פקודת מס הכנסה
(מס' 218), התשע"ו-2016, לפני הקריאה השנייה והשלישית.

5. בקשת יו"ר ועדת העבודה, הרווחה והבריאות להעברת הצעות לסדר היום בנושא:
"אלפי מבוטחי הביטוח הסיעודי נזרקו לרחוב בחודש שעבר", מוועדת הכספים לדיון
בוועדת העבודה, הרווחה והבריאות.

6. קביעת מועדים ל'שעת שאלות' לשרים בכנס הבא לפי תיקון התקנון החדש בנושא.

7. עבודת הוועדות בפגרת הפסח.

8. פניית חה"כ רועי פולקמן בדבר עיכוב הדיון בוועדת החוץ והביטחון בהצעה
לסדר היום בנושא: "הגברת הביטחון בציר עוקף חוסן בערבות האירועים
הביטחוניים האחרונים".

9. בקשת יושב ראש ועדת החינוך, התרבות והספורט להעברת הצעה לסדר היום
בנושא: "השבת הרכוש היהודי הגזול ממדינות ערב והאסלאם", מוועדת החינוך,
התרבות והספורט לדיון בוועדת העלייה, הקליטה והתפוצות.

10. קביעת ועדה לדיון בהצעה לסדר-היום בנושא: "היטל הרים" - העלאת מחירי
המים לישובים הממוקמים בהרים, של חברי הכנסת חמד עמאר, עבדאללה אבו מערוף
ויואל חסון.

11. קביעת ועדה לדיון בהצעת חוק הפיקוח על שירותים פיננסיים (תיקוני
חקיקה), התשע"ו-2016, (מ/1032) – רביזיה.

12. קביעת ועדות לדיון בהצעות חוק.

13. הצעת חוק הכניסה לישראל (תיקון – רישיון לישיבת ביקור של אמן-במה),
התשע"ו–2015.

14. הצעת חוק הפיקוח על שירותים פיננסיים (תיקוני חקיקה), התשע"ו-2016.

15. הצעת חוק התכנון והבנייה (הוראת שעה) (תיקון - חובת מתן הקלה לתוספת
דירות מגורים), התשע"ו-2016.

16. שינוי בתקציב הקשר עם הציבור של השרים וסגני השרים.

נכחו:

חברי הוועדה:

דוד ביטן – היו"ר

אמיר אוחנה

ישראל אייכלר

אחמד טיבי

שולי מועלם-רפאלי

מרב מיכאלי

אברהם נגוסה

רועי פולקמן

חברי הכנסת:

עבדאללה אבו מערוף

נאוה בוקר

יגאל גואטה

משה גפני

אלי כהן

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  חיים אבידור           –   חשב הכנסת
  --------------------- --- ---------------------------------------------
  גיל ברינגר            –   יועץ השרה, משרד המשפטים

  צחי דוד               –   אגף תקציבים, משרד האוצר

  עמית שטאובר           –   לשכה משפטית, משרד האוצר

  דניאל מלצר            –   רפרנט רמ"י, משרד האוצר

  מניה לייקין           –   המשנה ליועץ המשפטי, רשות מקרקעי ישראל

  שרונה עבר הדני        –   לשכה משפטית, משרד הבריאות

  רונית חייקין יעקובי   –   מנהלת סיעת מרצ

  תמר כנפו              –   מנהלת סיעת הבית היהודי
  -----------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

ראש תחום פרלמנטרי:

נועה בירן-דדון

רישום פרלמנטרי:

מוריה אביגד

בקשת יו"ר ועדת הפנים והגנת הסביבה להקדמת הדיון בהצעות חוק הבאות, לפני
הקריאה השנייה והשלישית:

1. הצעת חוק לקידום הבנייה במתחמים מועדפים לדיור (הוראת שעה) (תיקון מס'
3), התשע"ו-2016 (מ/841)

היו"ר דוד ביטן:

בוקר טוב, אני פותח את ישיבת ועדת הכנסת, בואו נתחיל מסעיף ו': בקשת יו"ר
ועדת הפנים והגנת הסביבה להקדמת הדיון בהצעות חוק הבאות, לפני הקריאה
השנייה והשלישית: 1. הצעת חוק לקידום הבנייה במתחמים מועדפים לדיור (הוראת
שעה) (תיקון מס' 3), התשע"ו-2016. צחי, אתה רוצה להתייחס לזה?

צחי דוד:

כן. הצעת החוק נועדה להקל על מערכת היחסים שבין רמ"י והחוכרים החקלאיים
שלה, כך שכעת, לאור משבר הדיור, רמ"י מצד אחד תוכל לשלם לחקלאים שיפנו
קרקעות לצורך בנייה, במערכת הסכמית אתה, פיצויים מוגדלים, מיטביים, ומאידך,
חקלאים שלא מפנים את הקרקע, לתת לרמ"י אמצעים נוספים לפעול לפינויים המהיר
מהקרקע, היה וועדת תכנון החליטה שהמקום מיועד לבנייה ולא לחקלאות יותר.

היו"ר דוד ביטן:

אוקיי, הגעתם להסכמות על החוק הזה?

צחי דוד:

כן, החוק עבר.

היו"ר דוד ביטן:

כולל עם החקלאים או שהם נגד?

צחי דוד:

הרבה מאוד מהערותיהם התקבלו, אני חושב שהם לא קיבלו את כל תאוותם. אני לא
חושב שהם מתנגדים לחוק אבל את זה צריך לשאול אותם.

ארבל אסטרחן:

אבל לא הממשלה מבקשת.

היו"ר דוד ביטן:

הוועדה מבקשת, אבל מכיוון שהיו"ר איננו אז אמרתי לצחי שיסביר. מי בעד?

שולי מועלם-רפאלי (הבית היהודי):

על מה אנחנו מצביעים רק?

היו"ר דוד ביטן:

לתת פטור מחובת הנחה, שאפשר יהיה לדון בזה היום. מי נגד?

הצבעה

בעד – פה אחד

בקשת יו"ר ועדת הפנים להקדמת הדיון נתקבלה.

היו"ר דוד ביטן:

פה אחד.

2. הצעת חוק לצמצום השימוש בשקיות נשיאה חד-פעמיות, התשע"ו-2016 (מ/894)

היו"ר דוד ביטן:

סעיף2 – הצעת חוק לצמצום השימוש בשקיות נשיאה חד-פעמיות, התשע"ו-2016. יש
מישהו שמתמצה בזה? אתם רוצים שניתן פטור בלי ההסבר?

צחי דוד:

זה חוק של הגנת הסביבה, אני מוכן להסביר, אני רכז הגנת סביבה גם, לא רק
רמ"י.

היו"ר דוד ביטן:

כולם מסכימים. מי בעד? מי נגד?

הצבעה

בעד – פה אחד

בקשת יו"ר ועדת הפנים להקדמת הדיון נתקבלה.

היו"ר דוד ביטן:

פה אחד.

3. הצעת חוק התכנון והבנייה (תיקון מס' 105), התשע"ן-2015 (מ/974)

היו"ר דוד ביטן:

הצעת חוק התכנון והבנייה (תיקון מס' 105), התשע"ן-2015. תסביר, צחי.

צחי דוד:

הצעת החוק נועדה לאפשר את מעבר מפעל תע"ש לנגב. כדי לעמוד בלוחות הזמנים של
המעבר, לתכנן את המפעל, למרות הפרטתו, בהליכים ולמ"ביים, הליכים ביטחוניים,
הצעת החוק נועדה לאפשר את זה.

היו"ר דוד ביטן:

מי בעד? מי נגד?

הצבעה

בעד – פה אחד

בקשת יו"ר ועדת הפנים להקדמת הדיון נתקבלה.

קביעת ועדה לדיון בהצעה לסדר-היום בנושא: "היטל הרים" - העלאת מחירי המים
לישובים הממוקמים בהרים, של חברי הכנסת חמד עמאר, עבדאללה אבו מערוף ויואל
חסון

היו"ר דוד ביטן:

קביעת ועדה לדיון בהצעה לסדר-היום בנושא: "היטל הרים" - העלאת מחירי המים
לישובים הממוקמים בהרים, של חברי הכנסת חמד עמאר, עבדאללה אבו מערוף ויואל
חסון. לאיזו ועדה אתם רוצים?

עבדאללה אבו מערוף (הרשימה המשותפת):

כספים.

היו"ר דוד ביטן:

הנה, אתה רואה?

עבדאללה אבו מערוף (הרשימה המשותפת):

אתה מסכים, נכון?

משה גפני (יהדות התורה):

לא הבנתי.

היו"ר דוד ביטן:

הם רוצים להעביר אליך הצעה לסדר בנושא "היטל הרים – העלאת מחירי המים
לישובים הממוקמים בהרים". כנראה שהעלו את מחיר המים, הם רוצים להפחית,
נכון?

עבדאללה אבו מערוף (הרשימה המשותפת):

נכון.

היו"ר דוד ביטן:

הנוסח הוא כאילו שאתם מבקשים העלאה, אתה מבין? אתה מוכן לקבל את זה לוועדת
כספים?

משה גפני (יהדות התורה):

כן.

עבדאללה אבו מערוף (הרשימה המשותפת):

ברצון.

היו"ר דוד ביטן:

הנה, אתה רואה, לא כל דבר נגדך, גפני.

ארבל אסטרחן:

את חוק המים רק לאחרונה לא העבירו לכספים אלא לוועדה משותפת של פנים
וכלכלה.

עבדאללה אבו מערוף (הרשימה המשותפת):

לא, אבל זה משהו אחר.

היו"ר דוד ביטן:

זה קשור לאותו דבר?

ארבל אסטרחן:

בדרך כלל נושא המים זה כלכלה.

עבדאללה אבו מערוף (הרשימה המשותפת):

אבל שם יש ועדה משותפת, זה משהו אחר.

היו"ר דוד ביטן:

בסדר, הצעות-לסדר אין בעיה, גם יושב-ראש הוועדה הסכים אז אין בעיה. מי בעד?
מי נגד?

הצבעה

בעד – פה אחד

קביעת ועדת הכספים לדיון בהצעה-לסדר נתקבלה.

היו"ר דוד ביטן:

פה אחד.

בקשת יו"ר הוועדה המיוחדת לדיון בהצעת חוק הרשות הממשלתית להתחדשות עירונית
ובהצעות חוק נוספות, להקדמת הדיון בהצעת חוק לתיקון פקודת מס הכנסה (מס'
218), התשע"ו-2016, לפני הקריאה השנייה והשלישית

היו"ר דוד ביטן:

בקשת יו"ר הוועדה המיוחדת לדיון בהצעת חוק הרשות הממשלתית להתחדשות עירונית
ובהצעות חוק נוספות, להקדמת הדיון בהצעת חוק לתיקון פקודת מס הכנסה (מס'
218), התשע"ו-2016, לפני הקריאה השנייה והשלישית. אלי, על מה אתה מדבר, על
הריט?

אלי כהן (כולנו):

על הריט, קרנות הריט, שישבנו יחד אתך והגענו בנושא הזה להסכמות, נשארו רק
שתי הסתייגויות דקלרטיביות.

היו"ר דוד ביטן:

איזה הסתייגויות?

אלי כהן (כולנו):

ביקשו להוריד מ-20% ל-10%, אבל הגענו להסכמה. עשינו פשרה בין 10% ל-50% –
סיכמנו על 20%.

היו"ר דוד ביטן:

אז מי ביקש בסוף להוריד?

אלי כהן (כולנו):

הם נמנעו אבל הם ביקשו את ההסתייגות הזאת להשאיר.

היו"ר דוד ביטן:

מי?

אלי כהן (כולנו):

אורלי ויוסי, אבל הגענו להסכמה בנושא הזה.

היו"ר דוד ביטן:

שיורידו את ההסתייגות, מה זה הדבר הזה?

אלי כהן (כולנו):

הורדנו, היה שם כ-70 הסתייגויות, סיכמנו את הכול, הכול היה בסדר גמור.

היו"ר דוד ביטן:

אני לא מבין, אם יש הסכם אז צריך להוריד. אני אדבר אתם. מי בעד? מי נגד?

הצבעה

בעד – פה אחד

בקשת יו"ר הוועדה המיוחדת לדון בהצעת חוק הרשות הממשלתית להתחדשות עירונית
נתקבלה.

היו"ר דוד ביטן:

פה אחד.

קביעת ועדה לדיון בהצעת חוק הפיקוח על שירותים פיננסיים (תיקוני חקיקה),
התשע"ו-2016, (מ/1032) - רביזיה

היו"ר דוד ביטן:

קביעת ועדה לדיון בהצעת חוק הפיקוח על שירותים פיננסיים (תיקוני חקיקה),
התשע"ו-2016 – רביזיה של גפני.

משה גפני (יהדות התורה):

הצעת החוק הזאת היא הצעת חוק שצריכה להיות חד-משמעית בוועדת הכספים. חלק
גדול מעבודת הוועדה הוא הנושא של הפיקוח על שוק ההון, הנושאים הללו הם
נושאים שבמשך כל השנים נדונים בוועדת הכספים. זה שיבוש עבודת הכנסת, זה
שיבוש העבודה באופן דרמטי של כל מה שנלווה לעניין של הפיקוח של הכנסת, של
ועדת הכספים, על שוק ההון, דבר חמור, אני חושב שהוא חסר תקדים בחומרתו. לכן
ביקשתי את הרביזיה, בכדי שהוועדה תקבל החלטה להעביר את זה לוועדת הכספים.

היו"ר דוד ביטן:

אתה רוצה להשיב?

אלי כהן (כולנו):

כן, אני רוצה להשיב. ברור שנושאים שמגיעים אלי לוועדה היו צריכים להיות
בוועדה כזאת או אחרת. במקרה הספציפי הזה, אני לא חולק על מה שאומר חבר
הכנסת גפני, שזה היה צריך להיות בוועדת הכספים. יחד עם זאת, אנחנו נמצאים
היום בהקמה של המפקח הפיננסי, זה חוק שכבר קיים אצלנו, החוקים האלה קשורים
אחד בשני. אנחנו נמצאים היום במצב שבו אנחנו כבר לאחר הדיונים ומתוך 120
סעיפים אנחנו נמצאים כבר בהקראה של 90 סעיפים. ולכן, בגלל השילוב של שני
החוקים האלה יחד, על מנת לא ליצור כפל ועל מנת לייעל את הוועדה – אני יודע
שגם ממשרד האוצר שוחחו עם הרב גפני וגם אני שוחחתי אתו, וגם במקרים האחרים
שהיו התייחסויות של משרד האוצר בעניין של החוק - - -

משה גפני (יהדות התורה):

ממשרד האוצר לא דיבר אתי אף אחד.

אלי כהן (כולנו):

אני דיברתי אתך.

משה גפני (יהדות התורה):

אתה כן, ממשרד האוצר לא דיברו אתי.

אלי כהן (כולנו):

היה את הנושא של חוק קופות הגמל להשקעה, גם עליו היה רצון של משרד האוצר,
אני חושב שכאן הגענו להסכמה ולצורך העניין זה היה בוועדת הכספים. בנושא
הזה, מכיוון ששני החוקים שלובים אחד בשני, קשורים אחד לשני, אני חושב שנכון
יהיה לכבד בנושא הזה את בקשת משרד האוצר, ונכון גם מבחינת הכנסת, על מנת
שהעבודה תהיה יעילה, מכיוון ששני החוקים האלה הם ביחד, הם משלימים אחד את
השני.

היו"ר דוד ביטן:

באופן כללי גפני צודק ואנחנו לא נאפשר יותר זליגה של העניין הזה, או
שהוועדה תדבר עם היו"ר כדי לקבוע לכם סמכויות. אי אפשר ככה – לפי זה אפשר
להעביר אליך כל הצעת חוק.

שולי מועלם-רפאלי (הבית היהודי):

זה גם ממצב במקום בעייתי את ההתנהלות פה בוועדה.

היו"ר דוד ביטן:

אנחנו נשנה את העניין הזה ונקבע לך סמכויות על מנת שאי אפשר יהיה להעביר כל
נושא לדיון אצלך. מי שבעד הרביזיה ירים את ידו?

אחמד טיבי (הרשימה המשותפת):

אני עם גפני, מה הנושא?

היו"ר דוד ביטן:

שלושה. מי נגד הרביזיה?

היו"ר דוד ביטן:

חמישה.

הצבעה

בעד הרביזיה – 3

נגד– 5

הרביזיה של יו"ר ועדת הכספים נדחתה.

היו"ר דוד ביטן:

אני מבקש שתתחיל לעבוד עם היועצת המשפטית לקבוע לך את הסמכויות ואנחנו נשנה
את זה. אנחנו לא עשינו את זה בגלל היושב-ראש אבל הדבר הזה עושה יותר נזק
מתועלת.

אחמד טיבי (הרשימה המשותפת):

גפני, אתה מתכוון לעבור על זה לסדר-היום?

משה גפני (יהדות התורה):

כן.

אחמד טיבי (הרשימה המשותפת):

להשאיר אותך במיעוט?

אלי כהן (כולנו):

הוא לא במיעוט, אנחנו נגיע להסכמה.

שולי מועלם-רפאלי (הבית היהודי):

תנסו להגיע להסכמות לפני שבאים לוועדה, זה יוצר עבודה בעייתית בתוך
הקואליציה.

היו"ר דוד ביטן:

בוא נתחם את זה ונגמור את זה, אחרת כל הצעת חוק אפשר להעביר אליו.

ארבל אסטרחן:

השם של הוועדה ישתנה, יתווסף לו החוק הזה.

היו"ר דוד ביטן:

השם של הוועדה ישתנה בהתאם.

אריאלה מלכה:

כן, אבל נחכה למחר, אחרי שירד "פקודת מס הכנסה".

היו"ר דוד ביטן:

מה זה שייך, פקודת מס הכנסה?

ארבל אסטרחן:

זה חלק מהשם.

אריאלה מלכה:

זה חלק מהשם, ההוא ירד, יעלה חדש.

היו"ר דוד ביטן:

מה זה משנה? עוד מעט אנחנו נגיד שאתם הכנסת.

אריאלה מלכה:

בסדר, כל שם שתתנו.

קריאה:

תשנה מזמנית לקבועה וזהו.

היו"ר דוד ביטן:

היושב-ראש לא רצה אבל זה עושה נזק יותר מתועלת, עדיף לקבוע סמכויות ואז אין
ויכוח, יש הסכמה ונגמר הסיפור.

יגאל גואטה (ש"ס):

אנחנו לא יכולים כל הזמן לעמוד בתווך.

היו"ר דוד ביטן:

נכון. זה כל הזמן, פעם אני הולך לקראת זה, פעם לקראת זה. הפעם יש היגיון כי
כבר התחילו לטפל בחוק אחר, אז אין היגיון שלא יהיה להם את כל הנושא הזה,
אתה מבין למה אני מתכוון? אני כל היום מתמרן.

ארבל אסטרחן:

אתה לא יכול להגיד שפקודת מס הכנסה שייכת אליהם אבל לפעמים כן יש היגיון.

היו"ר דוד ביטן:

לא יודע, בואי נראה אם אפשר להגיע למשהו, אם אי אפשר אז אי אפשר. זו הופכת
להיות "ועדת כולבויניק", אז מה? אנחנו לא רוצים שהוועדה תהיה "ועדת
כולבויניק".

ארבל אסטרחן:

זה גרוע, ברור.

פניית חה"כ רועי פולקמן בדבר עיכוב הדיון בוועדת החוץ והביטחון בהצעה לסדר
היום בנושא: "הגברת הביטחון בציר עוקף חוסן בערבות האירועים הביטחוניים
האחרונים".

היו"ר דוד ביטן:

פניית חה"כ רועי פולקמן בדבר עיכוב הדיון בוועדת החוץ והביטחון בהצעה לסדר
היום בנושא: "הגברת הביטחון בציר עוקף חוסן בערבות האירועים הביטחוניים
האחרונים". מה הבעיה? הם לא דנים בזה?

רועי פולקמן (כולנו):

תשמע, אנחנו בימים סוערים, אתמול היה שם אירוע, כל שבוע יש שם אירוע, אנחנו
צריכים להתקדם.

שולי מועלם-רפאלי (הבית היהודי):

כל יום יש שם אירוע.

היו"ר דוד ביטן:

אין בעיה, קיבלנו. נעביר את זה לוועדת הכנסת, יש לי סיכום בעניין הזה עם
היועץ המשפטי.

ארבל אסטרחן:

בתנאי שיש הסכמה - - -

היו"ר דוד ביטן:

אני אקבל את ההסכמה. מי בעד? מי נגד?

הצבעה

בעד – פה אחד

פניית חבר הכנסת רועי פולקמן נתקבלה.

רועי פולקמן (כולנו):

יש לי רק שאלה – האם אפשר אופציה שנייה, שאולי בתקופת הפגרה אפשר יהיה
לקיים על זה דיון כי הדבר בוער?

היו"ר דוד ביטן:

זה קורה בפגרה.

רועי פולקמן (כולנו):

אחלה, אז אני בעד.

שולי מועלם-רפאלי (הבית היהודי):

רגע, אבל כשזה יבוא לוועדת הכנסת – יבואו לכאן כל האנשים הרלוונטיים או שהם
יגידו שזה סודי ושאפשר לדון על זה רק בחוץ וביטחון?

היו"ר דוד ביטן:

ברור. מה סודי? אם זה היה סודי למה הוא לא עושה?

שולי מועלם-רפאלי (הבית היהודי):

אבל זה מה שהם יגידו.

היו"ר דוד ביטן:

אם זה יהיה סודי אז זה יהיה בוועדת חוץ וביטחון.

רועי פולקמן (כולנו):

לא, זה לא סודי.

היו"ר דוד ביטן:

עשינו כבר דיונים וקראנו לאנשים.

שולי מועלם-רפאלי (הבית היהודי):

כל דבר שהם לא רוצים לדון הופך לסודי.

שינוי בתקציב הקשר עם הציבור של השרים וסגני השרים.

היו"ר דוד ביטן:

אני רוצה לעבור לנושא שינוי בתקציב הקשר עם הציבור עבור השרים וסגני השרים.
תראו, כמו שאמרתי, התוצאה של ההחלטה הקודמת – כנראה היא קשורה להחלטה
מתחילת שנות ה-2000, שהשרים קיבלו פחות הוצאות מהח"כים מכיוון שהם מחזיקים
את המשרדים וכו' – שהם גם צריכים פעילות פוליטית, פעילות וקשר עם הציבור,
הם לא יכולים לקחת את זה ממשרדי הממשלה, ואז יוצא שלמרות שהם ח"כים והם
צריכים את הפעילות הזאת הם נפגעים. לכן ביקשו ממני מספר שרים לדון בעניין
הזה, זה לא משנה מי השרים, זה לא רלוונטי, מה שחשוב זה הנושא. גם אי אפשר
לגייס תרומות, דרך אגב, לכנסים ולאירועים כאלה, אז אם אי אפשר לגייס תרומות
והתקציב לא מספיק זה לא נשמע לי סביר.

לנו יש 93,000, מההחלטה הקודמת, ולהם 35,000. רק שתבינו, זה לא סוף פסוק,
מפה זה צריך לנוע לכיוון הוועדה הציבורית אבל אנחנו צריכים לגבש עמדה.
ביקשתי להפחית קודם כל את הסעיפים שברור מאליו שהם לא רלוונטיים, כמו שכירת
משרדים, שזה בתוך העלויות של חברי הכנסת, זה לא קיים מבחינתם, כי לא רק שיש
להם משרדים, יש להם גם סניפים שהם יכולים לפתוח בכל מיני מקומות בארץ,
בתל-אביב, למשל, על חשבון המשרד, ואת הנושא של הפלאפונים – איזה עוד נושא
יש שאצלם הוא לא חל?

חיים אבידור:

אני פירטתי. בגדול, חבר כנסת שיש לו לשכה פרלמנטרית, גם בכנסת וגם מחוץ
לכנסת, את כל צרכי המשרד הוא לוקח מ"קשר לציבור", גם עבור הלשכה שבכנסת.
שר, שיש לו משרד או לשכה במשרד, מקבל את הכול מהמשרד. בכל אופן, ישנם כמה
שרים שלקחו קצת ציוד משרד, מן הסתם לעבודה בבית או משהו כזה, אז לקחתי את
ההפרש בין צרכי המשרד של השרים וצרכי המשרד של חברי הכנסת והורדתי את זה.

היו"ר דוד ביטן:

כמה ההפרש?

חיים אבידור:

900 שקל.

היו"ר דוד ביטן:

נגיד 1,000.

חיים אבידור:

הוצאות על יועצים פרלמנטריים – יש הוצאות מעבר להעסקת יועצים פרלמנטריים,
יש הוצאות שהולכות מקשר לציבור, אם זה החריגה במכסת הטלפון הנייד, או אם זה
הנושא של חפיפה בין יועצים פרלמנטריים בזמן פיטורין או התפטרות של יועץ
פרלמנטרי.

היו"ר דוד ביטן:

כמה זה?

חיים אבידור:

3,250, יש לך את זה בצד השני.

היו"ר דוד ביטן:

אני אגיד לכם מה ההצעה שלי: אנחנו, כשאיחדנו את התקציבים, התקציב לשכירת
משרדים היה 19,000, הממוצע של השימוש בפלאפון היה - - -

חיים אבידור:

לא, זה 22,000 כי הוועדה הגדילה את הסכום של שכירת משרדים כי היא נתנה לזה
הצמדה מהיום האחרון שהיתה לזה הצמדה.

היו"ר דוד ביטן:

אבל הם הלכו פעם לפי מימוש, כמעט לא היה מימוש אצל הח"כים, הם הלכו לפי
ממוצע.

חיים אבידור:

הממוצע היה כי היו כאלה שלא לקחו משרד בכלל – אז הממוצע היה נמוך.

היו"ר דוד ביטן:

אוקיי, 22,000 אין בעיה. 22,000 פלוס 6,000, שזה הממוצע של הפלאפון - - -

חיים אבידור:

7,000.

היו"ר דוד ביטן:

7,000, אוקיי. פלוס - - -

חיים אבידור:

עוזרים – 3,500.

היו"ר דוד ביטן:

עוזרים 3,000 ועוד 1,000 שקל צרכי משרד.

חיים אבידור:

מחשבים – 3,300.

נאוה בוקר (הליכוד):

יש לנו שאלה: אם אנחנו לא משתמשים בלשכה פרלמנטרית חיצונית, כפי שלא עשינו
בשנה האחרונה - - -

היו"ר דוד ביטן:

היום זה מאוחד, אין בעיה.

חיים אבידור:

היום זה מאוחד.

שולי מועלם-רפאלי (הבית היהודי):

זו בחירה שלך.

נאוה בוקר (הליכוד):

אז אנחנו יכולים להשתמש בזה לצרכים אחרים?

חיים אבידור:

כן, היום יש תקציב אחד לכול.

היו"ר דוד ביטן:

איחדנו את הכול.

נאוה בוקר (הליכוד):

אמרו לי שלא.

חיים אבידור:

זה היה פעם.

היו"ר דוד ביטן:

תלוי את מי שאלת, שאלת חבר כנסת לשעבר?

נאוה בוקר (הליכוד):

שהיה פעם, כן.

היו"ר דוד ביטן:

עשינו רפורמה בעניין הזה.

נאוה בוקר (הליכוד):

אני שמחה לדעת, חבל שלא ידעתי קודם.

שולי מועלם-רפאלי (הבית היהודי):

אבל זה נאמר כבר לפני המון זמן.

היו"ר דוד ביטן:

טוב, אני מציע דבר כזה: אנחנו בזמנו לקחנו את כל הסכום, זה היה 122,000,
ולאחר שהוועדה הציבורית דנה הצענו הפחתה של 15%, אחר כך עשינו הפחתה של
22%, יצא 93,000. לקחתי את כל הסכומים שאתה מתייחס אליהם, זה 33,000
שקל - - -

חיים אבידור:

לא, זה 40,000.

היו"ר דוד ביטן:

איך?

חיים אבידור:

תסתכל בדוח שלי.

היו"ר דוד ביטן:

בוא נלך ביחד: 22,000 ועוד 7,000 – זה 29,000.

חיים אבידור:

500 – ציוד ללשכה הפרלמנטרית, 3,300 – מחשבים.

היו"ר דוד ביטן:

זה 33,000.

היו"ר דוד ביטן:

לא, תסתכל, יש לך דוח מלא.

היו"ר דוד ביטן:

איזה מחשבים?

חיים אבידור:

תקרא את הדוח.

היו"ר דוד ביטן:

כמה זה יצא, 40,000?

חיים אבידור:

40,000, כן.

היו"ר דוד ביטן:

אבל זה לא בתחשיב, ה-22,000 לא בתחשיב מכיוון שאף אחד לא לקח משרדים.

חיים אבידור:

זה מה שהם מצאו לנכון להגדיל אותו, מי שלוקח לשכה פרלמנטרית משלם יותר
מ-20,000 שקל.

היו"ר דוד ביטן:

כמה זה 78% מ-40,000?

יגאל גואטה (ש"ס):

פחות 16,000 ומשהו.

היו"ר דוד ביטן:

לא, מה פתאום.

חיים אבידור:

31.

היו"ר דוד ביטן:

62,000, אוקיי. אנחנו אז הפחתנו 22% מכול דבר, אני מציע להגדיל את זה
ל-62,000 שקל. אני אסביר: ההחלטה הקודמת שלנו היתה 35,000 לשרים. אנחנו
איחדנו את התקציבים ואישרנו 93,000 לח"כים ו-35,000 לשרים. ברור בעליל
שהיתה טעות בסכום הזה של השרים מכיוון שהוא נסמך על איזה תקדים היסטורי שבו
השרים קיבלו הרבה פחות כסף, מכול מיני שיקולים – שמרביתם לא נכונים, דרך
אגב, מכיוון לשרים יש הוצאות, לא כמו הח"כים, אבל יש להם. הם טוענים שזה לא
מספיק, בדקנו וזה נכון שזה לא מספיק, אבל לקחנו סעיפים שלא צריכים להיות
בתחשיב שלהם, כמו: שכירת משרד, ציוד משרדי, גידול בהוצאות מחשבים – שדרך
אגב, זה חד פעמי, אני לא יודע מה זה הגידול אבל לא משנה – ציוד ללשכה
פרלמנטרית, גידול בייעוץ מקצועי, כל הדברים האלה מגיעים ל-40,000 שקל וזה
לא צריך לחול עליהם. מזה הפחתתי 22%, שעשינו הקטנת תקציבים, הגעתי למצב - -
-

חיים אבידור:

אתה צריך להוריד עוד 5,000 אם אתה הולך על ה-93,000 כי יש להם גם 5,000 שקל
דואר שאתה צריך להוריד אותו, בדואר לא התחשבתי כי יש גם לזה וגם לזה.

היו"ר דוד ביטן:

למה? הם צריכים לשלוח דואר.

חיים אבידור:

אוקיי, אבל אם אתה הולך על הסכום של ה-93,000 אז כולל.

היו"ר דוד ביטן:

אז זה 35,000? אז הגענו למה שאמרתי בהתחלה.

חיים אבידור:

לא, 45,000.

היו"ר דוד ביטן:

לא, זה לא 45,000.

חיים אבידור:

אתה צריך להוריד 45,000.

היו"ר דוד ביטן:

לא, לא נכון.

חיים אבידור:

טוב, איך שאתה רוצה.

היו"ר דוד ביטן:

יש להם דואר גם כן, מה זה רלוונטי? דואר פוליטי.

חיים אבידור:

אבל אם אתה לוקח מלמעלה את הדואר אתה צריך להוריד אותו כי אני לא הכללתי
אותו ב-40,000.

היו"ר דוד ביטן:

לא, לא, זה לא נכון, לגבי הדואר אתה טועה, דואר הם צריכים.

חיים אבידור:

אני לא טועה.

היו"ר דוד ביטן:

אני אמרתי לך שדואר הם צריכים, מה זה שייך?

חיים אבידור:

אבל אני אומר שיש להם את הדואר, אתה רק לא מתחשב בו, דוד.

היו"ר דוד ביטן:

במה לא מתחשב? יש לי ויכוח אתך אבל אני מוכן לקבל את ההמלצה איך שהיא, אלא
מה? אני עושה מזה 78% – 78% נותן לי 62,000 שקל.

ארבל אסטרחן:

אני לא הבנתי איך הגעת ל-78%. הבנתי את החישוב עד שהגעת לזה.

היו"ר דוד ביטן:

ה-122,000 שקל שבזמנו היו בתקציב, ה-19 היה בתוך ה-122,000, הפחתנו מזה
22%, ולכן אני מוריד גם מזה 22%. אני מוריד מה-93,000 סכום ואז יוצא לי
62,000. זה הסכום שלדעתי ראוי שהם יקבלו אחרי כל הבדיקה שעשינו, שהפחתנו את
המספרים שלא רלוונטיים.

יגאל גואטה (ש"ס):

כמה אתה רוצה?

היו"ר דוד ביטן:

62,000.

יגאל גואטה (ש"ס):

במקום?

היו"ר דוד ביטן:

במקום 35,000. מי בעד? מי נגד?

הצבעה

בעד – פה אחד.

ההחלטה לשנות את תקציב הקשר עם הציבור עם השרים וסגני השרים נתקבלה.

היו"ר דוד ביטן:

פה אחד. אני רוצה להסביר שוב פעם את העניין: מהבחינה הזאת מצאנו שהטענה
שלהם סבירה, מעבר לזה, הפחתנו את כל הסכומים שבתחשיב של הח"כים נמצאים
ואצלם הם לא צריכים להימצא, כמו למשל שכירת משרדים, ציוד ללשכה פרלמנטרית,
הוצאות על גידול יועצים מכיוון שיש להם יועצים במשרד, גידול בצרכי משרד,
טלפון נייד שהם מקבלים מהממשלה, את הכול הפחתנו. אני חושב שההחלטה הזאת היא
ראויה, היא נותנת מענה למה שמבקשים מבלי לפגוע בסבירות ההחלטה ובהוצאות
הכנסת. אני מבין שהתוספת הזאת תהיה מתקציב הכנסת, נכון? איך זה הולך?

חיים אבידור:

בטח.

היו"ר דוד ביטן:

אוקיי, מתקציב הכנסת. תודה רבה.

  א. בקשת הממשלה להקדמת הדיון בהצעות החוק הבאות, לפני הקריאה ראשונה:

1. הצעת חוק הנוער (שפיטה, ענישה ודרכי טיפול) (דרכי ענישה - הוראת שעה),
התשע"ו-2016, (מ/1038)

היו"ר דוד ביטן:

אני אעבור לפטורים. בקשת הממשלה להקדמת הדיון בהצעות החוק הבאות לפני
הקריאה ראשונה – יש לכם את נוסח הצעות החוק – 1. הצעת חוק הנוער (שפיטה,
ענישה ודרכי טיפול) (דרכי ענישה - הוראת שעה), התשע"ו-2016, (מ/1038). מי
מסביר? תסביר גם למה הדחיפות בעניין הזה.

גיל ברינגר:

בוקר טוב. החוק מתקן את חוק הנוער כך שיתאפשר לשפוט גם קטין בין גיל 12
לגיל 14 לעונש מאסר, כאשר עונש המאסר ירוצה בפועל רק אחרי שימלאו לקטין הזה
14 שנים אבל גזר הדין יכול להינתן לפני גיל 14, עד אז הוא יהיה במעון
לנוער.

היו"ר דוד ביטן:

זה לגבי כל העבירות?

גיל ברינגר:

גם בעבירות של טרור, גם בעבירות פליליות רגילות, ובלבד שמדובר בעבירות
החמורות ביותר של רצח או ניסיון רצח, ללא הבחנה בין טרור לפלילי.

היו"ר דוד ביטן:

הבנתי. כיוון שאנחנו נכנסים לפגרה אז אנחנו צריכים להעביר את זה השבוע על
מנת שהוועדות יוכלו לדון בזה בפגרה ולקדם את החוק.

ישראל אייכלר (יהדות התורה):

אני רוצה שיהיה ברור – לא מדובר בנערים שעושים איזו הפגנה.

גיל ברינגר:

לא, רק ברצח או ניסיון לרצח.

ישראל אייכלר (יהדות התורה):

אני רוצה שזה יהיה ברור לפרוטוקול.

גיל ברינגר:

כן.

היו"ר דוד ביטן:

בסדר? מקובל? מי בעד?

הצבעה

בעד – פה אחד.

בקשת הממשלה להקדמת הדיון נתקבלה.

2. הצעת חוק איסור התערבות גנטית (שיבוט אדם ושינוי גנטי בתאי רבייה)
(תיקון מס' 3), התשע"ו-2016, (מ/1039)

היו"ר דוד ביטן:

הצעת חוק איסור התערבות גנטית (שיבוט אדם ושינוי גנטי בתאי רבייה) (תיקון
מס' 3), התשע"ו-2016, (מ/1039). בבקשה, תסבירי גם מה הדחיפות.

טליה אגמון:

מדובר בחוק שנחקק במקור כחוק זמני שמתחדש כל כמה שנים, הוא כבר הוארך
פעמיים. תוקפו הנוכחי פג ב-23 במאי, שזה בדיוק כשהכנסת חוזרת מפגרה, ולכן,
אם לא נאריך את תוקפו שוב אז הוא יפקע והאיסור על שיבוט בישראל יבוטל
למעשה, מה שיציב אותנו גם בעמדה בעייתית מבחינת החקיקה וגם בעמדה בעייתית
מבחינה בינלאומית, זה נושא מאוד רגיש בעולם מבחינה מוסרית.

שולי מועלם-רפאלי (הבית היהודי):

מבחינה מוסרית וערכית.

היו"ר דוד ביטן:

אז למה לא הבאתם את זה לפני שבועיים-שלושה?

טליה אגמון:

היה לנו הליך התייעצות שארך קצת יותר מהרגיל והוועדה המייעצת, לפי החוק,
הגישה את ההמלצות שלה ואת הדוח שלה, הוא נדון לפני שבוע וחצי בוועדת המדע
ולכן זה קצת התעכב. אכן, היינו רוצים להביא את זה קודם אבל כרגע הגענו
לנקודה שחייבים.

רועי פולקמן (כולנו):

אדוני היושב-ראש, אפשר להחריג את ההיתר לשבט חברי כנסת וראשי ממשלה? זה כן
אפשר. לא כל אחד.

היו"ר דוד ביטן:

אני אסביר לך, אם יש ח"כ מצטיין נעשה אותו 120 פעם ואז כולנו נהיה
מצטיינים, מה הבעיה עם זה?

רועי פולקמן (כולנו):

זה מה שאני אומר.

שולי מועלם-רפאלי (הבית היהודי):

רעיונות מדהימים, אין מילים עליכם.

היו"ר דוד ביטן:

רעיון טוב, אה?

היו"ר דוד ביטן:

בשביל שהוא לא יהיה ממפלגה אחת ניקח מצטיין מכול מפלגה ואותו נשבט לפי מספר
המנדטים של המפלגה.

ישראל אייכלר (יהדות התורה):

יש מקומות שזה כבר נעשה – למשל, בבית המשפט העליון, זו מאותו זרם, מאותה
קבוצה, מאותה אוניברסיטה, אותם אנשים כל השנים.

היו"ר דוד ביטן:

שם לא צריך שיבוט, שם זה באופן טבעי.

ישראל אייכלר (יהדות התורה):

כן, זה נעשה באופן טבעי.

היו"ר דוד ביטן:

מי בעד? מי נגד?

הצבעה

בעד – פה אחד.

בקשת הממשלה להקדמת הדיון נתקבלה.

היו"ר דוד ביטן:

פה אחד.

3. הצעת חוק נציבות תלונות הציבור על מייצגי המדינה בערכאות, התשע"ו-2016
(מ/1040)

היו"ר דוד ביטן:

הצעת חוק נציבות תלונות הציבור על מייצגי המדינה בערכאות, התשע"ו-2016.

גיל ברינגר:

זו האפשרות להקים מערך ביקורת גם על הפרקליטות וגם על התביעות המשטרתיות
ולמעשה על כל מי שמייצג את המדינה, גם הגנת הסביבה, גם רווחה, גם משרדים
נוספים, ביקורת גם מערכתית וגם פרטנית למשך שנה וכעבור שנה איזשהו פיצול
בין הביקורת המערכתית לפרטנית, כאשר הפרטנית תישאר במודל שלה היום
והמערכתית תהפוך להיות תחת הביקורת הפנימית במשרד המשפטים.

היו"ר דוד ביטן:

אז מה הדחיפות? זה חיכה כבר הרבה זמן.

גיל ברינגר:

אנחנו כרגע הגענו למיצוי של הליכים פה, גם של משא ומתן בין הגופים השונים,
אנחנו רוצים להמשיך להתקדם בזה לפני הפגרה ובמהלך הפגרה, אנחנו רוצים כרגע
להתקדם לקריאה ראשונה עם זה.

היו"ר דוד ביטן:

אתה יודע שלוועדת חוקה, חוק ומשפט אין הרבה ימים שהיא יכולה לדון בפגרה,
קחו בחשבון, אתם צריכים לקבוע מה סדרי העדיפויות שלכם, זה לא שכל יום היא
יכולה לדון.

שולי מועלם-רפאלי (הבית היהודי):

למה היא לא יכולה כל יום?

היו"ר דוד ביטן:

בגלל שאנחנו עושים מסגרת, כי גם מנהלי הוועדות ועובדי הכנסת צריכים חופש.
מי בעד?

הצבעה

בעד – פה אחד.

בקשת הממשלה להקדמת הדיון נתקבלה.

ב. קביעת ועדות לדיון בהצעות החוק הבאות:

1. הצעת חוק הכניסה לישראל (תיקון – רישיון לישיבת ביקור של אמן-במה),
התשע"ו–2015, פ/2240/20, הצעת ח"כ איתן ברושי וקבוצת חברי כנסת

היו"ר דוד ביטן:

קביעת ועדות לדיון בהצעות החוק הבאות: הצעת חוק הכניסה לישראל (תיקון –
רישיון לישיבת ביקור של אמן-במה), התשע"ו–2015, פ/2240/20, הצעת ח"כ איתן
ברושי וקבוצת חברי כנסת. קביעת ועדה – פה אני לא צריך קוורום יותר, נכון?
המלצת הלשכה המשפטית היא להעביר את ההצעה לוועדת הפנים ונשמעה הצעה להעביר
את ההצעה לוועדת חינוך, מישהו יכול להסביר את החוק הזה? כן, ארבל.

ארבל אסטרחן:

זו הצעת חוק של חבר הכנסת ברושי שכותב: שילוב אמנים ממדינות שונות הוא חלק
מאופיו של עולם התרבות, חוק הכניסה לישראל קובע מגבלת זמן לשהייה של עובד
זר לתקופה מירבית של חמש שנים - - -

שולי מועלם-רפאלי (הבית היהודי):

זו לא ועדת הפנים? זה נראה כתכתיבי לוועדת הפנים.

ארבל אסטרחן:

זו ועדת הפנים, ברור.

היו"ר דוד ביטן:

חוק כניסה לישראל זו ועדת הפנים אבל יש לזה הקשר לחינוך ותרבות.

אמיר אוחנה (הליכוד):

לא, זה עדיין צריך להיות לדעתי בוועדת הפנים.

שולי מועלם-רפאלי (הבית היהודי):

לדעתי ועדת הפנים.

ארבל אסטרחן:

מדובר על תזמורות, להקות מחול, תיאטרון, אמנים.

היו"ר דוד ביטן:

אוקיי, ועדת הפנים. מי בעד?

הצבעה

בעד – פה אחד.

הצעת החוק הועברה לדיון בוועדת הפנים והגנת הסביבה.

2. הצעת חוק התכנון והבנייה (הוראת שעה) (תיקון - חובת מתן הקלה לתוספת
דירות מגורים), התשע"ו-2016, הצעת חברי הכנסת אלי כהן ודוד ביטן

היו"ר דוד ביטן:

הצעת חוק התכנון והבנייה (הוראת שעה) (תיקון – חובת מתן הקלה לתוספת דירות
מגורים), התשע"ו-2016. את זה אנחנו מבקשים להעביר לוועדת הרפורמות, מי בעד?

הצבעה

בעד – פה אחד.

הצעת החוק הועברה לדיון בוועדת הרפורמות.

היו"ר דוד ביטן:

פה אחד.

ארבל אסטרחן:

ולשנות את שמה בהתאם.

היו"ר דוד ביטן:

אנחנו נשנה את זה, אנחנו מתכוונים לשנות את זה. ההתנגדות של היו"ר פה היתה
התנגדות עקרונית אמיתית אבל היא יצרה לנו בעיה – אז אני יכול להעביר להם כל
חוק, מה עשינו בזה? לא עשינו בזה כלום, ההפך, בסופו של דבר זה פוגע בכנסת.

ארבל אסטרחן:

מצד שני, אתה לא רוצה שחוק התכנון והבנייה יהיה בסמכות הוועדה הזו, אז
השאלה איפה שמים את הקו.

היו"ר דוד ביטן:

אז בואי נראה, אם אפשר נעשה את זה, אם לא אז לא. תשבי על זה, תחשבי אם אפשר
לעשות את זה.

ג. בקשת יושב ראש ועדת החינוך, התרבות והספורט להעברת הצעה לסדר-היום
בנושא: "השבת הרכוש היהודי הגזול ממדינות ערב והאסלאם", מוועדת החינוך,
התרבות והספורט לדיון בוועדת העלייה, הקליטה והתפוצות.

היו"ר דוד ביטן:

בקשת יושב ראש ועדת החינוך, התרבות והספורט להעברת הצעה לסדר-היום בנושא:
"השבת הרכוש היהודי הגזול ממדינות ערב והאסלאם", מוועדת החינוך, התרבות
והספורט לדיון בוועדת העלייה, הקליטה והתפוצות. יש הסכמה בין היו"רים. מי
בעד?

הצבעה

בעד – פה אחד.

הבקשה להעברת ההצעה-לסדר לדיון בוועדת העלייה, הקליטה והתפוצות נתקבלה.

היו"ר דוד ביטן:

פה אחד.

ד. בחירת ממלא-מקום יושב-ראש הכנסת בעת היעדרו מהכנסת

היו"ר דוד ביטן:

בחירת ממלא-מקום יושב-ראש הכנסת בעת היעדרו מהכנסת. גברתי מזכירת הכנסת,
בבקשה.

מזכירת הכנסת ירדנה מלר הורוביץ:

בוקר טוב, אני פניתי ליושב-ראש הוועדה כדי שיביא את הנושא בפניכם, למנות
ממלא-מקום ליושב-ראש הכנסת כשהוא יוצא את גבולות המדינה. היושב-ראש עומד
בראש משלחת פרלמנטרית שיוצאת לסין בשבוע הבא, צריך למנות ממלא-מקום בין ה-9
באפריל, מוצאי שבת, עד ה-17 באפריל, יום ראשון. מבקש היושב-ראש וממליץ שאת
מקומו סגנית היושב-ראש חברת הכנסת טלי פלוסקוב.

היו"ר דוד ביטן:

אוקיי, מי בעד?

הצבעה

בעד – פה אחד.

בקשת היושב-ראש למילוי מקומו נתקבלה.

היו"ר דוד ביטן:

פה אחד.

אמיר אוחנה (הליכוד):

אגב, זה קורה כל פעם כשהוא יוצא לחו"ל?

היו"ר דוד ביטן:

כן.

מזכירת הכנסת ירדנה מלר הורוביץ:

חייב, התקנון מחייב.

אמיר אוחנה (הליכוד):

מישהו ספציפי?

היו"ר דוד ביטן:

יש תשעה סגנים.

שולי מועלם-רפאלי (הבית היהודי):

עושים סבב.

עבודת הוועדות בפגרת הפסח.

היו"ר דוד ביטן:

בואו נדבר על עבודת הוועדה בפגרת הפסח, בבקשה. קודם כל, כל פעם כשיוצאים
לפגרה אנחנו קובעים כמה ישיבות יכולות ועדות הכנסת לקיים במהלך הפגרה, כאשר
ניתן יותר אם הן מקבלות את אישור יושב-ראש הכנסת. מה הבקשה שלכם בעצם?

ארבל אסטרחן:

צריך לדעת שהכלל הוא שבפגרה הוועדות לא יושבות אלא את מה שקובעת כאן ועדת
הכנסת או היו"ר.

היו"ר דוד ביטן:

כמה אתם מבקשים שהם יישבו בפגרה?

מזכירת הכנסת ירדנה מלר הורוביץ:

אנחנו לא מבקשים, אנחנו רק מבקשים לתת תשומת לב לכך שכשיש ישיבה בשבוע, זאת
אומרת שהוועדה כל אותו שבוע קודם ובאותו שבוע עסוקה. מטבע הדברים, אנחנו
בכנסת מכוונים את העובדים ומעודדים את העובדים לנצל את החופשות שלהם
בפגרות, אם זה פגרת הפסח, אם זה פגרת הקיץ. בכל אופן, אי אפשר להשבית לגמרי
אם יש נושאים חשובים, אם יש נושאים שדורשים דיון, לכן אנחנו מבקשים לקחת
בחשבון. יש את שבוע חול-המועד, בו בוודאי שלא יישבו, יש את יום השואה, ערב
יום הזיכרון, יום העצמאות – לקחת בחשבון. תקבעו אתם, אני רק ממליצה ואתם
תקבעו כמה ישיבות. כמובן שאת ועדת כספים וועדת חוץ וביטחון בדרך כלל לא
מגבילים.

היו"ר דוד ביטן:

לא מגבילים?

מזכירת הכנסת ירדנה מלר הורוביץ:

לא.

היו"ר דוד ביטן:

ולמה ועדת חוקה מגבילים? לוועדת חוקה יש הרבה מאוד.

שולי מועלם-רפאלי (הבית היהודי):

יש איזה היגיון פנימי, אני חושבת, גם של היו"רים וגם של הח"כים, להתנהלות
הזאת.

מזכירת הכנסת ירדנה מלר הורוביץ:

נכון, בדרך כלל.

ארבל אסטרחן:

אנחנו לא מחייבים אותם כמובן.

היו"ר דוד ביטן:

נעשה חמישה, לא שישה, כי מדובר בפגרה שיש בה המון חגים.

מזכירת הכנסת ירדנה מלר הורוביץ:

חמישה זה יפה, גם לא חייבים למצות את כל החמישה.

היו"ר דוד ביטן:

אבל זה לא כולל את ועדת הכספים, לא כולל את ועדת חוץ וביטחון, לא כולל את
ועדת הכנסת כמובן, כי אם אנחנו צריכים להתכנס אנחנו מתכנסים ואין לנו
ברירה. אני מציע שלגבי ועדת חוקה נאפשר עשרה, ראינו, יש להם כל מיני חוקים.

שולי מועלם-רפאלי (הבית היהודי):

עד, עד עשרה.

היו"ר דוד ביטן:

עד עשרה. יש חוקים שאנחנו רוצים לקדם, איך נקדם אותם אם הם לא יוכלו לשבת?

שולי מועלם-רפאלי (הבית היהודי):

עד חמישה ועד עשרה.

היו"ר דוד ביטן:

גם יש לו עומס רב, שיקטין קצת את העומס שלו.

מזכירת הכנסת ירדנה מלר הורוביץ:

אז בעצם אנחנו אומרים שלעובדי ועדת חוקה אין פגרת פסח, אם אנחנו קובעים עשר
ישיבות.

היו"ר דוד ביטן:

למה? יש שבעה שבועות.

מזכירת הכנסת ירדנה מלר הורוביץ:

כן.

היו"ר דוד ביטן:

נו, אז מה? הוא יכול לעשות שלוש בשבוע אחד ושלוש בשבוע שני, מה הבעיה?

מזכירת הכנסת ירדנה מלר הורוביץ:

אוקיי.

היו"ר דוד ביטן:

אוקיי, בואו נעשה להם שמונה, שיבקש אישור מהיו"ר, יש להם הרבה מאוד דברים
שהם צריכים. קיבלתי, הערת לי, אני מקבל את זה.

מזכירת הכנסת ירדנה מלר הורוביץ:

יפה מאוד, כל הכבוד.

היו"ר דוד ביטן:

סיורים של ועדה כמוהם כישיבות ועדה. על יושבי-ראש הוועדות להודיע לחברי
הוועדה על קיום ישיבה בפגרה ועל סדר-היום לפחות ארבעה ימים מראש.

מזכירת הכנסת ירדנה מלר הורוביץ:

במסגרת ארבעת הימים כלולים יום הישיבה ויום ההודעה.

ארבל אסטרחן:

גם שבת וחג נכללים.

מזכירת הכנסת ירדנה מלר הורוביץ:

בדיוק.

היו"ר דוד ביטן:

אז זה לא ארבעה ימים, אם כך, זה שלושה. לא, אז נעשה ארבעה, נעשה ארבעה
אמיתי, יום הישיבה כלול.

ארבל אסטרחן:

זה תמיד נורא מבלבל אנשים אז תגיד מה אתה רוצה שיהיה.

היו"ר דוד ביטן:

אני אומר: ארבעה ימים מיום ההודעה הוועדה תתכנס.

ארבל אסטרחן:

אז יום ההודעה לא כלול אבל יום הישיבה כלול?

היו"ר דוד ביטן:

יום הישיבה כלול, אין בעיה.

ארבל אסטרחן:

כמובן, אם יש באמצע שבת או חג – סופרים. רק אולי צריך להוסיף משהו, שבהחלטה
האחרונה נקבע שאם יש ישיבת מליאה וקובעים ישיבת ועדה לאותו יום אפשר לקצר
את זה לשלושה ימים כי ממילא חברי הכנסת נמצאים.

מזכירת הכנסת ירדנה מלר הורוביץ:

שהישיבות לא יהיו במקביל אבל.

שולי מועלם-רפאלי (הבית היהודי):

זה ברור.

ארבל אסטרחן:

אז אם יש מליאה אפשר להודיע מראש שלושה ימים. ועוד דבר שנקבע בפעם האחרונה
הוא שלא ניתן לקיים ישיבות נוספות בוועדה ביום שבו נקבעה ישיבה, או להוסיף
נושאים בסדר-היום, אלא בהודעה מראש כאמור לעיל. זה לא שמודיעים ארבעה ימים
מראש שיש ישיבה ואחר כך מוסיפים נושאים – סדר-היום צריך להימסר ארבעה ימים
מראש.

היו"ר דוד ביטן:

ואם הוא רוצה להוסיף, אז מה?

ארבל אסטרחן:

אז צריך לחכות עוד ארבעה ימים.

היו"ר דוד ביטן:

אוקיי, נשמע הגיוני. עוד הערה?

ארבל אסטרחן:

זה חל גם על ועדות משנה כמובן, על כל הוועדות המיוחדות, על כל סוגי הועדות.

היו"ר דוד ביטן:

ודאי, אחרת אפשר לעקוף את זה בוועדות משנה. מי בעד?

הצבעה

בעד – פה אחד

ההחלטות לגבי עבודת הוועדות בפגרת הפסח נתקבלו.

היו"ר דוד ביטן:

פה אחד. מועלם, היום את לא אתנו, על מה חשבת? אולי נסייע בידיך.

שולי מועלם-רפאלי (הבית היהודי):

הכול בסדר.

היו"ר דוד ביטן:

לא העבירו לך הצעת חוק? בדרך כלל כל ההצעות של הבית היהודי מועברות בוועדות
שרים לחקיקה לוועדת חוקה. כמו שלאוצר ועדת הרפורמות זו ועדת בית, אצלכם
ועדת חוקה זו ועדת בית.

שולי מועלם-רפאלי (הבית היהודי):

מעולה ותראה איזה דברים טובים אנחנו עושים, מסייעים בפני אנשים נוספים
לעשות דברים טובים, מה רע לנו?

היו"ר דוד ביטן:

לא רע.

שולי מועלם-רפאלי (הבית היהודי):

עברה הצעת חוק ביחס למפונים מגבעת עמל, באמת צריך להודות על זה.

היו"ר דוד ביטן:

של מי?

שולי מועלם-רפאלי (הבית היהודי):

זו הצעה שלי אבל זה לא רלוונטי, זו הצעה של עוד הרבה ח"כים ביחד.

בקשת יו"ר ועדת העבודה, הרווחה והבריאות להעברת הצעות לסדר היום בנושא:
"אלפי מבוטחי הביטוח הסיעודי נזרקו לרחוב בחודש שעבר", מוועדת הכספים לדיון
בוועדת העבודה, הרווחה והבריאות.

היו"ר דוד ביטן:

בקשת יו"ר ועדת העבודה, הרווחה והבריאות להעברת הצעות לסדר היום בנושא:
"אלפי מבוטחי הביטוח הסיעודי נזרקו לרחוב בחודש שעבר", מוועדת הכספים לדיון
בוועדת העבודה, הרווחה והבריאות. יש התנגדות של ועדת הכספים פה? לא נראה
לי. אוקיי, אנחנו בעד.

ארבל אסטרחן:

כן, זה נושא שבאמת שייך לוועדת עבודה ורווחה.

הצבעה

בעד – פה אחד

הבקשה להעברת ההצעה-לסדר לדיון בוועדת העבודה, הרווחה והבריאות נתקבלה.

היו"ר דוד ביטן:

פה אחד.

קביעת מועדים ל'שעת שאלות' לשרים בכנס הבא לפי תיקון התקנון החדש בנושא

היו"ר דוד ביטן:

עכשיו נשאר לנו: קביעת מועדים ל'שעת שאלות' לשרים בכנס הבא לפי תיקון
התקנון החדש בנושא. מכיוון שזה עניין של האופוזיציה בעיקר אז ביקשתי ממרב
שתביא לנו את הצעה, אנחנו לא רוצים להתערב, אבל בינתיים היא לא פה.

ארבל אסטרחן:

אז אולי צריך להגיד בינתיים מה אומר תיקון התקנון?

היו"ר דוד ביטן:

אוקיי, תגידי בינתיים.

ארבל אסטרחן:

כזכור, עבר לאחרונה תיקון תקנון שהוסיף סעיף שעניינו שעת שאלות לראש הממשלה
ולשרים. התיקון הזה יכנס לתוקף מהכנס הבא, הוא יהיה בתוקף עד סוף הכנסת
ה-20, ולפיו ועדת הכנסת תקבע לכל מושב 10 מועדים שבהם יתייצבו בכנסת ראש
הממשלה או שר אחר וישיבו על שאלות ספונטניות שתשאלנה על ידי חברי הכנסת.
ועדת הכנסת צריכה לקבוע את אותם מועדים.

מזכירת הכנסת ירדנה מלר הורוביץ:

10 למושב.

ארבל אסטרחן:

בדיוק, 10 למושב ולכן נקבע שלגבי הכנס הבא, שהוא רק כנס ולא מושב, יהיו
חמישה מועדים. זה בעצם מה שנדרשת הוועדה לעשות כעת. עוד נקבע שסיעות
האופוזיציה שהחברים שלהן מהווים רוב מקרב חברי סיעות האופוזיציה, יודיעו
למזכירת הכנסת לפחות שבועיים לפני כל מועד שנקבע מראש מיהו השר או ראש
הממשלה שיוזמן, שיוכל להיות מוזמן פעם אחת.

היו"ר דוד ביטן:

שאלה לגבי הסעיף הקודם – כשמדברים על ישיבת ועדה, הכוונה לכל היום או
לישיבה ספציפית? למשל, אם אני עושה ישיבה אחת בנושא הזה, ישיבה בנושא אחר?

ארבל אסטרחן:

לא, ישיבה. למשל היום, יש לנו פה 15 נושאים הפעם, זו ישיבה.

היו"ר דוד ביטן:

אז הוא לא יכול לעשות מספר עניינים, מ-09:00 או מ-10:00 עד 14:00 גיד?

ארבל אסטרחן:

הוא יכול, הוא יכול לכלול כמה עניינים ובלבד שהוא הודיע ארבעה ימים מראש.

היו"ר דוד ביטן:

אז אולי נתחם אותו בזמן? שהוא לא יעשה לנו מ-10:00 עד 20:00 בערב?

ארבל אסטרחן:

למה?

היו"ר דוד ביטן:

כי זו פגרה, למה לא לתחם אותם בזמן?

ארבל אסטרחן:

דווקא במובן שאמרה מזכירת הכנסת – יכול להיות שעדיף לרכז את הנושאים לימים.

היו"ר דוד ביטן:

אבל בכל מקרה יש לו חמישה. אוקיי, אם תהיה בעיה אז נראה מה לעשות.

ארבל אסטרחן:

צריך לומר שבדרך הכלל הוועדות לא יושבות הרבה בפגרה, גם הח"כים נהנים ממנה.

היו"ר דוד ביטן:

ישבתם על תאריכים, גברתי יושבת-ראש המחנ"צ?

מרב מיכאלי (המחנה הציוני):

כן. בעקרון אנחנו צריכות להספיק חמישה מועדים במהלך כנס הקיץ, אז זה יוצא
בערך פעם בשבועיים.

מזכירת הכנסת ירדנה מלר הורוביץ:

על איזה ימים בשבוע אתם מדברים, לפני תאריכים?

מרב מיכאלי (המחנה הציוני):

ימי שני.

מזכירת הכנסת ירדנה מלר הורוביץ:

אוקיי.

מרב מיכאלי (המחנה הציוני):

30 במאי.

מזכירת הכנסת ירדנה מלר הורוביץ:

שעת שאלות או אי-אמון?

מרב מיכאלי (המחנה הציוני):

שעת שאלות, אי אמון – תכף אני אדבר על זה, בואי נגמור את שעת השאלות.

מזכירת הכנסת ירדנה מלר הורוביץ:

אוקיי.

מרב מיכאלי (המחנה הציוני):

13 ביוני.

מזכירת הכנסת ירדנה מלר הורוביץ:

אני רק מזכירה לכם שזה אסרו חג, שתדעו, זה יום אחרי שבועות. כרגע עובדים,
רק שתדעו. שלא תגידו למה לא אמרתם אנחנו אומרים.

היו"ר דוד ביטן:

אם לא יעבדו ביום הזה זה יעבור ליום אחרי זה, ליום שלישי.

מזכירת הכנסת ירדנה מלר הורוביץ:

עובדים ביום הזה. אני יודעת שבשנה שעברה התחילו וזה היה מאוחר מדי, והחרדים
ביקשו, והדתיים ביקשו, לכן אני מציינת לכם שתדעו, אני כותבת לי שעת שאלות.

מרב מיכאלי (המחנה הציוני):

13 ביוני, 27 ביוני.

היו"ר דוד ביטן:

שני גם ככה עמוס, למה את עושה את זה בשני דווקא?

מרב מיכאלי (המחנה הציוני):

להפך, תחשוב שאין אי-אמון, זה במקום האי-אמון.

היו"ר דוד ביטן:

אבל יש לנו ימים שהם לא עמוסים, לא חבל?

מזכירת הכנסת ירדנה מלר הורוביץ:

התקנון קובע שלא יכול שעת שאלות ואי-אמון להיות באותו יום אז זה דווקא טוב.
אם אין אי-אמון אז יש שעת שאלות, זה דווקא טוב.

היו"ר דוד ביטן:

אבל תמיד ביום שני אנחנו נשארים עד מאוחר, כך חוסכים זמן ביום שני.

ארבל אסטרחן:

ירדנה, אני לא בטוחה שכתבנו שאי אפשר שעת שאלות ואי-אמון באותו יום.

מזכירת הכנסת ירדנה מלר הורוביץ:

לא כתבתם בהסדר הזה – אז לא. אז אם את חושבת שאפשר אז - - -

היו"ר דוד ביטן:

לא יותר טוב להעביר את זה ליום אחר?

מרב מיכאלי (המחנה הציוני):

זה כולה שעה, דוד.

היו"ר דוד ביטן:

אבל שעה זה הרבה זמן ביום שני, הרבה זמן, זו טעות לדעתי.

מרב מיכאלי (המחנה הציוני):

אבל תחשוב שאין אי-אמון היום, אין את השעתיים האלה, הבלוק של האי-אמון. זה
במקום וזה שעה.

היו"ר דוד ביטן:

אז את דוחפת לנו את זה בשעת שאלות? לדעתי זו טעות כי ביום שני אנחנו מנסים
לצמצם את השעות שאנחנו צריכים להיות. מתחילים ב-16:00, לעומת זאת, ביום
רביעי מתחילים ב-11:00, אפשר לעשות שעת שאלות בהתחלה ולהמשיך את ההצעות.

מרב מיכאלי (המחנה הציוני):

אבל יש שאילתות דחופות ויש חקיקה פרטית, זה לא בא במקום זה.

מזכירת הכנסת ירדנה מלר הורוביץ:

יש חקיקה, שאילתות, חקיקה פרטית.

היו"ר דוד ביטן:

אבל מתחילים ב-11:00 ומסיימים ב-15:00-16:00.

מרב מיכאלי (המחנה הציוני):

לא מסיימים ב-15:00-16:00.

היו"ר דוד ביטן:

מסיימים את ההצבעות. אתם לא רוצים לצמצם את יום שני כמה שפחות? יש לנו
סדר-יום ארוך.

מזכירת הכנסת ירדנה מלר הורוביץ:

הרעיון היה ששעת שאלות מחליפה את אי-האמון.

היו"ר דוד ביטן:

שום רעיון לא היה.

מזכירת הכנסת ירדנה מלר הורוביץ:

זה היה בסיס הרעיון.

מרב מיכאלי (המחנה הציוני):

היה מאוד חשוב לנו שימי שני לא יהפכו להיות ימים מתים.

היו"ר דוד ביטן:

יום שני הוא יום מת? יום שני אנחנו כל היום - - -

ארבל אסטרחן:

יש חקיקה ממשלתית.

היו"ר דוד ביטן:

יש הצעות חוק ממשלתיות ואנחנו כל היום רצים אחריו.

מרב מיכאלי (המחנה הציוני):

כל הח"כים נמצאים ויש היגיון לעשות את זה.

היו"ר דוד ביטן:

אבל גם ביום רביעי הם נמצאים.

מרב מיכאלי (המחנה הציוני):

אבל יום רביעי הוא עמוס לא פחות.

היו"ר דוד ביטן:

למה? עד 16:00.

רונית חייקין יעקובי:

יום רביעי זה יום חברי כנסת – זה חקיקה פרטית, זה הצעות-לסדר, זה הצעות חוק
ושאילתות בעל-פה.

היו"ר דוד ביטן:

וביום שני אנחנו נשארים עד 01:00. מה אם זה ימשך ביום רביעי עד
18:00-19:00? מה הרעיון?

רונית חייקין יעקובי:

אבל זה במקום השעתיים של האי-אמון.

היו"ר דוד ביטן:

כמה שיותר להפחית מיום שני, שנלך ב-22:00.

רונית חייקין יעקובי:

אבל לא ביום רביעי, יום רביעי הוא ארוך.

היו"ר דוד ביטן:

יום רביעי הוא ארוך? יום רביעי מתחילים ב-11:00, ריבונו של עולם, מה ארוך
פה?

רונית חייקין יעקובי:

אבל הוא נגמר ב-20:00.

היו"ר דוד ביטן:

טוב, זו החלטה שלכם, לדעתי אתם טועים אבל לא משנה. אנחנו מנסים לצמצם את
יום שני שלא נישאר עד מאוחר.

מרב מיכאלי (המחנה הציוני):

מקסימום, תמיד נוכל לשנות אם נראה שזה לא נכון אבל בינתיים בוא נקבע את זה
כך. אז 27 ביוני, 11 ביולי ו-25 ביולי.

מזכירת הכנסת ירדנה מלר הורוביץ:

שזה השבוע האחרון.

היו"ר דוד ביטן:

בחרתם איזה שרים גם?

מרב מיכאלי (המחנה הציוני):

לא, את זה אנחנו צריכים להודיע עד שבועיים מראש לפי התיקון.

מזכירת הכנסת ירדנה מלר הורוביץ:

מהניסיון שלנו – אני רוצה להעיר כמזכירות כנסת, שאנחנו פונים ומשלבים שעת
שאלות ומזמנים שרים להשיב על כך – אם הייתם יכולים לפני שבועיים מראש, זאת
אומרת להאריך את המועד שאני יכולה לפנות אליהם, זה מאוד יקל, כי הם לא
יושבים וממתינים, יש להם נסיעות, יש להם סיורים.

מרב מיכאלי (המחנה הציוני):

אבל השינוי בתקנון אומר שהם רשאים - - -

מזכירת הכנסת ירדנה מלר הורוביץ:

אין בעיה, אני רק אומרת, מעבר לתקנון יש את הפרקטיקה, ובפרקטיקה הנוהגת אני
יודעת את ההתדיינויות שלנו ולכן אני מעירה את זה כאן, כי אנחנו כולנו רוצים
שזה יצליח.

מרב מיכאלי (המחנה הציוני):

חד משמעית. א', אני רוצה להודות לך על ההערה הזאת, ב', אני רוצה להצביע על
כך שבדיוק בגלל שלקחנו בחשבון את מה שאת אומרת אז התקנון מאפשר לשר או שרה
לא להגיע, לא להיות יכולות במועד שאנחנו מזמינים אותו פעם אחת, ובפעם שנייה
יצטרכו לעשות שינוי בלוח הזמנים.

מזכירת הכנסת ירדנה מלר הורוביץ:

אז אם הוא בפעם הזאת לא יוכל להגיע, או תוכל להגיע, אז הלך המועד הזה?

מרב מיכאלי (המחנה הציוני):

לא, אנחנו נחליט את מי אנחנו מזמנים במקומו, אבל אם היא בפעם הבאה לא תוכל,
היא לא תוכל בפעם הבאה לא להיות יכולה, זה מה שאני מתכוונת.

ארבל אסטרחן:

בעצם הלך המועד, את צודקת, כתוב שוועדת הכנסת תקבע מועד חדש בתוך שבועיים
מהמועד המקורי.

מרב מיכאלי (המחנה הציוני):

לשרה הזאת, הספציפית.

ארבל אסטרחן:

אבל אז יצא שלשר אחר מודיעים בהתרעה קצרה.

מרב מיכאלי (המחנה הציוני):

לא, אנחנו חייבים עד שבועיים.

מזכירת הכנסת ירדנה מלר הורוביץ:

אני יודעת כמה קשה לי להזמין אותם לשאילתות, לשעת שאלות, לכן אני אומרת לך,
אם אתן יכולות קודם - - -

ארבל אסטרחן:

אתם מודיעים תוך שבועיים ואם אחרי שבוע מודיעה הממשלה מודיעה שהשר לא יכול
כי יש לו סיור? אתם הודעתם שבועיים מראש: אנחנו רוצים את שר התיירות במועד
כזה וכזה - - -

מרב מיכאלי (המחנה הציוני):

ואז מה, הוא מבטל? מבריז?

ארבל אסטרחן:

ואז עוברים כמה ימים, מזכירות הממשלה מודיעה: תשמעו, מגיעה משלחת מחו"ל
והוא לא יכול ביום הזה להיות.

מזכירת הכנסת ירדנה מלר הורוביץ:

קרה לנו שהשר יצא מהיום למחר לחוץ לארץ וביטלו לי שעת שאלות פעמיים.

היו"ר דוד ביטן:

לא כדאי לכם לבחור מהיום? מקסימום תחליפו.

מרב מיכאלי (המחנה הציוני):

לא. א', זה לא יגרום להם לא לבטל, שנחליט היום. לפי הפרקטיקה הזאת שאתם
מתארים – אני חשבתי על מצב שירדנה אומרת, שאם נגיד שבועיים קודם הם יגידו:
אנחנו לא יכולים בתאריך הזה, ואם נגיד שלושה שבועות מראש אז אולי הם כן
יוכלו בתאריך הזה – מה שאתן מדברות עליו - - -

היו"ר דוד ביטן:

ב-90% הם יוכלו.

מזכירת הכנסת ירדנה מלר הורוביץ:

לזה התכוונתי.

מרב מיכאלי (המחנה הציוני):

אבל מה שאתן מדברות עליו הוא שכבר נקבע התאריך ושובץ השר ואז פתאום הוא
מבריז – זה לא יעזור כמה זמן מראש נגיד. להפך אפילו, אפילו זה עובד הפוך.

מזכירת הכנסת ירדנה מלר הורוביץ:

נכון.

היו"ר דוד ביטן:

השרים צריכים לדעת שיש את הבעיה הזאת.

מזכירת הכנסת ירדנה מלר הורוביץ:

לכן אני אומרת, בהתרעה כזו יהיה לו קשה.

היו"ר דוד ביטן:

פעם בשנה הוא צריך לבוא, זה לא מי יודע מה, שישנה קצת את סדר-היום שלו
וזהו.

מרב מיכאלי (המחנה הציוני):

בדיוק.

היו"ר דוד ביטן:

אלא אם כן הוא בחו"ל.

מרב מיכאלי (המחנה הציוני):

אדוני היושב-ראש, אני רוצה רגע להגיד משהו, הרי כל העניין פה הוא טרייד-אוף
עם מספר הפעמים שאנחנו יכולות לעלות אי-אמון, הרעיון היה כן לשמור על
מקסימום גמישות לאופוזיציה.

היו"ר דוד ביטן:

אמת.

מרב מיכאלי (המחנה הציוני):

ולכן אנחנו צריכות להיות במצב שאנחנו יכולות להזמין את מי שנראה לנו
אקטואלי ואת מי שעכשיו אנחנו רוצים לשאול אותו שאלות והרעיון הוא לא שיש
שאילות כלליות.

היו"ר דוד ביטן:

זה גם פעם בשנה אז הם יכולים. את צריכה להסביר להם שזה פעם בשנה ועם כל
הכבוד להם, שישנו את סדר-היום.

מזכירת הכנסת ירדנה מלר הורוביץ:

אני חושבת שגם יהיה נכון שאתה תפנה לשר המקשר, תגיד לו שהעברנו את זה
ושיידע להגיד בממשלה. אני אפנה גם למזכיר הממשלה ואני אגיד לו, אבל אתה
ברמה של השר המקשר, להגיד לו: אדוני, זה מה שעבר, אנא שיתוף הפעולה שלכם.

היו"ר דוד ביטן:

בסדר.

ארבל אסטרחן:

כן, נוציא מכתב. רק לגבי ה-13 ביוני – נכתוב שאם במקרה הכנסת לא תעבוד
באותו יום אז זה ידחה למחרת, ל-14?

היו"ר דוד ביטן:

כן.

רונית חייקין יעקובי:

אז תכתבו מלכתחילה ב-14, למה לא?

ארבל אסטרחן:

כי זה יום שלישי.

היו"ר דוד ביטן:

יום רביעי, שיידחה ליום רביעי.

מזכירת הכנסת ירדנה מלר הורוביץ:

למה שאלתי איזה ימים בשבוע? כי מבחינת סדר-יום אנחנו די עמוסים בימי שלישי
על ימים מיוחדים, לכן שאלתי איזה יום בשבוע. לא בכדי שאלתי, היתה סיבה.

מרב מיכאלי (המחנה הציוני):

אם אותו יום שני לא יהיה אפשרי, שלישי או רביעי?

רונית חייקין יעקובי:

שלישי.

היו"ר דוד ביטן:

אבל שלישי השרים בסיורים, בואו נלך לקראתם לפחות בפעם הזאת. שיהיה רביעי,
מה קרה? אני לא מבין את ההתעקשות.

תמר כנפו:

דוד, אם אין כנסת אז השני הופך להיות שלישי, ממילא יהיו בו כל הצעות של
הממשלה.

היו"ר דוד ביטן:

בסדר, טיעון נכון, מקובל, אמרת משהו נכון.

מרב מיכאלי (המחנה הציוני):

אז ביום שלישי, אם לא תהיה כנסת ביום שני, בסדר גמור.

היו"ר דוד ביטן:

תעבירי למזכיר הממשלה את המועדים האלה ולשר המקשר באמת.

מרב מיכאלי (המחנה הציוני):

אין מזכיר ממשלה, איך נעביר לו את המועדים?

היו"ר דוד ביטן:

יש היום.

מרב מיכאלי (המחנה הציוני):

מי מזכיר הממשלה?

רונית חייקין יעקובי:

אתה לא יודע מי השר גם.

היו"ר דוד ביטן:

לא משנה, אבל שיידעו שהימים האלה נקבעו.

מזכירת הכנסת ירדנה מלר הורוביץ:

אריה זהר, המשנה למזכיר הממשלה, הוא בקשר עם מזכירות הכנסת, הוא משתתף
באופן קבוע בנשיאות הכנסת ואני גם היום אגיד את זה.

היו"ר דוד ביטן:

מה לגבי הצבעות אי-אמון?

מרב מיכאלי (המחנה הציוני):

לגבי הצבעות האי-אמון, מה שכתוב בתקנון החדש הוא שהאופוזיציה יכולה להגיש
מתי שהיא מוצאת לנכון, היא צריכה להודיע את זה עד יום רביעי שלפני היום
שני.

רונית חייקין יעקובי:

כמו שהיה עד עכשיו.

היו"ר דוד ביטן:

אוקיי. אתם לא רוצים לקבוע מהיום?

מזכירת הכנסת ירדנה מלר הורוביץ:

ומה בין קריאה שנייה לשלישית? ומה עם אי-אמון בתום דיון על נושא שעל
סדר-היום?

ארבל אסטרחן:

אפשר.

מרב מיכאלי (המחנה הציוני):

זה נשאר אותו דבר.

ארבל אסטרחן:

רק במכסה, זה רק במכסה.

מזכירת הכנסת ירדנה מלר הורוביץ:

זה נכנס למכסה?

מרב מיכאלי (המחנה הציוני):

זה לא נכנס למכסה.

ארבל אסטרחן:

רק אי-אמון של סוף נושא – לא לכם, לסיעות הקטנות, לסיעות של עד 10 חברים,
יש להם מכסה.

מרב מיכאלי (המחנה הציוני):

כמו שהיה, ללא שינוי?

ארבל אסטרחן:

נכון.

מרב מיכאלי (המחנה הציוני):

זה לגמרי ללא שינוי.

רונית חייקין יעקובי:

ואם נניח יש ב-13 ביוני אי-אמון וגם שעת שאלות?

ארבל אסטרחן:

זה אפשרי, בכל אחד מהמועדים.

מזכירת הכנסת ירדנה מלר הורוביץ:

כן אפשרי?

ארבל אסטרחן:

אני מתארת לעצמי שהאופוזיציה תשתדל לכוון כך שלא יהיה אי-אמון - - -

מזכירת הכנסת ירדנה מלר הורוביץ:

בטח, כל הקטע היה שזה היה במקום אי אמון, להשחית את זמננו לבטלה, להביא
משהו שיותר - - -

ארבל אסטרחן:

אז צריך להצביע רק על המועדים ולהוציא מכתב לממשלה.

היו"ר דוד ביטן:

מי בעד?

הצבעה

בעד – פה אחד

המועדים ל'שעת שאלות' לשרים נתקבלו.

היו"ר דוד ביטן:

פה אחד. סיימנו מהר היום, היו המון סעיפים.

מרב מיכאלי (המחנה הציוני):

תודה רבה, היה מוצלח מאוד, תודה לכולן על שיתוף הפעולה.

היו"ר דוד ביטן:

הישיבה נעולה.

הישיבה ננעלה בשעה 11:00.
