הכנסת העשרים

מושב שלישי

פרוטוקול מס' 196

מישיבת ועדת הכנסת

יום רביעי, כ"א בכסלו התשע"ז (21 בדצמבר 2016), שעה 16:00

סדר היום:

רביזיה על ההחלטות הבאות:

1. בקשת היועץ המשפטי לממשלה בדבר נטילת חסינות מחה"כ באסל גטאס

2. בקשת יו"ר הכנסת לכינוס מליאת הכנסת מחר באותו הנושא

נכחו:

חברי הוועדה:

יואב קיש – היו"ר

אמיר אוחנה

יואל חסון

שולי מועלם-רפאלי

אברהם נגוסה

איילת נחמיאס ורבין

אלעזר שטרן

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אתי בן-שמחון

רביזיה על ההחלטות הבאות:

1. בקשת היועץ המשפטי לממשלה בדבר נטילת חסינות מחה"כ באסל גטאס

2. בקשת יו"ר הכנסת לכינוס מליאת הכנסת מחר באותו הנושא

היו"ר יואב קיש:

שלום לכולם, אני מתכבד לפתוח את ועדת הכנסת. אנחנו מתחילים את הרביזיה.

אמיר אוחנה (הליכוד):

אני חושב שנכון היה בהחלטה כל כך דרמטית להעמיד את זה לבחינה נוספת,
מחודשת. אני כמובן לא משנה את עמדתי. אבל רציתי לאפשר למישהו אולי הוא רוצה
לשנות את עמדתו להגיע לכאן.

היו"ר יואב קיש:

אנחנו נעלה את זה להצבעה. אני מזכיר שמי שמצביע בעד הרביזיה אומר שהוא רוצה
לפתוח את ההחלטה, מי שמצביע נגד הרביזיה אומר שהרביזיה לא תתקבל.

מי בעד ירים את ידו? מי נגד?

הצבעה

בעד הרביזיה – מיעוט

נגד – רוב

נמנעים – אין

הרביזיה לא נתקבלה.

היו"ר יואב קיש:

פה אחד.

יש לנו עוד החלטה לרביזיה על ההחלטה של כינוס המליאה מחר באותו נושא. אני
מעלה את זה גם להצבעה.

ארבל אסטרחן:

זה יהיה בעצם 24 שעות אחרי שתשלח ההזמנה ממזכירות הכנסת.

איילת נחמיאס ורבין (המחנה הציוני):

אנחנו לא נתחיל בשעה 17:00.

היו"ר יואב קיש:

אם מיקי לא פה, צריך להצביע על זה?

איילת נחמיאס ורבין (המחנה הציוני):

לא. הרביזיה נדחתה.

היו"ר יואב קיש:

הרביזיה נדחתה החלטה סופית. אני מודה לכולם. היום עשינו צעד חשוב מאוד
ותקדימי. אני חושב שזה יום קשה לכנסת – התחיל במציאות עגומה שנתקלנו בה בכל
התהליך הזה עם חבר הכנסת גטאס.

אני גם מצטער להגיד שכנראה זה ילווה אותנו בתקופה הקרובה לא מעט. אבל מה
שאני כן שמח שראינו מהבית הזה היום, זה באמת אחדות שורות מלאה בגינוי ברור
של המהלך הזה. אני חושב שהכנסת בעניין הזה לפחות אמרה את דברה כמו שצריך.

איילת נחמיאס ורבין (המחנה הציוני):

אני חייבת להגיב, חבר הכנסת קיש, ואני מקווה שההזמנה בינתיים יצאה במקביל,
כי מגיע לחברי הכנסת שממילא צפויים ליומיים מורכבים. אני רוצה להגיד לך, מה
שמאוד לא אהבתי בדיון, ואפילו במידה מסוימת בעיניי פגע באיכותו, זו הייתה
הפוליטיזציה המיותרת של הדיון. אני מאוד שמחתי שחברתי, חברת הכנסת שולי
מועלם, לא נסחפה אחרי הדבר הזה, ואני שמחה על חברי כנסת אחרים.

זו הייתה טעות נוראית להכניס את הפוליטיקה לתוך הדבר הזה, כי זה באמת לא
עניין פוליטי. זה לא עניין של שמאל, ולא עניין של ימין. זה עניין של חבר
כנסת שעבר באופן בוטה, מזלזל, בלתי מקובל על החוק, פשוט יריקה בפנים - פשוט
באמת יריקה בפנים. תקשיבו, זה פשוט נורא ואיום. ולכן כל ההתנגחות הזאת,
תסלח לי אלעזר.

אלעזר שטרן (יש עתיד):

אל תחנכי אותי, בסדר.

איילת נחמיאס ורבין (המחנה הציוני):

לא מחנכת אותך. זו הייתה גרירה מיותרת, וגרמתם נזק. אמר יפה חבר הכנסת
פולקמן. אל תחזור על מה שאתה אומר עכשיו, אלעזר. חבר הכנסת פולקמן אמר,
לכלכתם - - -

היו"ר יואב קיש:

אני רוצה להגיד ככה – קודם כל, זה יהיה כנראה בארבע וחצי, למען הסר ספק,
שלא יעברו 24 שעות.

שנית, אני שוקל באזור השעה שלוש לעשות דיון נוסף של ועדת הכנסת. רק לתת
לאותם אלה שלא דיברו, אנחנו כבר אחרי הצבעה, והם לא חברי - - -

ארבל אסטרחן:

ידברו במליאה.

שולי מועלם-רפאלי (הבית היהודי):

כן, לא צריך עוד דיון.

ארבל אסטרחן:

במליאה זה דיון אישי.

היו"ר יואב קיש:

טוב. אני פשוט אפנה לענת ברקו ואחרים, ואשאל אותם אם הם מבקשים דיון של
הוועדה עצמה. במידה והם יגידו לא, נדבר במליאה, אין בעיה. אם הם יבקשו כן,
אז אני אומר לכם, שייתכן ושעה לפני הדיון במליאה נכנס כן את הוועדה, באמת
בשביל שנשמע גם - במידה וירצו, כמו שאת אומרת את אותם אנשים.

ארבל אסטרחן:

- - -

היו"ר יואב קיש:

את חושבת ככה, אבל יכול להיות שאותה חברת כנסת חושבת אחרת.

הישיבה ננעלה. תודה.

הישיבה ננעלה בשעה 16:05.
