הכנסת השבע-עשרה נוסח לא מתוקן

מושב שני

פרוטוקול מס' 97

מישיבת ועדת הכנסת

יום רביעי, י' באדר התשס"ז (28 פברואר 2007), שעה 09:30

סדר היום:

1. בקשת הממשלה להקדמת הדיון בהצעת חוק אזורי עדיפות לאומית, התשס"ז-2007.

2. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

א. הצעת חוק עבודת נשים (תיקון – הארכת חופשה הלידה), התשס"ז-2007
(פ/2225/17),

הצעת חוק של חבר הכנסת גדעון סער.

ב. הצעת חוק יסוד: הממשלה (תיקון – אצילת סמכויות ראש הממשלה) (פ/17/2210),

הצעת חוק של חבר הכנסת אמנון כהן.

נכחו:

חברי הוועדה:

היו"ר יעקב מרגי

קולט אביטל

דוד אזולאי

גלעד ארדן

אורי אריאל

מגלי והבה

נסים זאב

יואל חסון

נדיה חילו

אחמד טיבי

אביגדור יצחקי

אמנון כהן

מיכאל נודלמן

גדעון סער

מאיר פרוש

משה שרוני

מוזמנים:

גבי גולן - משרד ראש הממשלה

יועצת משפטית: ארבל אסטרחן

מנהלת הוועדה: אתי בן-יוסף

רשמת פרלמנטרית: סיגל גורדון

1. בקשת הממשלה להקדמת הדיון בהצעת חוק אזורי עדיפות לאומית, התשס"ז-2007

היו"ר יעקב מרגי:

בוקר טוב, אני מתכבד לפתוח את ישיבת ועדת הכנסת, הנושא הראשון על סדר היום:
בקשת הממשלה להקדמת הדיון בהצעת חוק אזורי עדיפות לאומית, התשס"ז-2007. אני
מזמין את נציג הממשלה לומר לנו למה ההצעה דחופה.

גבי גולן:

ממשלת ישראל פועלת להעדפת אזורים ומגזרים מסוימים על פי החלטות ממשלה שונות
שקבעו אזורי עדיפות לאומית ותוכניות רב שנתיות לאזורים, ליישובים או
למגזרים שנקבעו על ידה. במסגרת החלטות אלה מקצה הממשלה הטבות שונות לאזורים
ולמגזרים, ובכלל זה מענקים לרשויות המקומיות, עדיפות בסיוע בתחומי החינוך,
הרווחה, השיכון והטבות נוספות.

בפסק הדין בבג"צ 11163/03 ועדת המעקב העליונה ואח' נגד ראש הממשלה, אשר
ניתן ביום 27.2.2006, קבע כבוד המשנה לנשיא – בדימוס – מישאל חשין, כי אין
הממשלה מוסמכת לכונן אזורי עדיפות לאומית ולהקנות באזורים אלה הטבות שונות,
מכוח סמכותה השיורית לפי סעיף 32 לחוק יסוד: הממשלה, אלא נדרשת חקיקה
המסמיכה את הממשלה לכונן אזורי עדיפות.

נוכח הצורך להמשיך וליתן הטבות לאזורים אשר יוכרו על ידי הממשלה כאזורי
עדיפות לאומית, מוצע להקנות לממשלה, במסגרת חקיקה ראשית, סמכות לכונן אזורי
עדיפות לאומית ולהקנות הטבות שונות בהם. החוק המוצע יחליף את חוק ערי
ואזורי פיתוח, אשר מועד תחילתו נדחה מעת לעת והוא אמור היה להיכנס לתוקפו
בינואר 2008.

החוק המוצע קובע כי הממשלה רשאית להחליט כי אזור מסוים או יישוב מסוים הם
בעלי עדיפות לאומית. הכרזה של אזור כאזור עדיפות לאומית יכול שתהיה נוכח
מצבו הכלכלי והחברתי, מיקומו הגיאוגרפי, תכנון הפריסה ברחבי הארץ, המצב
הביטחוני באזור, הצורך בצמצום פערים בין האזור או קבוצות האוכלוסייה תושבות
האזור לבין אזורים אחרים או קבוצות אוכלוסיה אחרות במדינה, או לאור צרכים
אחרים של האוכלוסייה באזור, שעבורה יש לעודד את קידומו ופיתוחו.

אמנון כהן:

למה לא הבאת את זה בשבוע שעבר?

גבי גולן:

ההצעה היתה בחוק ההסדרים, הכנו היום במהירות נוסח בכחול.

אחמד טיבי:

הצעה שתידון בסוף סדר היום.

גדעון סער:

בקשת הממשלה נובעת מתקופת כהונתה. אני רוצה להדגיש ולוודא, שגם חוק זה וגם
חוק החשמל, יידונו לאחר החקיקה הפרטית היום במליאה.

אורי אריאל:

לפי דעתי הכנסת עושה טעות, אז זה יעבור תוך שבוע, למה צריך לקבל פטור מחובת
הנחה? זה לא חוק קטן, לא חוק שולי, אלא חוק שמשפיע על הרבה מאוד אנשים,
אזרחים, מפעלים וכדומה. לדעתי זאת תהיה טעות מצד הוועדה, בלי שום קשר לשום
עניין פוליטי, הוועדה יכולה להמתין לפחות שבוע. מכריחים את הממשלה לעשות את
הכול ברגע האחרון.

מאיר פרוש:

מה ההבדל בין החוק הזה לבין החוק הקודם? האם ההבדל הוא, שכאן ראש הממשלה
לבד עם ועדת השרים ושם זה הרכב שלם או שיש עוד כמה דברים?

קריאה:

יש מספר הבדלים, בחוק הקודם היתה ועדת שרים, כאן תהיה הממשלה.

מאיר פרוש:

כתבתם, ראש הממשלה.

קריאה:

הוא הממונה על ביצוע החוק, יוכל להתקין תקנות, להביא את ההצעות לסדר, אבל
הממשלה היא המוסמכת, לא ועדת השרים.

דוד אזולאי:

אדוני היושב ראש, זאת לא הפעם הראשונה שאנחנו מתבקשים לתת פטור מחובת הנחה
לממשלה. אני אומנם אתמוך מכיוון שאני חושב שהנושא חשוב מאוד.

אביגדור יצחקי:

נתנו בשבוע שעבר.

דוד אזולאי:

אמרתי, זאת לא הפעם הראשונה. באה הממשלה בדקה התשעים, מלחיצה, אומרת, אין
ברירה, זה מייד מסתיים. אני חושב שהגיע הזמן לקרוא לממשלה, להפסיק עם הנוהל
הלא מכובד הזה, כשיש להם דברים דחופים, שלא יחכו עד הרגע האחרון. אנחנו לא
חותמת גומי של אף אחד. נכון שהפעם אצביע בעד, אבל זה לא מקובל, זה לא המקרה
הראשון. אני מבקש מיושב ראש הוועדה, בפעם הבאה לא לקבל דברים כאלה.

דבר נוסף, אני רוצה להצטרף לחברי, חבר הכנסת גדעון סער, שנושא אחר יבוא
מייד לאחר החקיקה ולא אחרי הצעות לסדר היום מכיוון שבכל זאת יש דברים
אחרים.

היו"ר יעקב מרגי:

אני חושב שהבקשה של החברים היא לגיטימית, היא חוזרת על עצמה, אנחנו נדרשים
לתת כאן פטור, תמיד בדקה האחרונה, לפעמים זה אילוצים - - -

משה שרוני:

יש לי הצעה לסדר.

היו"ר יעקב מרגי:

לפני כן, חבר הכנסת גדעון סער.

גדעון סער:

אדוני היושב ראש, מאחר וחבר הכנסת אריאל התייחס ברצינות להערות, אני רוצה
להבהיר לו על מה מבוססת עמדתי. ראשית, שמעתי היטב את דברי נציג משרד ראש
הממשלה, אשר הבהיר, שהצעת חוק כזאת אשר אושרה בקריאה ראשונה, קיימת בצנרת,
קיימת בוועדת הכספים. דהיינו, לעניין זה הממשלה לא פעלה אתמול אלא הביאה את
זה בחוק ההסדרים ומטעמים משפטיים החליטה להביא נוסח חדש. אבל לפחות ברמה
העקרונית יכולה היתה להמשיך כי יש חוק כזה שהונח על שולחן הכנסת, עבר
בקריאה ראשונה ופוצל.

לגופו של עניין, כל ההטבות שניתנות היום, ליישוב שהן ניתנות, ניתנות על
יסוד מצב אשר לטענת נציג משרד ראש הממשלה, מסתיימות היום. עם כל רצוני
לפגוע בממשלה שאינה ראויה לאמון – והיא אינה ראויה לאמון – אינני רוצה
לפגוע בכל אותם יישובים שמקבלים את ההטבות. לגוף החוק זה סיפור אחר, צריך
ללמוד את הדברים, אבל במקרה הזה בחרתי לא להכשיל את הממשלה, על אף שהמבקשת
היא הממשלה.

אביגדור יצחקי:

מדברים על כל כך הרבה בקשות כאלה, אני עכשיו ספרתי, זאת הפעם השלישית בכל
הקדנציה הזאת.

גדעון סער:

לא נכון.

דוד אזולאי:

נניח שזאת הפעם השלישית, זה לא נראה לך הרבה?

גדעון סער:

מה שמרגיז, שמדובר בדברים "כבדים", כלומר, זה לא דברים "קטנים".

משה שרוני:

אדוני היושב ראש, הצעת החוק הזאת כל כך כבדה? אני לא יודע מה קורה, הממשלה
מבקשת פעם אחת, פעם שנייה, או פעם רביעית, זאת זכותה לבקש ואנחנו צריכים
להחליט.

קולט אביטל:

אני אתחיל מהסוף, בגלל שאנחנו לא רוצים למנוע מאזרחים את ההטבות, מכיוון
שאנחנו עומדים ממש לפני פקיעת תוקף החוק, אני אצביע בעד. אני גם אצביע בעד
משום שאני מבינה, מתוך שיחה עם נציג משרד ראש הממשלה, שהאזורים עצמם יידונו
בוועדת הכספים. כך שאני מאמינה, שלכנסת יש עדיין מה להגיד בין קריאה
ראשונה, שנייה ושלישית.

יחד עם זאת, אני חושבת שהנוהל הזה שהשתלט כאן בזמן האחרון, שמנחיתים עלינו
דברים כל כך כבדים ברגע האחרון - - -

אחמד טיבי:

כמו מכת גרזן לעבודה הפרלמנטרית.

קולט אביטל:

אני חושבת, שאנחנו כחברי נשיאות הכנסת, נצטרך להעלות לדיון בנשיאות, מה
הנוהל שיצטרך לחייב גם את הממשלה שהיא מנחיתה עלינו דברים כאלה.

היו"ר יעקב מרגי:

אני מאוד מודה לכם, אני מעמיד את ההצעה להצבעה, מי בעד לאשר את בקשתה של
הממשלה.

הצבעה

בעד – 9

נגד – 3

נמנעים –אין

הצעת הממשלה התקבלה

היו"ר יעקב מרגי:

בקשת הממשלה אושרה.

2. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

א. הצעת חוק עבודת נשים (תיקון – הארכת חופשת הלידה),
התשס"ז-2007(פ/2225/17) –

הצעת חבר הכנסת גדעון סער

ב. הצעת חוק יסוד: הממשלה (תיקון – אצילת סמכויות ראש הממשלה) (פ/2210/17),

הצעת חבר הכנסת אמנון כהן

היו"ר יעקב מרגי:

הנושא השני בסדר היום, בקשות חברי הכנסת להקדמת הדיון בהצעות החוק הבאות:
הראשונה, הצעת חוק עבודת נשים (תיקון – הארכת חופשת הלידה), התשס"ז-2007
(פ/2225/17), הצעת חבר הכנסת גדעון סער.

גדעון סער:

אדוני היושב ראש, בתמצית אסביר את הסיבה לבקשת הפטור. החוק הזה שהתעכב
בלשכה המשפטית לצערי, ויחד עם זאת הונח על שולחן הכנסת. ביום שלישי הקרוב
תציין הכנסת את יום האישה הבינלאומי, במסגרתו ניתן יהיה להעלות למליאה
הצעות חוק הנוגעות לנושאים אלה, ומכאן בקשתי.

היו"ר יעקב מרגי:

שכנעת אותנו. מי בעד לאשר את בקשתו של חבר הכנסת גדעון סער.

הצבעה

בעד – רוב

נגד – אין

נמנעים – אין

ההצעה התקבלה.

היו"ר יעקב מרגי:

הבקשה אושרה פה אחד.

נאדיה חילו:

אני רוצה להעיר לפרוטוקול, הנחתי הצעת חוק דומה לפני תקופה - - -

אמנון כהן:

אותה הצעה?

נאדיה חילו:

שונה בסעיפים - - -

אמנון כהן:

המחלקה המשפטית צריכה לבדוק.

נאדיה חילו:

אשאף להצמיד את ההצעה שלי.

היו"ר יעקב מרגי:

אם זאת אותה הצעה, ניתן לעשות זאת. המחלקה המשפטית תבדוק ותצרף. תודה רבה.

אנחנו עוברים להצעת החוק הבאה, הצעת חוק יסוד: הממשלה (תיקון – אצילת
סמכויות ראש הממשלה (פ/2210/17), של חבר הכנסת אמנון כהן. יציג את הצעת
החוק יושב ראש הקואליציה.

אביגדור יצחקי:

במסגרת ההסכם הקואליציוני נקבע, שאחד מחברי סיעת ש"ס, שהוא שר בממשלה, השר
יצחק כהן, ממונה על כל נושא הדתות במשרד ראש הממשלה. במקום שהוא יצטרך
להחתים את ראש הממשלה בכל מיני מסמכים, בכל יום, אנחנו מבקשים שבחלק
מהמקרים, ראש הממשלה רשאי לתת לו להאציל את סמכותו לשר בלי תיק במשרדו על
מנת שלא יצטרך לעסוק בדברים האלה בכל יום. העסק הזה מתנהל כך מתחילת
הקדנציה ולכן צריך לגמור את הסיפור הזה.

גדעון סער:

אדוני היושב ראש, כידוע, אני מכבד מאוד את שלושת היוזמים של הצעת החוק, אבל
אני חייב לומר, אינני יכול לתמוך בבקשה ואסביר מדוע. ראשית, עמדתי ידועה,
הבעתי כאן בוועדה הזאת, בקדנציה הזאת, את עמדתי פעמים רבות, שאין לתת פטור
מחובת הנחה לחוקי יסוד. זה לא מנהל תקין, לא חוקי - - -

גלעד ארדן:

אפילו לחברי סיעה?

גדעון סער:

אפילו לחברי סיעה. יש גבול, יחס של כבוד שלנו לקונסטיטוציה וחוק יסוד לא
משנים, אפילו מחובת הנחה.

שנית, עם כל הכבוד לקושי - שנוגע ללבי - בהחלט הייתי מעוניין שיינתנו
סמכויות רבות – אגב, כאשר היתה בקשת הממשלה להעביר את האחריות על החברה
לאוטומציה משר האוצר לשר נהרי, האופוזיציה תמכה בזאת מתוך גישה עניינית.
יחד עם זאת, אתה מצפה, שאם הממשלה וראש הממשלה ומשרד ראש הממשלה רואים איזה
בעיה בתפקודם מבחינת היכולות שלהם, לפחות יגישו הצעת חוק ממשלתית לתיקון
חוק היסוד. להביא את הדבר הזה בצורה הזאת, יוזמה פרטית, כאשר הממשלה לא
היתה צריכה פטור מחובת הנחה, הממשלה היתה שמה את זה ובאותו השבוע מצביעים.

אני חייב לומר, שזה דבר מוזר ביותר. על כן, אני לא מוכן לתמוך. אני חושב
שזה יהיה בקדנציה הבאה, כל נושא השרים בלי תיק, זה מן דבר שיש להיגמל ממנו
ואני מקווה שבכנסת הבאה ניגמל ממנו.

מאיר פרוש:

על אף שאני חושב שהחוק הזה טוב ונכון ונחוץ, לא הייתי מציע לחבר הכנסת
גדעון סער להיכנס להבטחות, כל פעם שמישהו מגיע לשלטון ושהוא צריך משהו, זה
קורה וכך יהיה גם אם הליכוד יהיה בשלטון.

הצורך נובע מכך, שבשעתו סגרו את משרד הדתות והיום הנושא הזה נמצא במשרד ראש
הממשלה. לי חשוב שיהיה מישהו שיטפל בנושא דת, הדבר חשוב לנו. דווקא חשוב,
שראש הממשלה יאציל למי שקרוי שר, שתהיה לו האפשרות לפעול. אם זה היה בא
כהצעת חוק ממשלתית, גם אני הייתי יכול להצביע, אם זה ענייני קואליציה. אני
חושב שזה חשוב וצריך שזה יהיה.

אביגדור יצחקי:

ראשית, אני מסכים שיש בעיה לתת פטור לחוקי יסוד. אבל מאחר ואני כיושב ראש
הקואליציה אמון על שלמותה של הקואליציה ומאחר והעניין הזה נסחב כבר הרבה
מאוד זמן ואני רוצה להביא את הפרשה הזאת לסיומה, אם הממשלה תרצה להגיש אחר
כך הצעת חוק, בסדר, אבל כרגע, כיושב ראש הקואליציה, יש לי הצורך והזכות
לשמור על שלמותה של הקואליציה על מנת שתמשיך לתפקד בצורה שהיא מתפקדת היום,
יש לנו למעלה משלוש שנים לתפקד ביחד.

היו"ר יעקב מרגי:

מי בעד מתן פטור מחובת הנחה?

הצבעה

בעד – 9

נגד – 3

נמנעים – אין

ההצעה למתן פטור מחובת הנחה התקבלה.

היו"ר יעקב מרגי:

9 בעד, 3 נגד, אין נמנעים, הבקשה אושרה. אני מודה לכם, הישיבה נעולה.

הישיבה ננעלה בשעה 10:00.
