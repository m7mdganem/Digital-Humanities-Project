הכנסת העשרים

מושב רביעי

פרוטוקול מס' 2

מישיבת הוועדה המשותפת לוועדת הכלכלה ולוועדת הכנסת

לדיון בהצ"ח משק החשמל (תיקון מספר 16 והוראת שעה) (רפורמה במשק החשמל)

התשע"ח-2018 (מ/1244)

יום שלישי, כ"ז בתמוז התשע"ח (10 ביולי 2018), שעה 20:38

סדר היום:

הצעת חוק משק החשמל (תיקון מס' 16 והוראת שעה) (רפורמה במשק החשמל),
התשע"ח-2018

נכחו:

חברי הוועדה:

איתן כבל – היו"ר

יעקב אשר

רועי פולקמן

חברי הכנסת:

בצלאל סמוטריץ

מוזמנים:

  -------------------------------------------------------------------------
  אודי אדירי    –   מנכ"ל משרד האנרגיה
  ------------- --- -------------------------------------------------------
  דרורה ליפשיץ  –   יועצת משפטית, משרד האנרגיה

  אמיר רשף      –   רכז אנרגיה ותשתיות באגף תקציבים, משרד האוצר

  אפרת נחלון    –   עו"ד בלשכה המשפטית, משרד האוצר

  איתי כהן      –   רכז חשמל ברשות החברות הממשלתיות, משרד האוצר

  שאול כהן      –   יועץ למנכ"ל, משרד האוצר

  אפרת פרוקציה  –   סגנית היועץ המשפטי במשרד האוצר

  דרור וגשל     –   ייעוץ וחקיקה (כלכלי), משרד המשפטים

  אוריאל        –   כלכלן, רשות ההגבלים העסקיים
  סיטרואן           

  מיכאל מקייה   –   יועץ משפטי, רשות החשמל

  אסף אילת      –   יו"ר רשות החשמל, רשות החשמל

  חרות חסיד     –   עו"ד, רשות החשמל

  עופר בלוך     –   מנכ"ל חברת החשמל

  אורן הלמן     –   סמנכ"ל שיווק ורגולציה, חברת החשמל

  יעל נבו       –   היועצת המשפטית של חברת החשמל

  גרשון ברקוביץ –   סגן היועמ"ש לפעילות במשק החשמל, חברת החשמל

  עינב חשאי     –   מנהל תחום רגולציה וקשרי ממשל, חברת החשמל

  דוד צרפתי     –   יו"ר הארגון הארצי, ועד עובדי חברת החשמל

  אמיר ליבנה    –   מנהל האסטרטגיה והשינוי המבני ועוזר בכיר, חברת החשמל

  אהרון אברך    –   יו"ר ועד אקדמאים, ועד עובדי חברת החשמל

  אילן פנחס     –   יו"ר הועד הצפוני, ועד עובדי חברת החשמל

  חניתה חפץ     –   שדלן/ית (פוליסי בע"מ), מייצג/ת את ועד עובדי חברת החשמל

  רפי רייש      –   יועץ לעיריית חדרה, מרכז השלטון המקומי

  מאיר רובין    –   מנכ"ל, פורום קהלת

  נתי בירנבוים  –   מנכ"ל, פורום יצרני חשמל פרטי מגז טבעי

  עמית קריספין  –   יועץ, פורום יצרני חשמל פרטי מגז טבעי

  נילי אבן-חן   –   סמנכ"ל כלכלה ומחקר, התנועה למען איכות השלטון בישראל

  רן ונגרקו     –   שדלן/ית (אימפקט (ל.א.ב) בע"מ), מייצג/ת את חברת החשמל
  -------------------------------------------------------------------------

ייעוץ משפטי:

אתי בנדלר

נעמה דניאל

מנהל/ת הוועדה:

לאה ורון

רישום פרלמנטרי:

ס.ל., חבר תרגומים

הצעת חוק משק החשמל (תיקון מס' 16 והוראת שעה) (רפורמה במשק החשמל),
התשע"ח-2018

היו"ר איתן כבל:

חברים, אנחנו בסעיף 4, בסעיף קטן (ב)(2). אני פותח את הדיון.

אתי בנדלר:

בפסקה (3) אושר רק סעיף קטן (ב1א) החדש.

היו"ר איתן כבל:

נכון, בואי תמשיכי, כיוון שעצרנו.

אתי בנדלר:

(ב1א) אושר. עכשיו אנחנו הגענו ל-(ב1ב), שבו יש פסקאות רישא, פסקאות (1),
שאין איתה בעיה. הבנתי שבקשר לפסקה (2) יש משהו שצריכים להעביר להחלטת השר,
נכון? זה גם מחייב תשובה בקשר לסיטואציה של מתן רישיון. לא, זה לא שייך
ל-(2), סליחה. בסעיף (ב1ב), פסקה (2), הייתה איזה שהיא בעיה שצריכים להביא
משהו לאישור השר?

היו"ר איתן כבל:

לא, דיברנו - - -

אתי בנדלר:

כל הסיפור של הרשויות המקומיות, הגופים המקומיים.

היו"ר איתן כבל:

לא, לא, לא.

קריאה:

דיברנו על אישור השר בהקשר של - - -

אפרת נחלון:

בהקשר של המגוואט. הסיפור של אישור השר היה לגבי קביעה של הרשות לגבי הספק
של מעל 16 מגוואט.

היו"ר איתן כבל:

נכון, ואני אמרתי שאני לא אהבתי את התשובה הזאת ואתם אמרתם שאתם תלכו
ותיתנו תשובה.

דרורה ליפשיץ:

לא, אבל שם כן פתרנו את זה, בדיון הקודם. אמרנו שהרשות תהיה רשאית לקבוע
שיעור - - -

היו"ר איתן כבל:

לא, סליחה. לא, זה לא היה הסיכום. הסיכום היה שאתם תשבו ביניכם ותיתנו לנו
נוסח.

אפרת נחלון:

לא לגבי זה.

אודי אדירי:

יש נוסח.

היו"ר איתן כבל:

חברים, אפשר? בבקשה, תקריאו.

אודי אדירי:

יש נוסח, תקריאו.

אתי בנדלר:

רגע, אני מבקשת לפני שקוראים לדעת על איזה סעיף מדובר. אני רוצה, בבקשה,
ברשותכם, קודם כל לראות על מה ניתן להצביע מתוך סעיף 4 שטרם הוצבע. אז לגבי
פסקה (3), סעיף קטן (ב1ב), בפסקאות (1) ו-(2), אתם אומרים שאין בעיה? לא
הייתה שום בעיה? אז אני מבקשת להצביע על (ב1ב) הרישא ופסקאות (1) ו-(2)
שבו.

היו"ר איתן כבל:

אוקיי, תודה. מי בעד? ירים את ידו. אושר.

הצבעה

בעד – רוב

נגד – מיעוט

נמנעים – אין

סעיף 3(ב1ב)(1) ו-(2) – אושר.

יעקב אשר (יהדות התורה):

זה כפוף לרביזיה, אם נצטרך.

היו"ר איתן כבל:

בסדר גמור, שמעתי אותך.

יעקב אשר (יהדות התורה):

אני מזכיר את זה, שלא תשכח, אדוני, זה הכול. אני נותן לך לרוץ קדימה, אתה
יודע.

היו"ר איתן כבל:

תודה רבה. אתה מבין את האבסורד המטורף שפה? שהקואליציה היא הבעיה שלי כל
הזמן.

יעקב אשר (יהדות התורה):

אני יודע שאתה איש אחראי, מה לעשות.

היו"ר איתן כבל:

סמוטריץ בא ונותן לי שיעור בהליכות ונימוסים. אתה מבין? הייתי צריך להשאיר
את זה להם. בבקשה, חברים.

אתי בנדלר:

בפסקה (3), חברת חלוקה באזור תעשייה, אנחנו ביקשנו התייחסות מדוע ניתן לתת
רישיון רק אם היא הגישה את הבקשה עד ה-3 ביוני 2018 ואמרתם שתבחנו את השאלה
הזאת. יש לכם כבר תשובה?

אפרת נחלון:

כן, מיכאל יציג אותה, לגבי אזורי התעשייה והתעריף.

מיכאל מקייה:

כן, שוב פעם, המועד שנבחר נועד מצד אחד לא להפר התחייבויות שלטוניות, מצד
שני לצמצם ככל שניתן את הקבוצה הזו. אין לנו שום כוונה להסדיר ברישיון את
הפעילות שלהם ולכן אנחנו לא חושבים שיש מקום לשנות את המועד הזה. שוב פעם,
אם אנחנו נורא רוצים לקשור את זה להצעת החוק אז אפשר את מועד הקריאה
הראשונה, או את מועד הנחת הצעת החוק, שזה אותו יום - - -

אתי בנדלר:

זה אותו תאריך במקרה. גם אפשר לקבוע את מועד ההחלטה של ועדת הכנסת על פטור
מחובת הנחה.

מיכאל מקייה:

אפשר גם, מה שבא לכם, אם אתם רוצים לקשור את זה לכנסת - - -

היו"ר איתן כבל:

בכל אופן אני כבר קיבלתי גם על זה התייחסות, כבר שלחו לי את זה כמה קיבוצים
וכל מיני כאלה, על המועד, אמרו לי שכבר המועד חלף.

מיכאל מקייה:

אבל מועד חקיקת החוק, זה פותח לנו עכשיו ארבעה-חמישה ימים שאני לא יודע מה
יקרה בהם ולדעתי עשרות בקשות יוגשו.

אתי בנדלר:

למרות שנדרש כאן התנאי השני של חלוקה בפועל?

מיכאל מקייה:

כן.

אתי בנדלר:

זאת אומרת יש כאלה שמבצעים חלוקה בפועל בלא רישיון היום?

דרור וגשל:

והם יהיו פטורים מרישיון בעתיד. עוד פעם, הכוונה היא שלא להפסיק את אותם
אלה שחילקו, השאלה היחידה היא אם הם יעשו את זה עם רישיון או בלי רישיון.

אתי בנדלר:

אז לפחות אני מציעה לכתוב את המועד שבו הצעת החוק פורסמה.

היו"ר איתן כבל:

אתי, יש לי בקשה. עד יום חמישי אתם תשברו את הראש. אנחנו ניתן עכשיו את
ההצעה של אתי ואני מבקש שתשברו את הראש. שלא נצא קצת פאתטיים, בכל זאת
חקיקה ראשית בחוק כזה, אתה חונן לאדם דעת, שבכל זאת תיתנו תאריך ש - - -

אודי אדירי:

מה ההצעה, אתי?

אתי בנדלר:

אני חשבתי שראוי לתת את מועד תחילת החוק, בדיוק כמו שאתה כתבת לגבי חברת
החשמל.

היו"ר איתן כבל:

חבר'ה, אודי, חבל להתעכב. זה עניין שהוא חשוב, אבל הוא טכני. אני לא מזלזל
בו, אבל חבל עכשיו לעשות את החפירה פה.

אתי בנדלר:

במקרה הכי גרוע זה צריך להיות ערב פרסומו של תיקון מספר 16, כפי שיש לך
בפסקה (2)(א).

היו"ר איתן כבל:

נכון. אוקיי.

אתי בנדלר:

אז כרגע לא מצביעים על פסקה (3)?

היו"ר איתן כבל:

מצביעים, עם ההצעה שאת הצעת.

אפרת נחלון:

רגע, ההצעה היא הפרסום של הצעת החוק? כי אמרת שני דברים.

קריאה:

על הפרסום של הצעת החוק אפשר כבר להסכים.

היו"ר איתן כבל:

אני מציע, חברים, מועד פרסומה של הצעת החוק. אם תחליטו - - -

קריאה:

לא, זה בסדר.

אפרת נחלון:

זה בסדר גמור.

אתי בנדלר:

זה יהיה עד כ"ו בתמוז התשע"ח , 9 ביולי.

היו"ר איתן כבל:

אני יכול להצביע על זה?

אתי בנדלר:

כן.

קריאה:

אתה נשארת לבד.

היו"ר איתן כבל:

זו לא פעם ראשונה. מכיר את זה גם אמיר, גם אודי אדירי מכיר את זה. העיקר
מלחמות, הממשלה, זה, מלחמת איך, מה, מי.

אתי בנדלר:

אוקיי. אדוני מאשר את זה? פסקה (3) עם התיקון בתאריך שבפסקת משנה (א).

היו"ר איתן כבל:

כן. אני מאשר.

הצבעה

בעד – רוב

נגד – מיעוט

נמנעים – אין

סעיף 4(3), בכפוף לתיקון בפסקת משנה (א) – אושר.

אתי בנדלר:

עכשיו יש את סעיף קטן (ב1ג).

אפרת נחלון:

אנחנו אלה שמקודם ביקשו שלא להצביע עליו. אנחנו רק נבקש לא להצביע עדיין על
(ב1ד), אבל על (ב1ג) אפשר.

היו"ר איתן כבל:

אוקיי, תודה. עוד משהו, אתי?

אתי בנדלר:

יש את הטענה הכללית, שאי אפשר לתת רישיונות חלוקה - - -

היו"ר איתן כבל:

אבל לא קיבלתי את הטענה הזו.

אתי בנדלר:

- - למי שאינו חברת חשמל.

היו"ר איתן כבל:

אני מצביע על זה. אושר.

הצבעה

בעד – רוב

נגד – מיעוט

נמנעים – אין

סעיף קטן (ב1ג) – אושר.

היו"ר איתן כבל:

על (ב1ד) אני לא מצביע. הלאה, (4). אין בעיה?

אתי בנדלר:

אין בעיה.

היו"ר איתן כבל:

תקריאי את סעיף (4).

אפרת נחלון:

הקראנו אותו.

היו"ר איתן כבל:

אוקיי, תודה, אז אני מצביע על פסקה (4).

אתי בנדלר:

על פסקה (4) שמתקנת את סעיף קטן (ב2).

היו"ר איתן כבל:

מי בעד? ירים את ידו. תודה. הסעיף אושר.

הצבעה

בעד – רוב

נגד – מיעוט

נמנעים – אין

סעיף 4(4) – אושר.

היו"ר איתן כבל:

על סעיף 5. אנחנו מדלגים.

קריאה:

אבל יש את התוספת, ברשומות, באתרי אינטרנט, את לא רוצה להוסיף את זה?

אפרת נחלון:

לא, כשאנחנו נדבר על (ב1ד) אז גם נוסיף את זה.

רפי רייש:

רגע, מדלגים כי מאשרים? אפשר להעיר הערה בכל מקרה לגבי 5 או שלא?

היו"ר איתן כבל:

לא, אנחנו לא מקריאים אותו.

אפרת נחלון:

אתי, אני רק מזכירה את מה שרצית, עדכון של הרשומות. אני לא יודעת אם את
רוצה שהוועדה תצא עם נוסח לסעיף?

אתי בנדלר:

זה מופיע לאחר מכן במספר סעיפים, אני רוצה לומר משהו. לגבי נושאים מסוימים,
למשל הכללים, אמות המידה, כללים אלה ואחרים, צריכים לפרסם ברשומות. אני
ביקשתי שבכל מקום בחוק שבו יש חובה לפרסם ברשומות הכללים האלה ואמות המידה
יפורסמו גם באתר הרשות, וקיבלתי לכך הסכמה.

היו"ר איתן כבל:

מצוין.

אתי בנדלר:

אז אני מציעה שבמקום שאני אעלה את זה בכל מקום מתקבלת עכשיו החלטה, אדוני
יצביע על כך ואנחנו נתקן את זה בכל מקום בחוק.

היו"ר איתן כבל:

אוקיי, אז אני מעלה להצבעה את מה שהעלתה היועצת המשפטית לגבי הפרסום באתר.
מי בעד? ירים את ידו. תודה, אושר.

הצבעה

בעד – רוב

נגד – מיעוט

נמנעים – אין

תיקון היועמ"ש: כללים ואמות מידה יפורסמו באתר הרשות – אושר.

יעקב אשר (יהדות התורה):

על זה לא תהיה רביזיה.

היו"ר איתן כבל:

הלאה, 6.

אפרת נחלון:

אז אנחנו עוברים לסעיף 6.

6.  תיקון סעיף 6. בסעיף 6 לחוק העיקרי –

(1) בסעיף קטן (ד1), במקום "חלוקה, ייצור" יבוא "הולכה, חלוקה, ייצור"
    והסיפה החל במילים "למעט כאמור" – תימחק;

(2) בסעיף קטן (ו) – בטל;

(3) בסעיף קטן (ח), פסקאות (2) ו-(3) – יימחקו.

אנחנו בעצם עושים פה את ההתאמה של סעיף 6 למבנה המוצע של המשק. בסעיף 6(ד1)
מדובר על כלל ראשון לניהול מערכת ושהוא לא יכול להיות בעל שליטה בבעלי
רישיונות אחרים. היום בעל רישיון הולכה לא מנוי שם, אנחנו מוסיפים אותו
לרשימה.

נילי אבן-חן:

לא שומעים.

אפרת נחלון:

אני אומרת שהתיקון שאנחנו עושים לסעיף 6(ד1), אנחנו הוספנו את המילה
'הולכה'. המשמעות היא שבעל רישיון לניהול מערכת לא יוכל להיות בעל שליטה
בבעל רישיון הולכה. כבר היום הוא לא יכול להיות בעל שליטה בבעל רישיון
ייצור, חלוקה והספקה, אנחנו פשוט מוסיפים לרשימה גם את ההולכה. הסיפה נמחקת
כי היא מתייחסת לסעיף שכבר נמחק במסגרת התיקונים הקודמים.

סעיף קטן (ו) זה סעיף שאומר שלא יינתן רישיון הולכה למי שמחזיק אמצעי שליטה
בבעל רישיון ייצור או בבעל רישיון חלוקה. מכיוון שאנחנו כן מתכוונים לתת
רישיון הולכה לחברה ממשלתית שאנחנו יודעים שתהיה לה חברת בת שתעסוק בייצור,
מוצע לבטל את הסעיף הזה.

בסעיף קטן (ח), שמדבר על מתן רישיון חלוקה, אנחנו מציעים לבטל את סעיף (2)
שאומר שלא יינתן רישיון חלוקה אם מבקש הרישיון מחזיק אמצעי שליטה בבעל
רישיון ייצור ולאחר קבלת הרישיון המבוקש יחזיק 10% או יותר מהיקף החלוקה
במשק החשמל. בפסקה (3), זה מדבר על מישהו שיחזיק 25% או יותר מהיקף החלוקה
במשק החשמל. הסיבה היא שברור לנו שאחד הגורמים שיקבל רישיון חלוקה יחזיק
הרבה יותר מהאחוזים האלה ואין טעם שזה יישאר בחוק במבנה שאנחנו מציעים.

היו"ר איתן כבל:

אוקיי. התייחסות, אם יש למישהו הערות.

אתי בנדלר:

אני מבקשת להתייחס לסעיף קטן (ט) שאותו לא מוצע לתקן. סעיף קטן (ט) בחוק
העיקרי. אחרי שהסעיף הזה קובע לאורכו שיעורי החזקה שונים לבעלי רישיונות
והגבלות וסייגים וכו', בחקיקה ראשית, יש את סעיף קטן (ב) שאומר ש'השרים,
בהתייעצות עם רשות החברות הממשלתיות, כמשמעותה בחוק החברות הממשלתיות רשאים
לקבוע שיעורים שונים מהשיעורים הקבועים בסעיפים קטנים (ז) ו-(ח) אם נוכחו
כי הדבר חיוני לקידום מטרת החוק', כשמטרת החוק זה גם קידום התחרות, 'כאמור
בסעיף קטן (1), וכן לקבוע הגבלות נוספות על ההגבלות האמורות בסעיף זה למתן
רישיונות'.

אני מוכרחה לומר שבחקיקה של היום סעיף כזה לא היה עובר בלי אישור פרלמנטרי,
כי נראה לי שלקבוע שיעורי החזקות מותרים או אסורים בחקיקה ראשית ואז להתיר
לשנות אותם בלי אישור פרלמנטרי נראה לי לא נכון.

היו"ר איתן כבל:

מה את מציעה?

אתי בנדלר:

אני קודם כל מציעה שזה יהיה גם באישור ועדת הכלכלה. זה דבר אחד. ודבר שני,
אני רציתי לשאול את נציגי הממשלה האם בשינוי השיעורים כאן אתם מקבלים גם את
חוות דעת רשות ההגבלים העסקיים, הגם שהיא לא נקובה כאן, לא מנויה כאן
בסעיף, או ש - - -

היו"ר איתן כבל:

האם דעתה נשמעת?

אתי בנדלר:

נשמעת בעניין הזה.

אפרת נחלון:

רשות ההגבלים העסקיים, אתה רוצה לומר? הם היו איתנו.

קריאה:

יכול להיות שאפשר לבטל את הסעיף הזה.

מיכאל מקייה:

אתי, אני מציע דבר אחד. אנחנו נחזור עד מחר עם תשובה סופית. פשוט על
פניו - - -

היו"ר איתן כבל:

אני כבר אומר לך, חבל, מיכאל.

אמיר רשף:

היא לא רוצה למחוק, היא רוצה - - -

היו"ר איתן כבל:

אמיר, הבנו. תהיו קשובים, בבקשה. אומרת היועצת המשפטית, אחת מן השתיים, או
היא ממליצה לוועדת הכלכלה, שיהיה באישור ועדת הכלכלה פלוס האם תישמע עמדת
הממונה על ההגבלים, או לחלופין, אם אתם רוצים למחוק את זה, תחליטו.

אפרת נחלון:

אנחנו רק נאמר, לגבי התייעצות עם הממונה על ההגבלים, עכשיו אני הבנתי את
הערתך, אני חשבתי שאת מתכוונת לעצם התיקון שהצענו. לגבי ההערה שלך, ממילא
כשירצו לתת רישיון רשות ההגבלים הכריזה על כל מיני תחומים ככאלה שלפי חוק
הריכוזיות יהיה צורך לעשות התייעצות.

אתי בנדלר:

אז לכן אני שואלת אם עמדתה נשמעת כך וכך. לזה התכוונתי.

היו"ר איתן כבל:

האם הם בלופ או לא בלופ?

אפרת נחלון:

לפי חוק הריכוזיות - - -

אתי בנדלר:

אם הם בלופ בוודאות מכוח חוק הריכוזיות אז אין בעיה.

אודי אדירי:

מה שנשאר מהסעיף הזה זה רק 10% בחלוקה, נכון? זה מה שנשאר אחרי התיקון.

אפרת נחלון:

(ח)(1), כן.

אודי אדירי:

לא, רק לראות שאני מבין נכון, כרגע סעיף (ט) מתייחס למגבלת 10% בחלוקה.

אפרת נחלון:

זה 10% בייצור. הוא מחזיק אמצעי ובעל שליטה אשר מחזיק 10% יותר - - -

אתי בנדלר:

- - - רישיון ייצור. הגבלות ב - - -

אפרת נחלון:

את זה אישרנו, אודי, ומחקנו את (2) ו-(3) שמדברים על ההיקפים של החלוקה.

אודי אדירי:

'לא יינתן רישיון ייצור אם התקיים מבקש רישיון מחזיק אמצעי שליטה בבעל
רישיון חלוקה - - -

אפרת נחלון:

אנחנו ב-(ח), לא ב-(ז).

אודי אדירי:

(ח)(1).

אתי בנדלר:

אנחנו מדברים קודם כל על (ז) ואחר כך על (ח)(1).

אודי אדירי:

רק שנייה, רק אחרי התיקונים שלנו, כשנראה מה נשאר בתוקף מבחינת סעיפים (ז)
ו-(ח).

אתי בנדלר:

(ז) לא נגעתם.

היו"ר איתן כבל:

חברים, אודי, אנחנו עכשיו לא מחלקת בדיקה, תבואו מחר תגידו לנו את מה שאתם
רוצים. חבל סתם, טורח ציבור קוראים לזה בבית הכנסת. אז מה אני יכול להצביע?

אתי בנדלר:

אני אגיד לך, אין כאן התייחסות לסעיף קטן (ט) בהצעה שלהם, אני אגב התיקון
של סעיף 6 - - -

היו"ר איתן כבל:

אז אני מצביע על זה ובכל מקרה מחר הם צריכים לחזור אלינו עם (ט).

לאה ורון:

או שלא.

היו"ר איתן כבל:

בכל מקרה הם צריכים לחזור, להגיד לנו, אם משאירים את (ט) אז אני מבקש
להראות את (ט).

לאה ורון:

ואם אתה לא מצביע על סעיף 6 אז פסקה (ט) נשארת בת ערובה בעניין סעיף 6. אם
לא - - -

היו"ר איתן כבל:

כל החוק הוא בן ערובה. מה אני יכול כבר לאשר אני - - -

לאה ורון:

לאשר אתה מאשר.

היו"ר איתן כבל:

את לימדת אותי. תודה. לכן אני אומר את זה בעניין הזה, נשאיר את (ט) ב'מצריך
עיון'.

אתי בנדלר:

אני רק רוצה לומר, בסעיף 6, אדוני יצביע, יחליט עכשיו לגבי פסקאות (1), (2)
ו-(3), אבל ברור שתהיה פה גם פסקה (4) שתתייחס לסעיף קטן (ט).

אודי אדירי:

זו דרישת הוועדה כרגע.

היו"ר איתן כבל:

כן. בכל מקרה, תודה, אושר.

הצבעה

בעד – רוב

נגד – מיעוט

נמנעים – אין

סעיף 6 (בכפוף להערת היועמ"ש) – אושר.

היו"ר איתן כבל:

הלאה. 7.

אפרת נחלון:

7.  תוספת סעיף 6א. אחרי סעיף 6 לחוק העיקרי יבוא:

  "6א. הוראות מיוחדות לעניין חברה ממשלתית.

(1) חברה ממשלתית שקיבלה רישיון חלוקה, רישיון הספקה ורישיון הולכה, לפי
    הוראות סעיף 4(ב1)(2), או חברה בת של חברה כאמור - - -

ופה אנחנו מבקשים להוסיף 'לא יחול עליה סעיף 3(ב)(1)(ב) זה בתגובה להערות
פורום היח"פים. אנחנו תיכף נסביר.

אתי בנדלר:

לא יחול עליה איזה סעיף.

אפרת נחלון:

סעיף 3(ב)(1)(ב).

  לא יינתן לה רישיון ייצור והיא לא תעסוק בפעילות, לרבות בפעולות, כמפורט
  להלן, בין בעבור עצמה ובין בעבור אחר שעוסק או מעוניין לעסוק בפעילות:

(1) ייצור, לרבות תכנון הנדסי, פעולות תכנון לפי חוק התכנון, הקמה, תפעול,
    תחזוקה או שחלוף, הכול לגבי יחידות ייצור אשר משמשות או צפויות לשמש את
    משק החשמל;

(2) ייעוץ בנוגע לפעולות האמורות בפסקה (1).

(2) בסעיף זה, "יחידת ייצור" – מערכת טכנית הכוללת מחולל (גנרטור) אחד, אשר
    מיועדת להמרת אנרגיה ממקור מסוים לאנרגיה חשמלית או לאנרגיה חשמלית
    ותרמית שימושית או לאנרגיה חשמלית ומכנית שימושית, ואם מערכות הנעת
    המחוללים (גנרטורים) קשורות בקשר טכנולוגי לשם ניצול מרבי של אותו מקור
    אנרגיה – מערכת טכנית כאמור הכוללת יותר ממחולל (גנרטור) אחד."

בעצם הסעיף הזה מדבר על איסור על חברה ממשלתית שקיבלה רישיון חלוקה, הספקה
והולכה, שלמעשה יהיה מדובר בחברת החשמל, לעסוק בנושאים מסוימים שנוגעים
לייצור ופעולות נוספות שנוגעות לזה, שזה כולל תכנון הנדסי, פעולות תכנון
לפי חוק התכנון, הקמה, טיפול, תחזוקה או שחלוף.

היו"ר איתן כבל:

המשרד להגנת הסביבה פה?

אודי אדירי:

הם יצאו. היא יצאה. אין לה הערות מיוחדות. אמרתי לה שאם יהיו דברים שנוגעים
לסעיף בהמשך לגבי שקילת שיקולים סביבתיים, אם יהיו הערות לוועדה או דרישות
שינוי אנחנו - - -

היו"ר איתן כבל:

אוקיי, טוב. הלאה.

אפרת נחלון:

אני רק אחדד. התוספת שביקשנו להוסיף לגבי לא יחול עליה סעיף 3(ב)(1)(ב).
סעיף 3(ב)(1)(ב) זה בעצם הפטור מרישיון אגירה, אז על מנת להניח פה את דעת
הנוכחים אנחנו מבהירים שחברה שכזאת לא תוכל לבצע אגירה בפטור מרישיון, בכל
מקרה היא תצטרך לעבור דרך ה - - - כדי לקבל רישיון וככה אפשר יהיה להשגיח,
לראות שלא נעשית איזה שהיא אגירה שאין כוונה שהיא תיעשה.

היו"ר איתן כבל:

הערות, ברשותכם.

עמית קריספין:

אני חושב שזה צריך להיות חברה שקיבלה רישיון חלוקה או רישיון הולכה ולא
'ו'.

אפרת נחלון:

אבל אנחנו מדברים פה על חברה מאוד מסוימת.

היו"ר איתן כבל:

למה 'ו' חשוב יותר?

עמית קריספין:

כי היום אנחנו מדברים על אותה חברה שעושה גם את זה וגם את זה, אבל מחר זה
יכול להיות שתי חברות נפרדות.

אפרת נחלון:

אבל הרציונל שלכם להגבלה זה שאתם חוששים מהכוח של זה שהיא בכמה מקומות. אם
איכשהו זה יתפצל ליותר מחברה אחת אפשר יהיה לבוא ולדבר על הדברים.

אמיר רשף:

זו לא הכוונה, שמה שאנחנו מניחים פה שזה יתפצל.

עמית קריספין:

אני אומר מה אנחנו חוששים. אנחנו חוששים מזה שמי שמתעסק בהולכה או בחלוקה
יתעסק גם בייצור. זה החשש שלנו. זאת אומרת אנחנו חושבים שמי שמחזיק את
התשתית של הולכה או חלוקה לא צריך להתעסק בייצור, לכן אנחנו אומרים 'או'.

אודי אדירי:

ובעל רישיון מחלק היסטורי?

דרורה ליפשיץ:

לא, זה סעיף של חברה ממשלתית.

אמיר רשף:

אין פה הרבה אפשרויות, זו חברה ממשלתית.

נתי בירנבוים:

אבל, אמיר, כמו שהיועצת המשפטית של הוועדה אמרה, יכול להיות שבעתיד יהיה
מצב, עוד פעם, זה היפותטי, שאותו ספק שירות חיוני או החברה הממשלתית שאנחנו
מדברים עליה לא תהיה בעולם החלוקה. מכיוון שאנחנו צופי פני עתיד והחוק הזה
הוא כנראה ל - - -

היו"ר איתן כבל:

מה אתם אומרים? השאלה היא כזו, האם - - -

דרורה ליפשיץ:

רגע, אנחנו צריכים את רשות ההגבלים.

אמיר רשף:

בהצעה שלנו חברת החשמל עושה הולכה וחלוקה - - -

אפרת נחלון:

אם אנחנו - - -

היו"ר איתן כבל:

אפרת, אחד, אחד.

אמיר רשף:

אני אגיד לך מה מונח פה בהצעה הממשלתית, מי שעושה את ההולכה והחלוקה זה
חברת חשמל, בואו נגיד את זה ככה, ולכן איסור הייצור צריך לחול על חברה שהיא
חברת חשמל. אנחנו לא מנסים לספר פה איזה סיפור אחר.

אודי אדירי:

אם יעשו שינוי חקיקה כללי שחברת חשמל לא מחלקת ידונו אם היא יכולה לייצר.
כרגע הצעת החוק אומרת שהיא לא - - -

היו"ר איתן כבל:

חברים יקרים, יש פה שאלה פשוטה, מה שהוא אומר, האם העובדה שעכשיו כתוב 'ו'
עלול מבחינתם לייצר מצב שהם לא רוצים שיקרה. אתם יכולים לתת תשובה 'לא אכפת
לנו שיקרה', אבל אני אומר נכון לרגע זה, לפי מה שהם אומרים, הם חוששים
שהמילה 'ו' חוסמת, או עלולה לחסום אותם בעתיד.

אודי אדירי:

אני סבור שבהתאם למצב שמקודם על פי הצעת החוק הזו והרפורמה הזו אין משמעות
להפיכת ה-'ו' ל-'או'. ה-'ו' עונה על הצורך שחברת החשמל לא תעסוק בייצור
באופן מוחלט. אם יהיו שינויים מבניים אחרים במשק אנחנו צריכים - - - למה
להגיד היום - - -

אתי בנדלר:

מדובר על חברה ממשלתית שקיבלה רישיון חלוקה ורישיון הספקה ורישיון הולכה
לפי הוראות סעיף 4(ב1)(1) וזה הסעיף שנותן לחברת החשמל את שלושת הרישיונות.

היו"ר איתן כבל:

העניין ברור. אני מבין שאני יכול להצביע, אם כך. אני מעלה להצבעה, גברתי,
את סעיף 7. מי בעד? אוקיי, אני מאשר את סעיף 7.

הצבעה

בעד – רוב

נגד – מיעוט

נמנעים – אין

סעיף 7 – אושר.

היו"ר איתן כבל:

הלאה, 8.

אפרת נחלון:

8.  תיקון סעיף 7.

(1) בסעיף 7(א)(5) לחוק העיקרי, בכל מקום, אחרי "מערכת ההולכה" יבוא
    "וההשנאה".

אני רק אזכיר, אתי, גם פה את רצית שנתייחס בסעיף קטן (ו) - - -

אתי בנדלר:

נכון, לכן אני אמרתי, זה רשום לי כאן בצד. ההחלטה הייתה שבכל מקום, בכל
הסעיפים שבהם מדובר על פרסום ברשומות יבוא גם באתר הרשות.

אפרת נחלון:

אני רק אומר, במקומות שרלוונטיים. נניח היה - - -

לאה ורון:

בסדר, הוועדה החליטה שבכל מקום - - -

היו"ר איתן כבל:

עזבי עכשיו את זה.

אתי בנדלר:

לא, חשוב לציין שלא בכל מקום צריך. נבדוק את זה.

היו"ר איתן כבל:

בסדר. הלאה.

אתי בנדלר:

רגע, סעיף 8, אדוני מאשר?

היו"ר איתן כבל:

8(א).

אתי בנדלר:

כן, אתה צודק, 8(א).

היו"ר איתן כבל:

תודה, אושר.

הצבעה

בעד – רוב

נגד – מיעוט

נמנעים – אין

סעיף 8(א) – אושר.

היו"ר איתן כבל:

הלאה. (ב).

אתי בנדלר:

כאן יש בעיה. אין כאן את נציגי המשרד - - -

אפרת נחלון:

(2) אחרי סעיף 7 לחוק העיקרי יבוא:

  "7א. שיקולים של איכות הסביבה ובריאות הציבור.

  השר מוסמך, במסגרת הפעלת סמכויותיו לפי חוק זה ולשם קידום מטרות החוק,
  לשקול גם שיקולים של איכות הסביבה ובריאות הציבור, ככל שהדבר ניתן."

אתי בנדלר:

אני רוצה לומר שכשאני קראתי את הסעיף הזה שלא היה בתזכיר ולא היה בניסוחים
הקודמים התחלתי לצחוק ושאלתי בישיבה פנימית את החברים, 'היו הרבה מריבות עם
המשרד להגנת הסביבה, נכון?', אז הם צחקו, אבל לא גילו לי מה היה מאחורי
הדברים.

היו"ר איתן כבל:

שהשר אלקין התעניין בזה ולחץ?

אתי בנדלר:

אבל כמו שאמרתי, זה ממש צועק מתוך הסעיף.

אודי אדירי:

למה?

אתי בנדלר:

כי אם מדברים על שיקולים של הגנת הסביבה ובריאות הציבור השאלה היא אם באמת
מי שצריך לשקול את זה הוא שר האנרגיה או המשרד הייעודי בעניין הזה?

לאה ורון:

השרים הרלוונטיים.

אתי בנדלר:

אני לא יודעת. ברור לי שיש כאן פשרה, השאלה אם הפשרה היא נכונה.

אודי אדירי:

לא, אין כאן פשרה. קודם כל אני רק אגיד, אם נרצה לערוך שינוי, אז עדיף באמת
שזה יהיה בנוכחות נציגי המשרד להגנת הסביבה, ככל שזה רק אפשר, אבל הנוסח
הזה הוא לא פשרה במובן הזה שהייתה איזה שהיא בקשה של המשרד להגנת הסביבה או
של השר להגנת הסביבה.

היו"ר איתן כבל:

כן, הבנתי, רציתם להיות נחמדים עם עצמכם.

אודי אדירי:

לא, הייתה בקשה של המשרד להגנת הסביבה שבחוק יינתן מענה שאומר ששר האנרגיה
ישקול גם שיקולים סביבתיים. לא הייתה לרגע בקשה שזה יהיה השר להגנת הסביבה.
מדוע זה נדרש, להבנתם? מכיוון שזה לא ברור ללא הסעיף הזה ש - - -

אתי בנדלר:

שהשיקולים האלה רלוונטיים בכלל?

אודי אדירי:

לא, רלוונטיים ברור, אבל ככל שלשיקולים יש משמעויות, המשמעויות האלה יכולות
להיות משמעויות של עלויות ושל, בוא נאמר ככה, זה יכול לבוא על חשבון באיזה
שהוא מובן גם תכליות אחרות של החוק, אז לא ברור שהשר שוקל את השיקולים האלה
ולמשרד להגנת הסביבה זה היה חשוב. אבל אם אתם - - -

אתי בנדלר:

אני לפחות מסתייגת. זה ברור לי שאם זו הצעת חוק ממשלתית אז לא יבוא, לא השר
להגנת הסביבה ולא שר הבריאות ויגידו 'תשנו את זה, אנחנו רוצים להכניס את
נציגינו או להשמיע את עמדתנו' וכיוצא בזה, אבל המילים 'ככל שהדבר ניתן'
נראות לי מילים מיותרות ומסייגות במקום שלא צריך. שיקולים הוא יכול לשקול
ולומר 'אני שוקל את השיקולים האלה, אבל בהתחשב בנתונים אלה ואלה ואלה ואלה,
השיקולים האחרים גוברים על שיקולי הבריאות או שיקולי הגנת הסביבה'. מה שאתה
מטיל עליו כאן זה רק לשקול את השיקולים, אז מה אתה אומר, שהוא ישקול ככל
שהדבר ניתן? לשקול את זה הוא תמיד צריך.

היו"ר איתן כבל:

אני יכול להסביר מה אני רוצה? תודה. תראו, אם לא הייתם מכניסים את זה אז או
שהייתי מעלה את זה או שלא הייתי מעלה את זה, בסדר? אבל מרגע שהעלינו את זה
בואו לא נכדרר ברחבה, בואו נהיה רציניים בעניין. אם המשרד להגנת הסביבה
יבוא ויגיד שהוא מסתפק, אני לא בטוח, צריך - - -

אתי בנדלר:

אז צריך את משרד הבריאות. יש פה שיקולי בריאות הציבור.

היו"ר איתן כבל:

כן, צריך פה, או בהסכמה, או בהתייעצות. אני יודע שאתם לא אוהבים את המילים
האלה, אני יודע, אדירי, אבל צריך למצוא משהו שלא הופך את הנוסח הזה לאות
מתה.

אודי אדירי:

אני לא חושב שהוא אות מתה, אני חושב שהוא מאוד מחייב. דבר אחד נכון, שבשנים
האחרונות מבחינת לפחות השר הנוכחי, זה כאילו הוא ממילא עושה את זה.

היו"ר איתן כבל:

מי, השר להגנת הסביבה? בירושלים בעיקר.

אודי אדירי:

שר האנרגיה.

היו"ר איתן כבל:

אה, חשבתי השר להגנת הסביבה.

אודי אדירי:

אבל עובדה שבחוק משק החשמל נכנס שקילת שיקולים סביבתיים בהקשר הזה. יש לה
משמעות, למשרד להגנת הסביבה היא מאוד חשובה. אנחנו לא מוכנים להכניס
כאן - - -

היו"ר איתן כבל:

אודי, אתה מתפתל, עזוב את זה.

אודי אדירי:

לא.

היו"ר איתן כבל:

אתה כן.

אודי אדירי:

לא, אני אגיד לך, לגבי 'ככל שהדבר ניתן', מגיבה היועצת המשפטית בפרשנות שאם
לא כותבים את זה אז זה חייב.

אתי בנדלר:

חייב לשקול. כן, אני רוצה שהוא יהיה חייב לשקול, בהחלט. הוא יכול לומר
שהשיקול הזה כרגע הוא פחות רלוונטי בגלל שיקולים אחרים ש - - -

היו"ר איתן כבל:

אבל הוא חייב.

דרורה ליפשיץ:

אפשר להגיד כמה מילים בכל זאת?

אתי בנדלר:

לעצם השקילה?

דרורה ליפשיץ:

לא, הסעיף הזה דווקא לא נולד מבקשה של המשרד להגנת הסביבה, שזה יהיה הם.
הסעיף הזה כן נולד מתוך הסכמה עם המשרד להגנת הסביבה ודווקא לבקשתם, לכן
באמת אם רוצים לעשות שינוי, אז ככל הניתן כדאי שהם יהיו נוכחים פה. הרעיון
היה, באמת לאור העובדה שלחוק משק החשמל יש שיקולים אחרים ולאו דווקא
שיקולים של איכות הסביבה ובריאות הציבור. לתת משקל לשיקולים האלה, אבל
להבהיר שזה משקל שהוא לא באותה רמה כמו השיקולים האחרים.

היו"ר איתן כבל:

תודה, יקירה. אני עושה ככה, אני אצביע על זה, אני אאפשר להם כשהם יבואו, אם
יהיו להם הערות - - -

לאה ורון:

להם או למשרד הבריאות?

היו"ר איתן כבל:

להם ולמשרד הבריאות, אני אאפשר לפתוח את הסעיף.

אתי בנדלר:

באיזה נוסח אתה מציע?

אפרת נחלון:

כמו שכתוב.

אתי בנדלר:

כולל המילים 'ככל שהדבר ניתן'? זאת אומרת אם השר - - -

היו"ר איתן כבל:

לא, אני הייתי מוריד את 'ככל שהדבר ניתן'. בריאות הציבור. למה ככל שהדבר
ניתן? אם היה לו כאב בטן באותו יום ולא הספיק? כאילו מה? בחיאת.

אודי אדירי:

היושב ראש, זה עניין שהוא במהותו משפטי. הרבה פעמים למדתי שהפרשנות שאני
חושב כקורא ההדיוט היא לא הפרשנות המשפטית המלאה, ומה שאני מבין, הפרשנות
המשפטית היא שברגע שלא כותבים 'ככל שהדבר ניתן' הוא חייב לשקול. חייב
לשקול? אחרי זה יגידו חייב לשקול, חייב להתייעץ. אנחנו אומרים, במקומות
שהדבר ניתן הוא ישקול, אפשר לטעון שבכל מקום זה ניתן.

אתי בנדלר:

מתי זה לא ניתן? תסביר לי מתי לא ניתן לשקול שיקולים כאלה.

היו"ר איתן כבל:

אודי, לא מתאים לך.

אמיר רשף:

כשצריך לקבל החלטות שקשורות למלאי חירום בעת מלחמה, לא תמיד זה ניתן.

אתי בנדלר:

מה, לשקול? הוא יכול לשקול ולהגיד שזה לא רלוונטי בשעת חירום.

היו"ר איתן כבל:

הוא שקל.

אודי אדירי:

אבל, אתי, אנחנו עושים הנחות איך שנוח לנו. אני אומר לך, אני כקורא הדיוט
חשבתי שזה - - - עם מטרות החוק, אבל הסבירו לי שהפרשנויות המשפטיות הן
אחרות, עכשיו אפשר לטעון, באותה מידה שאת אומרת שתמיד אפשר לשקול, אז לשקול
משמעותו לבחון, לבחון משמעותו לקבל עמדה מגורמים נוספים שאחראים על התחום,
הפרשנות המשפטית הולכת כאן מאוד רחוק ולכן היא מסויגת.

היו"ר איתן כבל:

יש בזה.

אתי בנדלר:

אני מבקשת לבדוק את הנושא, ככל שהדבר ניתן, אדוני.

היו"ר איתן כבל:

אני רוצה ככה להגיד, אני מעלה את זה להצבעה בנוסח הזה המלא, היועצת המשפטית
תשקול את הדברים ככל שניתן וכמובן שלכשיגיעו הנציגים של המשרד או יבקשו
שנעשה רביזיה לסעיף הזה אני אעשה אותו בלי שום בעיה.

אז אני מעלה להצבעה את סעיף 8(ב) - - -

אתי בנדלר:

אני חשבתי שאתה רוצה לאפשר לי לבחון את ה - - -

היו"ר איתן כבל:

אמרתי שאני בכל מקרה אאפשר לך ואם צריך אנחנו נוריד את זה או נשנה את זה.
אני רוצה להצביע על זה ואני אעשה על זה רביזיה. אמרתי את זה גם לגבי המשרד
להגנת הסביבה, אם יבקש את זה.

מי בעד? ירים את ידו. תודה. הסעיף אושר.

הצבעה

בעד – רוב

נגד – מיעוט

נמנעים – אין

סעיף 8(ב) – אושר.

רועי פולקמן (כולנו):

אני יכול להגיש רביזיה?

היו"ר איתן כבל:

אתה יכול לשתוק עכשיו.

לאה ורון:

סעיף 9.

אפרת נחלון:

סעיף 9. אני רק אומר, אני אקריא אותו, אבל הוא מתייחס לסעיף 5 שאותו לא
הקראנו, אז אני מניחה שתרצו להצביע עליו ביחד.

9.  תיקון סעיף 9.

  בסעיף 9(א) לחוק העיקרי, אחרי "מתנאי הרישיון" יבוא "ובכלל זה חובה לגלות
  מידע כנדרש לפי סעיף 5(א1)(2)".

אפרת נחלון:

הרעיון הוא פשוט לחדד את החובה, שדיברנו עליה, שאנחנו רוצים שתהיה לבעל
רישיון חלוקה חובה לגלות מידע שנמצא בידיו שהתקבל ממונים. סעיף 9 זה סעיף
שכבר היום נותן לרשות סמכות לבטל רישיון או להתלות אותו, או להוסיף תנאים,
כללים וחובות או לשנות אותם אם הופר תנאי מתנאי הרישיון או עוד נסיבות
שכתובות בסעיף. אנחנו פשוט רוצים לחדד גם את הנושא של חובה לגלות מידע
כנדרש. כלומר גם בלי התיקון זה יה נכלל בגדר זה, אבל פשוט, בגלל החשיבות
שאנחנו מייחסים לגילוי המידע, אנחנו רוצים שזה יופיע במפורש בנוסח של
הסעיף.

עכשיו, ההפניה פה לסעיף 5, זה סעיף שעוד לא הקראנו. הכוונה היא לגלות מידע,
סעיף 5 שאותו לא הקראנו, אבל מדובר שם על חובה לגלות מידע שהתקבל מהמונים,
בעצם לפי ההסדרה שתקבע הרשות. הרשות תקבע גם הסדרה שמתייחסת גם לבעלי
רישיונות הספקה, היא יכולה לקבוע גם הסדרה שמתייחסת לבעל רישיון לניהול
המערכת, כדי שיהיה לו את המידע שהוא צריך כדי לעשות את הפעילות שלו.

רועי פולקמן (כולנו):

ואם אנחנו רוצים שהמידע הזה יהיה זמין בכלל?

אמיר רשף:

למי?

אפרת נחלון:

בעיקרון זה מידע של ה - - -

היו"ר איתן כבל:

זה שלו.

רועי פולקמן (כולנו):

צריכה להיות הגדרה שצריכה להיקבע בנהלים לאיזה API לאיזה שהוא מנגנון שבו
המידע - - - אם אני רוצה לקבל את המידע הזה. דרך אגב, עשינו בדיוק את המודל
הזה עם חשבונות הבנקים, שבו עשינו מאסט ריד כזה, שבו המידע זמין ואז הצרכן,
יכולים לקום לך כל מיני אפליקציות שיכולים להשתמש במידע הזה.

דרור וגשל:

עשינו את זה, גם במזון עשו את זה וגם בהקשרים של התחבורה עשינו את זה.

היו"ר איתן כבל:

כן, תנו לו תשובה, אל תכדררו.

רועי פולקמן (כולנו):

לא, אבל, איתן, כאן אני אומר שהמידע חייב להיות נגיש לצרכן, המידע צריך
להיות בבעלות הצרכן. צריך להגדיר. אני לא הבנתי שהסעיף הזה עונה על הדרישה
הזאת, שהמידע צריך להיות זמין כדי שגורמים שלישיים, לא הספקה, לא הולכה, לא
כלום, גורמים, אפליקציות מידע יהיו זמינות למידע הזה.

דרור וגשל:

עוד פעם, זה לא כמו במזון, שאנחנו כותבים אותו, או כמו התחבורה, החלפים
לרכב, זה מידע פרטי ואישי.

רועי פולקמן (כולנו):

מאה אחוז. אני מבקש שיהיה - - -

אתי בנדלר:

אבל זה קשור - - -

רועי פולקמן (כולנו):

את זוכרת שדנו בזה בסעיף - - -

אמיר רשף:

רועי, אני רק אשלים לך את התמונה. יש סעיף שדילגנו עליו שקובע שרשות החשמל
תוכל לתת הוראות בדבר חובת גילוי מידע שנובע מה - - -

אתי בנדלר:

זה אותו סעיף 5(א1) שאליו מפנים.

אמיר רשף:

בדיוק. שם היא תקבע שלצרכן יש נגישות, למספקים הפרטיים שנכנסים - - -

היו"ר איתן כבל:

כשאודי אדירי נתן את הסקירה - - -

רועי פולקמן (כולנו):

אנחנו יודעים כרגע בנוסח שהמידע שהתקבל מהמונים האלה יכול להיות זמין לצרכן
כדי שאחר כך יוכל לבוא גורם, כלשהו, פרטי ולהשתמש בזה?

אתי בנדלר:

אנחנו עדיין לא יודעים את זה, אנחנו נדע את זה - - -

רועי פולקמן (כולנו):

נניח מבקש - - -

אתי בנדלר:

רגע. נדע את זה כשהוועדה תדון בתיקון לסעיף 5, היא דילגה על זה בינתיים.

רועי פולקמן (כולנו):

אוקיי, בסדר.

היו"ר איתן כבל:

פולקמן, שיהיה לך ברור, הסעיף שאתה מתייחס אליו, אני רוצה לראות אותו דבר
דבור על אופניו. אני גם התייחסתי אל העניין הזה כשאודי אדירי נתן את הסקירה
שלו, התייחסתי לעניין המונים וכל המידע שאגור בתוכו. אפילו התייחס לזה גם
יו"ר רשות החשמל.

רועי פולקמן (כולנו):

בסדר גמור.

היו"ר איתן כבל:

כן, מאיר.

מאיר רובין:

רציתי להציע שהמידע מהמונים, ברגע שהוא מגיע לחברת החשמל, יועבר למנהל
המערכת ויישמר שם תמיד, כשאם יש הסדרה של רשות החשמל, רשות החשמל תסדיר את
אופן המסירה של המידע באישור הצרכן למי שיזדקק לו, אבל ככה תותר התלות
בחברת החשמל.

היו"ר איתן כבל:

טוב, כש - - -

מאיר רובין:

לא, זה חשוב, כי בעתיד מספק יידרש לבקש את המידע הזה מחברת החשמל כרגע. אם
אתה מעביר אוטומטית את כל המידע למנהל המערכת מנותק הקשר בין מספק תחרותי
לבין חברת החשמל שמתחרה בו.

נתי בירנבוים:

זו גם עמדתנו, אגב, אבל כשנגיע לסעיף 5.

היו"ר איתן כבל:

אוקיי, בסדר גמור. אני אומר, לכשנדון בסעיף 5 אנחנו נרחיב בעניין. אתי?

אתי בנדלר:

לי אין הערות כי כאן זה רק הפניה.

היו"ר איתן כבל:

אז אני מצביע על סעיף 9, סעיף ההפניה. מי בעד? ירים את ידו. תודה. אושר.

הצבעה

בעד – רוב

נגד – מיעוט

נמנעים – אין

סעיף 9 – אושר.

היו"ר איתן כבל:

הלאה, 10.

אפרת נחלון:

10. תיקון סעיף 13. בסעיף 13 לחוק העיקרי –

(1) בסעיף קטן (ג), המלים "למעט המדינה" – יימחקו;

(2) אחרי סעיף קטן (ג) יבוא:

  "(ד) הוראות סעיף זה לא יחולו על המדינה."

אפרת נחלון:

סעיף 13 זה סעיף שאוסר על בעל רישיון או מי שמחזיק אמצעי שליטה בבעל רישיון
לרכוש או להחזיק אמצעי שליטה בבעל רישיון נוסף, אלא באישור הרשות. בסעיף
קטן (ג) יש איזה שהיא סנקציה, מתארים מה קורה אם מישהו כן עשה את מה שמתואר
בסעיף קטן (א) ואומרים שהדבר הזה לא יחול על המדינה. אנחנו חושבים שבמקום
שזה ייראה ככה מעין בדיעבדי, שכאילו אסור למדינה, אבל אם היא עשתה את זה
הסנקציה לא תחול עליה, אנחנו חושבים שיותר ראוי לשנות את זה ושיהיה סעיף
קטן (ד) שאומר שהוראות סעיף זה לא יחולו על המדינה כי ממילא ברור שהמדינה
היא גם בעלת שליטה ברישיון הרחב וגם היא תהיה בבעל רישיון לניהול מערכת.

היו"ר איתן כבל:

הערות. אתי, יש לך הערה? מישהו, יש לו הערה? מי בעד סעיף 10. ירים את ידו.
תודה.

הצבעה

בעד – רוב

נגד – מיעוט

נמנעים – אין

סעיף 10 – אושר.

בצלאל סמוטריץ (הבית היהודי):

רק בגלל שזה אתה, סומך עליך.

היו"ר איתן כבל:

אושר, תודה. יש לך באמת את כל הסיבות הטובות. אני לא סומך עליך בכל מקרה.

בצלאל סמוטריץ (הבית היהודי):

לא ביקשתי הדדיות.

רועי פולקמן (כולנו):

זה לא ייתנו יקבלו לא ייתנו לא יקבלו.

בצלאל סמוטריץ (הבית היהודי):

אנחנו אנשים ענייניים. אתה יודע מה? לא בגללך, בגלל לאה ואתי. זה המזל שפה
יש על מי לסמוך.

היו"ר איתן כבל:

אוקיי. 11.

אפרת נחלון:

טוב, אני רק אומר עוד משהו. לאה, אני מקווה שלא תכעסי עליי, אבל גם בסעיף
15(ב)(1) יהיה את הסיפור של ברשומות או באתר.

היו"ר איתן כבל:

בסדר, אוקיי, תמשיכי להקפיד להגיד לנו את זה למרות שביקשנו שלא. א

אפרת נחלון:

לא, חשוב לי שזה לא יגיע בסעיפים שבהם זה לא אמור להיות.

לאה ורון:

כמו שזה נראה את תפני את תשומת לב הוועדה בלי שום קושי.

אפרת נחלון:

11. תיקון סעיף 17.

  בסעיף 17(א)(2) לחוק העיקרי, במקום "מיצרן חשמל פרטי" יבוא "מבעלי רישיון
  ייצור, מבעלי רישיון אגירה או ממי שמייצרים או מבצעים אגירה של חשמל,
  הפטורים מחובת רישיון לפי סעיף 3(ב)(1)(א) או (ב), כולם או חלקם".

סעיף 17(א)(2) זה סעיף שמחייב בעל רישיון ספק שירות חיוני לרכוש חשמל ולתת
שירותי תשתית ושירותי גיבוי בהתאם לתנאי הרישיון. כרגע זה מדבר על רכישת
חשמל מיצרן חשמל פרטי. שוב, במסגרת התיקונים שאנחנו עושים בחוק הזה,
כשעסקנו בפעילות של אגירה, אנחנו חושבים שהרכישה צריכה להיות מבעלי רישיון
ייצור, כשבעלי רישיון ייצור זה יכול להיות לא רק יצרן חשמל פרטי כי גם חברת
החשמל או חברת הבת שלה למעשה תהיה בעלת רישיון ייצור וכיוון שמנהל המערכת
כבר יוצא ממנה אז היא צריכה לעשות את ההתחשבנות ואנחנו מוסיפים גם מבעלי
רישיון אגירה.

ואנחנו רוצים גם להתייחס למי שעושים ייצור או אגירה שפטורים מחובת רישיון.
אז את כל אלה אנחנו מוסיפים עכשיו לסעיף והחובה של בעל רישיון ספק שירות
חיוני תחוס גם ביחס אליהם.

היו"ר איתן כבל:

אוקיי. החבר'ה הפרטיים.

עמית קריספין:

אין הערות.

היו"ר איתן כבל:

אין אגירה, משהו?

נתי בירנבוים:

אנחנו ממלכתיים.

בצלאל סמוטריץ (הבית היהודי):

מה זה משנה מהמצב היום?

אמיר רשף:

שהיום מנהל המערכת יושב בתוך החברה.

היו"ר איתן כבל:

פה הוא הופך להיות גורם אובייקטיבי.

בצלאל סמוטריץ (הבית היהודי):

אבל למה זה צריך שינוי חקיקה?

אפרת נחלון:

כרגע כתוב 'ירכוש חשמל' - - -

אמיר רשף:

כי מנהל מערכת יוצא מחברת החשמל לחברה ממשלתית עצמאית נפרדת ועכשיו יהיה
מצב שמנהל המערכת יצטרך גם - - -

היו"ר איתן כבל:

זו אחת הנקודות החשובות.

אפרת נחלון:

הסעיף כרגע מדבר על לרכוש חשמל מיצרן חשמל פרטי, יצרן חשמל פרטי זה לא יצרן
חשמל שהוא חברת החשמל. אנחנו צריכים לעשות הסדרה שמתייחסת גם לחברת החשמל
וגם ל - - -

היו"ר איתן כבל:

פה תסמוך עליי.

בצלאל סמוטריץ (הבית היהודי):

עד היום אתה אומר זה עבד, רק שכשהמנהל היה בתוך חברת החשמל אז היא קנתה.

היו"ר איתן כבל:

בדיוק. אני כבר אומר לך, כשאומרים אחת מאבני הדרך המרכזיות, זה הוצאתו של
המנהל מתוך המערכת.

בצלאל סמוטריץ (הבית היהודי):

כן, ברור.

היו"ר איתן כבל:

אוקיי, מי בעד סעיף 11? ירים את ידו. תודה. מי נגד? תודה. הסעיף אושר.

הצבעה

בעד – רוב

נגד – מיעוט

נמנעים – אין

סעיף 11 – אושר.

היו"ר איתן כבל:

בבקשה, 12.

אפרת נחלון:

פה רק שאלה מקדימה לאתי. אתי, את בישיבה המקדימה נתת לנו כמה הערות, את
רוצה שאני אקריא כבר בהתאם להן?

אתי בנדלר:

אני מציעה שתגידי על מה הסעיף מדבר ומה היו ההערות ואז תקריאי את הנוסח
המתוקן, כי אני גם לא ראיתי את הנוסח המוצע החדש.

אפרת נחלון:

בסדר גמור. סעיף 19 לחוק העיקרי זה סעיף שמדבר על תכנית פיתוח. היום הסעיף
אומר שהשר, בהתייעצות עם הרשות ובהסכמת שר האוצר, רשאי לדרוש מבעל רישיון
ספק שירות חיוני, שרק אני אחדד, זה יכול להיות או בעל רישיון לניהול מערכת,
בעל רישיון הולכה או בעל רישיון חלוקה, להגיש תכנית פיתוח לצורך הפעילות של
בעל הרישיון, ואחרי שמאושרת תכנית פיתוח שכזו, גם בהתייעצות עם הרשות
ובהסכמת שר האוצר, אז בעל רישיון ספק שירות חיוני צריך לפעול בהתאם לתכנית
שאושרה.

במסגרת הרפורמה אנחנו רוצים שבעל רישיון לניהול מערכת הוא זה שיכין את
תכנית הפיתוח שלפיה יפעל בעל רישיון ההולכה, כלומר בעל רישיון ההולכה לא
יגיש תכנית פיתוח, למעט, אנחנו נגיע לזה בסוף, יש איזה שהיא הוראת מעבר
שמתייחסת לתכנית פיתוח של בעל רישיון הולכה ובעצם הדבר הזה יביא לכך שגורם
שהוא חיצוני לבעל רישיון ההולכה יציב לו את היעדים ולאן הוא צריך לשאוף
ואיך הוא צריך לפעול. בהתאם לזה אנחנו מציעים מספר שינויים בסעיף. אני
אקריא, אני אצביע על השינויים שאנחנו מציעים מהנוסח הכתוב בהתאם להערות של
אתי ונסביר את זה אחד אחד.

היו"ר איתן כבל:

בסדר, בבקשה.

אפרת נחלון:

12. תיקון סעיף 19. בסעיף 19 לחוק העיקרי –

(1) בסעיף קטן (א), במקום "מבעל רישיון ספק שירות חיוני" יבוא "מבעל רישיון
    לניהול המערכת ומבעל רישיון חלוקה", ובסופו יבוא "לרבות שינויים בתכנית
    שאושרו כאמור בסעיף (א4) ולחובות החלות עליו לפי כל דין ובכלל זה סעיף
    17";

(2) אחרי סעיף קטן (א) יבוא:

  "(א1) בעל רישיון לניהול מערכת יכלול בתכנית הפיתוח למערכת ההולכה
  וההשנאה שהוא מגיש לפי סעיף קטן (א), לוחות זמנים לביצוע הפעולות הכלולות
  בתכנית.

  (א2) טרם הגשת תכנית פיתוח למערכת ההולכה וההשנאה לאישור לפי סעיף קטן
  (א), יתייעץ בעל רישיון לניהול המערכת עם בעל רישיון הולכה בנוגע ללוחות
  הזמנים לביצוע הפועלות הכלולות בתכנית ולחלופות לפעולות אלה; התגלעו
  חילוקי דעות בין בעלי הרישיונות האמורים לגבי ההיתכנות לביצוע הפעולות,
  ובכלל זה ההיתכנות לביצוען בלוחות הזמנים כאמור (בסעיף קטן זה – מחלוקת)
  –

(1) יגיש בעל רישיון לניהול המערכת לשר, נוסף על תכנית הפיתוח כאמור שערך,
    גם את עמדת בעל רישיון ההולכה במחלוקת;

(2) יפרט השר, בפנייתו לרשות החשמל ולשר האוצר לפי סעיף 19(א), את המחלוקת.

  (א3) בעל רישיון חלוקה יערוך את תכנית הפיתוח לרשת החשמל המשמשת לחלוקה
  שהוא מגיש לפי סעיף קטן (א) בהתאם להנחיות בעל רישיון לניהול המערכת
  לעניין נקודות החיבור והשפעות הגומלין בין מערכת ההולכה למערכת החלוקה.";

  (א4) תכנית פיתוח שאושרה כאמור בסעיף קטן (א), יכול שתכלול הוראות לעניין
  אישור שינויים בתכנית ובכלל זה הגורם שיהיה מוסמך לאשרם.

אתי בנדלר:

את תקריאי אחר כך לאט את התוספות?

בצלאל סמוטריץ (הבית היהודי):

כן, קשה קצת לעקוב.

אתי בנדלר:

את (א4) וגם השינויים ב-(1).

אפרת נחלון:

בסדר גמור, אנחנו נפרט את זה, זה בהתאם להערות שהוועדה רצתה.

היו"ר איתן כבל:

אפרת, סליחה. כל עוד לא הגעת ל-(א4) עוד יכולתי, איך אומרים? להכיל את זה,
לעמוד בזה, אבל מרגע שהגעת ל-(א4) וזה - - -

אפרת נחלון:

אז אני רק אומר, (א4) - - -

היו"ר איתן כבל:

לא, תני לי רק להגיד, יקירה. מה שאני רוצה לבקש, אני לא מצביע על זה, אנחנו
נצטרך לפרסם את זה - - -

לאה ורון:

לפרסם את הנוסח.

היו"ר איתן כבל:

נוסח יהיה מחר לפני כולם.

לאה ורון:

אם היא תמסור לנו את הנוסח אז נוכל לפרסם.

היו"ר איתן כבל:

כן. בסדר, אפרת?

אפרת נחלון:

בשמחה.

היו"ר איתן כבל:

אז על הכיפק.

לאה ורון:

אז אפשר לקבל את הנוסח בדקות הקרובות?

אפרת נחלון:

בדקות הקרובות לא, כי אני צריכה מחשב כדי לשלוח לכם את הדבר הזה, זה
יקרה - - -

היו"ר איתן כבל:

אז מה אפשר להצביע מזה בכל זאת, אתי?

אתי בנדלר:

לא, בסעיף הזה אי אפשר.

היו"ר איתן כבל:

אוקיי, אז גמרנו.

בצלאל סמוטריץ (הבית היהודי):

אבל רגע, אתם רוצים לדבר על המהות? זה סעיף משמעותי מאוד.

היו"ר איתן כבל:

כן, כן.

בצלאל סמוטריץ (הבית היהודי):

אני חושב שהוא אחד המהותיים.

לאה ורון:

גם כל אלה של ניהול המערכת יבואו רק מחר.

היו"ר איתן כבל:

בצלאל, אנחנו לא נפתח את זה עכשיו. כי מחר גם צריכים לבוא אנשים נוספים,
שתי נציגות של העניין, אז למה סתם - - -

בצלאל סמוטריץ (הבית היהודי):

בסדר, מחר. רק להציע, מחר, לפני שנכנסים לקריאה תציגו שנייה את התפיסה שלכם
איך הולך תרשים הזרימה לעבוד, של כל התכנית הזאת, של לוחות הזמנים ושל
התמחורים ושל מי מאשר למי ומה התפקיד של השר ושל רשות החשמל ומה קורה אם
בעל הרישיון לא עומד בלוחות הזמנים שנקצבו לו לביצוע התכנית, איך
אפשר - - - ואחר כך נראה שזה נכנס בתוך ה - - -

היו"ר איתן כבל:

טוב, בואו נחזור לאתמול בשעה 11:00.

בצלאל סמוטריץ (הבית היהודי):

אמרתי שיש - - -

היו"ר איתן כבל:

אני - - -

בצלאל סמוטריץ (הבית היהודי):

לא, אבל לראות איך זה נכנס בתוך הסעיף.

אמיר רשף:

אני אסביר - - -

היו"ר איתן כבל:

אמיר, אל תסביר.

בצלאל סמוטריץ (הבית היהודי):

לא, מחר.

היו"ר איתן כבל:

אמיר, אל תסביר כלום ואל תחדש לנו כלום.

בצלאל סמוטריץ (הבית היהודי):

הבעיה שמחר אני עוד פעם אהיה בבוקר ב - - - מתי זה יהיה מחקר?

היו"ר איתן כבל:

בתשע בבוקר.

בצלאל סמוטריץ (הבית היהודי):

כשיש ועדת חוקה וועדת - - -

דרור וגשל:

השינויים פה הם לא כאלה מהותיים, אנחנו יכולים לקרוא את הנוסח המקורי ש -
- - היועצת המשפטית תעלה את אותן הערות שהיא העלתה בפנינו אתמול ונסביר לכם
מה התיקון.

אפרת נחלון:

כן, זה מאוד מינורי.

אודי אדירי:

מה זה, 'יפרט' במקום 'יציין'? מה יש פה?

אפרת נחלון:

גם זה וגם העברנו משהו מלמעלה לסעיף בפני עצמו, שיהיה ברור שזה לגבי התכנית
המאושרת, לא לגבי התכנית המוצעת, לגבי מנגנון אישור השינויים שרצית.

היו"ר איתן כבל:

אוקיי.

אפרת נחלון:

זה השינוי.

היו"ר איתן כבל:

אני בכל מקרה רוצה לבקש, סמוטריץ, דבר שיעזור לך. ברשותכם, לא למחר בתשע
בבוקר, כי לא תספיקו לעשות את זה, אני רק רוצה שתבינו - - -

בצלאל סמוטריץ (הבית היהודי):

היה בבוקר מצגת, אפשר לשלוח לנו את המצגת?

היו"ר איתן כבל:

כן, כן, אפשר להעביר לו את המצגת.

בצלאל סמוטריץ (הבית היהודי):

כן, ואז אני אעבור על זה בלילה.

לאה ורון:

שלחנו.

בצלאל סמוטריץ (הבית היהודי):

לא, אני לא חבר ועדה.

היו"ר איתן כבל:

הוא לא חבר, הוא סתם בא לעצבן.

בצלאל סמוטריץ (הבית היהודי):

אני אעבור על זה בלילה, בלי נדר.

לאה ורון:

בכבוד.

היו"ר איתן כבל:

בצלאל, תקשיב, מה שאני אומר לך זה ככה, אל"ף, הם יעבירו לך את המצגת. בי"ת,
אני בכל מקרה מבקש, אתם מכירים את זה, אז ביקשתי את זה בפעמים הקודמות,
לעשות לנו את סיפור הדרך, אז אני לא רוצה את זה לתשע בבוקר מחר, כי אין
סיבה שזה יהיה לתשע בבוקר מחר, אבל אני מבקש להתכנסות שלנו מחר בערב, אני
מאוד מבקש לעשות לנו סיפור דרך פשוט.

אמיר רשף:

של איך מאושרת תכנית.

היו"ר איתן כבל:

בדיוק. בצלאל, עוד משהו?

בצלאל סמוטריץ (הבית היהודי):

לא, בסדר גמור.

אודי אדירי:

תרשים זרימה.

היו"ר איתן כבל:

בדיוק כן, אני קורא לזה סיפור דרך.

בצלאל סמוטריץ (הבית היהודי):

ואז נצטרך לראות עם היועצת המשפטית איך הכול מתכנס לתוך ה - - -

היו"ר איתן כבל:

בדיוק, אוקיי.

בצלאל סמוטריץ (הבית היהודי):

ובתרשים הזרימה, אני לא יודע, שוב, אם דיברתם, מחילה שאני חוזר אחורה, על
מה שדיברנו, מה קורה אם לא עומדים בלוחות הזמנים. זה אני לא רואה בחוק
כרגע.

היו"ר איתן כבל:

זאת שאלה גדולה.

בצלאל סמוטריץ (הבית היהודי):

אתה אומר, לפעמים יש לי שאלות טובות.

היו"ר איתן כבל:

לא, זו לא שאלה גדולה.

בצלאל סמוטריץ (הבית היהודי):

אתה יכול לתת מחמאות.

היו"ר איתן כבל:

אני לא אתן לך אם לא מגיע לך. אני אגיד לך עכשיו ברצינות, זאת שאלה. אני
רוצה לחשוב עליה. בכל מקרה בדיונים בוועדה אני משתדל לא לעסוק בשאלות אם,
כי לכל תשובה לאם יש אם ואז אם אם אם .

בצלאל סמוטריץ (הבית היהודי):

לא, השאלה אם מכניסים מנגנון בתוך החוק שיבטיח אותם.

היו"ר איתן כבל:

אני רוצה לחשוב על זה, כי יש כאן עניין שאני לא בטוח, אתה יודע, אחר כך
מתחילים להתווכח מה הסיבה ואיך ולמה.

בצלאל סמוטריץ (הבית היהודי):

אתה אומר שעד עכשיו לא חשבו על זה?

היו"ר איתן כבל:

לא, הם חשבו על זה. אולי הם לא נתנו לזה מה שנקרא - - -

אתי בנדלר:

הנושא עלה בדיון - - -

היו"ר איתן כבל:

הנושא עלה, זה לא שלא עלה, עסקנו בזה.

בצלאל סמוטריץ (הבית היהודי):

אם לא נחה דעתך אז גם לא נחה דעתי.

היו"ר איתן כבל:

לא, אני עוד לא נעול על זה לגמרי, אני מוכרח לומר לך. אין לי תשובה חלוטה.
בבקשה.

אפרת נחלון:

אתם רוצים שאני אמשיך להקריא את (3), או שאתם רוצים את זה כבר מחר?

היו"ר איתן כבל:

זה כבר למחר, בואי נדלג ל-13.

אפרת נחלון:

13. תיקון סעיף 20. בסעיף 20 לחוק העיקרי –

(1) סעיף קטן (א) – בטל;

(2) בסעיף קטן (ב), המלים "ובסעיף קטן (א)" – יימחקו.

אתי בנדלר:

רשומות.

אפרת נחלון:

גם פה אנחנו נעשה את התיקון של הרשומות.

אמיר רשף:

הערת רשומות.

אפרת נחלון:

אם תרצו, בסעיפים שאנחנו לא נעשה את זה אני אפנה את תשומת ליבכם גם.

אתי בנדלר:

האמת כן.

בצלאל סמוטריץ (הבית היהודי):

רגע, לא מסבירים את הסעיף?

אפרת נחלון:

אנחנו מסבירים את זה. סעיף 20(א) קובע, 'על פי בקשתו של יצרן חשמל פרטי
תקבע הרשות ברישיונו כי הוא רשאי למכור חשמל לבעל רישיון ספק שירות חיוני
או למוכרו לאחר'. בעצם הסעיף הזה יכול להיראות כמגביל את שיקול הדעת של
רשות החשמל. אנחנו חושבים שצריך להשאיר לרשות החשמל שיקול דעת לנושא הזה,
לאפשר ליצרן חשמל למכור חשמל, היא ממילא יכולה, זה אחד מהחריגים בסעיף 4,
שאפשר לתת שני רישיונות ביחד לאותו אדם, גם לייצור, גם להספקה, לפי התפתחות
התחרות במשק ולכן אנחנו חושבים שאפשר לבטל את סעיף קטן (א). שוב, שיקול
הדעת נשמר, היכולת לתת את שני הרישיונות הללו ביחד נשמרת. התיקון בסעיף קטן
(ב) הוא פשוט טכני. ביטלנו את (א), אז אין צורך להתייחס לזה.

אסף אילת:

רציתי להוסיף על סעיף קטן (א), יש סוגי מתקנים שהם בהגדרה עומדים לשירות
מנהל המערכת, כמו נניח מתקן אגירה שאובה, כשעובר ענן מעל המתחדשות מנהל
המערכת יכול להפעיל אותו. במצב החוקי הנוכחי יכול צרכן חשמל לשלם על מתקן
אגירה שאובה ואז בעל המתקן יחליט למכור את זה לצרכן כדי לא להעמיד אותו
לרשות מנהל המערכת. לכן אנחנו רוצים לתת את שיקול הדעת להחליט לגבי סוגי
מתקנים - - -

היו"ר איתן כבל:

אוקיי. כן, אדוני היועץ.

בצלאל סמוטריץ (הבית היהודי):

רגע, מחילה, לא הבנתי את השינוי. גם היום כתוב שהרשות יכולה לאשר לו למכור
חשמל לבעל רישיון או למוכרו לאחר.

אסף אילת:

לפי פרשנות של הרבה יצרנים פרטיים הרשות חייבת לכל יצרן פרטי, לבקשתו,
למכור ללקוחות פרטיים. ואז - - - לשלם על מתקן אגירה שאובה , כמו שבאמת קרה
עם מתקן מעלה גלבוע, והוא, כשבא לו, מודיע לי שהוא מתחיל למכור את זה
ללקוחות פרטיים וזה יותר לא עומד לרשות מנהל המערכת. לכן בעצם המשק נתקע
בלי מתקן אגירה שאובה שהוא שילם עליה הרבה כסף. וזה צריך להיות בשיקול הדעת
של הרשות ולא בשיקול הדעת של יצרן פרטי.

היו"ר איתן כבל:

כן, הגיוני לגמרי.

עמית קריספין:

אנחנו רואים את זה אחרת. אנחנו חושבים שהסעיף הזה בעצם נתן את הבסיס ליצור
את התחרות במשק ומאפשר ליצרנים פרטיים לבחור מרצונם למכור את החשמל לא
למנהל המערכת, אלא לצרכנים, למספקים, שימכרו אותו לצרכנים. לגבי הבעיה שאסף
אמר, אני לא רואה את זה כבעיה, כי אם המתקן הזה, הוא צריך לבחור, הוא רוצה
לקבל תעריף למכירה ממנהל המערכת או שהוא רוצה למכור לצרכנים פרטיים. אם אני
כיצרן אומר 'אני לא רוצה שום דבר ממנהל המערכת, אני רק רוצה למכור לצרכנים
פרטיים', זו הזכות שלי לפי החוק.

רועי פולקמן (כולנו):

לא, מי השקיע בהקמת התשתית?

אסף אילת:

צרכן החשמל. בגדול מתקן - - -

רועי פולקמן (כולנו):

זו לא השקעה של היצרן?

אסף אילת:

כל השקעה מכוסה על ידי תעריף החשמל, אז בגדול כשקם מתקן אגירה שאובה, בעצם
אנחנו אומרים שצרכן החשמל ישלם המון המון תשלומים ליזם הפרטי כדי שיבנה את
המתקן הספציפי הזה כי זה - - -

בצלאל סמוטריץ (הבית היהודי):

צרכן החשמל זה כולנו, דרך התעריף?

אסף אילת:

כן. הוא אומר 'תודה רבה ששילמתם לי - - -

עמית קריספין:

לא, אני לא אומר את זה. אסף, סליחה, אני לא אמרתי את זה. אני אמרתי הפוך,
אני אמרתי, אני צריך לבחור, אני רוצה לקבל תשלומים מצרכני החשמל, אני אמכור
למנהל המערכת, אני גם יכול לבחור מיוזמתי, אני לא רוצה לקבל שום דבר מצרכני
החשמל, אני משקיע את ההון, אני רוצה להקים מתקן במקום הצרכנים, לא רוצה ממך
שום דבר.

אסף אילת:

זה רק לגבי מתקן שלא קיבלת שום דבר מצרכן החשמל? כי אני לא מכיר מתקן גדול
כזה שקם אי פעם.

עמית קריספין:

אתה לא מכיר כזה מתקן גדול שקם עד היום, אבל מחר הוא יקום. ברגע שהשוק יהיה
מתוכנן הוא יקום.

רועי פולקמן (כולנו):

אז אפשר להגדיר שאם זה מתקן שלא הושקע בו - - -

בצלאל סמוטריץ (הבית היהודי):

אם זה השקעה 100% שלו?

אמיר רשף:

יש מתקנים שצריכים רישיון ואני באמת לא רואה את הסיטואציה שמישהו שם כבר
כסף ומקים מתקן בלי שהוא יודע שיש לו כיסוי תעריפי לדבר הזה. זה בסדר
שאומרים, אבל אני לא מכיר שיש מתקן כזה וגם לא מכיר בקשות למתקנים כאלה.

בצלאל סמוטריץ (הבית היהודי):

מה אכפת לך שתהיה אפשרות?

אסף אילת:

אני רוצה גם להוסיף. כשקם מתקן במשק החשמל אנחנו בונים עליו, בונים על
הזמינות שלו, אנחנו לא מקימים מתקן אחר כי אנחנו סומכים על המתקן הזה.

בצלאל סמוטריץ (הבית היהודי):

זו השאלה המרכזית. זו הנקודה המרכזית, אם מנהל המערכת בסוף מתכלל והוא יודע
שהוא בונה עליך למישור מאוד מסוים עכשיו, אתה לא יכול להבריז לו יום אחד,
'אחי, תשמע, אני מקבל שתי אגורות יותר לקילוואט אצל הפרטי, אני משאיר אותך
בלי ה - - -

היו"ר איתן כבל:

חד משמעית הוא יכול להבריז.

בצלאל סמוטריץ (הבית היהודי):

זה מה שעכשיו רוצים לקבוע, שלא.

עמית קריספין:

זה לא שאני מבריז, זה לא נכון. אני לא מבריז. אני הקמתי מתקן של 100
מגוואט, אז או שה-100 מגוואט האלה הולכים למנהל המערכת שהוא מוכר לצרכנים
או למספקים, או שאני מוכר את זה למספקים. אני חייב לפי הרישיון שלי להיות
זמין, ב-92% אני אהיה זמין, אבל במקום למכור את החשמל - - -

בצלאל סמוטריץ (הבית היהודי):

אם אני מבין נכון, לא בטוח שזה מה שהוא רוצה, אבל השאלה אם אפשר לייצר
מראש, להגיד לך תשמע, יש לך שתי אפשרויות, אתה לא משנה את זה, אלה לא
מסלולים שאתה יכול לעבור בשנייה. האם אתה רוצה לייצר מסלול שבו אתה מקים את
ההשקעות משלך ואז אתה, כמנהל מערכת, לא בונה עליו, מה שהוא ימכור הוא
ימכור, שיהיה לבריאות, או לחילופין שהוא נכנס אצלך ואז אתה כמובן בונה
עליו, אבל הוא לא יכול בוקר אחד להחליט שעכשיו הוא הולך ליצרן הפרטי. זה לא
יהיה.

אמיר רשף:

מחיקת הסעיף לא מונעת את האפשרות.

אודי אדירי:

חבר'ה, החשמל לא מבריז לשום מקום.

אמיר רשף:

למתקני אגירה שאובה זה לא מתאים כי המשק צריך אותם בנקודות זמן מאוד מאוד
מסוימות. למתקני גז קונבנציונליים זה יכול להתאים. את התיקון הזה לאיזה
מתקנים כן ולאיזה מתקנים לא אנחנו רוצים לאשר.

בצלאל סמוטריץ (הבית היהודי):

אבל האם זה לא טוב לנו כדי לעודד תחרות?

היו"ר איתן כבל:

זה לא תחרות. סליחה, אני רוצה - - -

בצלאל סמוטריץ (הבית היהודי):

לא, תחרות בהספקה. אתה יודע שזה המרכיב הרגיש פה בתיקון.

אסף אילת:

אני רוצה רגע לענות לחבר הכנסת.

בצלאל סמוטריץ (הבית היהודי):

יש לי עניין, אם עכשיו הוא בא ואומר 'תשמע, אני משקיע עכשיו 200 מיליון
שקל, שם עכשיו תחנת גז', לא יודע כמה זה עולה, סתם זרקתי מספר, 'ועכשיו אני
מייצר ומספק'. זה עוזר לך לשיפור התחרות, בלי שאתה פוגע באף אחד אחר.

אסף אילת:

אני רוצה לענות לחבר הכנסת סמוטריץ. אנחנו לא אומרים שמצב שבו יזמים יקימו
תחנות ויעשו איתן מה שהם רוצים זה מצב בהכרח רע, ואנחנו גם עושים הרבה
פעולות כדי לאפשר המון המון גמישות ועצמאות לצרכני חשמל בחצר שלהם ואנחנו
גם יכולים לאפשר את זה, אנחנו רק לא רוצים שיזם החשמל יוכל לבוא ולהגיד 'זו
זכותי, אני לא שואל אתכם, אני מקים מתקן ויכול לעשות איתו מה שבא לי',
והסיבה שאנחנו לא רוצים שתהיה לו את הזכות הזו בחוק - -

בצלאל סמוטריץ (הבית היהודי):

צריך תכנון.

היו"ר איתן כבל:

וזה יקרה.

אסף אילת:

- - שיש השקעות מערכתיות, יש השקעות יקרות, יש השקעות זולות - - -

היו"ר איתן כבל:

חברים יקרים, מהניסיון מעולמות התוכן של התקשורת, של הטלקום, של כל אלה, כל
מה שאנחנו אומרים פה לא מתכתב בסוף עם המציאות כי הכוח של הכלכלה
והכסף - - - אתה יודע, הוא אומר לך 'לך תתבע אותי' ומתחילים תביעות
ומתחילים בלגנים. אני בעניין הזה לגמרי, אני מבין את השאלות.

בצלאל סמוטריץ (הבית היהודי):

זו בעיה שצריך להסדיר.

היו"ר איתן כבל:

כן.

בצלאל סמוטריץ (הבית היהודי):

בסדר, מקובל.

היו"ר איתן כבל:

תודה רבה. אני יכול להעלות להצבעה?

בצלאל סמוטריץ (הבית היהודי):

רגע, מה זה סעיף קטן (ב) המילים 'וסעיף קטן (א)' יימחקו?

אמיר רשף:

מחקנו את סעיף קטן (א), אז בסעיף (ב) אפשר להוריד את זה.

היו"ר איתן כבל:

אוקיי. תודה. מי בעד סעיף 13? ירים את ידו. תודה, אושר.

הצבעה

בעד – רוב

נגד – מיעוט

נמנעים – אין

סעיף 13 – אושר.

היו"ר איתן כבל:

סעיף 14.

אפרת נחלון:

14. תיקון סעיף 30. בסעיף 30 לחוק העיקרי –

(1) בפסקה (2), אחרי "ליצרן חשמל פרטי" יבוא "לבעל רישיון אגירה";

(2) אחרי פסקה (3) יבוא:

  "(3א) קביעת אמות מידה לעניין המקרקעין שייחשבו לחטיבת קרקע, ולעניין
  הגורם שייחשב לצרכן בחטיבת קרקע אם קיים יותר מגורם אחד שיכול להיחשב
  לצרכן כאמור;".

סעיף 30 זה סעיף שמדבר על תפקידי הרשות, בסעיף (2) מדובר על קביעת אמות
מידה לרמה, לטיב ולאיכות השירות שנותן בעל רישיון ספק שירות חיוני ואז
מונים את הצרכנים ואת כל בעלי הרישיונות שיכולים להיות לפי החוק הקיים.
אנחנו מציעים להוסיף לשם גם בעל רישיון אגירה.

אנחנו מציעים להוסיף את פסקה (3א) רבתי. מכיוון שעשינו הגדרה של חטיבת קרקע
שמתייחסת גם לצרכן בחטיבת הקרקע ושיכולות להיות כמה אפשרויות כי דיברנו על
חוכר לדורות, בעלים, מחזיק, אז אנחנו בעצם צריכים שהרשות תהיה מסוגלת לקבוע
מה קורה במקרים שבהם יש כמה אפשרויות לראות מיהו צרכן, זה ממילא גם משליך
על הגבולות של חטיבת הקרקע, אנחנו רוצים לתת לה את הסמכות הזו.

רועי פולקמן (כולנו):

רק שאלה, זה יכול לאפשר גמישות בשאלה של ההגדרה של חטיבת קרקע ב - - -

אתי בנדלר:

אני בדיוק התלבטתי ביני לביני אם לא צריכים קודם לגמור את ה - - -

רועי פולקמן (כולנו):

כי אם זה נותן גמישות, זה טוב, זאת אומרת שאם מחר בבוקר תרצו להגדיר - - -

אסף אילת:

כן, זה הרעיון.

אפרת נחלון:

רק נאמר גמישות בכפוף להגדרה הבסיסית בחוק, שצריכה להיות איזה שהיא זהות
בין אחד הגורמים.

היו"ר איתן כבל:

ברור, ברור. תודה. אני בכל זאת אעלה את זה להצבעה ואם, אתי, תהיה - - - אז
נעשה את ההתאמות הנדרשות.

אתי בנדלר:

אני מקווה שלא יהיה צורך.

היו"ר איתן כבל:

תודה. אני מעלה את סעיף 14 להצבעה. מי בעד? ירים את ידו. תודה. אושר.

הצבעה

בעד – רוב

נגד – מיעוט

נמנעים – אין

סעיף 14 – אושר.

היו"ר איתן כבל:

סעיף 15.

אפרת נחלון:

15. תיקון סעיף 31.

  בסעיף 31(ב) לחוק העיקרי, במקום הסיפה החל במילים "בעלויות הנובעות" יבוא
  "בעלויות הנובעות מכל אלה:

(1) עקרונות המדיניות שקבע השר כאמור בסעיף 57א ;

(2) הוראות השר לעניין הפעלת משק החשמל בשעת חירום שניתנו לפי סעיף 58(ב);

(3) הוראות השר לעניין הפעלת משק הגז בשעת חירום שניתנו לפי סעיף 91(ב)
    לחוק משק הגז הטבעי, התשס"ב-2002;

(4) הוראות השר שעניינן מתן מענה לצרכים הנובעים ממצב חירום, הנדרשות
    לביצוע בזמן חירום ושניתנו לבעל רישיון ספק שירות חיוני בזמן חירום,
    לפי כל דין או בהתאם לתנאי רישיונו".

מדובר פה בסעיף העלויות. בעיקרון לפי סעיף 31 הרשות קובעת את התעריפים על
בסיס עקרון העלויות. לצורך קביעת התעריפים היא מבצעת פעולות של בקרת
עלויות. יש כבר היום בסעיף 31(ב) אמירה שביישום עקרון העלות לצורך קביעת
התעריפים תכיר הרשות בעלויות הנובעות מעקרונות המדיניות שקבע השר כאמור
בסעיף 57א, אנחנו מציעים להוסיף גם חובה להכיר בעלויות נוספות שקשורות
למצבי חירום שונים, החלופה הראשונה מתייחסת להוראות השר שניתנו לפי סעיף
58(ב). סעיף 58 לחוק משק החשמל היום מתייחס למצב חירום ומאפשר לתת הוראות
שונות לפי הפרוצדורה שקבועה בסעיף 58(ב). אנחנו חושבים שצריכה להיות הכרה
בעלויות שנובעות מכך.

החלופה של הפעלת משק הזמן בשעת חירום, יש כיום תקנות מכוח סעיף 91 לחוק משק
הגז הטבעי שמדברות על מצב שבו אין אספקה בכמות מספקת של גז למשק, זה כמובן
משפיע גם על משק החשמל מכיוון שהרבה תחנות כוח עובדות על גז טבעי ואפשר לתת
שם הוראות שונות לעניין שימוש ב-LNG, מעבר לייצור בדלק שהוא לא גז טבעי,
אלא בדלק חלופי.

אמיר רשף:

למעלה מ-60% מהדלקים היום במשק החשמל זה גז טבעי.

אפרת נחלון:

וגם שם אנחנו חושבים שצריך להכיר בעלויות שנובעות מכך. לגבי החלופה
האחרונה, את רוצה לפרט, דרורה?

אתי בנדלר:

לפני שאת מפרטת אני רק אומר שאני ביקשתי פירוט למה הכוונה בפסקה (4). יש
לנו הוראות שעת חירום לפי סעיף 58 לחוק הזה, איזה עוד הוראות השר יכול לתת
שלא במסגרת סעיף 58 לצרכים הנובעים ממצב חירום ומכוח מה ניתנות ההוראות
האלה? מה מקור הסמכות למתן אותן הוראות ואיך ניתנות ההוראות האלה? כי
צריכים להבין שההוראות האלה שהוא מתאר, יש להן השפעה על תעריפי החשמל. הם
צריכים גם מקור סמכות לעניין הזה וגם דרך נכונה להעברת ההוראות האלה. אני
חושבת שככל שהן אינן סודיות גם צריך לפרסם אותן כי הציבור רשאי לדעת מה - -
-

היו"ר איתן כבל:

מה אמות המידה.

אתי בנדלר:

כן, ומה משפיע על התעריפים.

בצלאל סמוטריץ (הבית היהודי):

והאם אפשר להוסיף עוד שאלה?

היו"ר איתן כבל:

כן, אדוני.

בצלאל סמוטריץ (הבית היהודי):

להוסיף עוד שאלה על שאלתה של היועצת המשפטית. מאחר שהחוק הוא כאילו מסגרת
כללית, אבל אתם יודעים מה הולך להיות, אתם יודעים מה זה הולך לעשות לתעריף,
מה ההערכה שלכם? הרי אתם יודעים איזה הוראות יינתנו, לפחות בגדול, כיוון
שאתם יודעים איך המשק הולך להיראות עכשיו.

דרורה ליפשיץ:

אנחנו עוד לא יודעים איך שעות חירום יהיו - - -

בצלאל סמוטריץ (הבית היהודי):

בגדול אתם יודעים מה המלאים שצריך וכמה זה עולה ומה זה עושה, זה מייקר את
התעריף בשתי אגורות, ב-20 אגורות? בסוף אנחנו פה צריכים לעשות חשבון גם
ל - - -

אודי אדירי:

דרורה תתייחס להיבטים המשפטיים, אני רוצה להתייחס רגע למהות. במהות משק
החשמל הוא משק שיש בו תהליך מאוד מאוד סדור של אופן ההכרה בעלויות, הוא
תהליך הגיוני ונכון והחוק קובע אותו, החוק מאפשר לשר, למשל, לקבוע עקרונות
מדיניות, לפנות בהיוועצות לרשות, הרשות עונה לו מה המשמעות התעריפית של
עקרונות המדיניות שהוא קובע. הוא נועץ בה, לאחר שהוא נועץ בה הוא יכול
לקבוע והרשות מחויבת להכיר. התהליכים בחוק הם סדורים וטובים.

הסעיף שהוספנו כאן הוא סעיף מאוד מאוד ספציפי, שימו לב שהוא מדבר על
ההוראות שנותן השר שהינן מתן מענה לצרכים הנובעים ממצב החירום הנדרשות
לביצוע בזמן החירום ושניתנו לספק שירות חיוני בזמן החירום. כלומר אנחנו
מדברים - - -

רועי פולקמן (כולנו):

כן, זו ובנה מהאירוע שקרה בזמנו עם מצרים.

אודי אדירי:

כן, אפילו מהאירוע של תקלת ראש השנה. קודם כל רק נבין, אנחנו באירוע - - -

בצלאל סמוטריץ (הבית היהודי):

אתה לא מדבר עכשיו על עלות גורפת היערכות לחירום.

אודי אדירי:

אני אסביר. אנחנו רצינו להיות הכי מדויקים. אלה הוראות שניתנות בזמן החירום
לצורך התמודדות עם שעת החירום. אני אומר, באופן כללי, אם אנחנו רוצים
להיערך לחירום, יש לנו מנגנון, השר פונה לרשות, אומר לה 'אני רוצה - - -',
היא אומרת כמה זה עולה, העמדה שלה מפורסמת באינטרנט והשר, לאחר שהוא שקל את
השיקולים יכול לתת. זה בסדר, אני לא נוגע בזה, אני מדבר כאן באמת בשעת
החירום.

בצלאל סמוטריץ (הבית היהודי):

שזה אומר לייצר מלאים וכאלה.

אודי אדירי:

לשעת החירום. אני אתן לך דוגמה.

רועי פולקמן (כולנו):

זה להיערכות.

אודי אדירי:

נכון. אם אני רוצה להיערך לחירום, למשל השר חושב שצריך יותר רזרבה כדי
להיערך לחירום, או צריך יותר מלאים, לכל הדברים האלה יש מנגנונים, זה סדור
וברור, אבל בשעת חירום, מה זה מוסיף על הסעיף שקיים בחוק? הסעיף שקיים היום
בחוק הוא שעת חירום במשק החשמל, אנחנו מדברים על שעת חירום במשק, אירוע
שהוא אירוע חירומי במשק, מצב חירום במשק, תרצה מצב מלחמתי, לצורך העניין.
אז תיכף היועצת המשפטית תתייחס לכל ההפניות שיש כאן, כי זה טיפה - - -
לצערנו החוקים בדבר הזה הם לא מאוד מעודכנים ויש הרבה קשיים, על זה אנחנו
מדברים, אנחנו מדברים על מצב חירום במשק שלצורך העניין בגללו עכשיו נדרש
לקבל החלטות כמו למשל להנחות את חברת חשמל להשתמש בדלק אחד ולא בדלק אחר,
כי השר סבור שהמלאי מצוי במחסור והוא רוצה להשתמש בדלק אחר. זה סוג הדברים.
דרורה תתייחס להיבטים המשפטיים.

דרורה ליפשיץ:

אני אסביר למה נועד הסעיף הזה. הסעיף הזה באמת מוסיף על מה שיש בסעיף 58
ועל מה שיש בסעיף 91 לחוק משק הגז הטבעי בכך שהוא לא מדבר על כשל במשקים
הספציפיים האלה, של גז טבעי או חשמל, אלא על מצב חירום לאומי אחר, שזה באמת
כמו מצב מלחמתי, מצב מיוחד בעורף, או מצבים מהסוג הזה. הדוגמה שהייתה לנו
בראש השנה עם התקלה בתמר לימדה שצריכה להיות יכולת לתת הוראות בזמן אמיתי,
לתכלל את כל המשקים הנדרשים, שזה היה גם דלק, גם גז, גם הובלת הסולר, זאת
אומרת יכולת לתכלל את כל המערכות לרבות בתחום של החשמל.

אתם שאלתם הבוקר איך עובדת הרשות החדשה, איך עובד המבנה החדש לאור התיקון,
אז בעצם הסעיף הזה מלמד על עבודה מאוד טובה, כלומר גם המנגנון של הכרה
בעלויות עם עקרונות המדיניות שחששו מאוד לפני שנתיים כשעבר התיקון שזה יהיה
איזה שהוא מכבש לחצים של השר על הרשות, מוכיח את עצמו. העבודה מאוד סדורה,
גם קביעת העקרונות היא במקרים הראויים, לאחר התייעצות ואין חילוקי דעות
בעניינים האלה. כפועל יוצא מזה החלטת הממשלה, כשהקימו את הרשות החדשה, קבעה
שיושב ראש רשות החשמל יהיה רשות הכוח הייעודית לחירום, שזו רשות שפועלת
מכוח החלטות ממשלה ישנות שהוסמכה, רשות החשמל, להיות רשות הכוח הייעודית.

במסגרת החלטת הממשלה של הרפורמה נקבעה הוראה שאומרת שחברת החשמל תהיה רשות
הכוח במקום רשות החשמל עד להקמת מנהל המערכת, עד שהוא יתחיל לפעול באופן
מלא, שאז מנהל המערכת יהיה רשות הכוח הייעודית, כי באה רשות החשמל ואמרה
'אני לא רוצה, אני לא חושבת שאני צריכה להיות, אני חושבת שהשר ייתן את
ההוראות וחברת החשמל או מנהל המערכת יהיו רשות הכוח הייעודית', אבל מהצד
השני, ברור שהשר, כשהוא נותן הוראות, לא יכול לתת הוראות עם ידיים כבולות.
כלומר להוראות קונקרטיות שניתנות בזמן חירום יש משמעויות כספיות, ברור שיש
עלויות, ולכן כל ההסדר הכולל אומר כך, רשות החשמל לא תהיה רשות הכוח
הייעודית, אלא חברת החשמל ואחר כך מנהל המערכת, ובמקביל אנחנו רוצים שלשר
תהיה יכולת לתת הוראות. וכמו שאמר אודי, הוראות מאוד מאוד מאוד קונקרטיות,
הוראות רק בזמן חירום שנדרשות כמענה לצרכים הקונקרטיים שעולים על הפרק בשעת
חירום. הסמכות של השר היא מכוח החלטת הממשלה וכאן, ברגע ש - - -

אתי בנדלר:

החלטת הממשלה היא מקור הסמכות שלו לתת הוראות?

דרורה ליפשיץ:

לרשות הכוח הייעודית. מדובר פה בעיקר על הוראות שניתנות לרשות הכוח
הייעודית, החקיקה השלמה בהקשר הזה לא מסדירה את כל החלטות הממשלה ולכן
אנחנו רצינו פה להוסיף את התוספת הזאת לעניין העלויות. ככל שההוראות האלה
לא יהיו סודיות הן יפורסמו, אבל לאחר מכן, לא בשעת מעשה, כי בשעת מעשה לא
יכול להיות שיבוא השר ויצטרך, בשעת חירום, להתחיל לפרסם כל הוראה שניתנת.
אחר כך תיעשה הבחינה, הוראות שהן לא סודיות וגלויות.

אתי בנדלר:

דרורה, הבנתי את ההסברים, הם נשמעים בהחלט משכנעים, עדיין יש לי שאלות
קטנות. למשל הוראות השר, זה ברור שהן צריכות להינתן בכתב. זה דבר אחד. דבר
שני, לפרסם אותן, גם אם לאחר מעשה, במועד הראשון האפשרי, צריך לעגן את זה.

בצלאל סמוטריץ (הבית היהודי):

בכפוף לסודיות. שיקולי ביטחון.

אתי בנדלר:

בכפוף לסודיות, ברור.

דרורה ליפשיץ:

ככל שהן לא סודיות, כן.

אתי בנדלר:

זה דבר אחד. דבר שני, כשאתם אומרים 'והנובעים ממצב חירום', המנגנון כרגע
הוא מצב חירום לאומי, אז תגדירו את זה, בבקשה. יש מספר הגדרות בחוק, צריכים
לראות מה מתאים לעניין הזה ולאמץ את ההגדרה המתאימה.

היו"ר איתן כבל:

צודקת, להתייחס לזה.

אתי בנדלר:

דבר נוסף, כשאתם אומרים 'לפי כל דין', אני לא בטוחה שהחלטת הממשלה היא לפי
כל דין. זאת אומרת אם את אומרת שמקור הסמכות של השר לתת הוראות היא בהחלטות
ממשלה, אני לא בטוחה שלפי כל דין, וודאי וודאי שלא בתנאי הרישיון, זאת
אומרת השר לא יכול ליטול לעצמו סמכויות לתת הוראות בשעת חירום מכוח הוראות
ברישיון, להבנתי. לכן אין ספק שצריך להסדיר את זה בצורה אחרת. ההגדרה כאן
לא מספיקה.

בצלאל סמוטריץ (הבית היהודי):

החוק הזה הוא לא מקור הסמכות? הסעיף הזה לא יכול להיות מקור סמכות? פה
אנחנו בעצם מסמיכים את השר.

אתי בנדלר:

לא.

דרור וגשל:

לא, הסעיף הזה הוא לא מקור סמכות. הסעיף הזה רק קובע שההוראות הניתנות מכוח
הסמכות הקיימת יקבלו - - -

אתי בנדלר:

הרי מה אומרים כאן? אומרים שאם ניתנו הוראות שר לשעת חירום זה יוכר
בעלויות.

אודי אדירי:

אני רוצה להסביר. קודם כל בוודאי שיש משהו בדברייך בעניין של מקור הסמכות,
אבל צריך לראות, זה קצת, אתם יודעים, בסוף ביצה ותרנגולת. אם אתם שואלים
אותי אם היום יש מקור סמכות מספיק טוב לשר להתמודד עם כל סוגי ההנחיות שהוא
צריך לתת, אני מסכים עם היועצת המשפטית, התשובה היא לא.

בצלאל סמוטריץ (הבית היהודי):

למה אתה לא מכניס פה?

אודי אדירי:

כי יש כאן אולי דברים שצריך להשלים אותם. עדיין יש החלטות ממשלה, עדיין
אנחנו סבורים שכן ברישיון ניתן, והרישיון הוא לא נחשב דין ולכן אנחנו
מציינים, אנחנו כן חושבים שהרישיון בהחלט, רישיון ספק שירות חיוני, יכול
להיות מקור סמכות, אבל אנחנו קובעים כאן בחוק שמה שסמכות השר על פי כל דין
יוכר בעלות. אם צריך עוד לשפר את חקיקת החוקים של מדינת ישראל בהקשר של
סמכויות? התשובה היא חד משמעית כן, אבל כשזה ייעשה זה יהיה דין ואז כבר
ההכרה בעלויות תהיה אוטומטית.

בצלאל סמוטריץ (הבית היהודי):

אבל למה אתה עכשיו פה קובע את הסמכות? קצת מגדיר אותה, קצת מגדיר מה זה - -
-

דרורה ליפשיץ:

אנחנו רצינו לעשות, אנחנו דנו המון זמן בסוגיה הזאת ובלוח הזמנים של התזכיר
הזה לא התאפשר.

היו"ר איתן כבל:

אוקיי, אני מקבל.

אתי בנדלר:

אני רוצה לומר דבר אחד, לי ברור ששר לא יכול ליטול לעצמו סמכויות ולעגן
אותן ברישיון. זה לא יעלה על הדעת - - -

היו"ר איתן כבל:

לא יהיה, ברור.

אתי בנדלר:

זה פשוט לא עולה על הדעת.

היו"ר איתן כבל:

מסכים, אין ויכוח בכלל.

דרורה ליפשיץ:

אתי, אין גם ויכוח שדין לא כולל רישיון וגם לא כולל החלטת ממשלה, אנחנו
מתייחסים פה, כיוון, כמו שאומר דרור, הסעיף הזה הוא לא מקור הסמכות, אלא
הוא קובע רק את ההכרה בעלויות כאשר הסמכויות נשאבות ממקום אחר.

בצלאל סמוטריץ (הבית היהודי):

אם תהיה סמכות אז.

דרורה ליפשיץ:

אם יהיה בדין אחר סמכויות הן תהיינה, ברישיון היום, כעובדה, ברישיון האחוד
של חברת החשמל, יש הוראות לעניין מערך מל"ח שהחברה מחויבת לעשות ובמסגרת
הזאת ניתן לתת לה הוראות. הרישיון הזה משנת 96' קובע הוראות לעניין מערך
מל"ח, שזה הרישיון שמדבר על הולכה וחלוקה והכול, ועובדה, זה קיים.

בצלאל סמוטריץ (הבית היהודי):

יש לי שאלה יסודית. למה נכון, אדוני יושב ראש רשות החשמל, לקבוע שלא רשות
החשמל תהיה הרשות לחירום אלא חברת החשמל או מנהל המערכת? על פניו, אם אתה
גורם פה, בעל הסמכות, קח את האחריות, קבל את הסמכות, מה פתאום להעביר את זה
למישהו אחר?

אסף אילת:

רשות החשמל זה גורם של - - -

בצלאל סמוטריץ (הבית היהודי):

מה, דרכתי על איזה מוקש?

אסף אילת:

לא.

דרור וגשל:

היה דיון מאוד ארוך בעניין, אבל הוא כבר התפוצץ, זה בסדר. המוקש כבר עלה
לאוויר, הכול בסדר.

בצלאל סמוטריץ (הבית היהודי):

אני לא מכיר אותו כראש קטן שמבקש להוריד מעצמו משימות.

אסף אילת:

קודם כל המטרה שלי בחיים זה לא להשיג עוד ועוד סמכויות, אלא לחלק את
הסמכויות.

בצלאל סמוטריץ (הבית היהודי):

אבל זה נראה לי הכי אמיתי, אם אתה ראש רשות החשמל.

אסף אילת:

כשיש מצב חירום, כמו שהיה לדוגמה בתקלה של תמר אז זה מין משבר במשק החשמל,
אבל 90% מהטיפול במשבר זה להזיז דלקים ממקום למקום, להזיז מכליות ממקום
למקום ובעצם כל חומרי הגלם נמצאים בסמכותו של משרד האנרגיה ומנכ"ל משרד
האנרגיה.

בצלאל סמוטריץ (הבית היהודי):

אין לי בעיה שהוא יהיה זה שיאשר את זה, אבל אתה תתכלל ולא חברת החשמל, זאת
אומרת אתה תהיה הגורם המקצועי שעושה את העבודה.

אסף אילת:

אני מסביר. ברשות החשמל יש משפטנים וכלכלנים. אפשר להקים אגף חירום, יש אגף
חירום במשרד האנרגיה ויש אגף חירום בחברת החשמל, אבל אין אגף חירום ברשות
החשמל.

היו"ר איתן כבל:

טוב, חברים, בואו נעשה סדר. מספיק, הבנו. בצלאל, חברים, אל"ף, שקיפות, או
שכולנו שומעים או שאתם מבלבלים את המוח.

בצלאל סמוטריץ (הבית היהודי):

מותר לבלבל את המוח גם מדי פעם.

היו"ר איתן כבל:

נכון, אבל לא תמיד. מה שאני מבקש, אני רוצה כאן, כפי שגם היועצת המשפטית -
- - דעתי לא נחה. את יודעת, אני לא יכול לחיות רק מכוונות, אני יושב פה מול
דרורה ויושב פה מול דרור, שני הדרורים, ואני אומר אוקיי, בסדר. אני צריך
לראות את זה בצורה יותר בהירה, איך הדברים האלה, שכשיבוא מישהו שהוא לא השר
שטייניץ, יכול להיות מישהו אחר, זה יכול להיות עוד חצי שנה, שנה, זה לא עוד
אלפיים שנה, יכול להיות שהשר הבא הוא כבר זה שבאמת, יכול להיות שזה יהיה גם
השר שטייניץ, אבל לא נראה לי שהוא ירצה להישאר בתפקיד - - -

דרורה ליפשיץ:

אנחנו גם לא מאחלים שתהיה שעת חירום.

היו"ר איתן כבל:

כן. מה שאני מנסה לומר לכם ברצינות, אני רוצה שתבהירי בדיוק מה אנחנו עוד
צריכים כדי שתנוח דעתנו בעניין הזה מבחינה משפטית.

אתי בנדלר:

קודם כל אם מדברים כאן על שעת חירום לאומית, אז לכתוב את הדברים ולהגדיר
למה הכוונה, כפי שמר אדירי אמר.

דרורה ליפשיץ:

אחרי כל השיג ושיח אנחנו הגענו למילים האלה.

אודי אדירי:

אנחנו מאוד רצינו, מסתבר שהדברים האלה, איך לומר? לצערנו, אומר לצערנו - -
-

דרורה ליפשיץ:

מאוד קשה היה להגדיר.

היו"ר איתן כבל:

זה הבנתי, אבל - - -

אודי אדירי:

רק אני אגיד, מדינת ישראל היא במצב חירום מאז הקמתה, אז אי אפשר להשתמש
בהגדרה של מצב חירום.

דרור וגשל:

לא, אודי, אבל - - -

אתי בנדלר:

אבל אתם כותבים פה מצב חירום, המדינה כל הזמן במצב חירום - - -

דרור וגשל:

לא, אבל אנחנו מדברים פה על מערך המל"ח שהוקם מכוח החלטה - - -

היו"ר איתן כבל:

לא, דרור, דרור.

דרור וגשל:

לא, תן לי רגע, מילה.

בצלאל סמוטריץ (הבית היהודי):

אם זה לא מוגדר היום בשום מקום, מה, נגדיר את זה בשביל זה?

היו"ר איתן כבל:

לא, אני לא רוצה להגדיר מושג.

אודי אדירי:

אני רק לא רוצה להטעות את אדוני היושב ראש, טחנו על זה עשרות שעות. אני
מוכן לקבל כל הצעה, אם יש הצעה בחקיקה שמגדירה מצב חירום ואפשר לשאוב אותה
לכאן אני - - -

היו"ר איתן כבל:

לא. דרור, אני רוצה רק להבין דבר אחד, זה לא המקום להגדיר שעת חירום, זה לא
המקום, זה לא הפורום, ממש לא, זאת לא הפלטפורמה, אבל כן אני רוצה, הרי פה
אנחנו מייחדים את זה לעניין מאוד - - -

בצלאל סמוטריץ (הבית היהודי):

איתן, אתה אחד שמאוד אוהב מהפכות צרכניות, יהיה לא רע אם נוכל לבטל עכשיו
את תקנות ההגנה לשעת חירום ולהפוך לדמוקרטיה. יש לך זכות גדולה, סוף סוף
להפוך לדמוקרטיה.

היו"ר איתן כבל:

אמר הדמוקרט.

בצלאל סמוטריץ (הבית היהודי):

לא, מחר נבטל אותה בחוק הלאום, אבל בין לבין.

דרור וגשל:

יהיו כמה שעות של חסד.

היו"ר איתן כבל:

חברים, אני רק מבקש מכם, העניין הוא כזה, כל הסיפור הוא פה למה שאודי אדירי
הסביר בהרחבה, לאותה נקודה, נקרא לה נקודת התמר, לפחות אנחנו מבינים
שהתהליך הזה יודע להתמקד לעניין המסוים הזה, שאנחנו לא פותחים פה - - -

דרור וגשל:

לא, אבל זה לא, זה לא לעניין התמר, זה עניין לכל מערך המל"ח. זה כל הסיפור
הגדול של רשות ייעודית.

אודי אדירי:

רגע, בואו שנייה נסביר. אירוע תמר ספציפית מכוסה כאן באמצעות העניין של משק
הגז הטבעי. אירוע תמר הוא פחות מה שמטריד אותי, מטריד אותי באמת מצב חירום
שהוא מצב חירום נקרא לו לאומי.

בצלאל סמוטריץ (הבית היהודי):

אומרים לך עכשיו תכבה תחנה מסוימת כי היא מאוימת ואין לי כיפת ברזל לשים
עליה.

אודי אדירי:

רעידת אדמה, מצב חירום בעורף, זה העולם.

דרור וגשל:

אודי, אני אעזור לך, זה לא מצב מיוחד בעורף. יש בהחלטה 1716 משנת 86', זאת
ההחלטה שעל פיה מאז מדינת ישראל פועלת עם מערך המל"ח שלה. מערך המל"ח זה
מערך מורכב, אפשר להגיד, רח"ל פה, שתדבר - - -

היו"ר איתן כבל:

אל תשכנע אותי, אני יודע.

דרור וגשל:

בסדר, מערך המל"ח. מתי מופעל מערך המל"ח לפי החלטת הממשלה הזו? מערך המל"ח
הוא בתקופת הפעלה, תקופת הפעלה זה תקופה של לחימה, לרבות התקופה שלפני
תחילת הלחימה או לאחריה, כאשר נמנעת פעילות תקינה של המשק, כולו או חלקו,
ולרבות תקופת ההתכוננות לקראת תקופת לחימה.

קריאה:

בקיצור הכול.

היו"ר איתן כבל:

בקיצור סעיפי כסת"ח.

בצלאל סמוטריץ (הבית היהודי):

אין מוגדר יותר מזה.

דרור וגשל:

לא, אבל שיהיה ברור שתקופת הפעלה בעצם זה כל שנייה, אבל כדי לתת פה הגדרה
בהחלטת הממשלה אז נקבע שהממשלה, על פי הצעת שר הביטחון, תחליט מתי מתחילה
ומתי מסתיימת תקופת הפעלה לעניין החלטה זו. כלומר יש פה איזה שהיא הגדרה
בתוך החלטת הממשלה. החלטת הממשלה הזאת היא באמת מין - - - קשה להבין מה
- - - רח"ל יודעת להפעיל אותה ומדובר פה כן על הפעלה של רשויות הכוח
הייעודיות. עוד פעם, ברישיון האחוד של חברת החשמל יש אמירה לעניין מערך
המל"ח ולכן מה שמשרד האנרגיה אמרו, 'מהבחינה הזאת, להעברת הערות מכוח החלטת
המל"ח יש לנו סמכות, יש לנו הוראה ברישיון'. עוד פעם, ההוראה ברישיון לא
יוצרת את הסמכות, ההוראה ברישיון נכנסה לרישיון מכוח סמכות שקיימת בחוק. זה
לא יכול להיות אחרת.

שיובן, אנחנו מאוד בעד וגם הצענו למשרד האנרגיה, לא במסגרת לוחות הזמנים
האלה, להגדיר הרבה יותר טוב - - -

היו"ר איתן כבל:

אני נותן לכם שנתיים.

דרור וגשל:

אני מקווה שזה יהיה בפחות, אבל אנחנו רוצים מאוד - - -

היו"ר איתן כבל:

אני נותן שנתיים, נו, להגדיר.

אתי בנדלר:

ההוראה הזו תהיה הוראת שעה לשנתיים.

אודי אדירי:

עד שמה?

דרור וגשל:

עד שנגדיר - - -

אתי בנדלר:

כן, תצטרכו להביא - - -

אודי אדירי:

אנחנו יודעים להגדיר מצבי חירום? הממשלה לא עשתה את זה 70 שנה. נו באמת.

אתי בנדלר:

אנחנו מדברים פה על חקיקה בשנת 2018, הסעיף הזה כמו שהוא מנוסח כרגע הוא
רחב בצורה בלתי רגילה, לא ברור מה נכנס בו, לא ברור מכוח איזה סמכות.

היו"ר איתן כבל:

לשר, אתה מבין? זה אפילו לא לממשלה, זה שר.

בצלאל סמוטריץ (הבית היהודי):

דווקא זה שזה שר אותי מרגיע. שזה שר ולא פקידים זה יותר מרגיע, אתה מכיר את
עמדתי.

היו"ר איתן כבל:

לא תמיד.

בצלאל סמוטריץ (הבית היהודי):

לא, אבל אתי צודקת כי בסוף בסוף בסוף אתה מגלגל כסף על האזרח, זו סמכות שיש
לה השלכות מאוד ישירות בן רגע.

היו"ר איתן כבל:

גדולות מאוד.

בצלאל סמוטריץ (הבית היהודי):

וזה יכול להיות בפערים מטורפים, כי אם אתה בבת אחת עובר מגז לדלק ולפחם אז
אתה - - -

אודי אדירי:

נכון, אבל הסעיף בעיניי הוא לא רחב, אני אגיד גם למה, אם הסעיף הזה היה
שהשר יכול לתת מענה במצב חירום וזה מה שאנחנו רצינו, שפשוט אם יש מצב חירום
השר יכול לתת הוראות, בזמן המצב באופן מסויג, כמו שכתוב כאן, אז הייתי
מסכים איתם שזה רחב ובואו נשים שנתיים ונסייג. אבל בסופו של דבר זה לא מה
שקיבלנו, מה שקיבלנו, בעצה אחת עם משרד המשפטים, זה רק לגבי הסמכויות שיש
לו לפי כל דין. אם הדין - - -

אתי בנדלר:

אז קודם כל תמחק 'או בהתאם לתנאי רישיונו', כדי שאיש לא יעלה על הדעת
לומר - - -

רועי פולקמן (כולנו):

אני מבין את ההערות של אתי, השאלה אם זה תיקון ספציפי, כי בגדול - - -

דרורה ליפשיץ:

להיפך, אתי, רישיון הוא לא - - -

אתי בנדלר:

לא, שמישהו לא יפרש את זה כמקור הסמכות.

רועי פולקמן (כולנו):

אתי, מה היית רוצה שיהיה פה אחרת?

היו"ר איתן כבל:

בוא נגיד, גם לאתי אין עכשיו איזה - - -

דרור וגשל:

אתי, תוסיפי 'ככל שניתן לקבוע תנאים כאמור ברישיון' וזה יהיה ברור שזה לא
יוצר מקור סמכות.

בצלאל סמוטריץ (הבית היהודי):

מה זה בעצם אומר? כרגע זה סעיף מותלה, אי אפשר יהיה להפעיל אותו, עד שלא
יהיה מקור סמכות הוא מותלה.

דרור וגשל:

נכון, זה מוציא את השאלה.

אתי בנדלר:

לפי כל דין, אז לפי כל דין אתה לא - - -

דרור וגשל:

זה לא רישיון.

בצלאל סמוטריץ (הבית היהודי):

בקיצור, הבעיה שעל פי הרישיון לגלגל עלויות לא בטוח - - - אם זה לא נחשב
דין.

אתי בנדלר:

וגם זה ברור שההנחיות האלה צריכות להינתן בכתב.

אודי אדירי:

רגע, יש הרבה הערות שאמרת שאני חושב שהן כמובן ניתנות לביצוע, אני חושב
שבכתב זה דבר שאפשרי, אני חושב שיפורסמו, כמובן בכפוף לסודיות, בהקדם
האפשרי, אני חושב שאין בעיה. ההערות האלה, אפשר להטמיע אותן כבר עכשיו.

היו"ר איתן כבל:

הבעיה היא לא ההערות ה - - -

אודי אדירי:

- - - לבוא עוד שנה ולבקש דחייה של עוד שנה.

דרורה ליפשיץ:

נכון, בעוד שנתיים. אי אפשר להגביל את זה בהוראת שעה, ברור שכולם יעשו מאמץ
כדי למצוא הגדרות טובות יותר.

אתי בנדלר:

ברור שאם זה לא יוגבל כהוראת שעה זה לא יטופל. זה מה שברור. זה שזה יוגדר
כהוראת שעה זה יטופל? לא בטוח, אבל אם זה לא יוגדר כהוראת שעה ברור שזה לא
יטופל.

היו"ר איתן כבל:

לא יקרה כלום עד מחר.

בצלאל סמוטריץ (הבית היהודי):

לא, השאלה היחידה זה ההגדרה של הוראת שעה.

אודי אדירי:

אני מציע, אדוני היושב ראש, להכניס כאן - - -

היו"ר איתן כבל:

אני מבין מה שהיא אומרת, אבל אני לא רוצה - - -

בצלאל סמוטריץ (הבית היהודי):

אני חושב שלהם יהיה אינטרס להסדיר את זה מסיבה פשוטה, אחרת הם יהיו
חשופים - - -

אודי אדירי:

אבל אין לנו יכולת.

בצלאל סמוטריץ (הבית היהודי):

אני חושב שגם בלי הוראת שעה לכם יהיה אינטרס לנסות להסדיר, כי אחרת אתם
חשופים לתביעות. אם הם ייתנו הוראות כאלה בלי הסמכה בדין ויבוא איזה לוחם
חירות אחד, לוחם צדק, ויש כמה כאלה ג'ינג'ים היום, שהם לוחמי צדק, אז הם
יהיו חשופים לתביעות.

אודי אדירי:

אני כן חושב שאפשר כבר להכניס, תקנו אותי אם אני מפספס משהו, בעניין של
הוראות שיינתנו בכתב והוראות שיפורסמו.

דרורה ליפשיץ:

זה בסדר.

אודי אדירי:

ויפורסמו מוקדם ככל האפשר, זה אפשר להוסיף כבר עכשיו.

בצלאל סמוטריץ (הבית היהודי):

אני בכלל חושב שאנחנו בדרך להסכם שלום, לא יהיו מצבי חירום.

היו"ר איתן כבל:

מיכאל, אתה מבסוט, אני מבין.

מיכאל מקייה:

ברור.

דרור וגשל:

הוא הגיב בצורה מאופקת, יש לומר.

דרורה ליפשיץ:

מה שנקרא זרמים תת קרקעיים.

היו"ר איתן כבל:

אני רוצה לסכם את זה.

אתי בנדלר:

מי יפרסם? השר יפרסם את ההוראות? על מי מטילים את פרסום ההוראות?

דרורה ליפשיץ:

על השר. המשרד.

אתי בנדלר:

השר יפרסם את ההוראות?

דרורה ליפשיץ:

הוראות שאינן סודיות, בהקדם האפשרי.

היו"ר איתן כבל:

למרות שהייתי רוצה לקבל ואני בדרך כלל מקבל גם את ההמלצות של היועצת
המשפטית וגם אני באופן אישי, אני חושב שזה מונח לפתחם - - -

רועי פולקמן (כולנו):

לא, אבל בוא ניתן לזה זמן קצוב, שנתיים, שלוש.

בצלאל סמוטריץ (הבית היהודי):

אתה יודע מה זה עכשיו לעשות הסדרה בכל הגדרות החירום?

היו"ר איתן כבל:

סליחה, יבוא שר, יבוא מישהו, כמו שעושים עם הוראות שעת חירום, מסדירים את
זה. עזוב, אני לא רוצה להכניס אותם לפינה ש - - -

בצלאל סמוטריץ (הבית היהודי):

שוב, צריך להבין, דווקא לכם, מה שהיועצת המשפטית חוששת הוא נכון פי עשרה,
כי מה המשמעות? שהם הולכים להשתמש בסעיף הזה בלי מקור סמכות והם יראו בסעיף
הזה מקור סמכות, כי מה הוא אומר בעצם? 'אין לי דרך להסדיר את זה', אז אם
אין לך דרך להסדיר, אז או שאין לך סמכות אל תשתמש, או שאתה הולך להשתמש בזה
בלי מקור סמכות, ואז אנחנו צריכים לדעת שזה מה שאנחנו עושים. אולי אין
פתרון.

היו"ר איתן כבל:

בצלאל, אתה אמרת, אני מודע לזה.

בצלאל סמוטריץ (הבית היהודי):

אין פתרון.

היו"ר איתן כבל:

הקשבתי, הקשבתי היטב למה שאתי אומרת.

בצלאל סמוטריץ (הבית היהודי):

אבל אז אני כן אקשה קושיה, אם זה נמצא בתנאי הרישיון ועד היום זה עבד מכוח
תנאי הרישיון וממילא זה ימשיך לעבוד מכוח תנאי הרישיון, כי לא הולכת להיות
הסדרה בחוק, אז בשביל מה צריך את הסעיף הזה?

דרורה ליפשיץ:

לא, הסעיף הזה הוא לצורך ההכרה בעלויות, לא לצורך מתן ההוראות.

בצלאל סמוטריץ (הבית היהודי):

העלאה בתוך התעריף.

דרורה ליפשיץ:

כן, לצורך ההכרה בעלויות.

היו"ר איתן כבל:

אני רוצה להצביע על זה.

בצלאל סמוטריץ (הבית היהודי):

אבל כמה תיקונים קטנים כן לעשות, בכתב והפרסום, מה שמוסכם.

היו"ר איתן כבל:

כן, זה עשינו.

אתי בנדלר:

ההוראות בכתב והשר יפרסם הוראות שנתן ואינן סודיות בהקדם האפשרי, באתר
הרשות?

דרורה ליפשיץ:

באתר המשרד.

היו"ר איתן כבל:

תודה. אני מעלה להצבעה. מי בעד? אתה לא חבר.

בצלאל סמוטריץ (הבית היהודי):

אני במקום שולי, למה אתה אומר? אתה לא בסדר. יש לי הסמכה בכתב, יפורסם
בהקדם האפשרי.

היו"ר איתן כבל:

בוועדה משותפת לא.

בצלאל סמוטריץ (הבית היהודי):

למה אתה אומר את זה?

היו"ר איתן כבל:

כי זה אישור מיוחד של - - -

בצלאל סמוטריץ (הבית היהודי):

גברתי היועצת המשפטית, אפשר חוות דעת בעניין? אני מחליף את שולי מועלם
בהצבעה, זה בסדר?

אתי בנדלר:

ברור.

בצלאל סמוטריץ (הבית היהודי):

כי הוא טען שלא.

אתי בנדלר:

הוא מתלוצץ איתך.

בצלאל סמוטריץ (הבית היהודי):

אני יודע מה הוא מתלוצץ ומה הוא לא מתלוצץ?

היו"ר איתן כבל:

תודה. ברשותכם, עם התוספות והשינויים אושר.

הצבעה

בעד – רוב

נגד – מיעוט

נמנעים – אין

סעיף 15, בכפוף לשינויים והתוספות – אושר.

היו"ר איתן כבל:

השעה 22:05, ב-22:30 אנחנו כאן.

(הישיבה נפסקה בשעה 22:05 ונתחדשה בשעה 22:28.)

היו"ר איתן כבל:

חברים, בואו נחזור לעמדות. סעיף 16.

אפרת נחלון:

רק לפני סעיף 16, אמנם אתי לא פה, אבל הבטחתי לוועדה להגיד מתי אין צורך
להגיד פרסום באתר האינטרנט במקום שכתוב בו פרסום ברשומות, אז לגבי סעיף 33,
הבטחתי לוועדה להגיד מתי לא צריך להוסיף באתר האינטרנט של הרשות במקום שבו
בחוק מופיע פרסום ברשומות, אז בסעיף 33(א) מדובר על זה שהרשות תקבע אמות
מידה ושהן יועמדו לעיון הציבור ויפורסמו ברשומות ובדרך אחרת שיקבע השר. יש
תקנות שהשר קבע וממילא בתקנות כבר יש חובה לפרסם באתר האינטרנט של הרשות,
כך שאין צורך להתייחס לזה בחוק.

היו"ר איתן כבל:

אוקיי, תודה.

אפרת נחלון:

בתקנות מופיעות עוד דרכי פרסום.

היו"ר איתן כבל:

לא, בכל מקום זה יהיה בחוק, אז אני שואל אם פה נקודתית את מבקשת.

אפרת נחלון:

לא, אני אומרת שב-33 אין צורך לעשות את זה כי ממילא זה קבוע בתקנות.

לאה ורון:

תקנות זה לא חקיקה ראשית, אין לתקנות מעמד של חקיקה ראשית.

דרורה ליפשיץ:

זה חקיקת משנה.

אפרת נחלון:

אבל התקנות אומרות לפרסם גם באתר של הרשות.

היו"ר איתן כבל:

סליחה, אתי פה היא המכריעה.

אפרת נחלון:

אתי, הבטחנו להגיד מתי לא צריך לתקן בחוק, אז ב-33(א) לא צריך כי בתקנות
שהשר קבע כבר יש פרסום באתר האינטרנט של הרשות, גם במקומות נוספים.

אתי בנדלר:

לא הבנתי, למה אמות המידה לא יפורסמו באתר?

אפרת נחלון:

לא, אני לא אומרת שהם לא יפורסמו באתר, אני אומרת שהן כבר מפורסמות באתר,
פשוט מכוח תקנות שקיימות, אז לא צריך להוסיף את זה לחוק.

אתי בנדלר:

הוא קבע את זה בתקנות, בסדר.

היו"ר איתן כבל:

טוב, סעיף 16.

אתי בנדלר:

לא, סליחה, אני חוזרת בי. היום השר קובע ככה, מחר אם בא אחר - - -

אפרת נחלון:

אלה תקנות מ-2002, אתי.

היו"ר איתן כבל:

המועד הוא לא הקובע.

דרורה ליפשיץ:

אין בעיה לקבוע.

אפרת נחלון:

בסדר, נוסיף את זה לחוק

היו"ר איתן כבל:

טוב, חברים, זה יהיה בחקיקה הראשית, תודה.

עמית קריספין:

אדוני, לפני שאנחנו עוברים לסעיף 16 יש לנו עוד עניין שקשור לרשות החשמל,
לפרק הזה של החוק, שלא מופיע בהצעת החוק ואנחנו חושבים שהוא חשוב ואני מדבר
על זכות ערעור על החלטות של רשות החשמל. אנחנו מדברים על החלטות מאוד
מהותיות, החלטות שגם קשורות בהרבה מאוד כסף. כל אחד יכול לטעות. גם רשות
החשמל יכולה לטעות והמצב הוא היום שבעצם אין שום זכות ערעור על החלטות של
רשות החשמל. הגוף היחיד שאפשר ללכת אליו שזה בג"צ, שזה לא גוף מתאים
להליכים מורכבים כאלה, החלטות מורכבות, החלטות קשות, מקצועיות ואנחנו
חושבים שצריך ליצור ערכאת ערעור.

אתי בנדלר:

הוא רוצה משהו חדש, להקים ערכאת ערעור.

נתי בירנבוים:

לאו דווקא משהו חדש, גם משהו קיים, בית משפט לעניינים מנהליים.

אתי בנדלר:

אתה מבקש הוראה חדשה שלא קיימת היום בחוק.

עמית קריספין:

כן. הפתרון היותר טוב אם היה גוף ייחודי לעניין הזה, אבל אם אין אפשרות
להקים בלוחות הזמנים האלה גוף ייחודי, אני חושב שבית משפט לעניינים מנהליים
יכול להיות טוב יותר מבג"צ לעניין הזה. אנחנו רואים שיותר ויותר החלטות של
רשות החשמל מגיעות לבג"צ הוא לא הגוף שיכול לדון בכאלה עניינים.

נתי בירנבוים:

רק השלמה, מכיוון שאת החוק הזה פותחים פעם ב-20 שנה, אז גם אם זה לא נושא
הרפורמה אנחנו חושבים שזה כן הפלטפורמה הנכונה או זה המעמד הנכון לפתוח את
הנושא הזה ולהסדיר אותו אחת ולתמיד.

היו"ר איתן כבל:

כן, מיכאל.

אסף אילת:

אני אגיד מילה ואני אתן למיכאל. באופן עקרוני אנחנו בעד שתהיה לנו זכות
ערר. אני מהיום הראשון שלי בתפקיד בגדול מצהיר בכל פורום, גם במשרד
המשפטים, אין לנו שום בעיה שיהיה לנו ערר, אפילו לדעתי הוא עוזר לנו בהרבה
מובנים. אנחנו רצינו שהערר יהיה כזה שהוא על ידי גוף משפטי ולא על ידי גוף
ממשלתי ושלא יקטע הליכים. זה במהות. בפרוצדורה, אני לא חושב שעכשיו זה הזמן
הנכון, אבל זה אני אתן למיכאל.

מיכאל מקייה:

יש עבודה ממשלתית. כל נושא הערעור על רשויות שלטוניות ועל רשויות מקצועיות
הוא נושא רחב, הוא לא נושא שקשור רק לרשות החשמל. הוא נושא שקשור גם לרשות
המים ולרשות הגז וזה רק בתחום התשתיות וברשויות שקשורות למשק האנרגיה ויש
עוד רשויות כאלה, שגם השאלה הזו נשאלת, ושאלת הפורום הנאות לדון בשאלות של
ערעור על הרשויות השלטוניות זו כבר שאלה רחבה.

היו פניות אלינו ממשרד המשפטים לפני שלוש שנים בנושא הזה, יש עבודה ממשלתית
שלמה של איפה צריך להיות ממוקם מקום הערעור הראוי לכל רשות ורשות. אנחנו
חשבנו שהמקום הראוי הוא בערכאה שיפוטית, לא ערכאה מעין שיפוטית, ערכאה
שיפוטית מקצועית שהמומחיות שלה היא בתחום התשתיות, לאו דווקא בתחום החשמל,
אבל בתחום התשתיות. אנחנו הגדרנו את זה מול המשרד. יש החלטת ממשלה בנושא,
זה ממש לא לעת הזו ולחקיקה הזו. שוב, אין שום התנגדות של הרשות שערכאת
הערעור האוטומטית לא תהיה בג"צ אלא תהיה ערכאה אחרת.

מצד שני אני חייב להגיד שאני מאוד מסתייג מזה שזה יהיה בבתי הדין לעניינים
מנהליים, שאין להם שום מומחיות בתחום התשתיות, שהם תחומים מאוד ייחודיים
שדורשים מומחיות כלכלית שבלעדיה אין לנו אפשרות להתנהל.

בצלאל סמוטריץ (הבית היהודי):

לא הבנתי, אמרת שאין לך התנגדות או שיש לך התנגדות? אמרת בהתחלה שאין לך
התנגדות שהערכאה האוטומטית תהיה - - -

אתי בנדלר:

ערכאה שיפוטית, אבל לא מה שהם הציעו.

היו"ר איתן כבל:

הוא אמנם היום צרפתי, אבל הוא רקד בצעד תימני.

מיכאל מקייה:

העיקר שהבנת אותי.

לאה ורון:

לא, הוא אמר שאין לו התנגדות שזה לא יהיה בבג"צ.

בצלאל סמוטריץ (הבית היהודי):

לא, רק שנייה, אני - - -

היו"ר איתן כבל:

תן קודם לדרור ואחר כך אני אאפשר לך.

דרור וגשל:

רק לאחרונה במשרד המשפטים תוקנה התוספת לחוק בתי המשפט לעניינים מנהליים,
בין היתר נדונה גם שאלת העברת הוראות של הרשות, זו לא המחלקה שלי שמתעסקת
בזה, אבל שוחחתי עם אנשי המחלקה ואחרי הדיון שהיה, על דעת המשנים ליועץ
והיועץ והוחלט שבשלב הזה לא נכון להעביר את ההחלטות על רשות החשמל בגלל
הנימוקים שמיכאל העלה, ההשפעות הדרמטיות של זה על המשק, העובדה שמדובר על
תחום צומח, תקדימי, מה שמצריך פיקוח של ערכאה עליונה ולא של בתי דין
מנהליים.

בצלאל סמוטריץ (הבית היהודי):

אני רק רוצה להעיר שאני יכול לשמוע סברה ברצון להעביר את זה כרגע לבתי
המשפט המחוזיים, אני מסכים שזה לא המקום. עסקנו, מחר הולכים לגמור את זה
בשמונה בבוקר, הצעת חוק גדולה מאוד שקשורה לבתי המשפט לעניינים מנהליים,
אתם מכירים את זה, סוגיה שיש בה המון, צריכה להיות כאן עבודת מטה מסודרת של
ייעוץ וחקיקה, מה להשאיר למעלה, מה למטה, זה קורה כל הזמן.

היו"ר איתן כבל:

תודה. אתה רואה? הקשבנו לך בלב חפץ ובניגוד למה שבצלאל סמוטריץ אמר קודם,
גם אנחנו מקשיבים ודנים.

בצלאל סמוטריץ (הבית היהודי):

אני לא אמרתי, למה אתה אומר? אמרתי שחברי הכנסת, ההזדמנות שלהם להיות
שותפים היא מאוד מוגבלת בלוחות הזמנים האלה. אי אפשר לחלוק על מה שאמרתי.

היו"ר איתן כבל:

אוקיי, בסדר.

בצלאל סמוטריץ (הבית היהודי):

חלק מחברי הכנסת.

היו"ר איתן כבל:

אוקיי, טוב. גם עוד מעט החלק הזה יישאר לבד.

בצלאל סמוטריץ (הבית היהודי):

נכון. זה רק בגלל שאנחנו סומכים על אתי ולאה.

היו"ר איתן כבל:

ברשותכם, הלאה, בואו נמשיך.

אפרת נחלון:

16. הוספת סעיף 49א. אחרי סעיף 49 לחוק העיקרי יבוא:

  "49א. סמכות כניסה למקרקעין לביצוע פעולה דחופה.

(1) על אף הוראות סעיף 46, רשאי בעל רישיון, לצורך מילוי תנאי רישיונו,
    להיכנס למקרקעין לשם ביצוע פעולה גם בלא קבלת הסכמה או הרשאה כאמור
    בסעיף 46(א) או (ב), בהתקיים אחד מאלה (בסעיף זה – פעולה דחופה),
    ובכפוף להוראות סעיף קטן (ב):

(1) הפעולה דחופה וחיונית למניעת סכנה מיידית לאדם או לסביבה, ובלבד שבעל
    הרישיון דיווח לבעל המקרקעין ולמנהל על כניסתו למקרקעין בהקדם האפשרי
    בנסיבות העניין;

(2) הפעולה נדרשת לשם מניעת נזק משמעותי לסביבה או לרכוש לרבות למתקן חשמל,
    ולא ניתן להמתין עד תום התקופה כאמור בסעיף 47(ג), ובלבד שבעל הרישיון
    נתן הודעה לבעל המקרקעין ולמנהל בהקדם האפשרי ולא יאוחר מ-48 שעות לפני
    ביצוע הפעולה.

(2) (1) לא תבוצע פעולה דחופה לפרק זמן העולה על 96 שעות, אלא באישור
    המנהל.

(2) על כניסה לפי סעיף זה למתקן ביטחוני, יחולו הוראות סעיף 46(ד).

(3) המנהל רשאי, ביוזמתו או לפי פניית בעל מקרקעין, להורות בכל עת על הפסקה
    של פעולה דחופה לפי סעיף זה או להתנות את המשך ביצועה בתנאים שיורה, או
    להגביל את פרק הזמן לביצוע פעולה כאמור.

(4) המנהל ייתן לבעל המקרקעין הזדמנות לטעון את טענותיו, בכתב או בעל פה,
    בהקדם האפשרי לאחר הכניסה למקרקעין, ולא יאוחר מ-72 שעות מתחילת ביצוע
    הפעולה הדחופה."

בצלאל סמוטריץ (הבית היהודי):

שאלות. קודם כל איפה זה היה עד היום? זה לא קשור לכל הרפורמה.

אפרת נחלון:

לא היה הסדר של פעולה דחופה, יש בסעיף 46 - - -

דרורה ליפשיץ:

הייתה הוראה דומה בכללים שהוארכו מעת לעת. אנחנו מנסים כל הזמן לקבוע את
ההסדרים החליפיים לכללים האלה בחוק.

בצלאל סמוטריץ (הבית היהודי):

זה לא חלק מהרפורמה, מנצלים את החקיקה - - -

דרור וגשל:

לא, זה היה הסדר ישן - - -

בצלאל סמוטריץ (הבית היהודי):

עכשיו מה ההבדל בין חלופה אחת לחלופה שתיים? מה ההבדל בין פעולה דחופה
וחיונית למניעת סכנה מיידית לבין הפעולה של מניעת נזק משמעותי לסביבה
ולרכוש? פעולה דחופה כולל לכאורה גם מניעת נזק משמעותי לסביבה ולרכוש.

דרור וגשל:

עוד פעם, מה השאלה?

בצלאל סמוטריץ (הבית היהודי):

מה ההבדל בין חלופה אחת לחלופה שתיים? שתיהן זה פעולה דחופה.

דרור וגשל:

אל"ף, השאלה למי הנזק, אם זה רק לסביבה או לרכוש, מתוך הבנה שנזק לסביבה
הוא יותר חמור מנזק לרכוש.

אפרת נחלון:

וב-(1) זה גם לאדם.

דרור וגשל:

ושתיים זה במועד ההודעה. יש כמה הבדלים בין הסעיפים, במקרה הראשון אתה לא
חייב להודיע לפני, במקרה השני אתה כן מודיע לפני.

בצלאל סמוטריץ (הבית היהודי):

אתה אומר, סכנה לסביבה או לאדם, אז הסמכות היא יותר מהירה וחזקה ואחר כך
סכנה למתקן, אז אתה - - -

דרורה ליפשיץ:

אתה מזהה בין נזק לסכנה.

דרור וגשל:

ההסדר הזה לקוח מחוק שאושר פה בוועדת הכלכלה, אישרנו אותו לפני ארבע שנים
בערך. ההסדר הזה לקוח משם. בחוק מסילות הברזל, בכל הסדרי התשתית, בכל חוקי
התשתית יש הסדרי כניסה דחופים למקרקעין. הם שונים כמובן, אם אתה צריך
להיכנס למקרקעין כדי להתקין מתקן גז מתחת למקרקעין - - -

בצלאל סמוטריץ (הבית היהודי):

ובחוקים האחרים אין הסדרי פיצוי?

אפרת נחלון:

יש היום כבר הסדר.

היו"ר איתן כבל:

זו השאלה.

אתי בנדלר:

על זה אני רוצה לדבר, על הסעיף הבא, סעיף 50.

דרור וגשל:

לכן התחלתי ממתקני הגז, השאלה, עוד פעם, יש בכל חוקי התשתית, כמעט בכל חוקי
התשתית, או בחוקי התשתית שאני מכיר, הסדרי כניסה למקרקעין. רוב ההסדרים הם
הסדרים כאלה שלא מדובר בפיצויים, יש הסדר שאני מכיר, בחוק משק הגז הטבעי,
שבו מדובר על הסדר כניסה למקרקעין שבו יש אפשרות להקמת מתקן גז, שהסדר
הכניסה מדבר על מצב שבו אתה צריך להיכנס למקרקעין - - -

בצלאל סמוטריץ (הבית היהודי):

קבוע.

דרור וגשל:

כן, שצריך להקים למישהו מתחת למקרקעין מתקן גז. כתוצאה מהדבר הזה יש
פיצויים. הסדירו שם מנגנון - - -

בצלאל סמוטריץ (הבית היהודי):

עזוב, נכנסת אליי למגרש כדי להגיע לשנאי שנמצא מעבר למגרש, דפקת לי הדשא -
--

דרורה ליפשיץ:

יש בסעיף 50 לחוק הקיים יש הסדר של פיצויים.

בצלאל סמוטריץ (הבית היהודי):

לכן אני אומר שזה לא רלוונטי לפה, פה התיאור הוא שנכנסת אליי הביתה למנוע
סכנה, הרסת את הדשא, דפקת את השביל כשנכנסת עם הטרקטור, מישהו צריך לתקן את
זה.

אתי בנדלר:

אז זה הסעיף הבא, זה מה שרציתי לומר.

דרורה ליפשיץ:

סעיף 50.

אתי בנדלר:

הכניסה למקרקעין, לדעתי, למקרקעי הזולת, ללא ספק דורשת הסדרה בחקיקה ראשית,
לא בכללים ולא בחקיקת משנה כי מדובר היום בפגיעה בקניין של בן אדם.

היו"ר איתן כבל:

לגמרי.

אתי בנדלר:

אלה הנסיבות שמוצע לאפשר כאן כניסה למקרקעין. אחרי סעיף 49 היום, או 49(א)
אם הוועדה תאשר אותה, יש סעיף בחוק משק החשמל שעניינו פיצויים בעד נזק והוא
קובע כדלקמן: 'בעל רישיון המבצע עבודות לפי פרק זה יימנע עד כמה שהדבר ניתן
מגרימת נזק ויחזיר את המקרקעין ככל האפשר למצב שבו היו אילולא נעשה בהם
שימוש'. '(ב) נגרם נזק', ואני מדגישה עכשיו את המילה הבאה, 'ישיר לבעל
המקרקעין כתוצאה מביצוע העבודות, ישלם מבצע העבודות לפי דרישת הניזוק
פיצויים על הנזק שנגרם'. '(ג) החליט בעל הרישיון לדחות דרישה לפי סעיף קטן
(ב) ימסור לבעל המקרקעין הודעה מנומקת בכתב על כך תוך 60 ימים מיום קבלת
הדרישה'.

כאמור הסעיף הזה הוא סעיף ותיק כנראה ממועד חקיקת החוק המקורי בשנת 96'.
הזכיר דרור, בצדק - - -

בצלאל סמוטריץ (הבית היהודי):

ואז זורקים את בעל המקרקעין לבית משפט.

דרור וגשל:

כן.

בצלאל סמוטריץ (הבית היהודי):

אין איזה אפשרות לפנות לרשות החשמל או למנהל, מישהו שהוא - - -

אתי בנדלר:

בחוק מסילות הברזל, שפקודת מסילות הברזל, שתיקון לו בוצע בוועדה הזאת, אני
חושבת לפני כשנתיים או משהו כזה - - -

דרור וגשל:

ב-2014.

אתי בנדלר:

ב-2014, אני רוצה לקרוא את הסעיף המקביל לסעיף זה. מדובר בסעיף 14י והוא
קובע כדלקמן: '(א) מקים ומפעיל שנכנס למקרקעין בהתאם להוראות סימן זה יימנע
ככל האפשר מגרימת נזק ויחזיר את המקרקעין בהקדם האפשרי לאחר סיום ביצוע
הפעולה למצב שהיה בו אילולא בוצעה הפעולה כאמור'.

בצלאל סמוטריץ (הבית היהודי):

לא ככל הניתן, אלא תחזיר.

אתי בנדלר:

יחזיר למצב, כן. ולא רק זה, גם בהקדם האפשרי לעומת מה שכתוב כאן.

'(ב) נגרם נזק כתוצאה מביצוע הפעולה כאמור בסעיף קטן (א)'. לא מדובר כאן על
נזק ישיר, כי אם לאדם נגרם נזק אז אומרים, אין שום סיבה לא לפצות אותו,
ולכן 'נגרם נזק כתוצאה מביצוע פעולה כאמור בסעיף (א), יתקן המקים או
המפעיל, לפי העניין, על חשבונו את הנזק או ישלם למי שנגרם לו הנזק (בסעיף
זה – הניזוק), פיצויים בשל הנזק שנגרם והכול בהקדם האפשרי'.

'(ג) דרש ניזוק ממקים או ממפעיל פיצויים בשל נזק כאמור בסעיף זה והחליט
מקים או מפעיל כאמור לדחות דרישה זו, כולה או חלק, ימסור לניזוק הודעה
מנומקת על כך בכתב בתוך 60 ימים מיום שקיבל מהניזוק את כל המידע הנדרש לשם
קבלת החלטה לגבי דרישת הפיצוי וישלם לו בתוך 30 ימים ממועד ההחלטה את הסכום
שאינו שנוי במחלוקת'.

'(ד) דרישה לפי סעיף זה, מחלוקת לגבי סכום הפיצויים המגיעים לניזוק או הגשת
תובענה בעניין זה, לא יהוו עילה לעיכוב הכניסה למקרקעין או לביצוע פעולות
בהם אלא אם כן הורה בית משפט אחרת'. '(ה) אין בהוראות סעיף זה כדי לגרוע
מזכויותיו של הניזוק על פי כל דין'.

אני חושבת שהסעיף הזה הוא ראוי, הוא נכון וראוי לתקן את סעיף 50 בהתאם
לסעיף הזה.

בצלאל סמוטריץ (הבית היהודי):

רק שאלה. שם, במסילות הברזל, גם מדובר על חירום, סכנה וכו'?

אתי בנדלר:

על פעולות שנדרשות לצורך כניסה למקרקעין. אגב, הפעולות שנדרשות יכולות
להיות לא רק בשעת חירום ולא רק לצורך תיקון תקלה, בכל מקרה שנכנסים
למקרקעין.

בצלאל סמוטריץ (הבית היהודי):

זה מה שרציתי לשאול. עוד פעם, אני לא מכיר את כל הדברים האחרים בחוק משק
החשמל, הסעיף הזה, מדובר על כניסה אד הוק בחירום, בלי רשות, בלי כלום, מה
מסדיר - - -

אתי בנדלר:

לא, סעיף 49א מדבר על כניסה בשעת חירום, סעיף 50 שמדבר על פיצויים בעד נזק
מדבר על כל כניסה.

בצלאל סמוטריץ (הבית היהודי):

אבל איזה סעיף בחוק משק החשמל מסדיר כניסה למקרקעין לצורך ביצוע תשתית, לא
דחופה.

אפרת נחלון:

46 ו-47, זה הכול באותו פרק.

אתי בנדלר:

זה פרק שלם, פרק שעניינו סמכות להיכנס למקרקעין לביצוע עבודות. אני רק
חושבת שבהזדמנות זו שמקנים סמכויות נוספות לכניסה למקרקעין - - -

גרשון ברקוביץ:

אפשר להגיב?

היו"ר איתן כבל:

כן, בבקשה.

גרשון ברקוביץ:

עורך דין גרשון ברקוביץ, סגן היועץ המשפטי לחברת חשמל. אנחנו שבעי תביעות
מסעיף 50(ב) לחוק משק החשמל, רובן המכריע של התביעות זה תביעות של חקלאים
בגין תשתיות שמניחים לטובת הקמת תשתיות מתח עליון, גבוה, נמוך, גם עיליות,
גם תת קרקעיות. לצערי, בתי המשפט נדרשו לסעיף הזה והסעיף הזה מנע, הוא גם
מנע הגשת תביעות ענק שלמעשה נועדו לסחוט ולהכניס נזקים עקיפים שלא היו ולא
נבראו בעת הקמת תשתיות.

במה אנחנו מדברים ולמה נקבע נזק ישיר? בסך הכול מדובר על פילוס של דרך
גישה, עלייה לקרקע, חפירה של תעלה או בור ושיקום בסיום העבודה. אנחנו
מלווים את העבודות היום בשמאי חקלאי מטעמנו כדי להעריך מראש את הנזק הישיר
ולמנוע תביעות סחטניות, אבל לצערנו כשרואים גוף גדול כמו חברת חשמל עם כיס
עמוק החקלאים, אותם חקלאים, לא רוצה להיכנס למגזרים אחרים, אותם חקלאים
מגישים תביעות בעיקר על נזקים עקיפים ואובדן רווח כשבתי המשפט מבינים
ופוסקים שלרוב מדובר בתביעות שהן לא מוצדקות. אני חושב שברגע שנפתח את זה
למונח נזק, שלא נגביל את זה לנזק ישיר, כמו בחקיקה אחרת של תחום התשתיות
המשמעות תהיה - - -

בצלאל סמוטריץ (הבית היהודי):

אבל אני סומך על בית המשפט.

אתי בנדלר:

אני קראתי לך חקיקה מתקדמת שלא מדובר על נזק ישיר.

גרשון ברקוביץ:

אז אני יכול להקריא לך גם את חוק משק הגז, שאין כזה סעיף, ואני יכול להקריא
לך עוד הרבה חוקים לגבי תשתיות חיוניות שאין סעיפים כאלה. בסופו של יום - -
-

בצלאל סמוטריץ (הבית היהודי):

יש הבדל בהיקפים. מסילות ברזל יש הרבה פחות מקווי חשמל, לכן אם הוא
חושש - - -

אתי בנדלר:

בחוק משק הגז, 'נגרם נזק כתוצאה מביצוע הפעולות האמורות ישלם בעל הרישיון
לפי דרישת הניזוק פיצויים על הנזק - - -

גרשון ברקוביץ:

לא, אני דיברתי על כניסה דחופה, על המנגנון של כניסה דחופה.

דרורה ליפשיץ:

ההצעה שלך הייתה רק לשנות את סעיף 50 לעניין כניסה במקרים ש - - -

אתי בנדלר:

לא - - -

בצלאל סמוטריץ (הבית היהודי):

לא, בכלל.

דרורה ליפשיץ:

אז אפשר לעשות הבחנה בין שינוי לעניין - - -

אתי בנדלר:

למה לעשות את ההבחנה?

דרורה ליפשיץ:

בין כניסה דחופה ל - - -

אתי בנדלר:

למה? אם נגרם נזק נגרם נזק, זה לא משנה אם - - -

גרשון ברקוביץ:

איזה נזק יכול להיגרם חוץ מנזק ישיר? הרי מה מדובר? תהליך העבודה הוא
שנכנסים עם כלים כבדים, מפלסים דרך גישה, פותחים תעלה, פותחים בור, מכסים
אותו. אז באים מראש עם שמאי, יכול להיגרם נזק לעץ? זה מאוד ברור. ברגע שאת
פותחת את זה ואנחנו יום יום עובדים בעבודות האלה, אז את תציפי אותנו
בתביעות.

אתי בנדלר:

אני לא יכולה להציג עכשיו את כל התסריטים האפשריים של נזק שיכול להיגרם
לחקלאי או למי שאינו חקלאי.

גרשון ברקוביץ:

אין לך, זה רק זה. זה האיזון בין החשיבות של התשתית לזכות של האזרח ולזכות
הקניין. זה לא סתם - - -

בצלאל סמוטריץ (הבית היהודי):

אבל למה? נכנסת אליי הביתה, כתוצאה מזה אני שבוע לא גר בבית, אני הולך לבית
מלון.

גרשון ברקוביץ:

אין כזה מצב.

בצלאל סמוטריץ (הבית היהודי):

למה? אבל זה החוק. עכשיו משהו חירום - - -

גרשון ברקוביץ:

לא, אין כזה מצב. מדובר על נזק כתוצאה מביצוע עבודות.

בצלאל סמוטריץ (הבית היהודי):

אני מדבר על ביצוע עבודות, אתה חייב להיכנס אליי למגרש, יש קו מתח שרק משם
יש גישה נורמלית להגיע אליו.

גרשון ברקוביץ:

אני רוצה להבחין בין - - -

בצלאל סמוטריץ (הבית היהודי):

הכנסת טרקטור גדול, פרצת דרך, אין לי מדרגות, אין לי זה, אני לא גר בבית
שבוע, מי משלם את בית המלון?

גרשון ברקוביץ:

רגע, אני רוצה להבחין בין שני סוגים של נזק. נזק כתוצאה מביצוע עבודות הוא
לעולם נזק ישיר, אנחנו באים, נכנסים, פותחים תעלה, סוגרים אותה. נזקים
אחרים שנגרמים, עקב הפסקות חשמל, לקוחות שעזבו את הבית כי היו הפסקות כאלה
ואחרות, במצבי שגרה ובמצבי חירום - - -

לאה ורון:

עקב פגיעה בגדר.

גרשון ברקוביץ:

אפשר לתבוע ותובעים אותנו לפי פקודת הנזיקין, המונח נזק בסעיף 2 כולל נזק
ישיר ונזק עקיף ואין בעיה. המחוקק ראה לנכון בשנת 96' לקבוע את הנזק כנזק
ישיר בגלל החיוניות של התשתית, בגלל היקף העבודות, בגלל הרצון לא לסבך את
ספק השירות החיוני בתביעות עתק. הרי מה יקרה בסופו של דבר? במקום לבנות
תשתיות אנחנו נצטרך להעסיק גדודי עורכי דין כדי להתעסק בתביעות. זה מיותר.

היו"ר איתן כבל:

טוב, חברים, אני רוצה לומר לכם את עמדתי, כמי שמתעסק בעניינים כאלה הרבה
מאוד שנים עוד בתקופת היותי במשרד הבינוי והשיכון. תשמעו, אני יודע שכשאתה
נמצא בתפקיד אתה מסתכל על כל הדברים בצורה אחרת לגמרי, רק מה? כשאני בבית
שלי או במגרש שלי, כבר ראיתי את זה, כשזה אצל אבא שלך, אמא שלך, דוד שלך או
חבר שלך, אז אתה מרגיש את כל הדברים האלה.

בסדר, תשמע, אני אתן לך את הדוגמה שאני תמיד נותן אותה פה בוועדה, כי טענות
מסוג כזה נשמעות חדשות לבקרים. אני תמיד אומר, ואללה, אלה הקימו מדינה לפני
70 שנה, החארות האלה? אלה שכל היום תובעים, גונבים, לוקחים, גוזלים? אני
אתן לך דוגמה. מחר, כשאתה תבוא לפה, אתה יודע, הווייז ישלח אותך כנראה דרך
הר חוצבים, אם תבוא דרך כביש 1. אני יורד את האיגוף, אתה מכיר, יש לכם קווי
מתח גבוהים שם, שבטח נכנסתם ואף אחד לא תבע אתכם. מה שאני מנסה להגיד לך,
אתה רואה עומדים בטוּר ואיזה באסה, תמיד יש אלה שעוקפים אותך ומבאסים אותך
ואני לא רוצה לשים מכשירי הקלטה באף רכב בשורה. יום אחד אמרתי לעצמי,
'תשמע, כבל, למה אתה נכנס לקריזה? בוא תספור מתוך ה-1,000 מכוניות שעומדות
כמה חארות יש', אתה יודע מה? הופתעתי לטובה. אני מדבר ברצינות עכשיו. בסוף
בסוף אתה מסתכל, אתה רואה 1,000 איש עומדים בתור אחד אחרי השני. עכשיו,
נניח עברו עשרה, אין לי ספק שמחציתם בטעות, אתה יוצא מהמנהרה ומוציא את
עצמך מתבלבל ואז אין לך ברירה אלא ל - - - עכשיו, בשביל החמישה האלה אני
אגיד שכל אזרחי ישראל הם כאלה חארות?

מה אני מנסה להגיד לך בשורה התחתונה? שבסוף בסוף בסוף תמיד יהיו, גם אם
החוקים יהיו לא יודע מה, בסוף בסוף אזרחים יגישו ויתבעו ויש את אלה שרצים
עד קצה העולם. אני פה לא הולך איתך, לא יעזור בית דין.

בצלאל סמוטריץ (הבית היהודי):

יש בתי משפט.

היו"ר איתן כבל:

יש בתי משפט ותמיד לך יש יותר כוח.

בצלאל סמוטריץ (הבית היהודי):

יש לך עורכי דין.

היו"ר איתן כבל:

לך תמיד יש יותר כוח מאשר לכל אזרח, לא יעזור לך בית דין. זו האמת. ואתה
יודע מה? עוד לא מצאתי מצב שבית משפט בא וזמבר את המערכת. זה כמו שאני תמיד
אומר על בג"צ, החבר'ה של סמוטריץ כל הזמן אומרים 'בג"צ, בג"צ, בג"צ', בסוף
אם אתה הולך לבדוק אתה תראה שברוב המכריע של המקרים בג"צ לא נותן סעד
לאזרח.

בצלאל סמוטריץ (הבית היהודי):

רק שלא יהיה שתיקה כהודאה. בג"צ מניע תהליכים, בלי פסקי דין בחלק מהדברים.

היו"ר איתן כבל:

אוקיי, בסדר, אני אחשיב כאילו לא שמעת. מה אני מנסה להגיד לך בשורה
התחתונה? חבל לך על הזמן, נתתי לך כיוון שלראשונה פצחת את - - - אז נתת לך
את זכות הראשונים, לתת את ההרצאה. אבל זה בסדר גמור? מה עכשיו אתה רוצה? גם
לעיריות יש בעיה?

רפי רייש:

לא, עוסקים בדברים גדולים, אני בא עם משהו נורא קטן, פתאום לא נעים לי.
לגבי 16, 49א(2), נזק משמעותי, דובר כאן על 48 שעות, שצריך להודיע 48 שעות
לפני ביצוע הפעולה, היה לנו את זה גם בחוק התכנון והבנייה. 48 שעות יכול
להיות למשל שפנית ביום שישי וביום ראשון יש חופש, אני מדבר נגיד על בית
ספר, אז הם לכאורה הודיעו, בפועל נכנסים פנימה, מה שאנחנו עשינו שם זה פשוט
להגדיר את זה שני ימי עבודה. שני ימי עבודה פותר המון בעיות.

אמיר רשף:

אבל זו פעולה דחופה.

רפי רייש:

לא, זה לא פעולה דחופה. כשיש לך פעולה דחופה זה מיידי, אין לי שום בעיה עם
זה, כשמדובר על פעולה נדרשת לשם מניעת נזק משמעותי לסביבה או לרכוש, לא
ברור מה זה משמעותי, תגדירו שני ימי עבודה תסגרו עניין.

היו"ר איתן כבל:

אני לא חושב, אמיר, אל תתחפר במחפרון של חברת חשמל. אני חושב שהרעיון שהוא
מביא הוא רעיון שעושה שכל. כשהשם ישתחררו ויפסיקו לדבר על עצמם והם תורמים
לאזרח, לחוק, תראה איזה רעיונות יפים הם מביאים.

אז, ברשותכם, אני רוצה לסכם את העניין הזה. אני מקבל את עמדתך לגבי הנוסח
ש - - -

אתי בנדלר:

לתקן גם את סעיף 50 בהתאם לנוסח בפקודת מסילות הברזל.

היו"ר איתן כבל:

כן.

אתי בנדלר:

אז ככה, קודם כל צריכים להצביע על סעיף 16, אלא אם כן יש הערות נוספות,
אדוני?

היו"ר איתן כבל:

לא, אנחנו לא חייבים, זה לא חפירות ארכיאולוגיות, להכריח אותם להוציא.

אתי בנדלר:

אז בתיקון סעיף קטן (א)(2), שם במקום 'ולא יאוחר מ-48 שעות לפני ביצוע
הפעולה' יבוא 'ולא יאוחר משני ימי עבודה לפני ביצוע העבודה', ובנוסף לכך
יתוקן סעיף 50.

דרורה ליפשיץ:

אבל, אתי, זה לא הדחיפות.

אפרת נחלון:

אבל לא ניתן להמתין, אז גם אם זה לא ימי עבודה לא ניתן להמתין.

דרור וגשל:

אתי, אני גם חושב שמטעם ההרמוניה החקיקתית, ההסדרים האלה נחקקו לא מזמן.
נכון יותר גם מבחינה פרשנית שההסדרים האלה יפורשו גם אחד כמו השני, כמו
שמפורש במסילות הברזל העניין הזה יפורש גם כאן.

אתי בנדלר:

על איזה הסדר אתה מדבר עכשיו?

דרור וגשל:

אני מדבר על העניין של ימי העבודה. אני לא הייתי מכניס תיקונים כאלה,
התיקון הזה התקבל בוועדת הכלכלה - - -

היו"ר איתן כבל:

אני מקבל את עמדתך, דרור. בשביל ההרמוניה, שתוכל לרקוד עם החוק.

דרור וגשל:

הרמוניה, אני פה בשם ההרמוניה.

לאה ורון:

ושלא יהיה מה לשאול בבחינות של לשכת עורכי הדין.

אתי בנדלר:

אני רק רוצה להעיר בהקשר הזה, כדי להפיס גם את דעתו של האדון, כתוב לא
יאוחר מ-48 שעות, זה יכול להיות גם לפני ואני חושבת שבנסיבות עניין של אם
שישי-שבת נכנסים באמצע אז בדרך כלל ראוי לפרש את זה שלא לכלול את השבת
בפנים, אלא אם כן זה באמת משהו - - -

בצלאל סמוטריץ (הבית היהודי):

שוב, שאלה לשונית, מחילה על הקטנוניות, רק שנהיה ברורים. ב-(ב)(1ׂ) כתוב 'לא
תבוצע פעולה דחופה בפרק הזמן העולה על 96 שעות', אפשר להבין שזה מפנה רק
לסעיף קטן (1), פעולה דחופה וחיונית למניעת סכנה מיידית, ואז כמה זמן יש
לפעולה נדרשת? לכן שאלתי מה ההבדל. בהנחה שה-96 נכון לשתי החלופות, לא בטוח
שהייתי משתמש במונח - - -

אפרת נחלון:

הגדרנו פעולה דחופה כ - - -

בצלאל סמוטריץ (הבית היהודי):

אה, אחת מאלה. הבנתי, זה אחת מאלה.

היו"ר איתן כבל:

בסדר, הוא הבין. לוקח זמן, הוא הגיע לסעיף.

אתי בנדלר:

אני חושבת שגם ה-ל' שם מיותרת, אבל זה אנחנו נבחן אחר כך.

היו"ר איתן כבל:

כן, זה ביניכם אחר כך.

גרשון ברקוביץ:

דרך אגב, ההסדרים בחוק משק הגז הם הרבה יותר מקלים.

היו"ר איתן כבל:

מצומצמים?

גרשון ברקוביץ:

לא, לגבי כניסה דחופה אני לא - - -

דרור וגשל:

איזה חוק?

היו"ר איתן כבל:

חבר'ה, דרור, עשה לי טובה - - -

דרור וגשל:

'תחסוך ממך את הנאום'.

היו"ר איתן כבל:

עזוב, תחסוך את זה, אני מכיר את חוק הגז, תאמין לי, מכירים את זה בוועדה
הזו, בשעות דומות גם. אוקיי.

בצלאל סמוטריץ (הבית היהודי):

סתם, עוד שאלה. מה העניין לתת זכות טיעון תוך 72 שעות אם המקסימום שאתה
משתמש זה 96 שעות, אתה נותן להם זכות טיעון בשביל ה-24 השעות האחרונות?

היו"ר איתן כבל:

חבר'ה, תענו לו.

בצלאל סמוטריץ (הבית היהודי):

מה העניין לתת זכות טיעון תוך 72 שעות אם כל העסק הוא ל-96 שעות? אתה נותן
לו זכות טיעון ל-24 השעות האחרונות?

דרור וגשל:

אל"ף, זה יכול להיות ארוך יותר מ-96 שעות, באישור המנהל, ואנחנו נותנים
איזה שהוא פרק זמן סביר לערוך את הערעור הזה עד שמגיעים - - -

גרשון ברקוביץ:

דרור, אין קשר בין הסעיף למציאות.

דרור וגשל:

באיזה היבט?

גרשון ברקוביץ:

בכל ההיבטים.

בצלאל סמוטריץ (הבית היהודי):

תסביר.

היו"ר איתן כבל:

תסביר, נו בחייך. עכשיו התנהגת כנעלב. תציג, תרגיש בנוח.

גרשון ברקוביץ:

הפרקטיקה מלמדת שיש שני סוגים של כניסות למקרקעין דחופות, אם מדובר בכניסה
לצורך שריפת שנאי, החלפת שנאי, אז נניח - - -

היו"ר איתן כבל:

עניין בטיחותי.

גרשון ברקוביץ:

כן, עניינים בטיחותיים. אין זמן, לא להודעות, לא לפני, לא אחרי, יש הרבה
פעולות שנמשכות מעבר ל-96 שעות כשמדובר בשרפות מאוד גדולות בבניינים, שצריך
לשקם את כל תשתית החשמל ולכן כל המנגנון הזה כאן של הודעות. אני מבין את
זכות הקניין, צריך לאזן בין זכות הקניין ולכבד אותה אל מול הצרכים של ספק
שירות חיוני, אני לא חושב שהסעיף הזה הוא מספיק מאוזן. יש בו יותר מדי
דברים שלא מתכתבים עם המציאות. אנחנו ראינו בתזכיר הקודם סעיף מצומצם שדומה
מאוד להסדר של חוק משק הגז ובתזכיר שהוצג לנו לפני יומיים ראינו פתאום סעיף
עם הרבה מגבלות.

בצלאל סמוטריץ (הבית היהודי):

אבל מה אתה רוצה? אבל כתוב 'בהקדם האפשרי בנסיבות העניין', אז אם אי אפשר
בנסיבות העניין אז אי אפשר.

היו"ר איתן כבל:

חברים, אני רוצה לומר לך, ברשותך, את הדבר הבא. אצלי כל הזמן אתה חונן לאדם
דעת ומלמד לאנוש בינה, זאת אומרת בסוף בסוף בבני אדם עסקינן. כשאנחנו באים
מאותה הנקודה שמדברת על דחיפות, דחיפות היא דחיפות היא דחיפות, כל כללי
המשחק מקבלים פרופורציות והתייחסות אחרת. אתה לא אמר 'אוקיי, זה דחוף לי,
סליחה בסעיף זה זה בחוק זה וזה אני צריך עכשיו להמתין' אוקיי, אנחנו יודעים
שזה לא עובד כך. אנחנו מדברים איתך בהתנהלות סבירה, אין לי בעיה עם זה, הרי
בסוף בסוף - - - אני אומר גם בחקיקה, אתה לא יכול להיות דווקני, לנסות
למצוא את כל האירועים המתקיימים, אתה מנסה, אתה כותב סעיפים שיודעים להכיל
בתוכם מקסימום של דברים ואני יודע איך להתנהג בחירום, אף אחד לא ימתין, אף
אחד לא ישאל.

בצלאל סמוטריץ (הבית היהודי):

וזה גם כתוב בחוק, כתוב 'בהקדם האפשרי בנסיבות העניין'.

היו"ר איתן כבל:

אוקיי, תודה. אני מעלה להצבעה עם התיקונים, התוספות והשינויים, מי בעד?
ירים את ידו. תודה. אושר.

הצבעה

בעד – רוב

נגד – מיעוט

נמנעים – אין

סעיף 16 (בכפוף לשינויים בדיון ותיקון סעיף 50) – אושר.

אתי בנדלר:

אין תיקונים בסעיף 49א, יש רק שינויים בסעיף 50.

בצלאל סמוטריץ (הבית היהודי):

כבל, אתה יודע שאם אני לא איתך עכשיו אין לך רוב.

היו"ר איתן כבל:

אתה צודק. מחשבה יוצרת הייתה לך עכשיו. דרך אגב, יקירי, אני אלמד אותך,
הבעיה שלי היא לא בלהצביע, אני יכול להעביר חקיקות עד מחר בבוקר, לא חשבת
על זה, מה? להקריא, לעבור, ואז מחר בבוקר להגיד, 'מי בעד? מי נגד?' וכל אלה
שלא היו פה יצביעו איתי. איך אני איתך?

אתי בנדלר:

הוא הצביע על סעיף 50?

היו"ר איתן כבל:

כן, הצבעתי. שיהיה ברור, שגם על תיקון 50 הצבענו.

לאה ורון:

על תיקון סעיף 50 בהתאם לנוסח של פקודת מסילות הברזל.

אפרת נחלון:

17. תיקון סעיף 57א.

  בסעיף 57(א)(7) לחוק העיקרי, בסופו יבוא "לאחר ששקל שיקולים הנוגעים
  לביטחון אנרגטי, לאיכות סביבה ולבריאות הציבור, בין השאר לשם קידום
  השימוש באנרגיה מתחדשת וצמצום השימוש בסוגי דלק מזהמים".

סעיף 57א זה סעיף שמתייחס למדיניות שהשר רשאי להחליט לגביה. בפסקה (7) יש
תמהיל מקורות האנרגיה אשר ישמשו לייצור חשמל, אנחנו פשוט מציעים להוסיף
בסוף שבמסגרת תמהיל מקורות האנרגיה יישקלו שיקולים שנוגעים לביטחון אנרגטי,
לאיכות סביבה, לבריאות הציבור, בין השאר לקידום השימוש באנרגיה מתחדשת.

בצלאל סמוטריץ (הבית היהודי):

ואיך זה קרה עד היום?

אפרת נחלון:

הוא ממילא עשה את זה, אבל - - -

בצלאל סמוטריץ (הבית היהודי):

תיקון על הדרך. שוב, לא קשור לרפורמה.

אמיר רשף:

זה לא קשור לרפורמה. המצב קיים שבמשק החשמל לוקחים בחשבון הרבה מאוד את
ההיבטים הסביבתיים, אנרגיות מתחדשות, אבל עכשיו זה מקבל ביטוי - - -

בצלאל סמוטריץ (הבית היהודי):

אבל זה לא מחייב, זה מאפשר.

אמיר רשף:

זה סעיף שמאפשר לשר לקבוע מדיניות בנושאים מסוימים, כאן בתוך הסעיף שמתייחס
לנושא תמהיל מקורות האנרגיה הוספנו את - - -

אפרת נחלון:

הוא כן צריך לשקול שיקולים.

בצלאל סמוטריץ (הבית היהודי):

בסוף, בסוגיות כאלה של אנרגיה מתחדשת בדרך כלל זה יעדים ממשלתיים שנקבעים
בחקיקה, באמנות בינלאומיות, איך מתכתבת הסמכות הספציפית של השר הזה עם
העובדה שזה אירוע שהממשלה מנהלת אותו?

דרורה ליפשיץ:

הוא כמובן מחויב למדיניות הממשלה, אז בכל מקום שיש החלטות ממשלה הוא מביא
אותן - - -

היו"ר איתן כבל:

בוודאי, הוא מחויב בראש ובראשונה לכל ההחלטות, הוא לא יכול לפעול מכוח
עצמו.

בצלאל סמוטריץ (הבית היהודי):

זה לא ככה. בדרך כלל ממשלה קובעת יעדים.

אמיר רשף:

לא, אבל תמהיל דלקים זה לא - - -

בצלאל סמוטריץ (הבית היהודי):

זה הכרה, היה עד היום, עכשיו אתם מפרשים את זה - - -

דרורה ליפשיץ:

סליחה?

בצלאל סמוטריץ (הבית היהודי):

עד היום, אם הממשלה קבעה יעדים נניח להתייעלות אנרגטית, בוודאי שזה שיקול
שנשקל על ידי - - -

היו"ר איתן כבל:

חייב להישקל.

בצלאל סמוטריץ (הבית היהודי):

גם בלי החוק הזה.

אמיר רשף:

אתה מתבלבל בין אנרגיה מתחדשת להתייעלות אנרגטית. התייעלות אנרגטית, הסעיף
הראשון שהוועדה הצביעה עליו היום, הכנסנו את זה לתוך סעיף מטרות החוק. זה
חדש, זה לא היה עד היום. גם בדינמיקה של רשות החשמל זה נושא שפחות - - -

בצלאל סמוטריץ (הבית היהודי):

כתוב גם פה, רפורמה בשימוש באנרגיה מתחדשת.

אמיר רשף:

כן, יש התייעלות אנרגטית ויש אנרגיה מתחדשת, זה שני דברים שונים. פה אנחנו
מכניסים לתוך סעיף שקיים כבר תמהיל דלקים גם את הנושא של הגנה של איכות
הסביבה ובריאות ציבור, בין השאר לקידום השימוש באנרגיה מתחדשת.

היו"ר איתן כבל:

כן, זה בסדר גמור.

בצלאל סמוטריץ (הבית היהודי):

אתה לא רוצה לכתוב 'בשים לב למדיניות ממשלה בעניין' וכו'?

היו"ר איתן כבל:

זה מובנה, הוא לא יכול לקבל החלטות שהן מנוגדות להחלטות של - - - זה פשיטא.

בצלאל סמוטריץ (הבית היהודי):

לא מדויק. בסוף מבחינה נורמטיבית ודאי גובר על החלטת ממשלה. אם אתה
עכשיו - - -

דרור וגשל:

הוא כפוף להחלטות ממשלה.

מיכאל מקייה:

הוא שואב את סמכותו מהממשלה, מהיותו חבר בממשלה. זה עקרונות יסוד של השיטה.

אתי בנדלר:

אבל ברור שחוק גובר. נעמה הפנתה את תשומת לבי לשאלה, מדוע רק כשמדובר על
תמהיל מקורות האנרגיה צריכים לשקול שיקולים הנוגעים לאיכות הסביבה ולבריאות
הציבור? מה למשל כשהוא מחליט על מדיניות לעניין תכניות פיתוח רב שנתיות
למשק החשמל, או על תמהיל הטכנולוגיות לייצור חשמל, כאן השיקולים האלה אינם
רלוונטיים?

מיכאל מקייה:

יש כבר את הסעיף הכללי, שחולש על כל, שרוחו שורה על כל השיקולים שהוא צריך
לשקול.

אתי בנדלר:

ה'ככל הניתן'. תמהיל הטכנולוגיות, זה לא קשור לזיהום?

אמיר רשף:

יש קשר לא קטן בין טכנולוגיות לדלקים, כי טורבינת רוח לא מייצרת על גז, אבל
באמת באמת מה שיוצר את הזיהום זה השימוש בדלקים.

אודי אדירי:

זה כאילו הליבה.

היו"ר איתן כבל:

כן, ברור. ברשותכם, אני אצביע על סעיף 17. קודם כל בואו נאשר אותו. מי בעד?
ירים את ידו. תודה, אושר.

הצבעה

בעד – רוב

נגד – מיעוט

נמנעים – אין

סעיף 17 – אושר.

היו"ר איתן כבל:

עכשיו ככה, אני עוצר כאן. אודי אדירי, אתה אמרת שחלק מהדברים שעברנו
וביקשנו לחזור יש לכם תשובות, אז אם אני יודע כבר לתת עליהם את המענים ברגע
זה אז - - -

לאה ורון:

אפשר יהיה לסיים אותם.

היו"ר איתן כבל:

פשוט לא נעים לי לסיים הערב את החוק. עוד יתקפו אותנו על זה.

אתי בנדלר:

אבל הוראת המעבר היא אולי ההוראה הבעייתית ביותר.

בצלאל סמוטריץ (הבית היהודי):

אני חושב שהתיקון של סעיף 50 הוא נושא חדש. אתה לא תגמור הלילה.

אתי בנדלר:

הפרוטוקול לא מבין שאתה מתלוצץ. זה שהוא מדבר עם חיוך זה לא אומר שהוא
מתלוצץ.

היו"ר איתן כבל:

הכול הוא עושה עם חיוך, הדברים הכי גרועים שלו.

אתי בנדלר:

לאיזה סעיף אתם רוצים לחזור?

אפרת נחלון:

אנחנו נעשה את הדברים לפי הסדר. אנחנו חוזרים לסעיף 2, בפסקה (1), להגדרת
דרך ציבורית. אנחנו מבקשים לתקן את זה כך שהמילים 'למעט ועד מקומי כמשמעותו
בסעיף 3 לפקודת המועצות המקומיות' יירדו. בעצם דרך ציבורית יהיה מקרקעי
ישראל או מקרקעין של רשות מקומית שייעודם דרך כהגדרתה בחוק התכנון.

אתי בנדלר:

רגע, לאט לאט. אם כך, המילים 'למעט ועד מקומי כמשמעותו בסעיף 3 לפקודת
המועצות המקומיות', שביקשתם עוד להוסיף 'שתקבע הרשות', מוחקים.

אפרת נחלון:

כן. ולאור זאת אנחנו מבקשים להוסיף לסעיף 3(ב)(1) את פסקה (ה) שייאמר בה,
כמובן כל שינוי נסחות שנדרש, אבל מי שהעביר חשמל במתח נמוך בלבד בתחומי ועד
מקומי ערב תיקון 16 לחוק משק החשמל.

היו"ר איתן כבל:

מה זה אומר?

אפרת נחלון:

למעשה אנחנו בתיקון הזה שינינו את ההגדרה של חלוקה, כך שגם מי שמעביר חשמל
במתח נמוך בלבד יכול להיחשב כמבצע של פעילות של חלוקה. בעבר ההגדרה התייחסה
למתח גבוה ונמוך, אנחנו שינינו שזה יהיה מתח גבוה או נמוך. בהסדרה שהייתה
בזמנו למחלקים היסטוריים, קיבוצים שעשו העברה של חשמל במתח נמוך בלבד,
הבינו שהם לא יצטרכו להיות בעלי רישיונות כי הם בעצם לא נכנסים לגדר פעילות
חלוקה. אנחנו לא רוצים לפגוע בהבנה שהייתה להם ולכן אנחנו אומרים שהם פשוט
יהיו פטורים מרישיון למרות שברור לנו שהם מבצעים פעילות חלוקה.

היו"ר איתן כבל:

ברור.

אודי אדירי:

זה מחליף הגדרה מאוד רחבה שהייתה קודם של ועד מקומי שכלל באמת קבוצה מאוד
רחבה של יישובים שלא התכוונו - - -

היו"ר איתן כבל:

אוקיי. יש למישהו הערה לעניין הזה שאני חושב שהיא יותר טובה ויותר נכונה?
אוקיי.

אתי בנדלר:

ההצעה הזו תיכנס כפסקה בסעיף 3(ב)?

אפרת נחלון:

(3)(ב)(1) ואז תהיה פסקה קטנה (ה).

אתי בנדלר:

אוקיי. ואז איפה יש לך הגדרה של ועד מקומי?

אפרת נחלון:

אני חושבת שאפשר להפנות גם פה, 'כמשמעותו בסעיף 3 לפקודת המועצות
המקומיות'.

היו"ר איתן כבל:

אני מצביע על זה. תגידו לי בדיוק על מה.

אפרת נחלון:

להבנתנו אפשר להצביע עכשיו על הגדרה של דרך ציבורית וגם חטיבת קרקע, וגם
ההגדרה צרכן, שהייתה קשורה.

אתי בנדלר:

חטיבת קרקע, אחת הסיבות שלא הצבענו לא קשורה רק לדרך ציבורית, אלא גם
להגדרת הצרכנים בחטיבת הקרקע. אמרנו שבכל הנושא הזה אתם צריכים להביא פתרון
ואז תהיה הצבעה על הנושא.

אפרת נחלון:

צרכן המשנה. אוקיי.

אתי בנדלר:

המשתמש הסופי, צרכן המשנה, תקראי לו איך שאת רוצה.

רפי רייש:

ריבוי בעלים?

אפרת נחלון:

ריבוי בעלים לא קשור.

אתי בנדלר:

לא, לריבוי בעלים יש תשובה, הרשות מחליטה מי ייחשב לצרכן.

אודי אדירי:

זה לעניין הגדרת תעריפים אולי רלוונטי.

אפרת נחלון:

לא, ריבוי בעלים, גם אם יש בעלות משותפת הם יכולים להיחשב כצרכן לעניין
חטיבת הקרקע.

רפי רייש:

אבל זה לא חייב להיות בעלות משותפות, יש פה צרכנים שונים. אנשים שונים,
בעלים שונים. ההגדרה שלכם כחטיבה בעצם שוב מחייבת - - - זה נכון שזה משורשר
למקומות אחרים, אבל זה קריטי.

אפרת נחלון:

אל"ף, אני לא מבינה כנראה את ההערה שלך לגבי בעלות משותפת, הכוונה שלי
הייתה שכשאנחנו אומרים שחטיבת קרקע היא תתייחס למקרקעין שנמצאים בבעלות
אחת, לרבות בעלות משותפת, זה אומר שאם יש לך מגרש שהוא נמצא בבעלות של
ראובן ושמעון, אז גם ראובן וגם שמעון ייחשבו כצרכנים, פשוט כי הבעלות שלהם
היא משותפת. אם במגרש הזה יש - - -

רפי רייש:

הבנתי, זה לא זה. שוב, אם אנחנו חוזרים חזרה, ואני לא רוצה לחזור חזרה
למקום הזה, שדיברנו לגבי רשת חלוקה וכו' וכו', ההגדרה מי שרשאי להיות צרכן
ומי שרשאי לחלק, היא בעצם נובעת מהסעיף הזה. הטענה שלנו אומרת, שוב, כמו
שקיים בכל העולם, שאפשר להגדיר את זה יותר רחב, יש מספר צרכנים שלא בהכרח
באותו תא שטח שגם יש דרך אולי שעוברת אצלם. אגב, אתם נתתם עכשיו רישיון
לאזור התעשייה שיש שם גם כביש שעובר שם וגם יש שם בעלים שונים שהם לגמרי לא
מחזיקים אותם נכסים והם קיבלו רישיון חלוקה ואתם אומרים שזה מה שהיה ובעתיד
זה לא יהיה. אני מציע שוב שאם דובר שאת הדיון הזה יעשו במקום אחר ותמצאו
לזה פתרון, אז - - -

אפרת נחלון:

לא, זה לא קשור, צרכן זה תמונת הראי של המחלק.

אמיר רשף:

לא, 'תמצאו לזה פתרון' זה לא - - - אתה אומר דברים שלא נאמרו. מה שאנחנו
עושים במקטע החלוקה זה צילום מצב של המצב הקיים ומכאן ואילך חברת החשמל היא
הגורם שעושה את פעילות החלוקה במדינת ישראל.

רפי רייש:

שוב, הטענה שלנו, הדרישה שלנו להגדרה אחרת, אני מבין שזה האינטרס שלכם, אבל
כל עוד אין פתרון אחר לקיום של מיקרו גרידים או פתרונות אחרים ברמה
העירונית המקום היחיד שזה אפשרי זה כאן.

אמיר רשף:

לא, אני מבין שאם היינו רוצים להגדיר אחרת היינו צריכים להתעסק בהגדרת
חטיבת קרקע, את זה אני מבין. במהות אנחנו כנראה חלוקים - -

רפי רייש:

זה לא רק אנחנו. אגב, ישבו פה גם חברי כנסת ש - - -

אמיר רשף:

- - כי אתה מציע הצעה שהיא שונה מהצעת הממשלה.

רפי רייש:

נכון, אבל זה לא רק אנחנו. יש חברי הכנסת שהביעו לזה התנגדות, הם לא נמצאים
פה ורוצים לסגור את זה כרגע זה לא - - -

אמיר רשף:

העניין הוא לא ניואנס של הגדרה, העניין הוא מהותי.

רפי רייש:

מאוד מהותי, נכון.

אפרת נחלון:

טוב, לגבי שאר הנושאים שעלו.

היו"ר איתן כבל:

אתי, אני יכול להצביע על מה שסיכמנו לפחות?

אתי בנדלר:

מבחינתי אפשר להצביע, הייתה כאן הערה - - -

רפי רייש:

לא רק שלי, גם של חברי כנסת שהעלו בעיות דומות.

היו"ר איתן כבל:

הם היו פה. אבל ברשותכם, קודם כל נלך צעד צעד, מה שיש הסכמה.

אתי בנדלר:

דרך ציבורית, סעיף 2, פסקה (1), ההגדרה דרך ציבורית. מוצע לאשר אותה כפי
שהיא מופיעה בכחול, למעט המילים 'למעט' עד 'המועצות המקומיות'.

היו"ר איתן כבל:

אוקיי. מאשר.

הצבעה

בעד – רוב

נגד – מיעוט

נמנעים – אין

הגדרת דרך ציבורית בסעיף 2(1ׂ) – אושר.

אפרת נחלון:

אז אפשר גם לאשר בסעיף 3 את פסקה (ב)(1).

היו"ר איתן כבל:

לאט לאט, אנחנו ממהרים לאיזה שהוא מקום?

אפרת נחלון:

לא, חשבתי שאישרת את זה - - -

היו"ר איתן כבל:

לא, אני הולך איתה. היא תוליך אותי.

אתי בנדלר:

בסעיף 3 להצעת החוק מוצע לתקן את סעיף 3(1) לחוק המוצע, אנחנו מדברים על
סעיף קטן (ב), יש שם ד' פסקאות, מוצע להוסיף את פסקה (ה), 'מי שהעביר חשמל
במתח נמוך בלבד בתחומי ועד מקומי ערב תיקון 16 לחוק החשמל.

היו"ר איתן כבל:

כן, מאשר את זה.

הצבעה

בעד – רוב

נגד – מיעוט

נמנעים – אין

הוספת פסקה (ה) בסעיף 3(1) – אושר.

אפרת נחלון:

כמשמעותו, כן?

אתי בנדלר:

כן.

היו"ר איתן כבל:

כן, בסדר, הבנו בדיוק את העניין הזה.

אפרת נחלון:

עכשיו נישאר בסעיף 3. עלתה שאלה של הוועדה, אני רק מוודאת שאנחנו מתואמים
בנוסחים. גם בפסקה (א), שמדברת על אדם שמייצר חשמל בהספק שאינו עולה על 16
מגוואט, אז אפשר להוסיף 'או הספק גבוה יותר שקבעה הרשות בכללים באישור
השר'. התוספת הזאת תהיה גם לעניין הסיפה שביקשנו להוסיף לפסקה (ד), אני רק
אזכיר. 'ואם היה הייצור בהספק שאינו עולה על 16 מגוואט' ואותה אמירה, 'או
הספק גבוה יותר שקבעה הרשות בכללים באישור השר' ואז זה ממשיך 'או האגירה
הייתה פטורה מרישיון לפי פסקה (ב), גם לעניין הספקה'.

היו"ר איתן כבל:

חברים, זה עונה? כי כשהעליתי את העניין הזה, כשהעלו אותו, אתם זעתם באי
נוחות.

קריאה:

אין בעיה.

היו"ר איתן כבל:

אני כבר אומר לכם, הנה אני נותן לכם את הפריבילגיה, אם מחר תחשבו ש - - -
אני אעשה רביזיה.

קריאה:

תודה.

היו"ר איתן כבל:

שלא תראו את זה ככה לילה ופתאום - - -

קריאה:

לא, לא.

היו"ר איתן כבל:

אז אני מעלה את התיקון .

לאה ורון:

3(1)(א) ו-3(1)(ד).

היו"ר איתן כבל:

אוקיי, מאשר.

הצבעה

בעד – רוב

נגד – מיעוט

נמנעים – אין

תיקון 3(1)(א) ו-3(1)(ד) – אושר.

היו"ר איתן כבל:

הלאה.

אפרת נחלון:

בסעיף 4, הוועדה שאלה אותנו, כשדיברנו על הגורמים שיינתנו להם רישיונות
חלוקה.

היו"ר איתן כבל:

אנחנו לא אישרנו עדיין את הסיפור הזה - - -

לאה ורון:

העניין עם הצרכן.

היו"ר איתן כבל:

זה דחינו.

אתי בנדלר:

זה נשאר.

היו"ר איתן כבל:

נשאר שאתם צריכים לשוב אלינו.

אפרת נחלון:

הנה אנחנו שבים. השאלה שהוועדה העלתה, השאלה שלכם לגבי האמירה שנותנים
רישיון חלוקה לגורמים מסוימים, מה קורה אם חברת חשמל או בעל רישיון חלוקה
אחר צריך לבטל או להתלות לו את הרישיון. אז אנחנו מציעים להוסיף סעיף שיהיה
(ב1ה).

אתי בנדלר:

באיזה סעיף?

אפרת נחלון:

אנחנו בסעיף 4 לחוק המתקן, יש בפסקה (3) רצף של סעיפים שמוצע להוסיף, זה
מתחיל ב-(ב1א), (ב1ב) עד (ב1ד), אנחנו מציעים להוסיף את סעיף (ב1ה) שהתוכן
שלו יהיה 'על אף האמור בסעיף (ב1ב) - - -

אתי בנדלר:

אז על אף האמור בסעיף (ב1ב).

אפרת נחלון:

אני רק אזכיר זה סעיף שאומר שרישיון החלוקה יינתן רק לחברה שמתקיים לגביה
אחד מאלה.

אתי בנדלר:

'על אף האמור בסעיף (ב1ב)' כן?

אפרת נחלון:

'בוטל או הותלה רישיון או חלק ממנו, לפי סעיף 9 או סעיף 17א של חברה המנויה
בסעיף, ניתן לתת רישיון חלוקה אף לחברה שאינה מנויה בסעיף האמור; אין באמור
לגרוע מסעיף 3(1)(ב)(ג)'.

רק נסביר מה הכוונה. סעיף 3(1)(ב)(ג) זה ההתייחסות לצרכן בחטיבת קרקע שיכול
לעשות בין היתר פעילות של חלוקה בפטור מרישיון חלוקה, לדוגמה אזורי התעשייה
שדיברנו עליהם, שחלק מאזורי התעשייה שכבר פנו יקבלו רישיון וחלק יוכלו
לעשות את זה במסגרת היותם חטיבת קרקע, אז נניח שמבטלים רישיון חלוקה למישהו
כזה, אין הכרח דווקא לתת רישיון חלוקה לגורם אחר שיבצע שם את החלוקה, אפשר
פשוט להתייחס אליו כחטיבת קרקע ובכל מקרה יש פה אפשרות לתת גם לחברה שלא
מנויה בסעיף (ב1ב). כך זה מאפשר שהסנקציה של ביטול או התליה של רישיון,
באמת יש בה ממש.

מאיר רובין:

אני רוצה לחזור על מה שאמרתי בצהריים. בסעיף 4(ב1) רבתי, כמו שהוא היום
וכמו שמוצע לתקן אותו, אם מבטלים את כולו אפשר ליישם את הרפורמה במשק
החשמל, כפי שהתקבלה בהחלטת הממשלה במלואה, התחרות לא תיפגע ולא יקרה שום
דבר חוץ מזה שתבוטל מגבלה שהמחוקק חשב באיזה שהוא חוק הסדרים שתתרום לתחרות
ובפועל כל פעם שהממשלה מחליטה לפגוע בתחרות אז משנים אותו והמגבלה היחידה
שהוא מטיל זה רק על המתחרים הפרטיים. אני מבין שאתם חושבים אחרת, פשוט לבטל
את כל סעיף 4(ב1) רבתי. באמת אני מבקש שתקראו אותו בעיון, אתם תראו שאם אתם
מוחקים את כולו, עם כל תתי ההסדרים שנועדו להחריג כל מיני מקרים לא קורה
שום דבר. הרפורמה יכולה לצאת כמו שהיא.

אפרת נחלון:

אנחנו לא חושבים ככה. אנחנו חושבים שמנהל מערכת, כדי לאסור עליו לבצע
פעולות מסוימות, הולכה, למעט חריגים מסוימים שייקבעו בהמשך, אנחנו נדבר על
זה בסעיף 60א רבתי, אנחנו לא רוצים שיעסקו בייצור, יש כן דברים שאנחנו
חושבים שלא צריך להינתן יותר מרישיון לאדם אחד. אם אנחנו נמחק את זה, זה לא
יהיה.

מאיר רובין:

שוב, שימי לב - - -

היו"ר איתן כבל:

מאיר.

מאיר רובין:

בבקשה, בצהריים היית בלחץ, אבל נשארתי עד עכשיו, תן לי.

היו"ר איתן כבל:

בבקשה.

מאיר רובין:

רשום במפורש בסעיף 4(א) שהרשות רשאית לתת רישיון לפעילות ולקבוע בו תנאים.
בסעיף 4(ב) רישיון יינתן אחת. זה לא משתנה, (ב1) קובע משהו אחר. (ב1) קובע
ברירת מחדל שלא יינתן לאדם רישיון ליותר מפעילות אחת. אם אתה מבטל את (ב1)
המצב הוא שברירת המחדל שאף אחד לא יכול לעשות שום פעילות במשק החשמל. רשות
החשמל יכולה לתת רישיון אם היא רוצה ואז, אם היא תרצה, היא תוכל לתת רישיון
ליותר מפעילות אחת והכול בסדר, הרפורמה במקומה, כל ההסדרים שאתם רוצים
לעשות, תעשו אותם פשוט באמצעות מתן הרישיונות, תיתנו רישיון למנהל המערכת,
לאיזה היבט שתרצו, זו פעילות ניהול מערכת, תנו לו רישיון, תרצו לתת לו
רישיון נוסף תיתנו אותו, לא תרצו לא תיתנו אותו. פשוט לבטל את ההוראה
שנוספה ב-2003 בחוק ה - - -

אפרת נחלון:

הרעיון הוא שהמגבלות יהיו בחוק ולא במסגרת שיקול הדעת של הרשות לעניין הזה.
יש דברים שאנחנו חושבים שראוי לקבוע אותם בחוק.

מאיר רובין:

אז תנסחו מאפס עד 4(ב1) רבתי, אל תיאחזו בזה שפעם אמרו שרק פעילות אחת - -
-

אמיר רשף:

מה הכשל שנוצר לאור זה שהוא עדיין בחוק? אולי את זה אנחנו לא מבינים.

מאיר רובין:

יש לכם כאן הסדר שנפרש על עמוד שלם, בחקיקה ראשית, שהוא לא נדרש לשום דבר,
הוא רק מפרט בפרטי פרטים איך הממשלה הסכימה להסדיר את משק החשמל בצורה
שתיתן תנאים מסוימים לחברת החשמל. כל מה שיש בו אתם יכולים לעשות בהחלטות
של רשות החשמל. באמת, אני קראתי את זה בעיון מאה פעמים, אני באמת מבקש
שתקראו את זה בעיון עוד פעם אחת ותראו אם אני צודק או לא.

היו"ר איתן כבל:

זה בדם ליבו.

אפרת נחלון:

עדיין לא הבנו מה - - -

מאיר רובין:

שוב, אתם מסדירים בחוק ראשי, אתם כותבים ככה: רישיון חלוקה לא יינתן אלא
לחברה שהחזיקה פעם, לחברה שהקים גוף מקומי וביצעה ככה ועשתה אחרת. כל זה,
אין שום צורך בזה, פשוט אל תיתנו רישיון חלוקה נוסף, למה להכניס את הפגיעה
הזו בתחרות ובחופש העיסוק בחוק ראשי?

אפרת נחלון:

ההגבלה הזאת לא קשורה לאם נותנים ליותר מפעילות אחת או לא. ההגבלה הזאת
קשורה למי יכול לקבל רישיון חלוקה.

מאיר רובין:

אבל ברגע שאת מבטלת את כל העיסוק - - - היום ברירת המחדל היא שאפשר לתת
רישיון רק לפעילות אחת ויחידה, זה מוסדר רק בסעיף 4(ב1). ברגע שאת מבטלת
אותו את יכולה לתת רישיון ליותר מפעילות אחת ואם את מחליטה באמת מידה שלא
נותנים רישיון ייצור ורישיון הולכה לאותו גורם - - -

דרורה ליפשיץ:

זה לא אמות מידה. הגבלות על חופש העיסוק לא מתאים שייקבעו באמות מידה, זה
צריך להיות בחקיקה ראשית. השאלה מה מפריע קיומו של הסעיף, חוץ מזה שבעצם
הוא מסדיר ברמה העקרונית את ההפרדה בין הפעילויות, את ההגבלה על חופש
העיסוק במתן הרישיונות בחוק משק החשמל ושום דבר אחר, הוא גם לשיטתך לא פוגע
בהסדר הסופי. אז אני לא כל כך מבינה על מה ההתעקשות.

היו"ר איתן כבל:

אוקיי. תודה. אני גם לא מבין, ניסיתי להבין. אני מציע את הדבר הבא. אני
מעביר את זה, תנסה לשכנע אותם, אני לא רואה פה איזה - - - אני מדבר איתך
ברצינות. מאיר, איך אומרים? השתדלתי, קיבלת ב-11 וחצי בלילה, זה לא פשוט.

אתי בנדלר:

צריכים להצביע על הסעיף שהוקרא סעיף קטן (ב1ה).

היו"ר איתן כבל:

אוקיי, אושר.

הצבעה

בעד – רוב

נגד – מיעוט

נמנעים – אין

תיקון (ב1ה) – אושר.

לאה ורון:

היינו אמורים לקבל נוסח מכם ולפרסם אותו עוד הערב עבור מי שיגיע לישיבות
מחר.

אפרת נחלון:

אנחנו נשלח נוסח שכולל את כל ה - - -

לאה ורון:

מתי? אני אחכה כל הלילה לנוסח על מנת שנוכל לפרסם אותו?

אפרת נחלון:

בשנייה שנסיים אנחנו - - -

לאה ורון:

אז מה יהיה עם המגבלות על חברת החשמל?

אפרת נחלון:

אנחנו נעשה את זה מיד, בשנייה שהדיון יסתיים אנחנו נכין את הכול.

לאה ורון:

בשנייה שהדיון מסתיים אני חייבת ללכת הביתה, לפי השעות שמותר לי לשהות
בכנסת.

אפרת נחלון:

אז מקסימום בדיון שבין תשע ל-11 אנחנו נדון על דברים שכבר פורסמו ובדיון
שמארבע ואילך נדון על שאר הדברים שיתפרסמו.

היו"ר איתן כבל:

בסדר, זה הדבר הכי נכון.

אודי אדירי:

אני רוצה להתייחס לעוד נקודה אחת.

היו"ר איתן כבל:

שנייה, אודי, ברשותך. יש שלוש נקודות מרכזיות שאנחנו עוד צריכים לתת עליהם
את הדעת. מעבר יכול להיות שיש עוד דברים קטנים אחרים, רק אני אומר שאני
יודע שיש לנו את פרשת יעקב אשר, שכבר יש מישהו מש"ס ששלח, הוא לא היה פה,
אבל הוא שלח את זה כהסתייגות. זה דבר אחד.

אודי אדירי:

אנחנו מחר נשב איתו.

לאה ורון:

חבר הכנסת מלכיאלי.

היו"ר איתן כבל:

יש את הבקשה שאת צריכה להעביר, שנדון בה בחלק השני, שצריך להוציא אותה
לפרסום. יש לנו את הסעיף הנוסף, סעיף (ג), נושא חטיבת הקרקע והתעריפים. אלה
שלושת הדברים נכון לרגע זה שאנחנו צריכים עוד לתת עליהם את הדעת.

אפרת נחלון:

אני רק מוודאת, אתי, כל שאר השינויים, אתם לא רוצים לקבל הערב?

היו"ר איתן כבל:

לא, אני רוצה.

אפרת נחלון:

לא, כי אז אנחנו יכולים לשלוח את זה מיד, את השינוי לגבי סעיף 19.

אתי בנדלר:

לגבי מה רצית עוד?

אפרת נחלון:

נניח כל השינויים בתאריך, התוספות, כל הרשומות והדברים האלה.

אתי בנדלר:

לא, אתם לא צריכים לנסח, מה שהוועדה החליטה היא החליטה, אנחנו ננסח את זה
- - -

היו"ר איתן כבל:

סליחה, אני עושה סדר.

לאה ורון:

אומרת עידית שגם חבר הכנסת יעקב אשר שלח הסתייגות.

היו"ר איתן כבל:

כן, גם לי, בסדר גמור.

אתי בנדלר:

הסתייגויות?

היו"ר איתן כבל:

זה על העניין של רשות חלוקה של חלקים בבני ברק על ידי יזמים פרטיים.

אתי בנדלר:

יש עוד נושא שנעמה מזכירה. תזכירי את זה בקול רם, נוסח לדבר נוסף.

נעמה דניאל:

לעניין שחברת חשמל לא תתחרה ב - - -

אודי אדירי:

בדיוק על זה רציתי להעיר.

היו"ר איתן כבל:

תנו לי רק להבין, יש את שלוש הנקודות שאני לא מעלה אותן עכשיו. מעבר לזאת
יש את העניין הזה, האם יש עוד נקודות נוספות שאמרנו שנשוב אליהן?

אמיר רשף:

יש את סעיף 5.

היו"ר איתן כבל:

עזוב 5, אמרנו שנדון בו ב - - -

דרורה ליפשיץ:

מקטע ההספקה שעכשיו - - -

היו"ר איתן כבל:

אוקיי, בבקשה, אודי.

אודי אדירי:

לגבי עניין ההספקה. אני רוצה לציין כך, אנחנו הצגנו כאן במצגת את המתווה
שהוא מתווה הרפורמה כפי שהחליטה עליו הממשלה והוא אומר אמירה לגבי מקטע
ההספקה, שהוא נפתח לתחרות והוא מטיל סייגים על יכולת התחרות של חברת החשמל.
אנחנו סבורים שלא ניתן, בוודאי לא רצוי, לפרט את פרטי ההסדר הזה בחקיקה
ראשית ואני אסביר מדוע.

ראשית, עלתה שאלת ה-60%, שאלתם מדוע לא לציין שחברת חשמל תתחיל להתחרות רק
אחרי 60%? בהסדר, כפי שאפשר לראות בעקרונות המדיניות, קודם כל הדבר הזה
קיים ומעוגן בעקרונות מדיניות שכתב השר, ברמה מסוימת, ושם גם ניתן לראות
שלמשל אותה יכולת השתתפות של חברת החשמל, היא רלוונטית רק למהלך שנות
הרפורמה, לאחר מכן הנושא הזה יכול להיבחן שוב והחופש הזה חשוב לנו, אנחנו
לא רוצים היום לקבוע, אם עשר שנים מהיום יהיה 20% בהספקה, לא בטוח שתהיה
אותה חשיבה לגבי השתתפות חברת החשמל כשתגיע ל-60%. הרעיון כאן היה לתת
קומפורט אם הדברים קורים מאוד מהר, לכן אנחנו לא סבורים שמתאים לעגן את זה
בחקיקה ראשית. זה טעם אחד.

הטעם השני, שבאמת ההסדר הזה הוא הסדר מורכב. במסגרת הרפורמה הממשלה החליטה
לעשות את הדבר הזה ולכן החוק חייב לאפשר את זה, אבל מי יוכל לקחת חלק
בתחרות הזאת, באיזה אופן, איזה סייגים, איזה מגבלות, כל הדברים הללו הם
מדיניות שאי אפשר לפרט בחקיקה כי היא עדיין לא קיימת, זו מדיניות ששר
האנרגיה צריך לגבש, רשות החשמל צריכה לקבוע כללים. לתפוס רק את הסייג הזה
של ה-60% זה באמת זנב שמכשכש בכלב, זה לא עיקרי ההסדר ולכן, כמו שאמרתי, גם
הוא, על פי המדיניות של הממשלה, חסום בזמן. לכן אנחנו חושבים שזה לא דבר
שניתן או רצוי לשים בחקיקה.

אתי בנדלר:

אני לא מתעקשת, יש לי רק בעיה אחת, כי אם הקורא התמים, הייתי אומרת, שקורא
חוק מתרשם לכאורה שפותחים שוק לתחרות ובעצם הוא רואה שחברת החשמל יכולה
לעסוק בכל המקטעים למעט ייצור ואז איפה יש כאן בדיוק תחרות? איפה הרפורמה
הזאת באה לידי ביטוי? ויש כאן החלטות, רק שבחוק זה כמעט לא בא לידי ביטוי
וזה מה שמאוד מפריע.

היו"ר איתן כבל:

טוב, אתי, אני עוצר פה. הגענו לשיא הקיבולת. חברים, תודה לכם, היה לי כיף
איתכם, אני מקווה שגם לכם איתי. מחר בתשע בבוקר באותו מקום.

נילי אבן-חן:

מה עם ההסכם הקיבוצי?

היו"ר איתן כבל:

ההסכם הקיבוצי יפורסם, אמרתי את זה.

נילי אבן-חן:

אמרת שזה היום, יש לנו עוד רבע שעה להיום.

היו"ר איתן כבל:

חברים, אני מבקש קודם כל לא לכעוס עליי. זה נשמע ככה, עד פה הגיע הכעס. אני
ביקשתי, אני חשבתי שהוא העביר את זה. חנן, הוא יהיה פה מחר, זה יפורסם,
אנחנו נפיץ את זה. ביקשתי ממנו, אני יזמתי את זה.

תודה רבה לכם, סעו בזהירות.

הישיבה ננעלה בשעה 23:35.
