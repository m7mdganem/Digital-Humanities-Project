הכנסת השבע-עשרה נוסח לא מתוקן

מושב שלישי

פרוטוקול מס' 262

מישיבת ועדת הכנסת

יום רביעי, כ"ז בתמוז התשס"ח (30 ביולי 2008), שעה 09:00

סדר היום:

1.  המלצה בדבר מינוי סגנים ליושבת-ראש הכנסת – בהתאם לחוק הכנסת (מספר
    סגני יו"ר הכנסת בתקופת כהונתה של הכנסת ה-17), התשס"ח-2008.

2.  בקשת יו"ר ועדת הכלכלה להעברת הצעות החוק הבאות מוועדת הפנים והגנת
    הסביבה לדיון בוועדת הכלכלה:

    1.  הצעת חוק הגנת הצרכן (תיקון – הגבלת פרסום בבתי מגורים),
        התשס"ז-2007;

    2.  הצעת חוק הגנת הצרכן (תיקון – פרסומת אסורה בדירות ובבניינים ללא
        הסכמה), התשס"ו-2006;

    3.  הצעת חוק הגנת הצרכן (תיקון – פרסומת בבתי צרכנים), התשס"ז-2007;

    4.  הצעת חוק הגנת הצרכן (תיקון – הגבלת פרסום בבתי מגורים),
        התשס"ח-2008.

3.  בקשת יו"ר הוועדה המיוחדת למאבק בנגע הסמים להעברת הצעת חוק הגבלת
    פרסום משקאות משכרים, התשס"ח-2007 (פ/3208/17) מוועדת הכלכלה לדיון
    בוועדה למאבק בנגע הסמים.

4.  עבודת הוועדות בפגרה.

5.  הצעת חבר הכנסת שלמה מולה להקמת ועדת חקירה פרלמנטרית לבחינת היחס של
    הממסד הדתי כלפי יוצאי אתיופיה.

6.  בקשת יו"ר ועדת החינוך, התרבות והספורט להקדמת הדיון בהצעת חוק לאיסור
    אלימות בספורט, התשס"ח-2008, לפני קריאה שנייה וקריאה שלישית.

7.  קביעת ועדה משותפת לדיון בהצעת חוק שירות נתוני אשראי, התשס"ב-2002.

8.  רביזיה בנושא בקשת יו"ר הוועדה המיוחדת למאבק בנגע הסמים להעברת הצעת
    חוק הגבלת משקאות משכרים, בתשס"ח-2007, מוועדת הכלכלה לדיון בוועדה
    למאבק בנגע הסמים.

נכחו:

חברי הוועדה:

דוד טל – היו"ר

דוד אזולאי

רוברט אילטוב

אורי אריאל

מוחמד ברכה

נסים זאב

שלמה מולה

גדעון סער

משה שרוני

רונית תירוש

טלב אלסאנע

מנחם בן-ששון

משה גפני

אלכס מילר

מוזמנים:

איל ינון, מזכיר הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

1. המלצה בדבר מינוי סגנים ליושבת-ראש הכנסת – בהתאם לחוק הכנסת

(מספר סגני יו"ר הכנסת בתקופת כהונתה של הכנסת ה-17), התשס"ח-2008

היו"ר דוד טל:

בוקר טוב. אני רוצה לפתוח את ישיבת הוועדה. בהנחה שחבר הכנסת ברכה ייבחר,
אני רוצה למסור לו כבר איחולים וברכות על תפקיד סגן יושב-ראש הכנסת, במקום
חבר הכנסת אחמד טיבי. אני מוכרח לומר שלדעתי חבר הכנסת טיבי מילא את התפקיד
הזה בצורה בלתי רגילה. הוא היה ממלכתי מאוד, עד כמה שניתן להיות ממלכתי,
והוא ניהל את הישיבות בנועם ובצורה מעוררת כבוד.

אתחיל בנושא של הסגנים, הנושא הראשון על סדר-היום. אנחנו ממליצים למליאה,
ואני מניח שהמליאה תקבל את דעתנו, על מינוי סגנים ליושבת-ראש הכנסת, בהתאם
לחוק הכנסת. כפי שהעברנו את החוק, יהיו שמונה סגני יושב-ראש הכנסת להוראת
שעה בלבד, לכנסת הזאת בלבד. חבר הכנסת הרב יצחק לי מטעם האיחוד הלאומי וחבר
הכנסת מוחמד ברכה.

גדעון סער:

אחמד טיבי התפטר?

היו"ר דוד טל:

אחמד טיבי התפטר. הוא שלח לי מכתב, וקיבלתי את מכתב ההתפטרות. אמרתי לו שאם
לא יהיה מכתב, לא אוכל לבצע את זה. נצביע על כל אחד מהסגנים בנפרד, כדי שלא
תהיינה אחר כך שאלות. מי בעד לאשר את מינויו של חבר הכנסת לוי לסגן
יושבת-ראש הכנסת? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

תודה. מינויו של חבר הכנסת לוי לסגן יושבת-ראש הכנסת אושר פה-אחד. אנחנו
ממליצים למליאה. איחוליי.

מי בעד מועמדותו של חבר הכנסת ברכה לסגן יושבת-ראש הכנסת? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

ההמלצה אושרה פה-אחד. חבר הכנסת ברכה – איחוליי. מקווה שתמלא את התפקיד כמו
שמילאת אותו לפני ארבע שנים, בצורה ממלכתית.

משה שרוני:

מברוכ.

מוחמד ברכה:

תודה. אני לא חדש בעניין. אם השתנה בי משהו, אני קצת יותר מתון.

2. בקשת יו"ר ועדת הכלכלה להעברת הצעות החוק הבאות מוועדת הפנים והגנת
הסביבה לדיון בוועדת הכלכלה:

1.  הצעת חוק הגנת הצרכן (תיקון – הגבלת פרסום בבתי מגורים), התשס"ז-2007;

2.  הצעת חוק הגנת הצרכן (תיקון – פרסומת אסורה בדירות ובבניינים ללא
    הסכמה), התשס"ו-2006;

3.  הצעת חוק הגנת הצרכן (תיקון – פרסומת בבתי צרכנים), התשס"ז-2007;

4.  הצעת חוק הגנת הצרכן (תיקון – הגבלת פרסום בבתי מגורים), התשס"ח-2008

היו"ר דוד טל:

רבותי חברי הכנסת, יש בקשת יו"ר ועדת הכלכלה להעברת הצעות החוק הבאות
מוועדת הפנים והגנת הסביבה לדיון בוועדת הכלכלה: הצעת חוק הגנת הצרכן
(תיקון – הגבלת פרסום בבתי מגורים), התשס"ז-2007; הצעת חוק הגנת הצרכן
(תיקון – פרסומת אסורה בדירות ובבניינים ללא הסכמה), התשס"ו-2006; הצעת חוק
הגנת הצרכן (תיקון – פרסומת בבתי צרכנים), התשס"ז-2007; הצעת חוק הגנת
הצרכן (תיקון – הגבלת פרסום בבתי מגורים), התשס"ח-2008.

אני כחבר בוועדת הכלכלה יכול לומר לכם, שכל הנושא של הגנת הצרכן היה תמיד
בוועדת הכלכלה. אני חושב שנכון וראוי שנשאיר את זה שם. מי בעד להשאיר את
ארבע ההצעות בוועדת כלכלה?

מוחמד ברכה:

ועדת פנים מסכימה?

היו”ר דוד טל:

ועדת הפנים רוצה שההצעות יידונו בוועדת הפנים. אני אמרתי לכם את דעתי,
ותצביעו כאוות נפשכם.

מי בעד להעביר את ארבע ההצעות הללו לוועדת הכלכלה? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

אשר על כן, הצעות החוק הללו יעברו לוועדת הכלכלה.

4.  
    בקשת יו"ר הוועדה המיוחדת למאבק בנגע הסמים להעברת הצעת חוק

  הגבלת פרסום משקאות משכרים, התשס"ח-2007 (פ/3208/17)

  מוועדת הכלכלה לדיון בוועדה למאבק בנגע הסמים

היו"ר דוד טל:

יש בקשה של יו"ר הוועדה המיוחדת למאבק בנגע הסמים להעברת הצעת חוק הגבלת
פרסום משקאות משכרים, התשס"ח-2007 (פ/3208/17) מוועדת הכלכלה לדיון בוועדה
למאבק בנגע הסמים.

נסים זאב:

זה נגע הסמים ואלכוהול. זה אושר לפני שנה וחצי במליאת הכנסת.

היו”ר דוד טל:

לא ידעתי. אני מצטער ומתנצל. חבר הכנסת זאב יסביר, בבקשה.

נסים זאב:

הרי אנחנו לא מדברים פה בעליית מחירים או במשהו שהוא מסחרי. מדובר בפרסום
להגביל בחוק פרסום שתיית משקאות משכרים, וליידע בכל פרסום את הציבור ששתיית
משקאות משכרים עלולה להזיק לבריאות. היתה התעלמות במשך שנים, כאשר
היושב-ראש היה גלעד ארדן, ואני ויתרתי הרבה פעמים, ונושאים שקשורים פרופר
לנושאים של ועדת סמים ואלכוהול נידונו בוועדת הכלכלה.

היו”ר דוד טל:

תודה.

משה שרוני:

אני חושב שחבר הכנסת זאב צודק במאתיים אחוז.

היו”ר דוד טל:

אם כך, נעבור להצבעה. לא לפני שאומר שהצעת חוק זהה מונחת בוועדת הכלכלה
והתחילה להידון שם.

נסים זאב:

  שם תהא גם קבורתה.

היו”ר דוד טל:

אם היית אומר לי שהיינו מעבירים גם את הצעתה של חברת הכנסת סופה לנדבר לשם,
אז בסדר.

נסים זאב:

לא אכפת לי שהיא תבקש להעביר אלי.

היו"ר דוד טל:

אם היא תבקש, אפשר יהיה לדון בזה. חבר הכנסת אילטוב, בבקשה.

רוברט אילטוב:

עד היום חוקקנו כמה חוקים דומים בוועדת הכלכלה. לא מזמן העברתי את חוק
הנרגילות, שאוסר מכירת נרגילות ומוצרי טבק ונרגילות לקטינים עד גיל 18.
הצעות החוק האלה עוברות מהר מאוד בוועדת הכלכלה. אין שום עניין להעביר את
זה מוועדת הכלכלה לוועדה אחרת.

מוחמד ברכה:

אם יש הצעת חוק דומה בוועדת הכלכלה, לא סביר ששתי ועדות ידונו בזה. לכן אני
מציע להשהות את הדיון בעניין הזה.

היו”ר דוד טל:

אני מוכן להשהות את הדיון, ואז או שנעביר את שתי ההצעות לוועדה של נסים
זאב, או ששתיהן יהיו בוועדת הכלכלה.

נסים זאב:

אני אבקש מחברת הכנסת לנדבר להעביר את הצעת החוק לוועדה שלי.

היו"ר דוד טל:

אם כך, לא נצביע על כך. תבוא עם חברת הכנסת לנדבר בדברים, מפני שהיא כבר
נמצאת בוועדת הכלכלה.

נסים זאב:

אני לא יודע אם היא זהה.

אלכס מילר:

חבר הכנסת זאב, ועדת הכלכלה כבר דנה על החוק שלך.

נסים זאב:

הצעת החוק לא דומה.

היו”ר דוד טל:

זהה.

רוברט אילטוב:

אילו זה היה תקוע שם, אנחנו מבינים. אבל הצעות החוק האלה לא תקועות שם.

נסים זאב:

אני תקוע, לא ההצעה. אני תקוע בוועדת הכלכלה. עד היום לא ראיתי "חיר"
מהוועדה הזאת.

היו”ר דוד טל:

הוא בפיגור, הוא לא בפגרה. חבר הכנסת זאב, אתה רוצה להצביע?

נסים זאב:

אני רוצה להצביע.

היו"ר דוד טל:

מי בעד להעביר את הצעת החוק של חבר הכנסת זאב לוועדה המיוחדת למאבק בסמים
ואלכוהול? מי בעד להשאיר את הצעת החוק בוועדת הכלכלה?

ה צ ב ע ה

בעד הוועדה המיוחדת למאבק בסמים ואלכוהול – 2

בעד ועדת הכלכלה – 4

אשר על כן, הצעת החוק תישאר בוועדת הכלכלה. חבר הכנסת זאב, אתה יכול לבקש
רביזיה אם אתה רוצה, ואז יהיה לך זמן לדבר עם חבר הכנסת סופה לנדבר ולהעלות
את שתי ההצעות בוועדה שלך.

נסים זאב:

אני לא רוצה, שההצעה תישאר בוועדת הכלכלה. נדבר עוד שנה ותגידו לי אם זה
עבר.

4.  
    עבודת הוועדות בפגרה

היו”ר דוד טל:

עבודת הוועדות בפגרה. אתמול התחלנו לקיים דיון, והיו דעות כאלה ואחרות.
עשיתי סינתזה של רוח הדברים של חברי הוועדה. הגענו לסיכום שאני חושב שיכול
לספק את רוב או את כל חברי הכנסת. אתמול הצענו שוועדת החוקה, ועדת החוץ
והביטחון וועדת הכספים יוכלו לדון כאוות נפשם, והיו כאן בקשות של כמה חברי
כנסת לקבוע פרק זמן של שבועיים שלא תתקיימנה ועדות כלל. עשינו סינתזה שתאמר
שמ-17 בחודש עד סוף אוגוסט לא תתקיימנה ועדות בכלל, להוציא מקרים מיוחדים
ששליש מחברי הוועדה ירצו לכנס ישיבה.

אלכס מילר:

ועדת חינוך לא יכולה לא לעבוד לפני פתיחת שנת הלימודים.

היו”ר דוד טל:

זה יהיה בגדר של דחוף, ויכולים לכנס את הוועדה באישור יושבת-ראש הכנסת.

אלכס מילר:

אני חושב שצריך לדעת מראש, כי כל שנה אנחנו מתכנסים ועושים את הישיבות
האלה.

היו”ר דוד טל:

אין שום בעיה. אתה יכול להחתים היום שליש מחברי הוועדה ולכנס את הוועדה בכל
רגע שתרצו. נושא כזה הוא בגדר הדחוף. בנוסף לכך, כל ועדה אחרת מחוץ לשלוש
הוועדות שהזכרתי – חוקה, כספים וחוץ וביטחון – יוכלו לקיים עד 12 ישיבות,
הכול על-פי שיקול דעתו של יושב-ראש הוועדה והודעה מראש לחברי הכנסת לפחות
שלושה ימים לפני קיום הוועדה, כדי שאם אנשים נמצאים בחופשה הם יוכלו לקצר
את החופשה.

מי בעד? מי נגד? מי נמנע?

ה צ ב ע ה

בעד – רוב

נגד – 1

נמנעים – אין

אשר על כן, הנושא הזה אושר.

5.  
    הצעת חבר הכנסת שלמה מולה להקמת ועדת

  חקירה פרלמנטרית לבחינת היחס של הממסד הדתי כלפי יוצאי אתיופיה

היו”ר דוד טל:

אנחנו עוברים לנושא הבא, של חבר הכנסת מולה, בקשר להקמת ועדת חקירה
פרלמנטרית לבחינת היחס של הממסד הדתי כלפי יוצאי אתיופיה. חבר הכנסת מולה
העביר לעיוני את ועדת החקירה הפרלמנטרית ואת תפקידי הוועדה, ואני קורא
אותה.

מנחם בן-ששון:

אני יכול לבקש רביזיה בעניין הנושא הקודם?

היו”ר דוד טל:

על כל מה שאתה רוצה.

תפקידי ועדת החקירה הפרלמנטרית – ועדת החקירה הפרלמנטרית תדון בנושא היחסים
בין הממסד הדתי והרבנים לבין קהילת יוצאי אתיופיה בכל רחבי הארץ והשירותים
השונים להם נזקקים בני הקהילה. הוועדה תבחן בין היתר את הסוגיות הבאות:
שירותי החינוך הדתי, נישואים וגירושים, קבורה, גיור, העסקת רבנים יוצאי
אתיופיה המוסמכים כרבנים במועצות הדתיות, מעמדם, העסקתם, סמכותם ושיתופם של
הקייסים, מנהיגיה הרוחניים של הקהילה, במועצות הדתיות. בחינת פניות הציבור
בנושאים האמורים. עם סיום עבודתה תגיש הוועדה דין וחשבון לכנסת.

סמכויות ועדת החקירה הפרלמנטרית: לוועדת החקירה הפרלמנטרית יהיו הסמכויות
הנתונות לוועדה הקבועה של הכנסת בנוגע לזימון, קבלת מידע וסדרי עבודה.

הרכב ועדת החקירה הפרלמנטרית: יושב-ראש הוועדה יהיה חבר הכנסת מולה. חברי
הכנסת הבאים יהיו חברים בוועדה: מיכאל נודלמן, קולט אביטל, יצחק זיו, מזור
בהיינה, מיכאל איתן, אורי אריאל, משה גפני ורן כהן.

רוברט אילטוב:

איפה ישראל ביתנו?

היו”ר דוד טל:

אפשר עד תשעה אנשים, אז צריכים לוותר על אחד כדי להכניס משהו אחר. אפשר
להתייחס גם לשמות של חברי הוועדה וגם למהות של הקמת ועדת החקירה. חברת
הכנסת תירוש, בבקשה.

רונית תירוש:

אדוני היושב-ראש, אני לא אתנגד למה שחברי לסיעה מבקש. אבל אני חייבת לומר
שקצת איבדנו פרופורציות בהיקפים של ועדות חקירה. הפכנו להיות רשות חוקרת.

רוברט אילטוב:

אחרת זה לא עובד פשוט.

רונית תירוש:

אני רוצה להציע ועדת חקירה על נושא של הספורט בישראל.

אורי אריאל:

חינוך.

רונית תירוש:

את החינוך כל הזמן חוקרים ולא מקבלים תשובות. הספורט לא מקבל את התמיכות
שלו, וכך אנחנו רואים. יוצאים ברגל מקרטעת לאולימפיאדה.

היו”ר דוד טל:

אין מניעה שתגישי בקשה כזאת. חברי ועדת הכנסת, במקרה הזה, כפופים למליאת
הכנסת. מליאת הכנסת אישרה את זה. אפשר להציע להסיר את זה.

עו"ד ארבל אסטרחן:

אפשר לצרף הסתייגות של חבר כנסת.

היו"ר דוד טל:

חבר הכנסת אריאל, בבקשה.

אורי אריאל:

תודה, אדוני היושב-ראש. אמרתי לחבר הכנסת מולה ידידי במליאה, ואני אומר גם
פה – המנדט של הוועדה לחקור את הממסד הדתי כאילו כל הדברים האחרים הם בסדר
– חברה, שיכון, חינוך, שעות פנאי, המשבר הבין-לאומי – ויש בעיה רק בתחום
הדתי ולכן צריך לחקור אותו, לא באה בחשבון. אני מציע לחבר הכנסת מולה ומבקש
ממנו או להוריד ולדחות כרגע את העניין או להרחיב אותו לבדיקה כוללת. לקחת
פרט אחד מתוך כל העניין, שבעיני הוא המתפקד הכי טוב ויש בו עדיין הרבה
בעיות, זאת טעות בלתי רגילה. לכן אתנגד לוועדה. אם אכן תוקם, אני אהיה חבר
בה. תודה.

היו"ר דוד טל:

חבר הכנסת שרוני, בבקשה.

משה שרוני:

אדוני היושב-ראש, חברי הכנסת, אני חושב שהגיע הזמן שיהיה סדר.

אורי אריאל:

למה? מה קרה?

מנחם בן-ששון:

יפה שעה אחת קודם משתיים על העץ.

משה שרוני:

כל הנושא של העלייה האתיופית בנושא הרבנות – הם הכי מקופחים. אל תסתתרו
מתחת לשולחן. אני חושב שהוועדה הזאת רצויה.

רונית תירוש:

העלייה הרוסית לא מקופחת בעניין הזה?

משה שרוני:

אפשר להקים גם לעלייה הרוסית, אפשר להקים לילידי הארץ, גם הם מקופחים.

רונית תירוש:

אני יודעת, אימא שלי הייתה במעברות.

משה שרוני:

כדי לתת הרגשה טובה לעלייה הזאת, צריכים לתת להם הרגשה שהם רצויים כאן
וצריכים לתת להם את כל העזרה. ככה נוכל לקרב אותם לארץ-ישראל, לקרב אותם
לכל העדות כאן, ולא צריכים יוצאים מן הכלל.

היו"ר דוד טל:

תודה. חבר הכנסת בן-ששון, תשכיל אותנו.

מנחם בן-ששון:

יש לי הערה על החופש, אבל אני מבין שתיתן לי להתבטא אחר כך.

היו”ר דוד טל:

אני לא יודע, אני שוקל וחוכך בדעתי. יכול להיות שאם תבקש רביזיה נדון בה
אחרי הפגרה.

מנחם בן-ששון:

אני רוצה להתייחס לנושא של ועדות חקירה ברמה העקרונית, ולוועדה שמציע חבר
הכנסת מולה. ברמה העקרונית אני חושב שניטיב לעשות ועדות חקירה. אנחנו
מחמיצים הרבה מעבודת הפרלמנט בגלל זה שאנחנו מחוקקים הרבה מדי ומפקחים פחות
מדי.

משה שרוני:

הממשלה לא מחוקקת, הממשלה – אני לא רוצה להגיד מילה גסה, אבל הם בחוסר
אונים.

מנחם בן-ששון:

אני רוצה לטעון את הטענה ברמה העקרונית, אחרי זה אסביר למה אני תומך במיקוד
ההצעה של חבר הכנסת מולה, בניגוד לעמדת חבר הכנסת אריאל.

איך נשנה את האיזון? הרי זה מאוד מפתה לחוקק, ואחרי זה גם להילחם את
המלחמות כשלא מצליחים להעביר את החקיקה משום שהיו בעיות תקציביות או שקשה
לעשות אותה. אז מדי פעם אנחנו נזכרים שחוקקנו. מנגנון הפיקוח לא נעלם, אבל
אנחנו מסרסים את עצמנו לדעת בסוגיה הזאת. איך נחזיר את הדבר? כשאתה מוטה
לצד אחד, אתה מתקן את עצמך על-ידי הטיה לצד השני. לוועדות החקירה יש איזשהו
דחף שנובע מבעיה אקוטית שגרמה לאדם להגיע אליה. העומס של עבודת הוועדה הוא
כזה, שהעבודה המסודרת תדחק את זה לשוליים. בוועדת החקירה הוא לוקח את
הנושא, רודף אותו במובן החיובי במשך 6-30 ישיבות, וממנו יוצאת תוצאה. מה
ההבדל בין נושא רחב לבין נושא ממוקד? היו ועדות חקירה על נושא רחב. ועדות
חקירה על נושא רחב מטבע הדברים נמרחות הרבה זמן ולא מגיעות לתכלית. חברנו
מולה מציע שניקח נושא שאפשר לגמור אותו ב-5 עד 10 ישיבות. אפשר ליצור פה
מודל של עבודת מערכת. הרי מי שיעשה את העבודה בסיכומו של דבר זאת ועדת
כנסת. נגיע בסופו של יום למיקוד, לרציפות, ולאחר מכן או להמלצה לחקיקה או
לקרוא משרדים לסדר, כמו שאמר חברי שרוני. לכן אני משבח פעמיים: גם על
המהלך. אנחנו נתאזן, בסוף זאת תהיה עבודה רגילה של הוועדות, אבל בינתיים זה
כיוון נאה. הדבר השני, המיקוד יניב תוצאה שמחר יגיד אורי אריאל בוא נבדוק
גם השאלה של קליטה חינוכית. מצוין, זה יהיה השלב הבא. אגב, יכול להיות
שתצטרך לקחת על עצמך. המודל הוא נכון, לפי הבנתי, ואני חושב שהוא יוליד
תוצאה שנהנה ממנה.

רונית תירוש:

לפני שהולכים לוועדת חקירה, שיש לה קונוטציות מאוד דרמטיות, בעיקר בתקשורת,
כי חקירה זאת חקירה, יש כלים נוספים לכנסת. אפשר להקים ועדת משנה לנושא
מסוים, ובה להתמקד בנושא ספציפי מאוד.

היו”ר דוד טל:

מה ההבדל?

רונית תירוש:

אפילו בשם.

משה שרוני:

כשאתה אומר ועדת חקירה, זה פוגע בממסד הדתי.

רונית תירוש:

מראש אתה חורץ את דינם. אני לא אומרת שלעולי אתיופיה לא עשו עוול מול עליות
אחרות, אתה זה ישר מכוון למשהו מאוד מסוים. ועדת משנה נראית יותר שומעת.

עו"ד ארבל אסטרחן:

אני רוצה להזכיר, לאור דעות שונות שנשמעו פה, שהוועדה צריכה להכין הצעה
להקים ועדת חקירה, לאור העובדה שהנושא עבר מהמליאה. אבל אם אין רוב, הוועדה
יכולה גם להציע לכנסת להסיר את זה מסדר-היום, ובנוסף חברי הכנסת יכולים
להגיש הסתייגויות, לרבות הסתייגות ששוללת את הקמת ועדת החקירה.

רונית תירוש:

אני לא אעשה את זה לחבר שלי.

היו”ר דוד טל:

חבר הכנסת סער, בבקשה.

גדעון סער:

בנושא הדיון הוא על עבודת הוועדה בפגרות, אני רואה בעייתיות בעניין החופשה
של השבועיים.

היו”ר דוד טל:

אני לא בטוח שאעשה רביזיה.

היו”ר דוד טל:

חבר הכנסת מולה, בבקשה.

שלמה מולה:

אדוני היושב-ראש, חברי הכנסת, חברת הכנסת תירוש, מי שמכיר אותי יודע שאני
לא אדם שלפן, לא שלפתי את זה מהמותן. אבל כמי שיודע מה קורה ב-30 השנים
האחרונות עם העלייה מאתיופיה בנושא הזה, בנושאים שהם לאו דווקא הלכתיים,
בנושאים יומיומיים – יש קיפוח מתמיד בכל הנושאים המפורטים. אפילו הוראות של
הרב הראשי, הרב עמאר, בנושא נישואים לא מקוימות.

מנחם בן-ששון:

יש מסורת בענייני גיור למשל.

שלמה מולה:

לא ייתכן שבכל המדינה הזאת יהיה רשם נישואים אחד רק בתל-אביב, ויש קבורה
נפרדת ליוצאי אתיופיה. יש קייסים, שהם מנהיגים רוחניים, שמקבלים משכורת,
ואף אחד לא יודע איפה המשרד שלהם, מה הם עושים, כמה הם מקבלים, מה סמכותם
וכן הלאה. חבר הכנסת שרוני ביטא את זה יפה מאוד. אני חושב שאנחנו ככנסת
חייבים לבדוק את העניין. אני יכול להבין את הקונוטציות של חקירה וכדומה,
אבל אנחנו עוסקים בדיני נפשות, באדם עצמו, שהוא צריך להיות אזרח ולקבל
שירות כמו כל אזרח.

היו”ר דוד טל:

תודה רבה. חבר הכנסת מילר, בבקשה.

אלכס מילר:

תודה, אדוני היושב-ראש. אני חושב שעצם הקמת ועדת חקירה לצורך הדברים שחבר
הכנסת מולה רוצה לבחון אותם – זאת טעות להקים ועדות חקירה שיעסקו בנושא
הכללי של העלייה. צריך להקים אותן ועדות ולבחון כל עלייה בנפרד. אנחנו רק
מבקשים, אדוני היושב ראש, שבמקום חבר הכנסת נודלמן ייכנס חבר הכנסת רותם.

שלמה מולה:

זה מקובל.

היו"ר דוד טל:

חבר הכנסת זאב, בבקשה.

נסים זאב:

כשיש סדקים בבניין, לא מחליטים קודם כל להביא טרקטור ולהוריד את הבניין
ולהקים את היסודות מחדש. צריכים לראות ממה נובעים הסדקים. מה שעושה פה חבר
הכנסת הנכבד מולה זה זילות בוועדת חקירה. אתה יודע כמה בעיות יש במדינת
ישראל, שלפי המונחים האלה צריכים להקים להן ועדות חקירה? אין-סוף. אנחנו
נשב ונקים ועדה על ועדה. וגם אם לא נגיע למסקנות, נקים ועדת חקירה על אותה
ועדה שלא הגיעה למסקנה. יש פה ריח של הסתה מעצם הטקסט הזה שכתוב כאן כנגד
הממסד הדתי. איפה ועדת החקירה על כך שאתיופים המתינו כל כך הרבה שנים,
ודווקא הנציגים הדתיים הם שזעקו את הזעקה של אותם אתיופים שיעלו? הם עשו
זאת בהצעות לסדר, בהצעות חוק, בכל מיני דרכים.

משה שרוני:

מתי זעקו?

נסים זאב:

כש"גיל" עוד לא היו בשלטון.

משה שרוני:

הייתי בארץ. מתי זעקו?

נסים זאב:

אז לא שמעת.

משה שרוני:

באמת.

נסים זאב:

אני אוציא לך פרוטוקולים.

מוחמד ברכה:

לא זעקתם חזק כדי ששרוני ישמע.

נסים זאב:

שרוני לא שמע, כי הוא לא היה.

משה שרוני:

לא זעקו ולא עשו שום דבר.

נסים זאב:

לכן, אדוני היושב-ראש, אני חושב שלא נכון להקים ועדת חקירה. קודם כל צריך
לשבת עם הרבנים הראשיים, לבדוק דבר אחר דבר.

משה שרוני:

אותם צריכים לחקור.

נסים זאב:

גם אותך צריכים לחקור.

משה שרוני:

נכון, גם אותי.

נסים זאב:

כששמעתי ברדיו שרוצים לחקור אותך, לבי נמוג. אמרתי שאני לא מאמין לאף מילה
שנאמרה שם. אני מבקש הצבעה להסיר את זה מסדר-היום.

היו"ר דוד טל:

תהיה הצבעה להסיר או לאמץ. חבר הכנסת גפני, בבקשה.

משה גפני:

אדוני היושב-ראש, חבר הכנסת מולה, אני חושב שראוי לעשות ועדת חקירה
פרלמנטרית, אני לא חושב שראוי לנסח את זה באופן הזה. אני מסכים עם חלק
מהחברים שדיברו כאן קודם. הנושא של ועדת חקירה פרלמנטרית, כאשר ממקדים את
הכול בנושא הדתי – גם עובדתית זה לא נכון.

שלמה מולה:

עובדתית זה נכון מאוד, האמן לי.

משה גפני:

אני גם חי במדינה. השתתפתי בדיון שהיה בוועדה לביקורת המדינה על מה שקרה
באור-יהודה. שם זה לא קשור לממסד הדתי. שמים את העולים מאתיופיה, גם מבחינת
המגורים וגם מבחינת החלוקה של בתי-הספר הלא-דתיים. היה דיון ארוך ונוקב עם
ראש העיר הקודם של אור-יהודה, שאין לזה קשר לממסד הדתי, ואתה בוודאי יודע
איך המגורים. האם יש למשל עולה מאתיופיה שגר בכפר שמריהו? האם יש מציאות
כזאת במדינה השוויונית הזאת? הממסד הדתי הוא הבעיה של עולי אתיופיה?

משה שרוני:

הוא הבעיה הכללית במדינת ישראל.

משה גפני:

בעניין המציאות של עולי אתיופיה ראוי לעשות ועדת חקירה פרלמנטרית. אם ימקדו
את זה בממסד הדתי, אני יכול להגיד לחבר הכנסת מולה מה יקרה עם הוועדה הזאת.
עולי אתיופיה לא ירוויחו שום דבר, מכיוון שבאופן אוטומטי כל הנציגות הדתית
תהיה נגד, כל מי שיהיה בעד יהיו אנטי דתיים, כי אתה ממקד את זה לא נכון,
והמסורתיים יעמדו מהצד. העולים מאתיופיה לא ירוויחו מזה שום דבר, זה יהיה
כלי ניגוח או מאבק בין הנציגות הדתית בכנסת לבין הנציגות האנטי-דתית,
הנציגות המסורתית תעמוד באמצע. אם היית ממקד את זה בכל הבעיה, הייתי תומך.

היו”ר דוד טל:

תודה. חבר הכנסת מולה, יש כרגע שתי אפשרויות. יש אפשרות אחת שהיות שממילא
אנחנו יוצאים לפגרה והוועדה לא תתחיל עכשיו, תיקח בחשבון את מה שנאמר פה
ואולי תרחיב את זה ולא תמקד את זה רק בנושא הדתי, ונאשר את זה בהזדמנות
הראשונה. יש אפשרות שנייה שנצביע על זה עכשיו.

שלמה מולה:

אדוני היושב-ראש, אני מבקש שנצביע עכשיו.

היו”ר דוד טל:

עם השינוי של חבר הכנסת רותם במקום נודלמן.

שלמה מולה:

נכון.

היו"ר דוד טל:

אם כך, אנחנו עוברים להצבעה. מי בעד לאשר את הקמת ועדת חקירה פרלמנטרית
לנושא אתיופיה? מי נגד? מי נמנע?

ה צ ב ע ה

בעד – 7

נגד – 2

נמנעים – 1

תודה רבה. אשר על כן, אנחנו מאשרים את הקמת ועדת החקירה הפרלמנטרית, עם
התיקון שאמרתי, שחבר הכנסת דוד רותם יחליף את חבר הכנסת מיכאל נודלמן.

משה גפני:

אני מבקש הסתייגות לנוסח.

עו"ד ארבל אסטרחן:

להסיר או לנוסח מסוים?

משה גפני:

בעניין הסרה הוועדה החליטה. לנושא הזה של עולי אתיופיה אני מבקש שהנוסח
יהיה כזה שהוא דן על מכלול הנושאים, גם על הנושא של הדיור וכדומה.

היו”ר דוד טל:

אני מציע שתבוא בדברים עם חבר הכנסת מולה, יכול להיות שגם הוא יכול להסכים
לזה.

מוחמד ברכה:

הכנסת תצביע.

אורי אריאל:

אני מבקש הסתייגות גם על השם וגם על התפקיד.

6.  
    בקשת יו"ר ועדת החינוך, התרבות והספורט להקדמת הדיון בהצעת חוק

  לאיסור אלימות בספורט, בתשס"ח-2008, לפני הקריאה השנייה והקריאה השלישית

היו”ר דוד טל:

יש לי בקשה לפטור מחובת הנחה, ומצאתי לנכון להביא אותה בדחיפות הבוקר.
מדובר בהצעת חוק לאיסור אלימות בספורט. הבקשה היתה של חבר הכנסת מלכיאור.
חברת הכנסת תירוש, בבקשה.

רונית תירוש:

הצעת החוק למניעת אלימות בספורט היא נושא שנידון פעמים רבות בוועדת חינוך.
זה חוק מאוד מסורבל, נוגע להיבטים נוספים, ולקח הרבה זמן עד שהגענו לקריאה
שנייה ולקריאה שלישית. על-פי תקנון הכנסת זה צריך להיות מונח 24 שעות.
הנסחית עבדה עד שעות הלילה המאוחרות, ולא עברו 24 שעות. לכן אני מחויבת
מבחינה טכנית לבקש פטור מחובת הנחה.

נסים זאב:

יש הסתייגויות בעניין הזה?

קריאה:

לא.

היו”ר דוד טל:

מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

הבקשה לפטור מחובת הנחה אושרה.

נסים זאב:

אני מבקש רביזיה בעניין שלי.

היו”ר דוד טל:

בעניין שלך תהיה רביזיה.

7. קביעת ועדה משותפת לדיון בהצעת חוק שירות נתוני אשראי, התשס"ב-2002

היו”ר דוד טל:

יושב-ראש ועדת הכלכלה פנה אלי קביעת ועדה משותפת לדיון בהצעת חוק שירות
נתוני אשראי. יש ועדה משותפת לצורך העניין הזה. זה היה כל הזמן. אני מוכרח
לומר למען הגילוי הנאות, הייתי פעם יו"ר ועדת המשנה. היה נדמה לי שאני יו"ר
ועדת משנה של הכלכלה, אבל אמרו לי אז שזה היה חוקה וכלכלה, והגיעו רק חברי
כנסת מוועדת הכלכלה.

מנחם בן-ששון:

הפעם יגיעו גם חברי ועדת החוקה.

היו”ר דוד טל:

אני בטוח. אלה השמות של חברי הוועדה. מטעם ועדת החוקה: קולט אביטל, משה
גפני, גדעון סער, יצחק לוי ודוד רותם. מטעם ועדת הכלכלה: גלעד ארדן, שיהיה
היו"ר, משה כחלון, חנא סוויד, יואל חסון ויצחק וקנין.

רוברט אילטוב:

אבל חבר הכנסת ארדן לא יהיה יו"ר ועדת כלכלה.

היו”ר דוד טל:

הוא לא חייב להיות יושב-ראש ועדת הכלכלה. מי בעד ההרכב שקראתי? מי נגד? מי
נמנע?

ה צ ב ע ה

בעד – רוב

נגד – אין

נמנעים – אין

תודה. אני מאשר את הנושא הזה.

8. רביזיה בנושא בקשת יו"ר הוועדה המיוחדת למאבק בנגע הסמים להעברת הצעת
חוק הגבלת משקאות משכרים, בתשס"ח-2007, מוועדת הכלכלה לדיון בוועדה למאבק
בנגע הסמים

היו”ר דוד טל:

חבר הכנסת זאב, אני מציע שלא תקיים רביזיה, אלא תבוא עם חברת הכנסת לנדבר
בדברים, ותחליטו באיזו ועדה יידונו שתי הצעות החוק.

מוחמד ברכה:

אני מציע שהוועדה תקבל את הרביזיה אבל לא תצביע על התוכן, אלא להשאיר את זה
פתוח עד שתהיה הידברות.

היו”ר דוד טל:

אני מוכן לקבל את זה.

מי בעד הרביזיה של ההצעה שביקש ממני חבר הכנסת זאב, להעביר את הצעת החוק
שלו לוועדה למאבק בסמים ובאלכוהול במקום לוועדת הכלכלה? אנחנו לא העברנו את
זה, משום שאמרנו שיש הצעת חוק זהה בוועדת הכלכלה. לכן אנחנו רוצים לא
להצביע כרגע על הרביזיה, מפני שאמרנו שאו ששתי ההצעות יהיו בוועדת הכלכלה
או ששתיהן יהיו בוועדה למאבק בסמים ובאלכוהול. מי בעד הרביזיה? מי נגד? מי
נמנע?

ה צ ב ע ה

בעד – רוב

נגד – אין

נמנעים – אין

הרביזיה התקבלה. אני מודה לחבר הכנסת ברכה על ההצעה.

יש לנו פה החוברת שהכינה מנהלת הוועדה עם מזכירת הוועדה. כל הזמן אני מודה
למנהלת הוועדה על העבודה הטובה, אבל הפעם נועה השקיעה בעבודה קשה. אלה הן
החלטות ועדת הכנסת בענייני נוהל, בענייני חקיקה ותיקון תקנון הכנסת. בלי
העזרה שלהן והעזרה של היועצת המשפטית הנהדרת, המסורה, האמינה והחרוצה,
והעוזר שלה, לא הייתי מסתדר בוועדה הזאת. אני מודה באופן אישי לכל חברי
הוועדה, שכל אחד תרם את חלקו. אני רוצה להודות תודה מיוחדת למזכיר הכנסת,
שהוא אחיעזר ואחיסמך. אני ממש נהנה לעבוד אתו, עם צורת החשיבה שלו ודרך
הניהול שלו. תודה.

הישיבה ננעלה בשעה 09:45
