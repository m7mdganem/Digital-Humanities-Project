הכנסת השבע-עשרה נוסח לא מתוקן

מושב שני

פרוטוקול מס' 86

מישיבת ועדת הכנסת

שהתקיימה ביום שלישי י"ח בשבט התשס"ז (6 בפברואר 2007) בשעה 9:30

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות
לסדר

היום.

 ב. שונות

ג. המלצות הוועדה הציבורית לקביעת שכר ותשלומים אחרים לחברי הכנסת

בנושאים הבאים:

1. העברת סמכויות למנהל הכללי של הכנסת

  2. רכישת פרטים מהתקציב השנתי ללא אישור מראש של חשב הכנסת

  3. השתתפות בהוצאות לינה בירושלים של עוזרים פרלמנטריים המתגוררים רחוק

  מהעיר.

ד. בקשות יו"ר ועדת החוקה, חוק ומשפט להעברת הצעות החוק הבאות מוועדה

לוועדה אחרת:

 1. חוק סדר הדין הפלילי (תיקון – הצגת תסקיר לנפגע בעבירות אלימות),

התשס"ו- 2006, הצעתה של חברת הכנסת זהבה גלאון (פ/119/7), מהוועדה

לקידום מעמד האישה לדיון בוועדת החוקה, חוק ומשפט.

2. הצעת חוק סדר הדין הפלילי (סמכויות אכיפה – מעצרים) (מעצר בגין עבירה

של החזקת סכין שלא כדין), התשס"ז-2006, מוועדת הפנים והגנת הסביבה

לדיון בוועדת החוקה, חוק ומשפט.

3. הצעת חוק סדר הדין הפלילי (תיקון – התיישנות עבירות הקשורות לרצח ראש

הממשלה), התשס"ז-2006, מוועדת החוץ והביטחון לדיון בוועדת החוקה, חוק

ומשפט.

4. הצעת חוק הנוער (שפיטה, ענישה ודרכי טיפול) (תיקון – מעצר קטינים),

התשס"ו-2006, מהוועדה לזכויות הילד לדיון בוועדת החוקה, חוק ומשפט.

נכחו:

חברי הוועדה:

רוחמה אברהם – היו"ר

דוד אזולאי

אורי אריאל

אליהו גבאי

יצחק גלנטי

מגלי והבה

שי חרמש

יעקב מרגי

גדעון סער

מוזמנים:

חה"כ משה גפני

חה"כ אבשלום וילן

חה"כ משה כחלון

חה"כ דוד רותם

אריה האן – מזכיר הכנסת

ירדנה מלר-הורביץ – סגנית מזכיר הכנסת

אבי לוי – חשב

מיכל פרנקו – יו"ר ועד העוזרים הפרלמנטריים

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: שרון רפאלי

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר רוחמה אברהם:

בוקר טוב. אני פותחת את ישיבת ועדת הכנסת. על סדר יומנו ערעורים על החלטת
יושבת ראש הכנסת והסגנים שלא לאשר דחיפות הצעות לסדר היום. יש לנו היום 2
ערעורים: הערעור הראשון של חבר הכנסת יואל חסון שלא נמצא כאן, ולפיכך לא
נדון בערעור שלו; הערעור השני של חבר הכנסת אליהו גבאי בנושא תוכניתו
המדינית-כלכלית של שר האוצר, חבר הכנסת אברהם הירשזון. מייצג את הנשיאות
חבר הכנסת מגלי והבה. נמק את נימוקיך לוועדה, חבר הכנסת גבאי.

אליהו גבאי:

כותרות העיתונות מכריזות על תוכנית כלכלית של שר האוצר. חשוב שתהיה
התייחסות של הכנסת שלא יכולה להיות שתוכנית כלכלית חדשה שבאה לשנות, ואנחנו
לא יודעים מה מסתתר בתוכה. חשוב שיתקיים דיון דחוף במליאת הכנסת. לא ייתכן
שיורידו דבר כזה מרכזי מסדר היום הציבורי.

מגלי והבה:

מכיוון שבדרך כלל אני נוטה לקבל את ההחלטה של היושבת הראש והסגנים כי הם
בוחרים את הנושאים החשובים לשבוע. אבל מכיוון שלא הייתי אני נוטה להסכים
לדעתו של חבר הכנסת גבאי, במיוחד אם יש תוכנית כלכלית חדשה למה לא לדון
עליה גם בכנסת- -

אליהו גבאי:

תוכנית כלכלית שיש לה השלכות למדינת ישראל.

מגלי והבה:

למה חבר הכנסת יואל חסון לא מופיע?

היו”ר רוחמה אברהם:

יואל חסון לא נמצא, אני לא דנה.

מגלי והבה:

אני מסכים עם חבר הכנסת גבאי.

אליהו גבאי:

לתוכנית הזאת יש השלכות כלפי אזרחי המדינה, וכולם צריכים לדעת, לקבל הבהרות
ולקיים דיון.

יעקב מרגי:

מה הסיבה שזה נדחה?

היו”ר רוחמה אברהם:

אין ספק שהתוכנית ראויה ויש צורך לדון בה, אבל אני שואלת ביני לביני מה כבר
ייתנו שלוש דקות שאתה חבר הכנסת גבאי כחבר כנסת יחיד - -

אליהו גבאי:

אפשר לשאול את זה על כל הצעה.

קריאות:

  - - -

היו”ר רוחמה אברהם:

חבר הכנסת סער, אתה מעוניין להסביר?

גדעון סער:

הנשיאות דנה בנושאים רבים שהוגשו ואישרה דיון על 5 נושאים אף על פי שיום
רביעי הוא יום עמוס במיוחד מכיוון שאנחנו מקיימים במהלך הדיונים אזכרה
לזכרו של חבר הכנסת יורי שטרן ז"ל במלאת 30 לפטירתו. לכן יום רביעי הוא יום
עמוס באופן בלתי רגיל. אני לא כופר בחשיבות הנושא, אבל יהיו הזדמנויות רבות
לדון בו, ובסופו של דבר זה נושא שיגיע לכנסת עצמה, דהיינו כל אותם מרכיבים
בתוכנית שאמנם - - -נשלפה בצורה לא רצינית בלי הכנה. המועד שבו יטופל
העניין הזה באישור סביר שיהיה רחוק, אבל בסופו של דבר הוא יגיע.

היו”ר רוחמה אברהם:

והוא ימוצה יותר, לטענתך.

גדעון סער:

אין כל ספק שהדבר שהעניין מסור לסמכותה של הכנסת כי הוא נתון לחקיקה על
מרכיבי התוכנית. אני לא יודע כמה שמו לב לכך שמצד אחד הובאה תוכנית לפנסיה,
אבל היא לא הועברה לוועדה שעוסקת בנושא הפנסיה בממשלה בראשות עמיר פרץ;
לעניין זה הוקמה ועדת שרים מיוחדת, אבל קראתי באחד העיתונים שוועדת השרים
לענייני פנסיה תיודע על היוזמה הזאת, ואני מברך על כך שיעדכנו את יושב ראש
ועדת השרים לענייני פנסיה בצעדים שיינקטו בנושא הזה.

אבשלום וילן:

אני שומע ציניות כלפי הממשלה?

גדעון סער:

בסך-הכול ציינתי דבר שלא ראיתי שהתקיים עליו דיון ציבורי. בדרך כלל יש לנו
במדינה כתבים פוליטיים ערניים, ואם אני הייתי היום כתב פוליטי ודאי הייתי
עוסק בסוגיה הזאת. מאחר שלא אני רק יכול להפנות את תשומת הלב. בכל מקרה,
עמדת הנשיאות היא שאין אפשרות לקבל את הערעור.

היו”ר רוחמה אברהם:

אני עוברת להצבעה. מי בעד? מי נגד? מי נמנע?

6 – בעד; 3 – נגד; נמנעים – 2. אני קובעת שהערעור של חבר הכנסת אליהו גבאי
התקבל.

אני עוברת לנושא הבא.

ב. שונות

חבריי חברי הכנסת, יושב ראש ועדת הכלכלה נמצא אתנו כאן, ומאחר שהנושא שלו
הוכנס אתמול בלילה לסעיף שונות, הרשו לי להקדים את הדיון בנושא שלו, ואחרי
זה לעבור לנושא הבא.

חבר הכנסת כחלון פנה אליי כדי לפטור מחובת הנחה הצעה להקדים דיון בהצעת חוק
לתיקון פקודת הבנקאות לאישור ועדת הכלכלה לייקור שיעור העמלות ללקוח הפרטי
(פ/1876/17) לפני הקריאה הטרומית. מכיוון שבשבוע הבא ועדת הכלכלה שהוסמכה
להיות ועדת החקירה הפרלמנטרית שאמורה לדון בכל הסוגיות הללו, אתה מבקש
להקדים את הדיון. אני אמנם הסברתי בעבורך, אבל אני אשמח אם גם אתה תסביר
לוועדה.

משה כחלון:

ההצעה הוגשה ב-25 בדצמבר, זאת אומרת בעוד 3 ימים יחלפו 45 יום. מכיוון שחבל
להביא את זה בנפרד למליאת הכנסת, ביקשתי לצמצם טווחים ולחסוך בהעלאה פעם
נוספת למליאה ולוועדה. בו-זמנית עולים עוד 3 חוקים די דומים בשבוע הבא,
ורציתי לאחד הכול יחד.

היו”ר רוחמה אברהם:

תודה רבה. אני עוברת להצבעה: מי בעד פטור מחובת הנחה?

בעד – 10. הצעתך קיבלה פטור מחובת הנחה.

משה כחלון:

תודה רבה.

היו”ר רוחמה אברהם:

אני עוברת לנושא הבא בסדר היום.

ג. המלצות הוועדה הציבורית לקביעת שכר ותשלומים אחרים לחברי הכנסת בנושאים
הבאים:

1.  העברת סמכויות למנהל הכללי של הכנסת

2.  רכישת פרטים מהתקציב השנתי ללא אישור מראש של חשב הכנסת

3.  השתתפות בהוצאות לינה בירושלים של עוזרים פרלמנטריים המתגוררים רחוק
    מהעיר.

היו”ר רוחמה אברהם:

נמצאים אתנו אורחים צעירים מבתי-ספר שונים שבאו לראות את ועדת הכנסת
שאחראית לניהול הבית הזה, ובין היתר גם לסדר יומה בדיונים במליאה וכולי.
אני מקדמת אתכם בברכה. אני מקווה שאכן תמצו את הסיור שלכם בכנסת ישראל, וזה
יוכל להעניק לכם משהו לעתיד.

הדיון הבא הוא על 3 המלצות של הוועדה הציבורית לקביעת שכר ותשלומים אחרים
לחברי הכנסת של ועדת גרונאו, לפי סעיף 55(א)(1) לחוק הכנסת. ההמלצות הללו
הונחו על שולחן הכנסת, ועד לרגע זה לא התקבלו הסתייגויות כלשהן.

אני אסביר על כל אחת מההמלצות. ההמלצה הראשונה היא בעניין העברת סמכויות
למנהל הכללי של הכנסת. יושבת ראש הכנסת פנתה לוועדת גרונאו בבקשה שתמליץ על
העברה של סמכויות ותפקידים הקבועים בהחלטת שכר חברי הכנסת שהיו מוקנות
למזכיר הכנסת או לסגנו – למנהל הכללי של הכנסת. זאת מכיוון שעם תחילת
כהונתה של הכנסת השבע-עשרה מינתה ועדת הכספים לראשונה מנהל כללי לכנסת,
תפקיד שלא היה קיים בעת שנקבעה ההחלטה האמורה. הסמכויות והתפקידים שיועברו
למנהל הכללי של הכנסת לפי ההמלצה הם אלה: - הסמכות לאשר הוצאות לינה בבית
מלון לחברי הכנסת; כהונה בוועדה לבדיקת חוזים של הלשכות הפרלמנטריות של
חברי הכנסת; הסמכות לעניין תרומת ציוד שרכש חבר הכנסת ללשכתו הפרלמנטרית.

ההמלצה השנייה היא בעניין הגדלת סכום רכישת פריטים מתקציב הקשר עם הציבור. החלטת שכר חברי הכנסת קובעת את הכלל שלפיו כל הוצאה מהתקציב השנתי להוצאות הכרוכות במילוי התפקיד וקשר עם הציבור, מחייבת אישור מראש של חשב הכנסת, והחשב מעביר את התשלום ישירות לספק. 

סעיף 39(ה)(1) קובע כי הכלל האמור לא יחול על רכישה בסכום של עד 1,121 שקלים חדשים. לבקשת חשב הכנסת, ובהתחשב בסכומי הרכישות של חברי הכנסת ובעלות הפריטים המותרים ברכישה, ממליצה הוועדה הציבורית להגדיל את הסכום האמור, ולהעמידו על סך של 2,000 ₪. 

ההמלצה השלישית היא בעניין השתתפות בהוצאות לינה בירושלים של עוזרים
פרלמנטריים המתגוררים רחוק מהעיר. המלצה זו מוגשת בעקבות פנייה של ועד
העוזרים הפרלמנטריים ופגישה שקיים ועד העוזרים עם ועדת גרונאו. אני מציינת
שהוועד הזה אכן פנה אליי לפני כחודשיים; הפניתי אותם לוועדה, הוועדה שמעה
וכך היא ממליצה: החלטת שכר חברי הכנסת קובעת החזר הוצאות ותשלומים אחרים
שמממנת הכנסת בעבור חבר הכנסת לעוזריו הפרלמנטריים. בין היתר נקבעו הוראות
לגבי השתתפות בהוצאות לינה בירושלים. כיום קובעת ההחלטה שני תנאים שבהתקיים
אחד מהם זכאי עוזר פרלמנטרי להשתתפות בהוצאות לינה בירושלים בסכום של עד
110 שקלים חדשים:

התנאי הראשון הוא שהלינה היא בלילה שבין שני ימי ישיבות של מליאת הכנסת,
ומקום מגוריו הקבוע של העוזר הפרלמנטרי מרוחק מירושלים 100 קילומטרים
לפחות; התנאי השני הוא שישיבת הכנסת או ועדה מוועדות הכנסת, שבה השתתף חבר
הכנסת המעסיק את העוזר הפרלמנטרי, הסתיימה אחרי השעה אחת-עשרה בלילה,
ולמחרת היום מתקיימת במשכן ישיבה של הכנסת או של ועדה שבה משתתף חבר הכנסת,
כאמור.

מוצע לנו לעדכן את סכום השתתפות הכנסת בהוצאות הלינה ולהעמידו על סך של 190
שקלים חדשים, ולאפשר בעתיד לחשב הכנסת לעדכן סכום זה בהתאם לשינוי במחירי
הלינה.

כמו כן מוצע לאפשר לחשב הכנסת לאשר השתתפות בהוצאות לינה לעוזר פרלמנטרי
שנדרש להישאר עם חבר הכנסת במשכן הכנסת ביום ישיבות עד לשעה מאוחרת, שבה
אין תחבורה סדירה ליישוב שבו מתגורר העוזר, גם אם היישוב אינו מרוחק 100
קילומטרים מהכנסת.

לפני שאפתח את הנושא לדיון אני מבקשת להודות בשם ועדת הכנסת לחברי הוועדה
הציבורית אשר עשו את מלאכתם על הצד הטוב ביותר. ועדת הכנסת רשאית, כמובן,
לאמץ את המלצות הוועדה הציבורית או להחזירן לוועדה הציבורית לדיון מחדש
ולמתן המלצות נוספות. אני פותחת את הנושא לדיון.

משה גפני:

שאלה לסדר. אני מאוד מכבד את החלטות הוועדה. עכשיו יש 3 ועדות שמתנהלות
בכנסת: יש הוועדה הזאת; יש הוועדה לכללי אתיקה- -

היו”ר רוחמה אברהם:

שסיימה את עבודתה.

משה גפני:

- - שהיה לי הכבוד להופיע בפניה; ויש שגם בה נתקלתי שבודקת את מימון
המפלגות. מאוד צרם לי העניין הזה שלא ראיתי באף אחת מהוועדות ייצוג לכל
סוגי הציבור בישראל.

היו”ר רוחמה אברהם:

ייצוג מאיזו בחינה, אתה מתכוון?

משה גפני:

ייצוג לסוגי הציבור השונים. יש סוגים שונים של ציבור במדינת ישראל, אנחנו
לא עשויים מרובד אחד.

היו”ר רוחמה אברהם:

בוועדת הקוד האתי שבה זכיתי להשתתף בשמונת החודשים האחרונים מתוקף היותי
יושבת ראש ועדת הכנסת אני סבורה שבכך אני- -

משה גפני:

את מייצגת גם אותי, מתוקף תפקידה של יושבת ראש ועדת הכנסת- - -

היו”ר רוחמה אברהם:

- -מצד שני, ועדת הקוד האתי סיימה את עבודתה וישבה על המדוכה במשך פרק זמן
של שלוש שנים, אני אמרתי אתמול במליאת הכנסת שבכוונתי להקים מעין ועדה
מיוחדת בראשות ועדת הכנסת, כמובן, שיהיו בה נציגים מכל סיעות הבית – אחד
מכל סיעה. כך אני סבורה שהדב יבוא לפתרון. לכן גם בכל מה שקשור לרפורמות
שבדעתה של יושבת ראש הכנסת לעשות בכנסת הנוכחית יהיו נציגים מכל סיעות
הבית. מצד שני ועדת גרונאו לא הוקמה בכנסת הנוכחית, היא חלק מזה מספר רב
מאוד של שנים, ואני מניחה שחבר הכנסת משה גפני, שהוא לא חבר כנסת חדש, יכול
היה להסב את תשומת לב יושבת הראש- -

משה גפני:

גברתי היושבת ראש, אני לא מטיל דופי בעבודתך. ברור לי שכאשר זה יגיע אליי
להחלטה תיתנו ייצוג לכולם. אני מדבר על דבר מצטבר. קורה שבוועדה יושבים
אנשי מקצוע שהם אנשי ציבור, ויכול לקרות שאותם אנשי מקצוע משתייכים רק
לציבור אחד בישראל. אבל 3 ועדות. בוועדת מימון המפלגות שהופעתי בפניה
יושבים 3 חברי ועדה; יש ועדה לכללי האתיקה שיושבים בה 9 חברי ועדה; ויש
הוועדה הנוכחית. אני רוצה לומר לך, יושבת ראש הוועדה, שמייצגת אותי, דעי
שהמצב הופך להיות נורמה. הגמרא קובעת: "שלוש הופך להיות חזקה". זאת אומרת
שמכאן ואילך זה מתחיל להיות נורמה. לכן מתברר שמבין אנשי הציבור מי שראוי
לדון בכללי אתיקה ובמימון המפלגות ובכל התנאים שיש בכנסת, אלה רק אנשים
שמשתייכים לציבור אחד במדינת ישראל ולא לסוגי ציבור אחרים.

היו”ר רוחמה אברהם:

חבר הכנסת גפני, אני מודה לך. הערתך ב-א' וב-ע' נרשמה, והיא תובא בפני
הגורמים המוסמכים לכך.

אני פותחת דיון בנושא ההמלצות. חבר הכנסת מרגי, בבקשה.

יעקב מרגי:

אני מברך על בחינת הנושא. הוועדה לא נתנה דעתה למצב שקורה. העוזרים
הפרלמנטריים נאלצים ללון כשהם נתקעים פה עד שעות הלילה, ויש הסדר עם
אכסניית רבין; לא תמיד האכסניה הזאת פנויה. כשהיא לא פנויה הם נאלצים למצוא
להם אלטרנטיבות אחרות שהן יקרות ממה שהוצע בוועדה. אני רוצה שיימצא מנגנון
לאישור חריג למקום חלופי במקרה כזה; אלה נתונים שאפשר לבדוק אותם.

היו”ר רוחמה אברהם:

אחת ההמלצות בוועדה היא שאם תהיה בעיה יש לחשב הכנסת יש אפשרות לתת פתרון.
האם נכון?

אבי לוי:

לגבי הסכום אין גמישות.

היו”ר רוחמה אברהם:

מה העוזרים הפרלמנטרים עושים כאשר מתנהל סדר יום ארוך מאוד? כשהדיון בכנסת
הוא על תקציב, מן הסתם השעות הללו הן רבות, והדיון מסתיים בשעות הקטנות של
הלילה. לא תמיד אפשר לשער את השעה, אבל מה קורה אז?

ארבל אסטרחן:

נכון להיום הסכום הוא 110 שקלים. מוצע להעלות את הסכום ל-190 שקלים שזה
הסכום המקובל באכסניית רבין. ב"מגדלי הכנסת" הסכום הוא 220 שקלים.

היו”ר רוחמה אברהם:

ואז מה?

ארבל אסטרחן:

הם מוסיפים 30 שקלים מכיסם, והם יכולים לישון איפה שהם רוצים.

יעקב מרגי:

אם הבנתי, הסכום 190 שקלים חייב במס, תוסיפי להם 30 שקלים- -

דוד אזולאי:

אני מעריך שסוף כל סוף מתקנים עוול מתמשך לעוזרים הפרלמנטריים. חברי הכנסת
שגרים מחוץ לעיר הרגישו בזה כי נאלצנו לקחת עוזרים פרלמנטריים מירושלים
מכיוון שלא היה להם מקום לינה. אז סוף סוף בשעה טובה ומוצלחת סידרו את
העניין הזה. עד היום המימון היה 110 שקלים, ואני שמח שמעלים ל-190. אני
מסכים ל-190 שקלים, אבל אני מציע שכדי שלא נחזיר כל הזמן את הנושא
לשולחננו, שהיות שיש מקרים שאכסניה מלאה עד אפס מקום, ולעוזרים הפרלמנטריים
אין מקום, האופציה הזולה ביותר, כפי שאמרה ארבל היא "מגדלי הכנסת", שעלות
הלינה בהם היא 220 שקל. אני מבקש שיעשו סידור גם עם אכסניית רבין וגם עם
"מגדלי הכנסת", ויכול להיות שאם הם יסכימו להוריד במחיר בצורה מאורגנת,
תהיה אפשרות לעוזרים הפרלמנטריים ללון או ב"מגדלי הכנסת" או באכסניית רבין,
ולא לדבר על הסכום; שיסגרו את זה בצורה כזאת, ואז הם יכולים ללכת- - -

מגלי והבה:

אני תומך בדברי חברי דוד אזולאי. אני אחד מחברי הכנסת שגרים רחוק, והעוזרים
שלנו הם מאזור הצפון ולפעמים אנחנו נקלעים למצבים לא נסבלים- -

יעקב מרגי:

העוזרים שלי לנים בלשכה.

דוד אזולאי:

בשבוע שעבר העוזר שלי נאלץ ללון בלשכה משום שלא היה לו מקום ללון.

מגלי והבה:

 אני מחזק את הדברים. מאחר שאכסניית רבין משמשת להשתלמויות העוזרים נתקלים בבעיה היכן ללון, ונאלצים ללון בלשכה או שמישהו צריך לעזור להם. לכן חשוב להגיע להסדר. כיוון שלא כל העוזרים מנצלים את ההטבה הזאת, צריך להתחשב באלה שגרים רחוק ולתת להם פריבילגיה מחייבת כי הם חלק מעבודתם של חברי הכנסת.

אליהו גבאי:

אני מצטרף לדעתו של חבר הכנסת אזולאי. לדעתי, לא צריך לקבוע שיהיו רק שני
מקומות לינה, אלא שיהיו עוד אכסניות ובתי-מלון ולקבוע תקרת מחיר- -

ארבל אסטרחן:

זה מה שיש- - -

יעקב מרגי:

תן לו לחפש ב-11 בלילה אכסניה פנויה, והוא נע מאחת לאחרת.

היו”ר רוחמה אברהם:

לפי המחיר הזה, אני מאמינה שהם לא יצטרכו להוסיף סכום ניכר מכיסם, אז
האלטרנטיבה שקיימת כרגע- -

ארבל אסטרחן:

הבסיס לסכום הוא לפי אכסניית רבין, אבל העוזר הפרלמנטרי יכול ללון בכל מקום
שירצה.

משה גפני:

אני מציע להצביע על ההצעה של - - -

אורי אריאל:

אני מצטרף- - -

היו”ר רוחמה אברהם:

היועצת המשפטית של הוועדה אומרת שיש לנו שתי אפשרויות. אנחנו לא יכולים
לשנות אותן ולקבוע לוועדה; אנחנו יכולים להמליץ בפני הוועדה, והיא צריכה
לדון- -

משה גפני:

אנחנו ממליצים.

היו”ר רוחמה אברהם:

ההמלצה שתובא בפניהם היא לאשר את הסכום הנוכחי של 190 שקלים ולאפשר לחשב
הכנסת במקרים מאוד ספציפיים ומיוחדים כאשר אין מקומות אחרים לקבוע את הסכום
שלא יעלה על 220 ₪. אבל זאת החלטה לאחר בדיקה שבאמת אין מקום אחר בסכום של
190 שקלים.

מיכל פרנקו:

יושבת ראש העוזרים הפרלמנטריים. אני שמחה שיש הקלה מסוימת לעוזרים
שמתגוררים בפריפריה, ואין להם אפשרות לנסוע מדי ערב חזרה לביתם. ההחלטה
טובה ועדיפה על המצב הקיים; היינו שמחים אם היה מדובר על הסכום של ההוצאה
בפועל – 220 שקלים. יחד עם זאת, אנחנו מעדיפים שההחלטה הזאת תצא לפועל ולא
תתעכב ותחזור לוועדת גרונאו, אבל היינו שמחים אם ההחלטה הייתה עוברת כעת.
נוסף לכך, אני רוצה להסב את תשומת לבכם לסעיף (ב) שהוא הסיפא של ההחלטה,
שמאפשר לחשב הכנסת להתאים גם את השינויים במחירי הלינה וגם לאפשר לעוזרים
שמתגוררים במרחק קטן מ-100 קילומטר, ללון בירושלים. אנחנו מצפים ומקווים
שתהיה קביעה כזאת.

היו”ר רוחמה אברהם:

אני ממליצה לאשר את ההמלצה שמונחת לפנינו ולבקש מוועדת גרונאו- -

דוד רותם:

החשב יכול לעדכן את הזמנים, לפי- - -

היו”ר רוחמה אברהם:

זאת ההחלטה שלו.

דוד רותם:

אבל אם יתברר שאין מקום באכסניית רבין, אז הוא יכול לעדכן אותו בהחלטה שלו?

היו”ר רוחמה אברהם:

אני מציעה לאשר את ההמלצות שמונחות לפנינו.

11 – בעד; אין מתנגדים; אין נמנעים. לפיכך אני קובעת ששלוש ההמלצות של ועדת
גרונאו אושרו.

ד. בקשות יו"ר ועדת החוקה, חוק ומשפט להעברת הצעות החוק הבאות מוועדה
לוועדה אחרת:

היו"ר רוחמה אברהם:

חבריי חברי הכנסת, מונחות לפנינו בקשות של יושב ראש ועדת חוקה, חוק ומשפט
להעביר את הצעות החוק הבאות לוועדה: הנושא הראשון – חוק סדר הדין הפלילי
(תיקון – הצגת תסקיר לנפגע בעבירות אלימות), התשס"ו- 2006, הצעתה של חברת
הכנסת זהבה גלאון (פ/119/7), מהוועדה לקידום מעמד האישה לדיון בוועדת
החוקה, חוק ומשפט. הנושא הזה הוא בהסכמה. יושב ראש הוועדה לקידום מעמד
האישה נתן הסכמתו, ואנחנו מודים לו על כך. ההצעה תועבר מהוועדה לקידום מעמד
האישה לוועדת חוקה, חוק ומשפט.

מי בעד?

בעד – פה אחד.

הנושא השני: הצעת חוק סדר הדין הפלילי (סמכויות אכיפה – מעצרים) (מעצר בגין
עבירה של החזקת סכין שלא כדין), התשס"ז-2006, מוועדת הפנים והגנת הסביבה
לדיון בוועדת החוקה, חוק ומשפט. גם כאן יש הסכמה. גם לדעת היועץ המשפטי,
הצעת החוק שייכת לוועדת חוק, חוקה ומשפט.

  מי בעד להעביר את זה לוועדת חוקה?

  בעד – פה אחד.

הנושא השלישי: הצעת חוק סדר הדין הפלילי (תיקון – התיישנות עבירות הקשורות
לרצח ראש הממשלה), התשס"ז-2006, מוועדת החוץ והביטחון לדיון בוועדת החוקה,
חוק ומשפט. גם כאן הנושא בהסכמה.

מי בעד העברה לוועדת חוקה, חוק ומשפט?

בעד – פה אחד.

הנושא הרביעי: הצעת חוק הנוער (שפיטה, ענישה ודרכי טיפול) (תיקון – מעצר
קטינים), התשס"ו-2006, מהוועדה לזכויות הילד לדיון בוועדת החוקה, חוק
ומשפט. יושבת ראש הוועדה לזכויות הילד מבקשת שההצעה תעבור לדיון בוועדה
משותפת של ועדת החוקה, חוק ומשפט ולוועדה לזכויות הילד בנימוק כי שלושה
חוקים באותו נושא מתוך דוח רוט-לוי נדונו בוועדה לזכויות הילד. לדעת היועץ
המשפטי, הצעת החוק שייכת לוועדת חוקה, חוק ומשפט. אני מציעה להעביר את זה
לוועדת חוקה, חוק ומשפט, מן הטעם הפשוט שבהקמת ועדות משותפות אנחנו מסרבלים
את המערכת, והדבר הזה בקושי יובא לטיפול.

גדעון סער:

גברתי, אני רוצה לשכנע אותך בעמדה אחרת. זה עתה הסכמתי להעביר חוק שבנקל
אפשר היה לטפל בו בוועדה שאני עומד בראשה. כל מי שעוקב אחר הפעילות פה בבית
יודע שאף הצעת חוק שעוברת לוועדה שאני עומד בראשה אינה ממתינה יותר מזמן
קצר ביותר עד שהיא מגיעה לקריאה ראשונה ואחר-כך לקריאה שנייה ושלישית. ועדת
חוקה חוק ומשפט היא מהוועדות העמוסות ביותר בבית הזה. לי אישית יש כ-4
הצעות חוק שממתינות בוועדת חוקה, חוק ומשפט חודשים ארוכים ולא התקיים עליהן
דיון אחד. לכן האמירה שהקמת ועדה משותפת עשויה לסרבל את התהליך נכונה
כשלעצמה אולי בהקשרים אחרים, ולפי דעתי היא לא נכונה במקרה הזה. ועדה כמו
הוועדה לזכויות הילד או כל ועדה שפועלת פה יכולה לקדם חקיקה וודאי בנושא
שנוגע לחוק הנוער. אין ספק, שכאשר מדובר בעניינים של שפיטה וענישה יש
דומיננטיות לנושאים שוועדת החוקה, חוק ומשפט מתמצאת בהם. יחד עם זאת אני
טוען שכשאני בא לוועדה אחת אני רואה שם חברי כנסת שדנים בחוק, וכשאני בא
לוועדה אחרת שוב אני רואה בה חברי כנסת. זאת אומרת גם אפשר לסמוך על חברי
הכנסת- -

היו”ר רוחמה אברהם:

הרי אי-אפשר לדון בהצעת חוק כשאין חברי כנסת.

גדעון סער:

נכון. לכן אפשר לסמוך על הוועדה לזכויות הילד וגם על יושבת ראש הוועדה
לזכויות הילד שהיא תצליח לקיים דיון ראוי בנושא הזה. אחד השיקולים הוא
שיקול יעילות. בלתי סביר באופן קיצוני שיש ועדות שיש להן עשרות הצעות חוק;
ואני אומר לך מניסיון שלא ידונו בהן. יש לי הצעת חוק מסוימת שכבר בקדנציה
הקודמת היא המתינה שנה בוועדת החוקה, לא נדונה בקדנציה הקודמת, הוגשה
בתחילת הקדנציה הזאת, עברה ב-1 בנובמבר, והיא כבר למעלה מ-3 חודשים ממתינה,
ועדיין לא שובצה בכלל. זאת אומרת, אנחנו חורצים את דינם של חוקים לא להיות
מחוקקים בשם כל מיני פרקטיקות נושנות שלא תמיד יש להן היגיון פנימי מבחינת
החיים בבית הזה. לכן אני מוכן ללכת למהלך יותר קיצוני שהחוק עצמו יידון
בוועדה לזכויות הילד. אני חושב שזה בסדר גמור שיש זיקה עניינית. אבל אם
יושבת ראש הוועדה לזכויות הילד מוכנה שזאת תהיה ועדה משותפת אני מסכים לכך.
פעמים רבות הטעם להתעקשות של ראשי ועדות הוא על היועץ המשפטי של הוועדה –
לא היועצת המשפטית שלנו – אשר מטעמים של אימפריאליזם ופרקטיקות מהעבר- -

קריאות:

- - -

גדעון סער:

אני עומד מאחורי הדברים שלי ומחזק אותם וגם מנמק אותם.

דוד רותם:

ליועצים משפטיים אין בעיה של אימפריאליזם.

גדעון סער:

לא דיברתי על יועץ כזה או אחר. אני מכבד את ההתערבויות של כולכם, ובכל זאת
אני מניח שאני אוכל לבטא את עצמי בצורה סבירה.

היו”ר רוחמה אברהם:

מה קרה לך, חבר הכנסת סער? תירגע.

גדעון סער:

אני תמיד נותן דוגמה של חוק עבודת נשים. כאשר הוא חוקק בשנות ה-50 הוא חוקק
בידי ועדת העבודה והרווחה. מאז, כל התיקונים השונים נדונו בוועדת עבודה
ורווחה- -

היו”ר רוחמה אברהם:

עד אשר הגיע יושב ראש ועדה אשר- -

גדעון סער:

נכון. למעשה, כאשר קמה הוועדה לקידום מעמד האישה ב-92' החוק הראשון שהיה
צריך לעבור לטיפולה של הוועדה לקידום מעמד האישה היה חוק עבודת נשים
והתיקונים בו. למרות זאת מטעמים אימפריאליסטים גרידא תמיד תרצה היועצת
המשפטית של ועדת העבודה והרווחה שהחוק יידון אצלה. לכן אנחנו צריכים לראות
בין כל השיקולים גם את השיקול הפרקטי של אופן קידום הצעות החוק בבית הזה.
אני מזכיר שאני אומר את כל זה אחרי שכבר ויתרתי על חוק שהוזכר בסעיף הקודם
מדיון בוועדה שלי.

היו”ר רוחמה אברהם:

הגנתך על הנושא של החוק הזה שתוקם ועדה משותפת ראויה לציון, אבל מצד שני
אדוני יודע שבכנסת הקודמת כשהוא היה יושב ראש הקואליציה הוקמו ועדות
משותפות במיוחד לדיון בתקציב, כמו חוק ההסדרים. לכן אני מציעה להמעיט בהקמת
הוועדות המשותפות- -

גדעון סער:

עקרונית אני מקבל את זה.

היו"ר רוחמה אברהם:

- - אדוני יודע שאני מקבלת אך ורק את חוות דעתה של היועצת המשפטית של
הוועדה הזאת, הגברת ארבל אסטרחן. אינני מתייעצת עם יועצים כאלה ואחרים, כך
שבנושא האימפריאליזם הרשה לי לחלוק על דעתך.

גדעון סער:

הרבה פעמים הפנייה אלינו לוועדה להעביר חוק שהועבר לוועדה מסוימת, ניזון
על-ידי היועץ המשפטי של הוועדה.

היו”ר רוחמה אברהם:

חברת הכנסת שלי יחימוביץ' יכולה תמיד להשתתף בוועדת חוקה, ולכן אני מציעה
להעביר את זה לוועדת חוקה.

אורי אריאל:

אני רוצה לחזק את דברי חבר הכנסת גדעון סער שצודק לא פחות ממאה אחוז, אבל
לשפר מעט את הצעתו ולהעביר את זה לוועדה לזכויות הילד, לא לוועדה משותפת
כדי שייצא גם חוק. בסוף רוצים שתהיה לכך תוצאה.

גדעון סער:

אני מקבל את עמדתו של חבר הכנסת אורי אריאל ומבקש להצביע על הוועדה לזכויות
הילד. צריך להצביע על הבקשה לקחת את זה מהוועדה לזכויות הילד.

היו”ר רוחמה אברהם:

אין בעיה. מכיוון שיש הסכמה שרצו להקים ועדה משותפת לצורך העניין הזה,
אנחנו נצביע כך: בעד להשאיר את זה בוועדה לזכויות הילד, ומי שנגד מצביע על
העברה לוועדת חוקה.

גדעון סער:

לא. ועדת חוקה מבקשת לקחת את זה מהוועדה לזכויות הילד.

היו”ר רוחמה אברהם:

מי בעד הצעתו של יושב ראש ועדת החוקה? מי מתנגד?

בעד – רוב.

אני קובעת שההצעה תידון בוועדת חוק, חוקה ומשפט והמלצה למליאה- -

גדעון סער:

אני מבקש רביזיה, גברתי.

היו”ר רוחמה אברהם:

מי בעד הרביזיה של חבר הכנסת סער? מי נגד? מי נמנע?

בעד – 2; נגד – 4. לפיכך אני קובעת שהצעת החוק הזאת תועבר לוועדת החוקה,
חוק ומשפט.

הרשו לי לא להעלות את הנושא החמישי לסדר היום של הוועדה, אני רוצה לדבר עם
יושב ראש ועדת חוקה. תודה, הישיבה נעולה.

הישיבה ננעלה ב-10:15
