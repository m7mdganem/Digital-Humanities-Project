הכנסת השש-עשרה נוסח לא מתוקן

מושב שלישי

פרוטוקול מס' 204

מישיבת ועדת הכנסת

יום רביעי, ט"ז בשבט התשס"ה (26 בינואר 2005), שעה 9:00

סדר היום: א. ערעור על החלטת יו"ר הכנסת והסגנים שלא לאשר דחיפות הצעה
לסדר-היום.

ב. הצעת יו"ר ועדת הכנסת לוועדת הכנסת להמליץ בפני יו"ר הכנסת להוסיף

ישיבות מליאה גם בימי חמישי לדיון במכלול הנושאים שהצטברו על סדר יומה של

הכנסת ושאינם מגיעים לכלל דיון.

ג. קביעת ועדות לדיון בהצעות החוק הבאות:

 1. הצעת חוק עבודת נשים (תיקון – הארכת חופשת לידה באשפוז ילוד

לתקופה עד 12 שבועות), התשס"ד-2004 – של חברי הכנסת זהבה גלאון

ושאול יהלום (פ/2636).

2. הצעת חוק עבודת נשים (תיקון – חובות מעסיק בפועל), התשס"ג-2003 –

של חברת-הכנסת גילה גמליאל) (פ/1459).

3. הצעת חוק שיווי זכויות האישה (תיקון – ייצוג הולם בוועדות), התשס"ד-

2004 – של חברת-הכנסת מלי פולישוק –בלוך וקבוצת חברי-כנסת (פ/2561).

4. הצעת חוק יום חינוך ארוך ולימודי העשרה (ץיקון מס' 4), התשס"ה-2004

– של חבר-הכנסת משולם נהרי (פ/2822).

ד. קביעת ועדה לדיון בהצעה לסדר היום בנושא: סגירת מעון "אמירים" – הצעת

חברת-הכנסת ענבל גבריאלי.

ה. בקשות חברי הכנסת להקדמת הדיון בהצעות החוק הבאות, לפני הקריאה

הטרומית:

 1. הצעת חוק התקשורת (בזק ושידורים) (תיקון – איסור התקשורת לצורך

פרסומת), התשס"ה-205, של חברת הכנסת גילה פינקלשטיין (פ/3070).

2. הצעת חוק הכנסת (תיקון – ראש האופוזיציה), התשס"ה-2005, של חברי

הכנסת ישראל אייכלר ודוד אזולאי (פ/3142).

ו. מכסות הצעות חוק להצעות לסדר היום לחברי הכנסת.

נכחו:

חברי הוועדה: רוני בראון - היו"ר

דוד אזולאי

מיכאל גורלובסקי

זהבה גלאון

יצחק וקנין

אחמד טיבי

שאול יהלום

איתן כבל

אליעזר כהן

יעקב ליצמן

גאלב מג'אדלה

גדעון סער

אברהם פורז

גילה פינקלשטיין

יאיר פרץ

איוב קרא

מיכאל רצון

עמרי שרון

מוזמנים: סגן מזכיר הכנסת דוד לב

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר פוליבוי

א. ערעור על החלטת יושב-ראש הכנסת והסגנים שלא לדחות דחיפות הצעה לסדר-היום

היו"ר רוני בר-און:

אני מתכבד לפתוח את ישיבת ועדת הכנסת, ישיבה מספר 204. תודה לכל המתייצבים.
בדרך כלל אנחנו דנים בערעורים ביום שלישי, אבל מכיוון שאתמול נטענו בשדרות,
הערעורים נדחו לבוקר זה. יש ערעור אחד של חבר הכנסת איתן כבל, שכותב: דיון
בערעור על החלטת נשיאות הכנסת - אין נציג של הנשיאות, כמובן - היום הוגשה
על ידי שלושה חברי כנסת מסיעות הבית השונות, ואני ביניהם, הצעה דחופה לסדר
בנושא הרפורמה במערך המילואים. בהתאם לתקנון הכנסת, ברצוני לערער על החלטת
הנשיאות שלא לאשרה. מדובר במהפכה חשובה ומשמעותית ביותר, במיוחד בעצם
הגדרתו של מערך המילואים כמערך לשעת חירום. הרפורמה תביא להקטנת הנטל על
אנשי המילואים, תקטין את העלות למשק ולכלכלת ישראל.

חמש הצעות דחופות לסדר היום אושרו, מהן שתיים "כבדות" עם הרבה מציעים ועוד
שלוש מעוטות מציעים. בבקשה, חבר הכנסת כבל.

איתן כבל:

נושא המילואים הוא נושא מרכזי בהוויה שלנו. היתה אליו התייחסות השבוע גם על
ידי שר הביטחון דרך קצין מילואים ראשי בוועדה של פרופסור ברוורמן, וגם
שדולת המילואים הכינה חקיקה מקיפה בנושא המילואים, שמבחינתנו אמורה להיות
מהפכה מצד אחד, ומצד שני גם קטליזטור כלפי הממשלה. חשבנו שמן הראוי שבשבוע
כזה כששתי מערכות מרכזיות, גם כנסת מצד אחד וגם ממשלה מצד שני, מביאות נושא
כל כך חשוב שעובדים ועמלים עליו כל כך הרבה זמן, שמן הראוי שיוקצה לו מעט
הזמן מעל בימת הכנסת.

היו"ר רוני בר-און:

הדברים ברורים. נציג לנשיאות אין. מי בעד קבלת הערעור? מי נגד? מי נמנע?

הצבעה

בעד – רוב

נגד – מיעוט

הערעור על החלטת יו"ר הכנסת והסגנים, שלא לאשר דחיפות הצעה לסדר-היום של
חבר-הכנסת איתן כבל בנושא "הרפורמה במערך המילואים", התקבל.

היו"ר רוני בר-און:

הערעור התקבל. אנחנו מברכים אותך, ומצפים לשמוע בעניין ובקשב את דבריך.

ב. הצעת יו"ר ועדת הכנסת לוועדת הכנסת להמליץ בפני יו"ר הכנסת להוסיף

ישיבות מליאה גם בימי חמישי לדיון במכלול הנושאים שהצטברו על סדר יומה של

הכנסת ושאינם מגיעים לכלל דיון

היו"ר רוני בר-און:

הנושא הבא על סדר היום הוא עניין שכבר היה לפנינו: ההצעה שלי להמליץ בפני
יושב-ראש הכנסת להוסיף מספר ישיבות גם בימי חמישי אחת לחודש לשלוש שעות וגם
להרחיב את סדר היום בימי שני ובימי שלישי, על ידי תוספת שעתיים בסוף סדר
היום של יום שני ולפני סדר היום של יום שלישי, כדי לחסל תופעה מאוד מביכה,
שאנחנו שבים ועדים לה מדי יום שני, כאשר מתפרסם סדר היום השבועי של הכנסת.
אני לא בטוח שכולם עוקבים אחריו. אני עוקב אחריו.

בקונטרס שמתפרסם כל יום שני, בסופו נמצאות כל אותן הצעות לנושאים לדיון
בעקבות הצעות לסדר היום שהועברו לטיפול המליאה, ושמסיבות שהזמן גרמן
ומסיבות עומס העבודה של הכנסת, לא בא זמנן לדיון. בין היתר, דברים שיצחיקו
אתכם לזכור ולשמוע, כמה הם אקטואליים גם היום, כמו: שחרור אסירים פלסטיניים
מיולי 2003.

אברהם פורז:

אבל בטח תהיה עוד נגלה.

שאול יהלום:

לכן לא צריך לדון בזה.

היו"ר רוני בר-און:

הצורך בפירוק תשתיות הטרור מספטמבר 2003, מעורבותם של ערביי ישראל בפיגועי
טרור מדצמבר 2003, מסקנות ועדת אור מ-2003, הבנות ז'נבה מ-2003, החלטות
מועצות האו"ם בנוגע לחוקיות גדר ההפרדה מאוקטובר 2003, עמדת ישראל וארצות
הברית בבית הדין הבינלאומי בהאג, ועוד כהנה וכהנה נושאים מדיניים
ביטחוניים, ביטחוניים חברתיים, נושאים כלכליים ונושאים חברתיים כלכליים, דת
ומדינה וחינוך. בקיצור, מן הגורן מן היקב.

באחד ביוני 2004 קיימנו דיון בעניין זה בוועדת הכנסת. אז הצעתי שבטרם נתפזר
לפגרת הקיץ – ואז נותרו חודשיים – בכל יום חמישי האחרון של החודש, קרי ביום
חמישי האחרון של יוני והאחרון של יולי עד לפגרה, במשך שלוש שעות משעה 9:00
בבוקר עד 12:00 בצהרים, כדי לא להפריע לעבודה אחר כך, וכן שעתיים נוספות
ביום שלישי לפני פתיחת המליאה וביום שני אחרי סגירתה הפורמלית, נקיים את
הדיון בנושאים האלה.

מי שיחשוב שעבר זמנם ובטל קורבנם, יודע מניה וביה שאין לו עניין, והנושאים
יימחקו על דעת המציע שלהם ולא על דעת עבודה טכנית של הוועדה. אז כיבד אותנו
לפחות בנוכחותו גם מזכיר הכנסת, היום גם זה לא. היה קונסנזוס סביב השולחן
בעניין הזה. כולם כאחד תמכו בתוספת לסדר היום בימי שני ובימי שלישי. כולם
גם הסכימו שצריך לטפל בתופעה. היתה מחלוקת לגבי ימי חמישי.

הגדרנו את ההמלצה שלנו, הגדרנו אותה כהמלצה, קיבלנו החלטה על ההמלצה הזאת,
והעברנו אותה ליושב ראש הכנסת. המכתב שלנו אפילו לא נענה. מאז הכנסת יצאה
מגדרה, ובחודשיים שאני הצעתי להרחיב את דיוני המליאה ביום שלישי, אכן
הורחבו דיוני המליאה ביום שלישי, אבל הם הורחבו כדי לציין 80 שנה למכון
התקנים, יום הארכיאולוגיה ו-40 שנה לרשות הטבע והגנים הלאומיים. אלה הכל
אירועים שהמדינה עוצרת את נשמתה והכל פה עומד מלכת, כאשר הדיונים האלה
מתקיימים...

אני קבעתי את הדיון להיום. סברתי שיושב ראש הכנסת, אם יאות ואם יחפוץ בכך,
ישתתף בישיבה. מכיוון שהיושב ראש טרם מילא את ימי אבלו והוא לא יכול להשתתף
בישיבה, אני לא אקיים אותה היום, אלא אני אקיים אותה ביום שלישי הבא, ואז
לכל אחד תהיה הזכות והרשות לדבר ולהביע את דעתו.

אני לא חושב שכנסת שמכבדת את עצמה, יכולה להשאיר בסדר היום שלה למעלה מ-100
נושאים שהיו חשובים למציע והיו חשובים לחברי המליאה שהצביעו להעביר את זה
לדיון במליאה, ולהסיר את זה מסדר היום או לטאטא את זה לדיון בוועדת הכנסת.
הדיון יתקיים רק ביום שלישי.

שאול יהלום:

אפשר רק להעיר הערה?

היו"ר רוני בר-און:

אין צורך. אני לא רוצה לפתוח דיון. אתה רוצה להעיר הערה וההוא רוצה להעיר
הערה.

שאול יהלום:

אני לא רוצה לפתוח דיון, אלא רק להעיר הערה.

היו"ר רוני בר-און:

אני מבקש לא בנושא הזה.

ג. קביעת ועדות לדיון בהצעות החוק הבאות:

1. הצעת חוק עבודת נשים (תיקון – הארכת חופשת לידה באשפוז ילוד לתקופה עד
12 שבועות), התשס"ד-2004 – של חברי הכנסת זהבה גלאון ושאול יהלום (פ/2636).

היו"ר רוני בר-און:

אנחנו עוברים לקבוע ועדות לדיון בהצעות חוק. אחד, הצעת חוק עבודת נשים
(תיקון – הארכת חופשת לידה באשפוז ילוד לתקופה עד 12 שבועות), התשס"ד-2004
(פ/2636). האם אתם מתואמים בעניין הזה?

זהבה גלאון:

כן.

היו"ר רוני בר-און:

לאיזו ועדה?

זהבה גלאון:

החוק הזה כבר נידון בוועדת העבודה, הרווחה והבריאות, הוא מאושר בוועדת
העבודה, הרווחה והבריאות, והוא תיקון לחוק שאושר בוועדת העבודה, הרווחה
והבריאות. לכן חשבתי שזה סביר שזה יידון בוועדת העבודה, הרווחה והבריאות.

היו"ר רוני בר-און:

במליאה הציעו שזה יעבור לוועדת העבודה, הרווחה והבריאות, או לוועדת הכספים.
בבקשה, חבר הכנסת סער, יש לך עמדה אחרת?

גדעון סער:

אדוני היושב ראש, שוחח אתי לפני הישיבה חבר הכנסת שאול יהלום, וגם המציא לי
חוות דעת של ה-מ.מ.מ, אשר לפיה האומדן התקציבי של הצעת החוק הוא כארבעה
מיליון שקלים.

שאול יהלום:

בין ארבעה לחמישה מיליון שקלים.

גדעון סער:

בכל אופן, לא מה שמוגדר בתיקון לחוק יסוד: משק המדינה, כפי שתיקנו אותו
כהצעת חוק תקציבית. אני רוצה לבדוק את האומדן הזה. בהנחה שאלה סדרי הגודל,
לא תהיה לי התנגדות. בהנחה שאלה לא סדרי הגודל, אנחנו נעמוד על העמדה של
העברת העניין לוועדת הכספים, ולכן ביקשתי בסיכום אתו לדחות את הנושא בשבוע,
על מנת שאוכל לבדוק את הנושא.

היו"ר רוני בר-און:

מאה אחוז, בשבוע הבא זה יידון.

2. הצעת חוק עבודת נשים (תיקון – חובות מעסיק בפועל), התשס"ד-2004 – של
חברת-הכנסת מלי פולישוק-בלוך וקבוצת חברי-הכנסת (פ/2561)

היו"ר רוני בר-און:

אנחנו עוברים להצעת חוק עבודת נשים (תיקון – חובות מעסיק בפועל), של חברת
הכנסת גילה גמליאל. היא אינה נוכחת. נשמעו ההצעות להעביר את ההצעה לוועדת
העבודה, הרווחה והבריאות או לוועדה לקידום מעמד האישה.

אברהם פורז:

אני מציע שזה יעבור לוועדה לקידום מעמד האישה, בגלל היושבת ראש של הוועדה.

איוב קרא:

זה שייך לוועדת העבודה, הרווחה והבריאות.

היו"ר רוני בר-און:

מי בעד שזה יעבור לוועדת העבודה, הרווחה והבריאות?

הצבעה

בעד – רוב

נגד – מיעוט

היו"ר רוני בר-און:

מי בעד שזה יעבור לוועדה לקידום מעמד האישה?

הצבעה

בעד - מיעוט

נגד – רוב

ההצעה שהצעת חוק עבודת נשים (תיקון – חובות מעסיק בפועל), התשס"ג-2003
תעבור לוועדת העבודה, הרווחה והבריאות, נתקבלה.

היו"ר רוני בר-און:

ברוב דעות, הצעת החוק עברה לוועדת העבודה, הרווחה והבריאות.

3. הצעת חוק שיווי זכויות האישה (תיקון – ייצוג הולם בוועדות), התשס"ד-2004
– של חברת הכנסת מלי פולישוק-בלוך וקבוצת חברי הכנסת (פ/2561)

היו"ר רוני בר-און:

הנושא הבא חוק שיווי זכויות האישה (תיקון – ייצוג הולם בוועדות),
התשס"ד-2004, של חברת הכנסת מלי פולישוק-בלוך וקבוצת חברי הכנסת. על איזה
ועדות מדובר?

גדעון סער:

מדובר בוועדות של שירות המדינה.

היו"ר רוני בר-און:

ההצעות דיברו על ועדת העבודה, הרווחה והבריאות או על הוועדה לקידום מעמד
האישה.

ארבל אסטרחן:

ועדות שהקימה הכנסת או הממשלה.

גדעון סער:

הכנסת? לא יכול להיות.

ארבל אסטרחן:

שהקימה הכנסת או הממשלה. מטרת תיקון חוק זה היא להבטיח ייצוג הולם של נשים
בוועדות המוקמות, מכוח החלטות הכנסת או הממשלה. אני לא חושבת שהכוונה היא
לוועדות הכנסת.

גדעון סער:

אני הבנתי שמדובר בוועדת המינויים של נציבות שירות המדינה.

אברהם פורז:

ידונו בזה, אבל זה מקרה קלאסי של הוועדה לקידום מעמד האישה.

היו"ר רוני בר-און:

אתה רוצה שזה יעבור לוועדה לקידום מעמד האישה?

זהבה גלאון:

כן, זה סביר מאוד שזה יעבור לוועדה לקידום מעמד האישה.

שאול יהלום:

אין לי התנגדות.

היו"ר רוני בר-און:

מי בעד להעביר את הצעת החוק הזאת לוועדה לקידום מעמד האישה?

הצבעה

בעד – כולם

נגד – אין

ההצעה שהצעת חוק שיווי זכויות האישה (תיקון – ייצוג הולם בוועדות),
התשס"ד-2004 תעבור לוועדה לקידום מעמד האישה, נתקבלה.

4. הצעת חוק יום חינוך ארוך ולימודי העשרה (תיקון מס' 4), התשס"ה-2004 – של
חבר הכנסת משולם נהרי (פ/2822)

היו"ר רוני בר-און:

הצעת החוק הבאה היא הצעת חוק יום חינוך ארוך ולימודי העשרה (תיקון מס' 4),
התשס"ה-2004, של חבר הכנסת משולם נהרי (פ/2822). חבר הכנסת נהרי מבקש
להעביר לוועדת הכספים. חברת הכנסת מלי פולישוק ביקשה להעביר לוועדת החינוך,
התרבות והספורט. ההצעות שנשמעו הן לוועדת העבודה, הרווחה והבריאות או
לוועדת הכספים.

אברהם פורז:

אדוני היושב ראש, זה נושא קלאסי לוועדת החינוך, התרבות והספורט.

היו"ר רוני בר-און:

אני חושב שזה עניין של כסף.

אברהם פורז:

כל הוועדות עוסקות בכסף. כל דבר עולה כסף. אם זאת הצעה תקציבית, ממילא בלי
אישור ממשלה אי אפשר יהיה להתקדם מעבר לזה. אני חושב שנושא של חינוך הוא
מקרה קלאסי שצריך לדון בו בוועדת החינוך, התרבות והספורט.

גדעון סער:

אדוני היושב ראש, אני רוצה להזכיר לוועדה כמה עובדות, לרבות העובדה שהעברנו
לוועדת הכספים רק בשבוע שעבר במסגרת חוק ההסדרים את נושא יום חינוך ארוך.
לא רק זה, צוינה פה בקריאת ביניים גם העובדה, שאפילו נושא מפעל ההזנה היה
בוועדה שבראשה עמד יושב-ראש ועדת הכספים.

אני מניח שהעמדה של נציג שינוי, שהחוק יועבר לוועדה שבראשה עומדת נציגת
שינוי, נובעת גם – לא רק, אבל גם – מ"החיבה היתרה" לסיעת ש"ס שמציעה את
החוק וגם לתוכן הצעת החוק, אבל בכל זאת אני מציע שנהיה עקביים ונעביר את זה
לוועדת הכספים.

אברהם פורז:

לא, למה?

היו"ר רוני בר-און:

היתה הצעה להעביר לוועדת העבודה, הרווחה והבריאות, וזאת נראית לי סתם איזו
קריאה.

שאול יהלום:

זו לא קריאה, זה חשוב, אבל אני מוותר.

היו"ר רוני בר-און:

בבקשה, חבר הכנסת ליצמן, יושב-ראש ועדת הכספים.

יעקב ליצמן:

אני רוצה ללכת בעקבות חבר הכנסת גדעון סער. זה פרופר עניין של כסף, וכפי
שעלה עניין ההזנה בוועדת הכספים, זה המשך טבעי.

אברהם פורז:

אני עומד אחרי פגרת הפסח להיות יושב-ראש ועדת החינוך, התרבות
והספורט...אולי תתנו לי איזושהי פרנסה? עכשיו אני אבוא לשם ואסתכל על
הקירות...

היו"ר רוני בר-און:

אני יכול להגיד לך, שאם הייתי יודע שזה קורה מחר בבוקר, הייתי משנה את
הצבעתי בעוד שתי דקות, אבל אתה לא יכול להבטיח לי את זה.

אברהם פורז:

אני לא יכול להבטיח.

היו"ר רוני בר-און:

ואני לא יכול להבטיח שמישהו יחכה לך שם עם החוק הזה...

אברהם פורז:

אבל טענו שאנחנו מתנכלים לש"ס, אז בטח ימתינו, לא?

היו"ר רוני בר-און:

אין שום ספק שאחרי הפגרה, ההחלטות פה יתקבלו פה יותר לגופם של אנשים מאשר
לגופם של עניינים. מי בעד העברת הצעת החוק לוועדת הכספים?

הצבעה

בעד – 10

נגד – 1

היו"ר רוני בר-און:

מי בעד העברת הצעת החוק לוועדת החינוך, התרבות והספורט?

הצבעה

בעד – 1

נגד - 10

ההצעה להעביר את הצעת חוק יום חינוך ארוך ולימודי העשרה (תיקון מס' 4),
התשס"ה-2004 לוועדת הכספים, נתקבלה.

היו"ר רוני בר-און:

ברוב דעות זה עבר לוועדת הכספים.

ד. קביעת ועדה לדיון בהצעה לסדר היום בנושא: סגירת מעון "אמירים" – הצעת
חברת-הכנסת ענבל גבריאלי

היו"ר רוני בר-און:

הנושא הבא הוא קביעת ועדה לדיון בהצעה לסדר היום בנושא: סגירת מעון
"אמירים", הצעת חברת הכנסת ענבל גבריאלי.

שאול יהלום:

אני מציע לדחות את זה עד שהמציעה תהיה, ואז נשמע מה היא רוצה.

היו"ר רוני בר-און:

מה נאמר בכנסת לגבי זה? היא בטח אמרה משהו.

איוב קרא:

לדעתי, זה צריך לעבור לוועדת העבודה, הרווחה והבריאות.

היו"ר רוני בר-און:

זה לא מופיע אצלי בכתובים. אם כך, נביא את זה שוב בשבוע הבא. אין אנחנו
יודעים את עמדתה של חברת הכנסת המציעה.

ה. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

1. הצעת חוק התקשורת (בזק ושידורים) (תיקון – איסור התקשרות לצורך פרסומת),
התשס"ה-2005, של חברת הכנסת גילה פינקלשטיין (פ/3070)

היו"ר רוני בר-און:

הנושא הבא על סדר היום הוא בקשות חברים לתת להם פטור מחובת הנחה בהצעות
חוק. נתחיל מהדבר היותר פשוט, חברת הכנסת גילה פינקשלטיין, הצעת חוק
התקשורת (בזק ושידורים) (תיקון – איסור התקשורת לצורך פרסומת), התשס"ה-2005
(פ/3070). את מבקשת את הפטור כדי להצטרף לרכבת שכבר נסעה. תסבירי לנו
בקצרה, בבקשה, במה מדובר.

גילה פינקלשטיין:

בעקבות התפתחות הטכנולוגיה, קיימת תופעה שאנחנו מקבלים אין ספור פקסים לא
רצויים. זו עלות אפסית בעצם להעביר הודעות. כנ"ל לגבי SMS, שבהם אתה מקבל
הזמנות למסיבות, שאתה בכלל לא מעוניין בהן.

היו"ר רוני בר-און:

האם זאת הבקשה שאת מבקשת להצטרף לתהליכי החקיקה של הצעות שכבר עברו קריאה
טרומית?

גילה פינקלשטיין:

ההצעה שלי שונה לחלוטין.

היו"ר רוני בר-און:

אז אני הטעיתי אתכם. אני חשבתי שמדובר על הצעת חוק שנועדה להצטרף בהיותה
זהה להצעות חוק שעברו קריאה טרומית. זה לא אותו דבר, זה לא זהה. אני מבקש
למחוק מהפרוטוקול את מה שאמרתי בהצגת הדברים. עכשיו בבקשה תסבירי לנו, למה
הצעת החוק שלך, שלא דומה להצעות אחרות שנמצאות בצנרת, צריכה לקבל פטור
מחובת הנחה.

גילה פינקלשטיין:

אמרנו שבעקבות התפתחות הטכנולוגיה, קיימת תופעה שאדם מקבל אין ספור פקסים
לא רצויים, כי זאת עלות אפסית ומאוד זולה לאדם שמעוניין לפרסם נושא מסוים.
כנ"ל לגבי SMS שאנחנו מקבלים, למשל, הרבה הזמנות למסיבות, כשבכלל אנחנו לא
שייכים למסיבה ואנחנו לא חלק ממנה וכדומה.

היו"ר רוני בר-און:

כשאת אומרת "אנחנו", את מתכוונת אליך.

גילה פינקלשטיין:

אנחנו מקבלים אין ספור פקסים לא רצויים שתוקעים את מערכת המחשבים וכנ"ל
לגבי SMS.

היו"ר רוני בר-און:

וזאת תופעה חדשה, נכון? היא התחילה להתרחש בשבועיים האחרונים?

גילה פינקלשטיין:

בחודשים האחרונים. בעקבות זה אני כבר מספר חודשים עובדת על הצעה, בשיתוף עם
המשרד.

היו"ר רוני בר-און:

חברים, אני מבקש קצת רצינות סביב השולחן, הנושא הוא נושא חשוב וכאוב.

גילה פינקלשטיין:

זה כאוב שזה תוקע את מערכת המחשבים כשיש אין ספור פקסים. אני דיברתי עם חבר
הכנסת רשף חן. ההצעה שלו שונה, ויתחילו לדון בנושא הזה בוועדה לענייני מחקר
ופיתוח מדעי וטכנולוגי. אני מבקשת לצרף את ההצעה שלי שהיא שונה מההצעה של
חבר הכנסת רשף חן. ההצעה שלו אומרת: תשלח את הפקסים, תשלח את ה-SMS, כל זמן
שאתה לא מקבל הודעה לסירוב. ההצעה שלי אומרת שאתה יכול לשלוח את זה, רק אם
קיבלת הסכמה. אני מעונינת שהכנסת תדון בשאלה איזו אפשרות נראית לה יותר.
האפשרות שלי דומה מאוד להצעה הממשלתית, שנמצאת עדיין בדיון. אני מקווה שהיא
תוכל גם לקדם את ההצעה הזאת, כי לפעמים הצעות פרטיות מתקדמות יותר מהצעות
ממשלתיות. דיברתי במהירות הבזק.

היו"ר רוני בר-און:

מהירות הדיבור שלך היתה בעצם הנושא הדחוף היחיד בנושא הזה, לפי עניות דעתי.

גילה פינקלשטיין:

אני רוצה שידונו בהצעה שלי יחד עם ההצעה הזאת, והכנסת תחליט איזו הצעה
נראית לה יותר טובה.

גדעון סער:

אדוני היושב ראש, כפי שיודעת חברת הכנסת פינקלשטיין, אני תומך מסורתי ועקבי
כמעט בכל דבר שחברת הכנסת פינקלשטיין הציעה מתחילת הקדנציה.

היו"ר רוני בר-און:

אנחנו נבדוק את זה...

גדעון סער:

אני מסביר את זה, כי בדרך כלל יש לה הצעות טובות. אדוני היושב ראש, הפעם
באתי לישיבה, אני מודה, מבלי שעיינתי מראש בתוכן ההצעה, ומגמתי העקרונית
היתה מגמה חיובית, מתוך הנחה שהצעת החוק שמציעה חברת הכנסת פינקלשטיין היא
בגדול מסוג ההצעות שהעברנו בקריאה טרומית.

אדוני היושב ראש, אני מזכיר שלגבי ההצעה של חבר הכנסת רומן ברונפמן וההצעה
אחרי של חבר הכנסת רשף חן, באנו והגענו להסכם עם הממשלה, אשר יש לה כוונה
עתידית להגיש הצעת חוק ממשלתית, ואמרנו שלא נעכב את הצעת החוק הפרטית. הצעת
החוק הממשלתית, להבנתי, עוסקת בסוגייה של Trash mail של אינטרנט. פה מדובר
בנושאים של SMS ובנושאים של פקסימיליה. כמובן שיש דמיון בכך שטוענים שהנמען
לא רוצה לקבל את הדואר, אבל הנושאים כמובן לא זהים.

לכן אני אינני יודע אם הגיע לכאן נציג הממשלה.

גילה פינקלשטיין:

הובטח לי שיבוא.

שאול יהלום:

שיגיד את דעתו.

היו"ר רוני בר-און:

אם עמדת הממשלה מעניינת אתכם, עמדת הממשלה היא נגד, והיא נאמרה לי ביום
שני.

גדעון סער:

לאור מה שאמרת עכשיו, אני נאלץ לקבוע שאין שום דחיפות בהצעת החוק. הצעת
החוק שלפנינו הוגשה בשלישי בינואר. באמצע פברואר ניתן יהיה כבר להעלות אותה
לקריאה טרומית במליאה. היום היא כבר לא תעלה, דהיינו אנחנו מקצרים אולי
שבוע או שבועיים.

היו"ר רוני בר-און:

שבוע הבא הכנסת בפגרה, נכון?

גדעון סער:

רק דברים שנויים במחלוקת לא עולים בשבוע הבא. חברת הכנסת פינקלשטיין, אם
יגיד לי משהו אחר נציג של משרד התקשורת, אני מייד תומך.

גילה פינקלשטיין:

עידית הבטיחה שתבוא לכאן נציגת משרד התקשורת.

אברהם פורז:

אדוני היושב ראש, כנראה ששהות ארוכה בכנסת היא גם סגולה טובה. לפני למעלה
מ-12 שנים עבר פה בכנסת ביזמתי חוק, שאוסר משלוח הודעות פקס. הסיבה היתה
שכאשר שולחים לך פקס, זה מכניס אותך להוצאה של נייר ומדפסת וכו'. לעומת
זאת, ב-SMS, לדעתי, יש טכנולוגיה שמאפשרת לך לא לקבל הודעות SMS דרך החברה.
אתה יכול לפנות לחברת הסלולר ולהגיד לה שאתה מתנתק.

היו"ר רוני בר-און:

הדיון הזה יהיה בוועדה.

שר הפנים אברהם פורז:

אבל אני לא רואה סיבה להקדים את הדיון, מה בוער?

שאול יהלום:

אדוני היושב ראש, יש לנו כאן דוגמה מובהקת, שלא חוזרת על עצמה בדרך כלל.
אמנם הצעות החוק הן לא זהות, אבל אחת מוציאה את השנייה. כאשר יתנהל דיון על
הצעת חבר הכנסת רשף חן, ונניח תתקבל הצעת החוק ולא תוצג האלטרנטיבה של חברת
הכנסת פינקלשטיין, הוועדה כבר לא תקבל את החוק של חברת הכנסת פינקלשטיין,
אלא היא תגיד שכבר יש לזה הסדר, ותשאל למה אחרי שבוע היא רוצה להציע הסדר
אחר. היא מדברת על אותה תופעה ועל פתרון אחר. הם מדברים רק על מי שמחייב,
והיא מדברת רק על מי ששולל.

היו"ר רוני בר-און:

כן, אבל היא יכולה להציע את הפתרון שלה שלא במסגרת החוק.

שאול יהלום:

אף אחד לא בא סתם לוועדות ומציע. אצלי בוועדה אני "זורק" כאלה שמציעים. יש
כמה יוצאים מן הכלל, ואדוני אחד מהם. לכן אני מציע שכן להיעתר לחברת הכנסת.
כפי שהסביר יושב-ראש הקואליציה, האישור שלנו הוא בסך הכל לקצר את זה בשבוע
ימים.

רשף חן:

לצערי, אני חושב שההצעה שלי לא תבוא בשבועיים הקרובים. אחרי שאמרתי את זה,
אני חושב שההצעה של חברת הכנסת גילה פינקלשטיין כן קשורה להצעה שלי, מכיוון
שזה מכלול של פתרון לאותה תופעה. זאת תופעה שיש לה ביטויים שונים. זו תופעה
שיש לה ביטויים שונים. זה יכול להיות פקס, זה יכול להיות אי-מייל, זה יכול
להיות SMS, או טלפונים שמטרידים אותנו כל הזמן.

אני הצעתי פתרון מסוים, חברת הכנסת פינקלשטיין חשבה על פתרון אחר. יש
בוודאי היגיון רב שהדברים יידונו ביחד. אני חושש שהם לא יידונו בין כה
בשבועיים הקרובים, אבל אני חושב שאין שום סיבה לא לאשר את זה. אני גם מניח
שעמדת הממשלה, צריכה להיות לפחות, לתמוך בזה באותם תנאים שתמכו בהצעה שלי,
שזה היה בתנאי שאנחנו נמתין לעמדת הממשלה, כי בין כה כל ה"עסק" יתאחד ביחד.

אברהם פורז:

מתי ההצעה שלך עולה? אולי זה לא רלוונטי?

רשף חן:

היא לא עולה.

אברהם פורז:

אם היא לא עולה, זה לא רלוונטי.

גדעון סער:

אם אתה אומר שזה לא יעלה בשבועיים הקרובים, אין סיבה לפטור.

היו"ר רוני בר-און:

אני רוצה לקדם בברכה את חבר הכנסת מיכאל רצון מסיעת הליכוד, שמחליף פה את
חבר הכנסת מיכאל איתן - נקווה שתהיה השעה הזאת שעת רצון - וכמובן את ממלא
מקום יושב-ראש הקואליציה, חבר הכנסת איתן כבל. אם אני אגיד לכם את מי הוא
מחליף, את חברת הכנסת והשרה דליה איציק. תאמר לי את מי אתה מחליף, ואומר לך
מי אתה.

אני חושב שהדיון מוצה. אנחנו עוברים להצבעה. מי בעד מתן פטור מחובת הנחה
להצעה המבוקשת? מי נגד? מי נמנע?

הצבעה

בעד – 7

נגד – 8

נמנעים - אין

ההצעה לתת פטור מחובת הנחה להצעת חוק התקשורת (בזק ושידורים) (תיקון –
איסור התקשורת לצורך פרסומת), התשס"ה-2005, נדחתה.

היו"ר רוני בר-און:

שבעה בעד ושמונה נגד. תתקדמי בדרך הרגילה, אנחנו מאחלים לך בהצלחה במסלול
הרגיל.

1. הצעת חוק הכנסת (תיקון – ראש האופוזיציה), התשס"ה-2005, של חברי הכנסת
ישראל אייכלר ודוד אזולאי (פ/3142)

היו"ר רוני בר-און:

ההצעה הבאה היא הצעת חוק הכנסת (תיקון – ראש האופוזיציה), התשס"ה-2005, של
חברי הכנסת ישראל אייכלר ודוד אזולאי (פ/3142). חבר הכנסת דוד אזולאי, אל
תסביר לנו בבקשה מה החוק ומה הנחיצות שלו, הכל ברור. למה זה צריך להיות
בהול? מכיוון שזה עניין פנימי של הכנסת, לממשלה אין עמדה לא לגבי החוק ולא
לגבי הפטור מחובת הנחה. היא לא תביע את עמדתה גם לגבי החוק, אז שום דבר
בעניין הפטור מחובת הנחה לא מעניין אותה.

דוד אזולאי:

אני חושב שזה מאוד הגיוני מה שאמרה הממשלה.

היו"ר רוני בר-און:

היא לא צריכה את הציונים שלך, אני פשוט קורא את מה שקיבלתי ממשרד המשפטים.

דוד אזולאי:

אדוני היושב ראש, לא חילקתי ציונים לאף אחד, אלא רק הצגתי עובדה, ואמרתי
שאני מודה על כך. כידוע לך, לפני כשבועיים, שלושה שבועות, הורכבה ממשלה
חדשה בישראל, וכתוצאה מכך נבחר יושב-ראש אופוזיציה חדש. לצערי הרב, הוכח
שיושב ראש האופוזיציה החדש לא מייצג את כל האופוזיציה, אולי את סיעתו בלבד,
וזה על סמך חתימות שנמצאות ברשותי. יש כ-28 חתימות ועוד אחרים שלא חתמו,
בהחלט טוענים שיושב ראש האופוזיציה הנוכחי לא מייצג אותם.

לכן הבאתי חוק חדש, שמשנה במהות את ההצעה הקודמת, שהיושב ראש נבחר בצורה
אוטומטית. אני מבקש לפטור זאת מחובת הנחה, על מנת להביא את זה לשבוע הבא
לדיון, ולהתקדם בחקיקה כמה שיותר מהר, כדי שיהיה יושב-ראש אופוזיציה מייצג.

גדעון סער:

האם אפשר להציג את תוכן ההצעה?

דוד אזולאי:

גם את זה אני מוכן לעשות. לבקשתו של חבר הכנסת גדעון סער, יושב-ראש
הקואליציה, עד היום היית צריך להביא יותר מ-50% מחברי האופוזיציה כדי
להחליף את יושב-ראש האופוזיציה. בהצעת החוק הזאת, מי שמביא שיש לו יותר
חתימות, גם אם זה פחות מ-50%, של חברי אופוזיציה, הוא יוכל להיות יושב-ראש
אופוזיציה.

היו"ר רוני בר-און:

גם אם הוא לא מגיע ל-50%?

דוד אזולאי:

גם אם הוא לא מגיע ל-50%.

דוד אזולאי:

כי נוצר מצב אבסורדי בפעם האחרונה, שהיה חסר אחד, ולכן יושב-ראש האופוזיציה
נבחר בדרך הקודמת.

שאול יהלום:

קודם כל, מה שאמר חבר הכנסת אזולאי על הייצוג של יושב-ראש האופוזיציה היום
נכון. יושב-ראש האופוזיציה היום מתנהג בצרות סיעתו ואינו מייצג את
האופוזיציה. התוצאה מראה שאנחנו לפעמים בכנסת שומעים נאום מהאופוזיציה
שמרגיז יותר את האופוזיציה מאשר את הקואליציה.

יחד עם זאת, אני חושב לגבי קביעת ושינוי חוקים אד-הוק לאדם מסוים, שיש
מסורת בכנסת, שאני מציע שלא נעקוף אותה, כי מי יודע לאיזה תוצאות זה יכול
להביא מחר. אדוני מציע בחוק שלו במפורש שהתחולה תהיה מיידית. יש מסורת שלא
נעשה את זה, עם כל הכאב וכל הצער. אני מודיע בזה שיושב ראש האופוזיציה היום
גם לא מייצג את המפד"ל.

אליעזר כהן:

אז מה אתה מציע?

היו"ר רוני בר-און:

שלא יינתן פטור מחובת הנחה. זה שורש הדיון.

אליעזר כהן:

הוא דיבר על - - -

היו"ר רוני בר-און:

אנחנו לא עושים פה חוקה, זה רק פטור מחובת הנחה, עניין משעמם, פשוט
וסטנדרטי לחלוטין.

אליעזר כהן:

אדוני היושב ראש, הוא דיבר על שני דברים.

היו"ר רוני בר-און:

אז הוא אומר שהוא לא רוצה חוק פרסונלי, ולכן הוא לא חושב שגם צריך להאיץ
אותו.

זהבה גלאון:

אדוני היושב ראש, אני רוצה להמשיך את דבריו של חבר הכנסת יהלום. אני רוצה
לומר אמירה מקדמית. אני חייבת להודות שיושב ראש האופוזיציה הנוכחי אינו
מייצג אותי, אבל זה ממש לא רלוונטי. יכול להיות שבנסיבות אחרות הצעת החוק
הזאת היא נכונה כמו שהיא, זאת אומרת שהיא נותנת מענה אולי נכון יותר ליושב
ראש אופוזיציה, ואיך אופוזיציה בכנסת מתנהלת.

אבל אני חושבת שזה יהיה לא נכון, שבאמצעות קוניוקטורה מזדמנת כרגע של רוב,
לצורך העניין אופוזיציוני קואליציוני, ניתן יד לקידום חוק שהוא חוק
פרסונלי. אנחנו התנגדנו לזה בשורה של חוקים פרסונליים. זה לא יהיה נכון
לעשות את זה.

אם רוצים בעתיד לחוקק חוק יושב-ראש האופוזיציה שיחול מהכנסת הבאה על המועמד
הבא, אפשר לשקול את זה. כרגע אני לא חושבת שזאת הדרך הנכונה לעשות את זה.

אברהם פורז:

אדוני היושב ראש, מפלגות האופוזיציה לא הגיעו לאופוזיציה כי הן החליטו
להיות באופוזיציה, אלא הן פשוט לא בקואליציה, זאת ברירת מחדל. אני לא יודע
מה מחבר אידיאולוגית בין חבר הכנסת עזמי בשארה לחבר הכנסת אורי אריאל. שום
דבר, מלבד זה שהם באופוזיציה. לכן הטענה הזאת שיושב ראש האופוזיציה לא
מייצג את האופוזיציה, זה מכיוון שהוא לא יכול לייצג את האופוזיציה, כי
האופוזיציה לפעמים היא קצוות שונות לחלוטין, וגם אי אפשר לייצג אותה.

אני רוצה לומר לכם שבכנסת הקודמת לליכוד היו 19 מנדטים ולש"ס היו 17
מנדטים. היתה תקופה ששתיהן במשך חצי שנה היו באופוזיציה. מי שהיה יושב-ראש
האופוזיציה אז היה אריאל שרון. הוא גם התמודד מול ברק לראשות הממשלה. תארו
לעצמכם שש"ס היתה מצליחה "לגייס עוד כמה" ואריאל שרון לא היה יושב-ראש
אופוזיציה, אלא לצורך העניין הזה אלי ישי.

כל המצבים האלה הם מצבים מאוד מאוד קשים, ובכל מקרה אני מצטרף לדעת קודמיי.
אם עושים כל תיקון כזה, זה צריך להיות מהכנסת הבאה ואילך. אם זה מהכנסת
הבאה ואילך, בוודאי שאין שום הצדקה להקדים את זה. חבר הכנסת דוד אזולאי,
אתה אף פעם לא יודע כשאתה עושה דבר כזה, איפה תשלם את המחיר בפעם הבאה. זה
פשוט יכול לבוא לך כבומרנג. אז יכול להיות שאתם לא אוהבים את חבר הכנסת
לפיד או כן אוהבים אותו, מותר לכם.

זהבה גלאון:

אנחנו לא.

אברהם פורז:

אבל הואיל ואין גם ימרה לייצג אתכם במובן הזה שהאופוזיציה מלוכדת ומאוחדת,
אני חושב שאין הצדקה לשום הקדמה. אם רוצים לעשות שינוי חקיקה, שאני חושב
שהוא לא טוב, מהכנסת הבאה.

גדעון סער:

אדוני היושב ראש, אני רוצה להגיד שבמהלך הקדנציה היו הצעות שונות, וגם אני
שקלתי להגיש הצעות חוק שונות שנוגעות לתיקון החוק הזה ממש. חשבתי שיש כמה
דברים בחוק שהם אינם נכונים. אני מתאר לעצמי מה היה קורה, אם הייתי מגיש
ואם הייתי מבקש פה פטור מחובת הנחה. מייד היו אומרים שהקואליציה מנסה לפגוע
במעמד ראש האופוזיציה, גם כאשר יש דברים בחוק, שאין להם היגיון, לפי דעתי,
למשל העובדה שבכל נושא ובכל עניין לראש האופוזיציה יש לו "המילה האחרונה"
בכך שהוא יכול לדבר אחרי ראש הממשלה. אני לא יודע אם זה כל כך הגיוני, אבל
זה החוק וצריך להיזהר בשינוי חוק כזה.

אם זה נכון לגבי מערכת יחסים בין הקואליציה לאופוזיציה, זה חייב להיות גם
נכון לגבי מערכת היחסים בתוך האופוזיציה. אני אומר את זה לידידי חבר הכנסת
אזולאי, שיש לי אליו הרבה אהדה. אמנם זה תיקון לחוק הכנסת ולא לחוק יסוד:
הכנסת, אבל במהותו זה תיקון קונסטיטוציוני. לכן בעניין הזה יש ממד של חקיקה
פרסונלית שמתאימה למצב נכון להיום, וזה לא החוק המתאים לתת לו פטור מחובת
הנחה במובן האצת ההליכים.

בזה עדיין לא נקטתי עמדה לגבי ההצעה עצמה. אנחנו נשקול את הדברים, האם
ההצעה נכונה או לא נכונה, למרות שאם היה מדד פוליטי, יכול להיות שהיה להצעה
רוב בוועדה, אבל אני חושב שזה לא נכון. בסך הכול, אם לא יינתן לה פטור, היא
תגיע עוד חודש למליאה. עד אז כל סיעה תבחן את כל ההיבטים ותנקוט עמדה.

היו"ר רוני בר-און:

אני חשבתי שתנקוט גישה ממלכתית כמו הממשלה, שאומרת שהיא לא מתערבת בענייני
הכנסת, שזה עניין פנימי של האופוזיציה ושהקואליציה לא מתערבת בזה.

גדעון סער:

מאחר שהאופוזיציה לא נמנעת לפעמים מלהתערב בתוך הקואליציה, אנחנו גם לא
נמנעים מלהתערב.

איתן כבל:

אדוני היושב ראש, קודם כל הסורים לא על הגדרות. נבחר יושב-ראש אופוזיציה.
אני לא מבין בכלל מה השאלה אם אוהבים את יושב-ראש האופוזיציה או לא אוהבים
אותו. זה לא רלוונטי בכלל. זה אף פעם לא יהיה רלוונטי. זה יכול להשתנות
לפעמים תוך ימים, תוך שבועות. המשימה היחידה של אופוזיציה, זה לנסות להפיל
את הממשלה. לא תמיד הם רוצים בזה, קחו את המפלגה שלי לדוגמה כשהיא היתה
באופוזיציה. אבל מעבר לזה, אין שום סיבה בעולם לקצר את ההליך. תביא את זה,
ואם זה יעבור לקדנציה הבאה...

היו"ר רוני בר-און:

אנחנו עוברים להצבעה. מי בעד מתן פטור מחובת הנחה? מי נגד?

הצבעה

בעד – 7

נגד – 8

ההצעה לתת פטור מחובת הנחה להצעת חוק הכנסת (תיקון – ראש האופוזיציה),
התשס"ה-2005, נדחתה.

היו"ר רוני בר-און:

שבעה בעד, שמונה נגד. תודה רבה.

ו. מכסות הצעות חוק להצעות לסדר היום לחברי הכנסת

היו"ר רוני בר-און:

חברת הכנסת זהבה גלאון ביקשה להציג נושא בשונות. בבקשה, חברת הכנסת גלאון.

זהבה גלאון:

אדוני היושב ראש, בקצרה, כל שנה מזכירות הכנסת מביאה לוועדת הכנסת הצעה
לגבי מכסות אופוזיציה קואליציה וכל סיעה. מביאים הקצאה של מכסות. אנחנו
השנה מתחילת המושב – ואנחנו כבר בפברואר – לא קיבלנו הקצאה, ובעצם אנחנו
עובדים על המכסות של שנה שעברה. כל פעם אנחנו שומעים את התירוצים שכל פעם
יש שינויים קואליציוניים, שמפלגה יוצאת מהקואליציה ונכנסת לאופוזיציה וכו'.

היו"ר רוני בר-און:

אני מודה שאני לא הייתי רגיש לזה, את לא פנית אליי.

זהבה גלאון:

אז הנה, אני מעלה את זה.

היו"ר רוני בר-און:

אני לא שמעתי את התירוץ, כי לא העליתי את הדרישה. זה באמת לא בסדר. זה יהיה
פה בשבוע הבא, ביום שני הבא. זאת ההוראה שלי, שזה יהיה פה ביום שני, גם אם
תעבדו במוצאי שבת.

גדעון סער:

אדוני היושב ראש, מאחר שאני לא אהיה פה בארץ, ונושא המכסות הוא נושא שאני
מבקש להשתתף בדיון שלו, האם אפשר לדחות את זה לשבוע לאחר מכן?

היו"ר רוני בר-און:

חברת הכנסת גלאון, האם זה בסדר? אני מבין שכן.

תודה רבה, אני נועל את הישיבה.

הישיבה ננעלה בשעה 9:45
