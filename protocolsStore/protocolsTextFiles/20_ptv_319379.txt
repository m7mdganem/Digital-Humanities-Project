הכנסת העשרים

מושב שני

פרוטוקול מס' 88

מישיבת ועדת הכנסת

יום שני, ט"ז בטבת התשע"ו (28 בדצמבר 2015), שעה 16:30

סדר היום:

בקשת יו"ר ועדת הכספים, להקדמת הדיון בהצעת חוק לתיקון פקודת מס הכנסה (מס'
217), התשע"ו-2015 (מ/986), לפני הקריאה השנייה והשלישית.

נכחו:

חברי הוועדה:

דוד ביטן – היו"ר

מכלוף מיקי זוהר

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

חברי הכנסת:

שרון השכל

אייל בן ראובן

נאוה בוקר

ייעוץ משפטי:

שגית אפיק

שלומית ארליך

מנהלת הוועדה:

אתי בן יוסף

רישום פרלמנטרי:

אסתר מימון

בקשת יו"ר ועדת הכספים, להקדמת הדיון בהצעת חוק לתיקון פקודת מס הכנסה (מס'
217), התשע"ו-2015 (מ/986), לפני הקריאה השנייה והשלישית.

היו"ר דוד ביטן:

אני פותח את ישיבת ועדת הכנסת. הוגשה רביזיה. בבקשה.

מרב מיכאלי (המחנה הציוני):

כן, הוגשה רביזיה. אדוני, ברשותך, כמה סיבות לרביזיה: האחת, בכל הכבוד
קיימת את הישיבה הראשונה על זמן ישיבות סיעה. לא היתה דרך בעולם, שאני,
כמנהלת ישיבת הסיעה שלי, אצא ממנה בשביל להשתתף בישיבה. זה הכי לא בסדר
שיש.

היו"ר דוד ביטן:

היתה דווקא מישהי משלכן, פארן ואחר-כך איילת.

איילת נחמיאס ורבין (המחנה הציוני):

רצנו.

מרב מיכאלי (המחנה הציוני):

רצנו, אבל באמת.

יואב קיש (הליכוד):

ביטן, לא יפה לסכסך בתוך הסיעה.

איילת נחמיאס ורבין (המחנה הציוני):

הוא לא מסכסך, הוא אומר את האמת.

מרב מיכאלי (המחנה הציוני):

יואב קיש, לכם לא היתה ישיבת סיעה, אז הייתם פנויים - -

היו"ר דוד ביטן:

אולי היא חשבה שהיא נכנסת לישיבת הסיעה, אני לא יודע...

מרב מיכאלי (המחנה הציוני):

- - אבל עם כל הכבוד, זה לא דבר שיכול להיות.

היו"ר דוד ביטן:

בסדר, אבל היתה פה נציגה שלכם.

מרב מיכאלי (המחנה הציוני):

זה לא בסדר. א', היתה נציגה אחת - - -

היו"ר דוד ביטן:

האמת היא, איך שהיא נכנסה עשינו הצבעה, אז היא הצביעה. אולי היא חשבה שהיא
נכנסת לסיעה, אני לא יודע...

מרב מיכאלי (המחנה הציוני):

זה דבר אחד, זה לא בסדר.

היו"ר דוד ביטן:

מאה אחוז. מאיפה אני יודע מתי ישיבות הסיעה שלכם?

מרב מיכאלי (המחנה הציוני):

יש ישיבות סיעה בין 14:00 ל-16:00 ביום שני, ואתה יודע את זה היטב.

היו"ר דוד ביטן:

זה משתנה כל הזמן.

מרב מיכאלי (המחנה הציוני):

מה זה משנה? אם לא ישיבת סיעה שלנו, אז ישיבת סיעה של כולנו או של מישהו
אחר.

היו"ר דוד ביטן:

את יודעת שאני לא מחויב לישיבות הסיעה, אבל אני משתדל.

מרב מיכאלי (המחנה הציוני):

אבל - - -

היו"ר דוד ביטן:

הנה, עשיתם לנו רביזיה. בכל מקרה לא הרווחתי מזה כלום.

מרב מיכאלי (המחנה הציוני):

א', שוב הכול בחאפ-לאפ, הכול ברגע האחרון, הכול בפטור, הכול בכוח, הכול
מעכשיו לעכשיו.

היו"ר דוד ביטן:

לא בכוח.

מרב מיכאלי (המחנה הציוני):

למה לא בכוח?

היו"ר דוד ביטן:

את יודעת למה אישרתי את זה? אישרתי את זה כי זה הפחתת מס. הפחתת מס, על
הכיפאק.

מרב מיכאלי (המחנה הציוני):

אנחנו מתנגדות להפחתת המס הזאת.

היו"ר דוד ביטן:

למה?

מרב מיכאלי (המחנה הציוני):

כי זו הפחתת מס לא פרוגרסיבית.

היו"ר דוד ביטן:

מס חברות תורם לצמיחה.

רועי פולקמן (כולנו):

אני מציע להזמין את פרופ' טרכטנברג שהיה בעד בסך-הכול.

איילת נחמיאס ורבין (המחנה הציוני):

תן לי את זכות הדיבור, ואני אמחיש לך. יש בעיה עם ההפחתה.

רועי פולקמן (כולנו):

מס חברות לא צריך להיות פרוגרסיבי.

איילת נחמיאס ורבין (המחנה הציוני):

סליחה, תרשה לי. תפחית מס מעסיקים, זה יעזור גם לחברות שלא מרוויחות. אתם
מפחיתים מס חברות כי זה הדבר הקל. תפסיקו.

רועי פולקמן (כולנו):

גם וגם. נגיע גם לזה.

איילת נחמיאס ורבין (המחנה הציוני):

אתם עושים פלט, לא מעניין אתכם לעבוד באמת.

רועי פולקמן (כולנו):

גם טרכטנברג אמר.

מרב מיכאלי (המחנה הציוני):

בכל מקרה, אדוני, אתם, תסלח לי שאני אומרת "אתם", שאני מכלילה אותך בתוך
מפלגת השלטון המחופפת שלך - - -

שולי מועלם-רפאלי (הבית היהודי):

מפלגת השלטון המה?

מרב מיכאלי (המחנה הציוני):

המחופפת, שמתנהלת, אללה יוסטור - - -

יואב קיש (הליכוד):

למה לא הקואליציה? תגידי "קואליציה מחופפת", יותר מתאים.

מרב מיכאלי (המחנה הציוני):

אני מבינה שסוף השנה מפתיע את הקואליציה ואת הממשלה. מפתיע אותה. שוק. הגיע
סוף השנה. אבל היום בכלל כן הסכמות, לא הסכמות, כן רוצים הסכמות, לא רוצים
הסכמות, אז שוב, מביאים משהו לא בהסכמה, כי אנחנו לא מסכימים לזה. בסדר.
אנחנו לא מסכימים לזה ואנחנו לא מסכימים לפטור הזה, ואני חושבת שזה לא
ראוי, וכל דרך ההתנהלות הזאת מבזה באופן רצוף את הכנסת ואת האופן שהיא
אמורה לפעול לטובת הציבור הישראלי. באמת בעניין הזה זה אמור לא להיות
אופוזיציה וקואליציה. אתם חדשים שניכם, אני בסך-הכול כנסת שנייה פה, לא היה
דבר כזה בחיים.

רועי פולקמן (כולנו):

בואו נגיע להסכמות. אנחנו מנסים. יש שני חוקים שאנחנו מעבירים לכם ביום
רביעי, ולא ביקשנו - - -

היו"ר דוד ביטן:

אני לא יודע מה היה בקואליציה הקודמת, אבל בסך הכול - - -

רועי פולקמן (כולנו):

שני חוקים של המחנ"צ עוברים ביום רביעי, חוקים פרטיים: מיכל רוזין ואיתן
כבל.

מרב מיכאלי (המחנה הציוני):

מיכל רוזין שייכת למרצ, תסלח לי.

רועי פולקמן (כולנו):

סליחה. אחד של מיכל רוזין ואחד של איתן כבל. אנחנו עושים את זה בכל שבוע,
אז מה אנחנו מבקשים? חוק של הורדת מס - - -

מרב מיכאלי (המחנה הציוני):

מה זה קשור אחד לשני?

רועי פולקמן (כולנו):

מה זה מה זה קשור? שום דבר שאנחנו מבקשים - - -

מכלוף מיקי זוהר (הליכוד):

ברגע שיבינו אצלנו בקואליציה שאין יותר הסכמות על כלום, יהיה הרבה יותר
פשוט. אבל כרגע רוצים לייצר הסכמות - -

רועי פולקמן (כולנו):

אנחנו ענייניים כל שבוע.

מכלוף מיקי זוהר (הליכוד):

- - עם מי שאין בכלל מה לייצר אתו הסכמות מראש. אני רק מקווה לטובתכם שאני
לא אתמנה להיות יושב-ראש הקואליציה.

מרב מיכאלי (המחנה הציוני):

אני מאוד-מאוד רוצה לקוות שוועדת השרים לענייני חקיקה הצביעה בעד החוק
ושהיא חושבת שהוא פשוט חוק נכון וחוק טוב. אני מאוד רוצה לקוות.

היו"ר דוד ביטן:

איזה חוק?

מכלוף מיקי זוהר (הליכוד):

אמרתי לך, מרב, תקווי שאני לא אתמנה להיות יושב-ראש.

מרב מיכאלי (המחנה הציוני):

אני מקווה בלי קשר לכלום.

יואב קיש (הליכוד):

כשאת אומרת שכל חוקי האופוזיציה שנפסלו - - -

רועי פולקמן (כולנו):

את יודעת שזה לא רק אם זה טוב או לא טוב.

מכלוף מיקי זוהר (הליכוד):

אם אני אתמנה, להסכמות לא נגיע יותר.

היו"ר דוד ביטן:

איזה חוק זה? אתה עונה על חוק שהיא לא דיברה עליו. היא מתכוונת שיש יותר
מדי בקשות לפטור מחובת הנחה.

מרב מיכאלי (המחנה הציוני):

בדיוק. בכל שבוע.

רועי פולקמן (כולנו):

חייבים עד סוף השנה, אתה יודע - - -

מרב מיכאלי (המחנה הציוני):

זה לא נבע מזה, זה כל שבוע. שירותים פיננסיים זה לא לסוף שנה ולא נעליים.
"ככה אני רוצה". ככה אמר לי שר האוצר, "ככה אני רוצה".

איילת נחמיאס ורבין (המחנה הציוני):

- - -

היו"ר דוד ביטן:

תקשיבו רגע. אני לא יודע כמה היה בפעם שעברה, אני לא יודע כמה חוקים היו,
זה גם אחוז מחוקים מסוימים, אולי הפעם יש יותר חוקים. לא בדקתי אף פעם. 3%
מ-1,000 זה לא כמו 3% מ-100. אני לא יודע מה היה בפעם שעברה, אני רק יודע
דבר אחד, בדרך כלל כשאנחנו מאשרים, יש גם מצבים יוצאים מן הכלל, אני בודק
מה הדחיפות וכו'. בזה בסך הכול מדובר על שבוע. אם אני מאשר היום, זה יבוא.
אם לא, זה יבוא בשבוע הבא.

רועי פולקמן (כולנו):

זה חייב להיות עד סוף החודש, עד סוף השבוע.

מרב מיכאלי (המחנה הציוני):

חובת הנחה של הממשלה זה שבועיים. אדוני צריך שבועיים.

היו"ר דוד ביטן:

איפה שמפחיתים מיסים, על הכיפאק. סוף-סוף הממשלה מביאה הפחתה. בינתיים רק
גזירות על גזירות. לדבר כזה אני כן אתן יד, מה אכפת לי.

איילת נחמיאס ורבין (המחנה הציוני):

תן לי להשמיע בפניך את הטיעונים שלי.

היו"ר דוד ביטן:

לא. טיעונים את לא יכולה.

רועי פולקמן (כולנו):

את הוויכוח המקצועי, איילת, עשינו על ההפחתה הזאת בוועדת הכספים.

איילת נחמיאס ורבין (המחנה הציוני):

סליחה, זה רביזיה של המחנ"צ.

היו"ר דוד ביטן:

לא המחנ"צ. מי בעד קבלת הרביזיה, ירים את ידו. מי נגד?

איילת נחמיאס ורבין (המחנה הציוני):

יש לי זמן.

היו"ר דוד ביטן:

אין לך זמן. את יודעת שלא.

איילת נחמיאס ורבין (המחנה הציוני):

אז אני מבקשת הצעה לסדר, אני חברת ועדת הכנסת.

היו"ר דוד ביטן:

לא. אין לך גם הצעה לסדר. ברביזיה אין הצעות לסדר.

איילת נחמיאס ורבין (המחנה הציוני):

יש לי הצעה לסדר. במה שקשור לרביזיה יש לי הצעה לסדר.

היו"ר דוד ביטן:

אין הצעות לסדר.

איילת נחמיאס ורבין (המחנה הציוני):

ועדת הכנסת התכנסה.

היו"ר דוד ביטן:

אין ברביזיה הצעות לסדר. בדרך כלל כשיש רביזיה אני נותן רק לבעל הרביזיה.
בוועדת הכספים לא נותנים אפילו לדבר. על מה אתם מדברים? אני דמוקרט גדול.

איילת נחמיאס ורבין (המחנה הציוני):

סליחה, יושב-ראש ועדת הכספים תמיד נותן לי לדבר, ואתה יודע שבאופן מוזר אני
גם אומרת דברי טעם.

היו"ר דוד ביטן:

רק בגלל שזה את, אני אתן לך. זה במקום מחר.

איילת נחמיאס ורבין (המחנה הציוני):

מחר סגרנו שעובר הערעור שלי.

היו"ר דוד ביטן:

דברי. בגלל שנמצא פה ממלא-מקום של עיריית ראשון אני אתן לך.

איילת נחמיאס ורבין (המחנה הציוני):

זה חשוב שהוא נמצא פה, אבל זה לא זה. אפרופו מה שרועי אמר, הנושא של הפטור
מחובת הנחה, כבר דיברנו אתך הרבה פעמים על זה. בעיקרון הפחתות ממס, גם אני
חושבת שבהרבה מצבים זה הפחתות נכונות. בשבוע שעבר קיימנו דיון בוועדת
הכספים, כשהיושב-ראש נתן לי לדבר כמובן הוא גם הסכים אתי שבסופו של דבר
הורדת המע"מ לא מגיעה לאזרחים.

היו"ר דוד ביטן:

זה נכון.

רועי פולקמן (כולנו):

אבל זה לא מע"מ.

היו"ר דוד ביטן:

פה לא מדובר על הורדת מע"מ.

איילת נחמיאס ורבין (המחנה הציוני):

רגע. תקשיב לי עד הסוף. שמונה פעמים מאז שנת 2004 הורידו והעלו את המע"מ.
דוד, האמן לי, זה כמו חור שחור. כולם הסכימו אתי שם, למעט רשות המסים,
ואולי גם את משה אשר בסוף הייתי משכנעת בעניין הזה, אבל נשים את זה לשנייה
אחת בצד. הסיבה שאני מדברת על המע"מ היא משום שהדבר הזה הובא ביחד עם הפחתת
מס החברות יום למחרת אישור התקציב. אנחנו כבר עכשיו נמצאים בהורדת תחזיות
הצמיחה – בפעם השנייה מוריד בנק ישראל את תחזיות הצמיחה. אני אומרת לך
שאילו הממשלה היתה באה ואומרת: אני מפחיתה מס מעסיקים כי זה משפיע גם על
חברות שאינן רווחיות, הייתי נלחמת בתוך הסיעה שלי אם הייתי צריכה, כמובן
יכול להיות שהיו מסכימים אתי מיד. הייתי מתאבדת על זה. פה עוזרים רק לחברות
גדולות, לא עוזרים לחברות קטנות ולא לחברות בינוניות, בטח לא לחברות שכרגע
מפסידות בגלל שנניח ממוקמות בתוואי הרכבת הקלה בתל-אביב. אני אומרת לך את
האמת.

רועי פולקמן (כולנו):

צודקת, איילת, גם זה.

איילת נחמיאס ורבין (המחנה הציוני):

אני לא חושבת שהכוונה של האוצר לא טובה. אני לא רוצה לחשוד בכשרים, אני
חושבת שהכוונות שלהם טובות. אני אומרת לך: זו וטעות, טעות אמיתית. ולכן
דרשנו שזה יהיה דיפרנציאלי.

היו"ר דוד ביטן:

אתם נכנסים לתוכן החוק וזה לא התפקיד שלי.

מרב מיכאלי (המחנה הציוני):

היום דרשת שיביאו חקיקת קבע במקום הוראת שעה למשרד הביטחון. התחלת לתת
הוראות פה איזה משרדים יעבדו על מה.

היו"ר דוד ביטן:

למה התנגדת במקום ללכת אתי בעניין הזה?

איילת נחמיאס ורבין (המחנה הציוני):

- - -

היו"ר דוד ביטן:

תקשיבו. אמרתי שזה נושא של הפחתת מסים, אבל לא רק הפחתת מסים, כיוון
שחייבים לסיים את זה עד ה-31 בדצמבר. לכן אין לנו ברירה, אנחנו צריכים לאשר
את זה. מה לעשות שהאוצר, לצערי הרב, וכל משרדי הממשלה תמיד עובדים לא בזמן.

איילת נחמיאס ורבין (המחנה הציוני):

בשיהוי ובחוסר תכנון. 5.5 מיליארד שקל.

היו"ר דוד ביטן:

מתחיל להימאס לי העניין הזה. בפעם הבאה אם תאחרו, אני אוסיף עוד 1% להפחתת
המס. מותר לי, להוסיף עוד 1%?

איילת נחמיאס ורבין (המחנה הציוני):

גפני הציע היום.

היו"ר דוד ביטן:

מי בעד הרביזיה, ירים את ידו.

היו"ר דוד ביטן:

אבו מערוף, סיכמתי אתך שלא. כסף – אתה גם נגד? תגיד לי.

עבדאללה אבו מערוף (הרשימה המשותפת):

בטח אני נגד לתת לחברות כסף.

היו"ר דוד ביטן:

למה לא? מהחברות זה זורם לעובדים, ומהעובדים למכולת ומהמכולת לירקות.

איילת נחמיאס ורבין (המחנה הציוני):

לא זה. זה לא מגיע.

יואב קיש (הליכוד):

אנחנו באמצע הצבעה. סליחה.

היו"ר דוד ביטן:

מי נגד?

מכלוף מיקי זוהר (הליכוד):

השאלה אם זה כולל אלה שפתוחים בשבת או לא...

איילת נחמיאס ורבין (המחנה הציוני):

זה לא מגיע, דוד. זה לא מגיע.

יואב קיש (הליכוד):

תודה רבה, עכשיו אפשר להתווכח כמה שאתם רוצים.

היו"ר דוד ביטן:

מי נמנע?

הצבעה

בעד הרביזיה – 4

נגד – 8

הרביזיה לא התקבלה.

אתי בן יוסף:

ארבעה בעד, שמונה נגד.

היו"ר דוד ביטן:

הישיבה נעולה.

הישיבה ננעלה בשעה 16:51.
