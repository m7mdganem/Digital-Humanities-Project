הכנסת העשרים

מושב רביעי

פרוטוקול מס' 316

מישיבת ועדת הכנסת

יום רביעי, כ"ג בטבת התשע"ח (10 בינואר 2018), שעה 10:15

סדר היום:

בקשת הממשלה להקדמת הדיון בהצעת חוק יסוד: הממשלה (תיקון מס' 6) אצילת
סמכות לסגן שר (מ/1185), לפני הקריאה השנייה והשלישית ובכפוף לסיום הדיונים
בהצעת החוק בוועדת החוקה, חוק ומשפט.

נכחו:

חברי הוועדה:

יואב קיש – היו"ר

ישראל אייכלר

רוברט אילטוב

יואב בן צור

יואל חסון

אברהם נגוסה

אלעזר שטרן

חברי הכנסת:

יעל גרמן

ניסן סלומינסקי

טלי פלוסקוב

אורית קורן

מוזמנים:

  ------------------------------------------------------------------------
  גיל ברינגר             –       יועץ שרת המשפטים
  ---------------------- ------- -----------------------------------------

  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

רמי בן שמעון

בקשת הממשלה להקדמת הדיון בהצעת חוק יסוד: הממשלה (תיקון מס' 6) אצילת
סמכות לסגן שר (מ/ 1185), לפני הקריאה השנייה והשלישית

היו"ר יואב קיש:

אני פותח את הדיון. שלום ובוקר טוב. על סדר-היום בקשת הממשלה להקדמת הדיון
בהצעת חוק יסוד: הממשלה (תיקון מס' 6) אצילת סמכות לסגן (מ/1185)), לפני
הקריאה השנייה והשלישית. האם ההכנה הסתיימה, חבר הכנסת סלומינסקי?

ניסן סלומינסקי (הבית היהודי):

כן. ההכנה הסתיימה.

היו"ר יואב קיש:

אז זה כבר לא בכפוף. זה הסתיים. יש לנו שני דוברים, אני סוגר את הרשימה:
חבר הכנסת שטרן וחבר הכנסת חסון.

יעל גרמן (יש עתיד):

אני ממלאת את מקומו של שטרן.

היו"ר יואב קיש:

אבל הוא פה. אתם רוצים לדבר שניכם? תרשמי את שניהם. שטרן. נא להציג את
הבקשה לפטור, בבקשה. יו"ר הוועדה, בבקשה.

ניסן סלומינסקי (הבית היהודי):

מאחר שאנחנו רואים שלחוק הזה יש חשיבות גדולה ומאחר שראש הממשלה עמוס מאוד
וצריך לטפל בנושאים גדולים ונושא הבריאות בראש שמחתנו, אנחנו רוצים שיהיה
מישהו שיהיה עזר לצדו של ראש הממשלה ושכל כולו יהיה בנושא של משרד הבריאות.

היו"ר יואב קיש:

זו הדחיפות, זו הסיבה. ניסן, תודה. אני מבין שזו הסיבה לדחיפות. ברור שהחוק
הוא חוק גנרי שנותן סמכויות לסגן שר, זה לא רק לסגן שר הבריאות.

ניסן סלומינסקי (הבית היהודי):

סגן שר רק כשראש הממשלה הוא השר ורק מי שהממשלה תחליט. אם ירצו, אני אסביר.

היו"ר יואב קיש:

זה מספיק. אני הבנתי.

ניסן סלומינסקי (הבית היהודי):

מאחר וביום חמישי מתחילים כבר דיונים יש חשיבות גדולה שזה יאושר כדי שכבר
יהיה מישהו שכל כולו מתמקד בזה.

היו"ר יואב קיש:

תודה. זה באמת חוק גנרי, אבל הסיבה לדחיפות היא ספציפית. ביקש לדבר חבר
הכנסת שטרן. בבקשה.

אלעזר שטרן (יש עתיד):

אדוני, הדיון הוא לא על תוכן החוק אלא הדיון הוא על נוהל מיוחד. אקדים
ואומר, אין לי שום דבר נגד השר ליצמן ורבים אומרים שהוא שר - - -

היו"ר יואב קיש:

סגן השר המיועד.

אלעזר שטרן (יש עתיד):

השר ליצמן - - -

היו"ר יואב קיש:

השר לשעבר.

יואב בן צור (ש"ס):

אל תגיד "השר". זו פשוט מילת גנאי.

היו"ר יואב קיש:

הוא לא שר. זה לא נכון.

אלעזר שטרן (יש עתיד):

אין לי שום דבר רע לומר על השר ליצמן חוץ ממה שאגיד תכף ויש רבים שאומרים
שהוא היה שר בריאות טוב ויהיה שר בריאות טוב וגם אני נמנה על אלה שרוב הזמן
מפרגנים לו על הדברים האלה. גם אין לי שום דבר רע – כשאני אומר שזה יום
שחור, קודם העיר לי חברי מש"ס למה התכוונתי, אז אמרתי שלא אליהם בגלל שהם
שרים בממשלה, ש"ס.

זה יום שחור בגלל שיש כאן תפיסת עולם שנותנת ביטוי לזה שחלקים שלא מכירים
במדינת ישראל כמדינה, לא בוחלים - - -

ישראל אייכלר (יהדות התורה):

זו זכותם המלאה. מה אתה - - -

היו"ר יואב קיש:

חבר הכנסת אייכלר, אל תפריע. אתה רוצה לדבר – אתה תדבר. תן לו לסיים. חבר
הכנת אלעזר שטרן, בבקשה לעניין. לעניין הפטור מחובת הנחה, בבקשה. תודה.

אלעזר שטרן (יש עתיד):

הפטור מחובת הנחה הוא פטור שרוצה להגן בחוקת מדינת ישראל כחוק יסוד את
תפיסת העולם שכופרת בכך שלעם היהודי יש זכות להחליט לבד על מדינה ויש
משמעות לביטוי "אחריות" לממשלת ישראל.

זאת אומרת, החוק אומר פה שבניגוד לתפיסת העולם של הציונות הדתית, שאני חלק
ממנה, שמגדירה את מדינת ישראל כראשית צמיחת גאולתנו, היא אומרת שמדינת
ישראל היא לא ראשית צמיחת גאולתנו, לעם היהודי, מדינה יכולה להתקבל רק בדרך
נס, אב לאם אפשר לקחת מהמדינה דברים, אז בואו נעשה את זה בלי לתת לה ובלי
להיות חלק מהאחריות.

היו"ר יואב קיש:

אלעזר, בבקשה לעניין. דקה לסיום.

אלעזר שטרן (יש עתיד):

אני אסיים בדקה. יש משמעות לאחריות ממשלתית סביב כל החלטה. בנוסף,
לגיטימיות לעצם היכולת לנושא הבריאות לא להיות מיוצגים ליד שולחן הממשלה.
אני חושב שלהצעת החוק הזו שהיא שינוי בחוקתה של מדינת ישראל היה נכון
שיינתן יותר זמן לדיון. עצם זה שהתהליך הוא 36 שעות, זה דבר די חריג במיוחד
כשרוצים שזה ייכנס לתוקף מידי גם זה חריג. אני חושב שוועדת הכנסת הייתה זו
שצריכה להתנגד להליך הזה. תודה.

יעל גרמן (יש עתיד):

אני רוצה להוסיף.

היו"ר יואב קיש:

קודם הבטחתי לחבר הכנסת ישראל אייכלר להגיב, אם הוא רוצה.

ישראל אייכלר (יהדות התורה):

עצם העובדה שאדם שיושב ומצדיק את כל הכופרים שבעולם בשם הדמוקרטיה, שמותר
לאדם לכפור בכל עקרונות הדת למרות שהוא עצמו אדם דתי, טוען שאסור לכופרים
באמונה הציונית-דתית שלו להשתתף במהלך השלטוני של מדינה דמוקרטית זה פשוט
חוסר היגיון בסיסי.

אם הוא היה קנאי ממאה שערים שאומר: מי שכופר במה שאני מאמין, אסור לו להיות
חלק – הייתי מבין אותו. אבל מצד אחד הוא יושב עם כל הכופרים הרפורמים
ומסביר שהם לגיטימיים כי לא צריך להאמין במה שאבא שלו וסבא שלו האמינו.

היו"ר יואב קיש:

בוא לא ניכנס לזה, חבר הכנסת אייכלר. תודה.

ישראל אייכלר (יהדות התורה):

אבל - - - שלא מאמין בציונות הדתית שהוא למד שם - - - זה חוסר היגיון פשוט.

היו"ר יואב קיש:

תודה רבה. חבר הכנסת יואל חסון, ואחרי זה, אם תרצי, ניתן לך גם רשות דיבור,
גברתי. בבקשה.

יואל חסון (המחנה הציוני):

תודה רבה, אדוני היושב-ראש. אני מצטער שאתם חוזרים על הנוהג הזה של הצעות
פרסונליות והצעות חוק שבאות לפתור כל מיני בעיות פוליטיות - - -

רוברט אילטוב (ישראל ביתנו):

רגע, אז יש לו דת אחרת - - -

ישראל אייכלר (יהדות התורה):

בטח - - -

רוברט אילטוב (ישראל ביתנו):

אתה כופר. אתה בתור - - -

היו"ר יואב קיש:

נא לא להפריע, חברים. חבר הכנסת אייכלר, חבר הכנסת רוברט אילטוב, חבר הכנסת
יואל חסון בזכות דיבור. בבקשה.

יואל חסון (המחנה הציוני):

למה אתה מפריע לי?

היו"ר יואב קיש:

יואל, אתה לא מפריע? מה זה למה?

יואל חסון (המחנה הציוני):

אני הפרעתי פה למישהו פעם?

היו"ר יואב קיש:

היום. פעם? פעם?

יואל חסון (המחנה הציוני):

פעם? אני?

היו"ר יואב קיש:

אין לי מספיק אצבעות, לשבוע האחרון אין לי מספיק אצבעות.

יואל חסון (המחנה הציוני):

אני מפריע לך, חבר הכנסת קיש?

היו"ר יואב קיש:

אני חייב להודות בדבר אחד, אני אגיד לך, גם כשאתה מפריע לי – אתה עוזר לי.
איך זה?

קריאה:

התשובה היא: כן, אתה מפריע לו.

יואל חסון (המחנה הציוני):

קודם כל, המסקנה היא, אדוני, שאם אני בהפרעות שלי עוזר לך, אני אפריע יותר.

היו"ר יואב קיש:

בבקשה. נא להתמקד בעניין. תודה.

יואל חסון (המחנה הציוני):

אני בוודאי אפריע לעבודת הקואליציה הזאת עד כמה שניתן, יחד עם חברי
באופוזיציה.

בהקשר זה, אתם כל הזמן עוברים את השיא של עצמכם בהצעות חוק פרסונליות
ומביאים את עצמנו גם למקום שבו אנחנו צריכים גם להתייחס פרסונלית. אבל אני
לא רוצה להתייחס פרסונלית. אני חושב שהשר ליצמן היה צריך להמשיך ולהיות
אמיץ ולהישאר שר בממשלה כל עוד הוא רוצה להיות חבר בקואליציה ולקחת אחריות
באופן מלא.

הרי גם ככה בסופו של דבר, בענייני דת ומדינה הם עושים מה שהם רוצים וראיתי
את תנועת היד המזלזלת הזאת שהוא עשה לנתניהו באותו לילה, ליל ההצבעה
האחרון. בסוף הוא עושה מה שהוא רוצה, לכן הוא יכול גם לקחת אחריות - - -

היו"ר יואב קיש:

טוב. אני מבקש לסיים. אתה מדבר כבר 3:40 דקות.

אברהם נגוסה (הליכוד):

אתה לא יכול בלי להגיד נתניהו?

היו"ר יואב קיש:

בבקשה לסיים.

יואל חסון (המחנה הציוני):

אני מעולם לא נפנפתי בזלזול לראש ממשלה.

היו"ר יואב קיש:

בבקשה, חבר הכנסת חסון, מילות סיום.

יואל חסון (המחנה הציוני):

לכן אני אומר שאני לא מבין למה יש להם בעיה פשוט לקחת אחריות להיות חלק
מהממשלה. בסופו של דבר, השר ליצמן צריך לדעת ולהבין שאם הוא רוצה לקחת
אחריות, היא צריכה להיות לא בתרגילים אלא באופן אמתי ולכן החוק הזה מיותר.
החוק הזה יוצר עוד פעם עוד ועוד פגיעות בסדרי שלטון ובדך עבודת הממשלה,
וחבל.

היו"ר יואב קיש:

תודה. בבקשה, יעל, בקצרה.

יעל גרמן (יש עתיד):

אני רוצה להגיב לדברי חבר הכנסת אייכלר. חבר הכנסת אייכלר, נהפוך הוא גוטה,
בדיוק הפוך ממה שאתה אמרת אמר חבר הכנסת שלנו אלעזר שטרן. הוא רוצה ואנחנו
רוצים וכולנו רוצים שאתם תשתתפו כשווים בין שווים בממשלה ושלא תעשו לנו
הצגות ולא תצרו לנו חוקים של ישראבלוף שלמעשה אתם משתתפים בממשלה בכאילו,
אבל ממש אתם לא משתתפים.

אני גם רוצה לומר עוד דבר אחד. החוק הזה, כמו סדרה שלמה של חוקים, הוא
מיותר לחלוטין מפני שאני מחזיקה פה חוות דעת של היועץ המשפטי לממשלה משנת
2003 שאומר שגם סגן שר מחויב - - -

היו"ר יואב קיש:

פה אני עוצר אותך, אני אסביר לך למה: אנחנו דנים בפטור מחובת הנחה.

יעל גרמן (יש עתיד):

אז בשביל מה המהירות?

היו"ר יואב קיש:

הבנתי. תודה רבה. אני מעלה להצבעה את בקשת - - -

יעל גרמן (יש עתיד):

אין צורך למהר אם ממילא זה - - -

היו"ר יואב קיש:

תודה. אני מעלה להצבעה את הבקשה לפטור מחובת הנחה של חוק יסוד: הממשלה
(תיקון מס' 6) אצילת סמכות לסגן שר (מ/1185). מי בעד? שירים את ידו.

יואל חסון (המחנה הציוני):

רגע, אדוני, רגע. אני צריך התייעצות סיעתית. לפני ההצבעה אני צריך התייעצות
סיעתית.

אברהם נגוסה (הליכוד):

מה קרה לך?

היו"ר יואב קיש:

אבל אני אמרתי: מעלה להצבעה.

יואל חסון (המחנה הציוני):

עוד לא הצבעת.

היו"ר יואב קיש:

אמרתי: אני מעלה להצבעה. אני לא עוצר, התחלתי הצבעה, התרעתי, אתה לא תעצור
אותי. מי בעד? שירים את ידו.

יואל חסון (המחנה הציוני):

לא, לא. מה זה, מחטף?

רוברט אילטוב (ישראל ביתנו):

כבר אמצע הצבעה.

היו"ר יואב קיש:

לא. אתה לא יכול.

ישראל אייכלר (יהדות התורה):

הוא כבר הודיע על הצבעה.

היו"ר יואב קיש:

מי נגד? מי נמנע?

הצבעה

בעד ההצעה – רוב

נגד – מיעוט

נמנעים – אין

הצעת הממשלה להקדמת הדיון בהצעת חוק יסוד: הממשלה (תיקון מס' 6) אצילת
סמכות לסגן שר (מ/1185), לפני הקריאה השנייה והשלישית, נתקבלה.

היו"ר יואב קיש:

ההצעה התקבלה.

יואל חסון (המחנה הציוני):

רביזיה, אדוני.

היו"ר יואב קיש:

רביזיה, בבקשה בשעה 11:05 רביזיה.

יואל חסון (המחנה הציוני):

יש לך מליאה, אתה לא יכול.

היו"ר יואב קיש:

בכפוף לאישור היו"ר.

טלי פלוסקוב (כולנו):

באיזו שעה הרביזיה?

היו"ר יואב קיש:

בשעה 11:05. הישיבה נעולה.

הישיבה ננעלה בשעה 10:35.
