פרוטוקולים/ועדת הכנסת/4048

ירושלים, י"ד בכסלו, תשס"ב

29 בנובמבר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 248

מישיבת ועדת הכנסת

יום שלישי, י"ב בכסלו התשס"ב (27 בנובמבר 2001), שעה 09:00

סדר היום:

1. ערעורים על החלטת יושב-ראש הכנסת והסגנים שלא לאשר דחיפות הצעות לסדר
היום.

2. בקשה להקדמת הדיון בהצ"ח לחיזוק יישובי ותושבי בקעת הירדן (הוראת שעה),
התשס"ב

2001, של ח"כ דוד לוי וקבוצת ח"כים – המשך דיון.

3. הרכב הוועדה המשותפת של חוץ וביטחון וכספים לדיון בהצעות לסדר היום
בנושא:

בקעת הירדן – אזור חיוני לביטחונה של ישראל.

4. הצעת חוק ההסדרים במשק המדינה (תיקוני חקיקה להשגת יעדי התקציב
והמדיניות

הכלכלית לשנת הכספים 2002), התשס"ב-2001. דיון בפרק י' בנושא ועדה לתכנון
ובנייה

של תשתיות לאומיות – החלטה לגבי קביעת ועדה.

5. רביזיה בדבר הקדמת הדיון בהצעת חוק לחיזוק יישובי ותושבי בקעת הירדן
(הוראת שעה),

התשס"ב-2001, של ח"כ דוד לוי וקבוצת ח"כים.

6. בקשת חבר הכנסת אבשלום וילן להקדמת הדיון בהצעת חוק הבטיחות במקומות
ציבוריים

(תיקון – אירועי ספורט) התשס"ב-2001.

נכחו:

חברי הוועדה:

היו"ר יוסי כץ

אורי אוריאל

אפי אושעיה

זאב בוים

מוחמד ברכה

משה גפני

אליעזר זנדברג

נעמי חזן

שאול יהלום

אליעזר כהן

אמנון כהן

ישראל כץ

סופה לנדבר

יצחק סבן

יאיר פרץ

יגאל ביבי

ויקטור בריילבסקי

חיים דרוקמן

נחום לנגנטל

מרדכי משעני

מיכאל קליינר

מוזמנים:

אריה האן - מזכיר הכנסת

דוד לב - סגן מזכיר הכנסת

גאולה רזיאל - מנהלת לשכת מזכיר הכנסת

אלונה קארו-יפת, עו"ד - אדם טבע ודין

דבורה סיילס - אדם טבע ודין

הילה דקל - אדם טבע ודין

טליה דולן - אגף כלכלי והכנסות המדינה, משרד האוצר

דניאל סימון - אגף כלכלי והכנסות המדינה, משרד האוצר

אלונה ורדי - שתי"ל

אריאלה קלעי - משרד המשפטים

יוחנן דה-ולנסה - בקעת הירדן

שמואל בן-שאול - בקעת הירדן

אמיר אסרף - אגף התקציבים באוצר

עמית לנג - אגף התקציבים באוצר

דלית דרור, עו"ד - משרד המשפטים

רענן בורל - החברה להגנת הטבע

יועצות משפטיות: אנה שניידר

ארבל אסטרחן

מנהלת הוועדה: אתי בן-יוסף

קצרנית: שלומית כהן

1. ערעורים על החלטת יושב-ראש הכנסת והסגנים שלא לאשר דחיפות הצעות לסדר
היום

היו"ר יוסי כץ:

אני פותח את ישיבת הוועדה. הנושא הראשון הוא ערעורים על החלטת יושב-ראש
הכנסת והסגנים שלא לאשר דחיפות הצעות לסדר היום.

הערעור הראשון הוא של חבר הכנסת נחום לנגנטל בנושא: המחדלים והסכנות בהסעות
ילדים לבתי הספר.

נחום לנגנטל:

אדוני היושב-ראש, עמיתיי חברי הכנסת, אני מתכבד להגיש לאדוני היושב-ראש
ולוועדה כולה את הערעור, ואני מדבר בשם חברים שהגישו את הערעור ביחד אתי –
ממרצ, מש"ס ומיהדות התורה. ההצעה הדחופה מדברת בעד עצמה, והיא בעקבות כתבה
של שושנה חן בעיתון "ידיעות אחרונות" של השבוע האחרון, שבה היא מתארת
בפרוטרוט ליקויים חמורים ביותר בהסעות תלמידים בבתי-ספר כתוצאה מכך שהם
נוסעים באוטובוסים בני 20 ו-30 שנה, ללא מלווים.

אדוני היושב-ראש, זאת הצעה שהיא לא קשורה, לדאבוני, אך ורק לאכיפה דרך
המשטרה ומשרד התחבורה, שזה מקוטלג לבטיחות בדרכים ואז אפשר לומר שלפני זמן
כבר דנו בסוגיה הזאת במליאת הכנסת. במקרה זה מדובר בייחוד על סוגיית התקצוב
במשרד החינוך והמרכז לשלטון המקומי, שעוסק בעניין הזה ועושה את המכרז הזול
ביותר. כתוצאה מכך חברות לא תקינות זוכות במכרז.

בסופו של דבר הרי הנושא יגיע לאחת מוועדותיה של הכנסת לאחר דיון במליאה.
אבל הרצון להביא את הנושא למודעות של הציבור, על-מנת שהורים יתחילו לבדוק
את ההסעות של התלמידים שלהם, זה בעצם הרצון שלנו. תודה רבה.

היו"ר יוסי כץ:

חבר הכנסת מקסים לוי, נציג הנשיאות, איננו נוכח. לכן אנחנו עוברים להצבעה.
מי בעד? מי נגד?

ה צ ב ע ה

בעד – רוב

נגד – אין

היו"ר יוסי כץ:

הערעור התקבל.

הערעור הבא הוא של חבר הכנסת חיים דרוקמן, בנושא: הפיגוע בכפר דרום וריבוי
ירי המרגמות של גוש קטיף.

חיים דרוקמן:

גם אני חושב שהנושא מדבר בעד עצמו. האם לבנו הפך להיות אטום?

היו"ר יוסי כץ:

האם הנושא הזה קיבל ביטוי במסגרת אחרת בכנסת?

אריה האן:

לא היה דיון על הנושא הספציפי הזה, אבל הנושאים האלה כל הזמן עולים.

שאול יהלום:

זה קרה במוצאי-שבת.

היו"ר יוסי כץ:

נדמה לי שזאת תופעה שיכול להיות מאוד שיש מקום שהכנסת תדון בה.

מי בעד קבלת הערעור? מי נגד?

ה צ ב ע ה

בעד – רוב

נגד – אין

היו"ר יוסי כץ:

הערעור התקבל.

הערעור הבא הוא של חבר הכנסת אורי אריאל בנושא: ביקורו של אנתוני זיני.

אורי אריאל:

יש כמה חברי-כנסת שביקשו לדבר על הנושא בגלל חשיבותו. אני חושב שראוי שהוא
יידון, ולא אחרי שהוא יעזוב את הארץ.

היו"ר יוסי כץ:

תודה. מי בעד קבלת הערעור? מי נגד?

ה צ ב ע ה

בעד – רוב

נגד – אין

היו"ר יוסי כץ:

הערעור התקבל.

הערעור הבא הוא של חבר הכנסת גפני בנושא: ההסתה נגד הציבור החרדי והדתי
בהצגה "אטום" בתיאטרון הקאמרי בתל-אביב.

משה גפני:

אדוני היושב-ראש, בימים אלה עולה הצגת תיאטרון שנקראת "אטום", שבה מוצג
הציבור החרדי כמי ששם ראש-ממשלה שנראה אנטי-דתי, אבל הוא בעצם שתול על-ידי
החרדים.

נעמי חזן:

אתה ראית את ההצגה?

משה גפני:

לא ראיתי אותה, אבל אני מציע שיציגו אותה במליאת הכנסת, בגלל שבלאו הכי יש
כמה שעושים את ההצגה הזאת.

לאחר שראש-הממשלה הזה לא הולך בתלם, החרדים רוצחים אותו ואת אשתו ומפעילים
את הנשק הגרעיני של מדינת-ישראל כדי להביא למלחמת עולם שלישית, אבל מלחמה
גרעינית, כדי שתהיה מלחמת גוג ומגוג ויבוא המשיח.

אני למדתי הרבה שנים בישיבות ואנחנו מואשמים שאנחנו לא מחזיקים אפילו אקדח,
ופתאום מאשימים אותנו שאנחנו משתמשים בנשק גרעיני. אני חושב שזה דבר חמור.
לא ייתכן שהכנסת לא תדון בנושא הזה.

סופה לנדבר:

אבל אתם רוצים שיבוא המשיח או לא?

משה גפני:

אנחנו רוצים, גם את רוצה.

סופה לנדבר:

עשית להם פרסומת, כולנו נלך לראות את ההצגה.

היו"ר יוסי כץ:

מי בעד קבלת הערעור? מי נגד?

ה צ ב ע ה

בעד – 4

נגד – 3

היו"ר יוסי כץ:

הערעור התקבל.

2. בקשה להקדמת הדיון בהצ"ח לחיזוק יישובי ותושבי בקעת הירדן

(הוראת שעה), התשס"ב-2001, של ח"כ דוד לוי וקבוצת ח"כים – המשך דיון

היו"ר יוסי כץ:

התחייבתי לקיים היום את ההצבעה בבקשה להקדמת הדיון בהצעת חוק לחיזוק יישובי
ותושבי בקעת הירדן (הוראת שעה), התשס"ב-2001, של חבר הכנסת דוד לוי וקבוצת
ח"כים.

בישיבה הקודמת סיעת הליכוד, וכמדומני גם סיעת העבודה, ביקשו התייעצות
סיעתית. אפשרתי להם התייעצות סיעתית והתחייבתי לקיים היום את ההצבעה. לא
נקיים על כך דיון.

מי בעד שחרור מחובת הנחה לחוק הזה? מי נגד?

ה צ ב ע ה

בעד – 7

נגד – 1

היו"ר יוסי כץ:

הבקשה לשחרור מחובת הנחה אושרה.

זאב בוים:

אני מבקש רביזיה.

היו"ר יוסי כץ:

רביזיה בשעה 12:00.

3. הרכב הוועדה המשותפת של חוץ וביטחון וכספים

לדיון בהצעות לסדר היום בנושא: בקעת הירדן – אזור חיוני לביטחונה של ישראל

היו"ר יוסי כץ:

חבר הכנסת משעני, מה ההצעה שלכם, כמה מכל ועדה?

מרדכי משעני:

חמישה מכל ועדה.

היו"ר יוסי כץ:

את מי אתם מציעים בראש?

מרדכי משעני:

את ועדת הכספים.

היו"ר יוסי כץ:

חבר הכנסת בוים, האם אתם מסכימים שבראש הוועדה המשותפת יעמוד נציג מוועדת
הכספים?

זאב בוים:

לא, אנחנו מבקשים שבראש הוועדה יעמוד נציג מוועדת החוץ והביטחון.

היו"ר יוסי כץ:

מוועדת החוץ והביטחון קיבלנו את השמות הבאים: חברי הכנסת אורי אריאל, רן
כהן, חיים דרוקמן, מיכאל קליינר ונסים זאב. מוועדת הכספים: חברי הכנסת יעקב
ליצמן, ישראל כץ, איתן כבל, נחום לנגנטל ורחמים מלול. אני מציע שישראל כץ
יהיה יושב-ראש הוועדה. האם זה מקובל?

מי בעד? מי נגד?

ה צ ב ע ה

בעד – רוב

נגד – אין

היו"ר יוסי כץ:

הרכב הוועדה המשותפת התקבל.

4. הצעת חוק ההסדרים במשק המדינה (תיקוני חקיקה להשגת יעדי

התקציב והמדיניות הכלכלית לשנת הכספים 2002), התשס"ב-2001.

דיון בפרק י' בנושא ועדה לתכנון ובנייה של תשתיות לאומיות – החלטה לגבי
קביעת ועדה

היו"ר יוסי כץ:

הסעיפים האלה של חוק ההסדרים הם אולי הבעייתיים ביותר. בנושא של חוק
הוול"לים מבחינתה של הממשלה אומר שר האוצר, שתשתיות זה הנושא החשוב ביותר
לעידוד הצמיחה, כל התקציב בנוי על השקעה בתשתיות. מצד שני נשמע בוודאי את
הארגונים לשמירה על איכות הסביבה, שפוחדים מבכייה לדורות בעקבות נזקים
שייגרמו. ההיסטוריה הקצרה שלנו מלמדת שיש דברים בגו.

פניתי אתמול לראש-הממשלה והצעתי לו להודיע שהממשלה תכלול בוועדת התשתיות
הלאומיות הארצית, כלומר אותה ועדה שאמורה להחליף את המועצה הארצית, שני
נציגים מהארגונים לשמירה על איכות הסביבה, ושבכל ועדת משנה יינתן ייצוג
לאותם נציגים. כלומר אם פרויקטים מסוימים מאושרים בוועדות המשנה, לפחות אחד
מהנציגים יהיה איש הארגונים. לא קיבלתי לזה תשובה, אבל כמובן זה לא מונע
מכל אחד מאתנו למתוח ביקורת גם על ההצעה כפי שהיא.

האם יש מישהו מטעם המדינה שיציג את הנושא?

דלית דרור:

אני ממשרד המשפטים. לא התבקשתי לבוא לפה כדי להציג את הנושא, אבל אני מוכנה
לעשות זאת.

נעמי חזן:

אני מציעה שנצביע על הנושא.

אליעזר כהן:

אתמול בחוק איכות הסביבה במליאה גם לא היה נציג של המשרד לאיכות הסביבה.
אני לא מבין את זה, בשביל מה יש משרד לאיכות הסביבה?

משה גפני:

אדוני היושב-ראש, אתה הצגת כאן בוועדה כמה פעמים, ומאוד הערכתי את העניין
הזה, את העובדה שאסור לרוקן את הכנסת מתוכן. על-מנת שלא לפגוע בעבודת
הממשלה, וחוק הוול"לים הוא נושא מרכזי בנושא של חוק ההסדרים להשגת יעדי
התקציב, אתה הצעת הצעה, וההצעה הזאת היתה מקובלת על כל ראשי הוועדות. במקרה
הזה אני יושב-ראש ועדת הפנים, וגם אני הסכמתי. החוק יידון בוועדת הפנים,
ששם מקומו, והוא יובא למליאה בעזרת השם עד ה-31 בדצמבר. אלא מה? ועדת
הפנים, בניגוד לכל ועדה אחרת, עניינה תכנון ובנייה, היא מכירה את הדברים,
נמצאים שם הגופים המקצועיים בעניין. הוועדה תחליט ותביא את זה למליאה. למה
צריך שיהיה דיון? האם שר האוצר לא מאמין לי שאני אומר שאני אביא את זה עד
ה-31 בדצמבר?

האם זה אי-אמון ביושב-ראש ועדת הכנסת?

שאול יהלום:

אתה מתחייב לא לעכב בגלל תקציב הישיבות?

משה גפני:

אני לא מעכב. אני לא יודע מה אצביע, אבל אביא את זה למליאה.

היו"ר יוסי כץ:

בנסיבות שנוצרו, בהיעדר נציגות ממשלתית מתאימה, אני חושב שאין טעם לקיים את
הדיון בסוגיה הזאת.

אני פונה אליכם, נציגי הארגונים שהוזמנו לכאן. יש לכם אפשרות להשמיע את
טענותיכם. אני חושב שלכם יש עניין להשמיע את הטענות שלכם ממש לפני ההצבעה,
בנוכחות שר האוצר. הזמנתי גם את ראש-הממשלה להשתתף בדיון. אם תעמדו על כך,
אני מוכן לקיים את הדיון, אבל מאחר שאין כאן נציגות ראויה של הממשלה, אני
חושב שזה לא לכבוד הוועדה. צריך שיהיה כאן מישהו מטעם משרד האוצר או מנכ"ל
משרד ראש-הממשלה, שמדגישים בכל מקום את העניין הזה.

נעמי חזן:

אדוני, אני מבקשת בכל זאת לקיים הצבעה. כולנו מכירים היטב את הנושא הזה,
היתה החלטה לקיים דיון נפרד.

היו"ר יוסי כץ:

התחייבתי לעשות את זה בשעה 13:00.

נעמי חזן:

אדוני, אתה יושב-ראש ועדת הכנסת. האם אתה מוכן לקבוע שזה יהיה הנושא הראשון
להצבעה ב-13:00?

היו"ר יוסי כץ:

אני חושב שכדי ללמד לקח את הממשלה, כדאי שאנחנו לא נקיים עכשיו דיון ונשמע
את הטיעונים שלכם לפני קובעי המדיניות.

נעמי חזן:

אנחנו קובעי המדיניות.

שאול יהלום:

בסדר היום כתוב "החלטה לגבי קביעת ועדה". לכן אני מציע שנצביע ונקבל כאן על
עצמנו שאם הממשלה תבקש רביזיה ב-13:00 נקבל אותה.

נעמי חזן:

אני מסכימה לדברים.

היו"ר יוסי כץ:

תודה רבה. המשך הישיבה יהיה בשעה 12:00.

(הישיבה הופסקה בשעה 09:30 וחודשה בשעה 12:00)

5. רביזיה בדבר הקדמת הדיון בהצעת חוק לחיזוק יישובי ותושבי

בקעת הירדן (הוראת שעה), התשס"ב-2001, של ח"כ דוד לוי וקבוצת ח"כים

שאול יהלום:

אדוני היושב-ראש, יש שמועות בכנסת שלוחצים עליך בצורה נוראה, ולכן ביטלת את
הישיבה שהיתה אמורה להיות ב-13:00 על חוק ההסדרים.

היו"ר יוסי כץ:

כשיתקיים הדיון על נושא הוול"לים אתה תראה מה עמדתי.

אפי אושעיה:

ועדת הכנסת עומדת מאחורי היושב-ראש.

היו"ר יוסי כץ:

אנחנו עוברים להצבעה על הרביזיה בדבר הקדמת הדיון בהצעת חוק לחיזוק יישובי
ותושבי הנגב. החלטנו לפטור מחובת הנחה את חוק בקעת הירדן, של חבר הכנסת דוד
לוי ואחרים. סיעת הליכוד ביקשה רביזיה. אני מעלה להצבעה. מי בעד הרביזיה?

יאיר פרץ:

יש לי הצעה לסדר.

היו"ר יוסי כץ:

אנחנו באמצע ההצבעה.

מי בעד בקשת הרביזיה?

ה צ ב ע ה

בעד – 2

נגד – רוב

היו"ר יוסי כץ:

יש רוב גדול נגד הרביזיה.

6. בקשת חבר הכנסת אבשלום וילן להקדמת הדיון בהצעת

חוק הבטיחות במקומות ציבוריים (תיקון – אירועי ספורט) התשס"ב-2001

היו"ר יוסי כץ:

אני מעלה לסדר היום בקשה לפטור מחובת הנחה של חבר הכנסת וילן בנושא חוק
הבטיחות במקומות ציבוריים (תיקון – אירועי ספורט), התשס"ב-2001.

המשך הדיון בשבוע הבא.

תודה רבה. הישיבה נעולה.

הישיבה ננעלה בשעה 12:15
