פרוטוקולים/ועדת הכנסת/5962

ירושלים, כ"ט בחשון, תשס"ג

4 בנובמבר, 2002

הכנסת החמש-עשרה נוסח לא מתוקן

מושב ראשון

פרוטוקול מס' 9

מישיבת ועדת הכנסת

יום רביעי, כ"ב באב התשנ"ט – 4 באוגוסט 1999), שעה 13:30

סדר היום: 1. הצעה לסדר של חבר הכנסת רחבעם זאבי.

2. קביעת מסגרת דיון בדבר הודעת הממשלה על צירוף

שרים נוספים לממשלה.

3. שונות.

נכחו:

חברי הוועדה: סאלח טריף – היו"ר

מוחמד ברכה

נסים זאב

משולם נהרי

עופר חוגי

יאיר פרץ

זהבה גלאון

מרינה סולודקין

עבד-אלמאלכ דהאמשה

רחבעם זאבי

מוזמנים: אריה האן – מזכיר הכנסת

דוד לב - סגן מזכיר הכנסת

שושנה כרם – סגנית מזכיר הכנסת

יועץ משפטי: משה בוטון

עוזרת בוועדה: אילנה חודדה

קצרנית: תמר מרימוביץ

הצעה לסדר של חבר הכנסת רחבעם זאבי

היו"ר סאלח טריף:

אני פותח את הישיבה.

רחבעם זאבי:

אני רוצה להציע הצעה לסדר. ביום ראשון בשעה 15.00 קיבלתי הודעה שוועדת
הכנסת מתכנסת בשעה 16:30, כלומר: אחרי שעה וחצי. אני הייתי בשפלה באותו
זמן.

אני 12 שנה בוועדה הזאת, ואף פעם לא היו לנו החלטות כאלה. בימים שאנחנו
עובדים פה בכנסת, בהחלט לפעמים מציעים החברים ישיבה בהולה, כי זה תנאי לכל
מיני פעילויות בכנסת.

היו"ר סאלח טריף:

באיזה יום זה היה?

רחבעם זאבי:

ביום א'. אני לא זוכר מקרה כזה שהריצו אותי לכאן תוך שעה וחצי, כאשר אני לא
יכול להגיע.

אמרתי למנהלת הוועדה, אתי בן-יוסף, שאני לא רואה את זה כמוצדק. יותר מזה,
אני חושב שהישיבה היא לא חוקית.

אני מבין שהיו לחצים מהממשלה, ובדיוק היא הנותנת. הממשלה רוצה לחטוף מהר,
שאנחנו לא נבוא להתנגד, ואני מתנגד – בלי קשר מי יושב בממשלה – לפטור מחובת
הנחה, כל השנים שאני יושב פה. יעידו עליי ותיקי הוועדה. אין פה אף ותיק
ועדה, אז תעיד עלי המזכירה.

הם עשו את זה בשיטה הזאת שביום ראשון מודיעים בשעה 15:00 להיות פה בשעה
16:30. מה זה? זאת הפקרות. העבירו החלטות שאינני יודע מה הן, אבל אני רואה
אותן כלא חוקיות.

הלכתי אל היועץ המשפטי של הכנסת לקבל ממנו עצה. הוא אמר לי שבהחלט אפשר
לזמן גם בבהילות, אבל צריך לתת לך מספיק זמן להגיע. ולא נתתם לי ולאחרים
מספיק זמן להגיע. אני גם לא יודע כמה הגיעו, אם הגיעו בכלל, אולי ניהלת את
הישיבה לבד.

היו"ר סאלח טריף:

לא, הגיעו.

רחבעם זאבי:

על כל פנים, אני כחבר הוועדה – יש לי גם זכויות וגם חובות, והחובה שלי זה
להשתתף בישיבה, והזכות שלי היא שלא ינחיתו את זה עליי.

היו"ר סאלח טריף:

ידידי חבר הכנסת זאבי, אני באמת אומר לך במלוא הכנות שאתה צודק. אני חושב
שלא היה נכון לעשות את זה בבהילות הזאת. אני לוקח את זה על אחריותי, כי אני
הסכמתי לזימון הזה.

רחבעם זאבי:

אם היו מודיעים מראש, זה לגיטימי.

היו"ר סאלח טריף:

כן, סברתי בטעות שכולם יהיו, ואז לא תהיה טענה ועילה; גם מכיוון שלעצם
הענין לא היו חילוקי דעות.

רחבעם זאבי:

בפטור מחובת הנחה תמיד יש התנגדות, שלי לפחות כרונית.

היו"ר סאלח טריף:

לך נכון.

רחבעם זאבי:

כשחבר הכנסת חיים אורון היה באופוזיציה הוא גם כן טען את זה. ההבדל ביני
לבין חבר הכנסת חיים אורון שאני תמיד טענתי את זה. גם כשתמכתי בממשלה, גם
כשהתנגדתי, התנגדתי לפטור מחובת הנחה.

היו"ר סאלח טריף:

שמעתי את זה ממך כעד ממקור ראשון בישיבה הראשונה, ואני מודה על כך. האמת
היא שכשזה הובא לידיעתי זה היה מאוחר ממש, כי ישבו פה מסביב לשולחן כמעט
באופן מלא. לכן אמרתי שגם אם טענותיו של חבר הכנסת זאבי נכונות, הוא בוודאי
גם סבור שאם היה כאן הרכב של כמעט רוב הסיעות שמרכיבות את הוועדה, הוא
יסמוך ידו על ההחלטה גם אם הוא מתנגד לה.

רחבעם זאבי:

לא, בשיטה הזאת אין לי מה לבוא בכלל לוועדה, כי אני תמיד מיעוט ואני תמיד
באופוזיציה. אם כך אין לי מה לבוא, אני תמיד אשלח פתקים.

היו"ר סאלח טריף:

לא, אני חייב לשמור עליך ועל דעותיך.

רחבעם זאבי:

לכן הייתי צריך להיות פה, ולכן היה צריך לתת לי מספיק זמן להגיע הנה.

היו"ר סאלח טריף:

נכון. אני אומר לך שאתה צודק לחלוטין.

רחבעם זאבי:

טוב, אם אתה אומר זאת כך, אני מקבל את זה.

היו"ר סאלח טריף:

אני גם אדאג לעתיד שזה לא יקרה, כי אסור שנעשה פה מחטפים.

  קביעת מסגרת דיון בדבר הודעת הממשלה על

  צירוף שרים נוספים לממשלה

  היו"ר סאלח טריף:

  זהו נושא פרוצדורלי כדי לקבוע את מסגרת הדיון בדבר הודעת הממשלה על צירוף
  שרים נוספים לממשלה. חבר הכנסת ריבלין דיבר בשם סיעת הליכוד ואמר שהוא
  נמנע, אבל אמר שהוא היה מבקש שחבר הכנסת אריאל שרון ידבר מייד אחרי ראש
  הממשלה. אין לו בעיה שלא יוזמן אפילו מישהו אחר, אם צריך לתת לראש
  האופוזיציה לדבר 10-12 דקות.

  רחבעם זאבי:

  הוא לא ראש האופוזיציה

  היו"ר סאלח טריף:

  סליחה, ראש הליכוד, ראש המפלגה הגדולה באופוזיציה.

  רחבעם זאבי:

  הוא ראש המפלגה הגדולה באופוזיציה, כי יש גם אופוזיציה שמאלית.

  היו"ר סאלח טריף:

  אכן כך.

  עבד-אלמאלכ דהאמשה:

  אני מבין שכל זה היה לפני הישיבה.

  היו"ר סאלח טריף:

  הוא נסע לתל אביב, ומכיוון שהוא ביקש ממני, אני מוסר לכם את זה. אנחנו
  בענין של קביעת מסגרת הדיון.

  עבד-אלמאלכ דהאמשה:

  הוא רוצה שחבר הכנסת שרון ידבר 12 דקות.

  היו"ר סאלח טריף:

  הוא אומר: אם תקבעו 10-12 דקות, והדיון ייערך שעה-שעתיים, אני מסכים ואין
  לי בעיה עם זה.

  לכן אני מציע שנקבע לנו מסגרת. המתכונת הקודמת היתה יותר מדי רחבה.

  מזכיר הכנסת אריה האן:

  במתכונת הקודמת היו 15 דקות לשלוש הסיעות הגדולות, 10 דקות לסיעה
  הבינונית ו-5 דקות לסיעות הקטנות.

  רחבעם זאבי:

  ראשית, זאת תהיה הודעת סיעות. זה לא דיון, אלא הודעת סיעות, כדי שההגדרה
  תהיה נכונה. שנית, אני מציע לתת לשתי הסיעות הגדולות 10 דקות, לבינוניות
  או לבינונית 7 דקות.

  מזכיר הכנסת אריה האן:

  יש סיעה בינונית אחת.

  סגן מזכיר הכנסת דוד לב:

  שלוש סיעות גדולות ואחת בינונית.

  רחבעם זאבי:

  וכל היתרה – 5 דקות.

  היו"ר סאלח טריף:

  אני מאוד מקבל את דבריך. כמה זמן זה יוצא לנו בערך?

  רחבעם זאבי:

  127 דקות.

  היו"ר סאלח טריף:

  שעתיים עד שעתיים וחצי. זה טווח סביר.

  רחבעם זאבי:

  למעט ההצגה.

  סגן מזכיר הכנסת דוד לב:

  יש שלוש סיעות גדולות, ולכל אחת 10 דקות. יש 16 סיעות.

  רחבעם זאבי:

  בקיצור, מדובר על שעתיים וחצי.

  היו"ר סאלח טריף:

  אנחנו נקבע מסגרת דיון של הודעת סיעות של שעתיים וחצי. שלושת סיעות
  הגדולות מקבלות 10 דקות כל אחת, הבינונית מקבלת 7 דקות וכל היתר 5 דקות.

  רחבעם זאבי:

  לבקשתו של חבר הכנסת ריבלין ממך, לפי המסורת בבנית הזה משני הצדדים - -

  היו"ר סאלח טריף:

  כן, אבל אין בזה בעיה.

  רחבעם זאבי:

  ראש המפלגה הראשית באופוזיציה מדבר - -

  היו"ר סאלח טריף:

-   - מדבר ראשון.

רחבעם זאבי:

באורך רוח.

היו"ר סאלח טריף:

כן, בסדר.

עבד-אלמאלכ דהאמשה:

בואו נלך על משהו יותר צודק, וזה דיון אישי. בישיבה כזאת, אלה שטורחים
להגיע, צריך לתת להם אפשרות להתבטא. הנושא חשוב.

מזכיר הכנסת אריה האן:

בסעיף 47 בתקנון כתוב שכל מה שקשור להרכבת ממשלה מחייב דיון סיעתי.

עבד-אלמאלכ דהאמשה:

אני אומר שזה רק יותר צודק.

היו"ר סאלח טריף:

רבותי, זה כינוס פגרה.

עבד-אלמאלכ דהאמשה:

לגבי חלוקת הזמן, מקובל עלי ששלוש הסיעות הגדולות יקבלו כל אחת 10 דקות,
ושסיעת מרצ שהיא הסיעה הבינונית, תקבל 7 דקות. אבל לגבי רוב סיעות הבית
שבהן שניים עד שישה חברים, לא יכול להיות שסיעה של שני חבירם תקבל אותו זמן
דיבור כמו סיעה של שישה חברים.

היו"ר סאלח טריף:

אתה רוצה שניתן שלוש דקות לסיעה שבה שני חברים?

עבד אלמאלכ דהאמשה:

אז נקבע שלוש דקות ושש דקות או חמש דקות, למה לא? אם סיעה של שני חברים
תקבל שלוש דקות, למה סיעה של שישה חבירם תקבל גם שלוש דקות?

סגן מזכיר הכנסת דוד לב:

הודעות סיעות זה 5-10 דקות.

סגנית מזכיר הכנסת שושנה כרם:

זה המינימום.

רחבעם זאבי:

אי אפשר לתת פחות מחמש דקות.

היו"ר סאלח טריף:

לא נהיה קטנוניים בענין הזה. הרי יש תמיד מרוויחים, מה לעשות? אולי בהמשך
צריכים לחשוב על פתרון אחר, אבל כרגע זה מה שמונח לפנינו.

סגן מזכיר הכנסת דוד לב:

חבר הכנסת דהאמשה, גם כשקובעים דיון סיעתי, יוצא שהמינימום הוא עשר דקות
ואז גם לא משנה, אם הסיעה היתה שני חברים או שישה חברים, היא מקבלת עשר
דקות.

רחבעם זאבי:

יותר מזה, חלק מהסיעות הן בלאו הכי בקואליציה, ואז יש להן אפשרות ביטוי
באמצעות שרים, והם מדברים הרבה.

היו"ר סאלח טריף:

טוב רבותי, אני מציע שנלך על ההסדר הזה. הציע אותו חבר הכנסת זאבי. מי בעד?

משה בוטון:

אני רוצה להעיר הערה. אני מציע שיהיה דיון משולב גם בענין של מינוי סגני
שרים. הרי הממשלה מתכוונת להודיע גם על סגני השרים.

היו"ר סאלח טריף:

אחרי ההודעה על השרים.

משה בוטון:

כן. הממשלה לא צריכה אישור של הכנסת, אבל היא מודיעה על מינוי סגני שרים.

יש סעיף בתקנון שאומר שעל פי דרישת חברי כנסת, יש לקיים דיון גם על הודעת
ממשלה. הנוהל הוא שעושים את זה ביחד באותו זמן. אחרי השרים יש אישור,
והדיון הוא דיון משולב.

סגן מזכיר הכנסת דוד לב:

אם תהיה דרישה - -

משה בוטון:

בלי דרישה. זה הנוהל שמקובל. אני קיבלתי על כך הנחיות מהיועץ המשפטי.

מזכיר הכנסת אריה האן:

זאת אומרת שוועדת הכנסת קבעה מראש שזה דיון משולב על הצגת השרים החדשים
והודעה על סגני שרים.

סגנית מזכיר הכנסת שושנה כרם:

זה לא היה הנוהל. הנוהל היה קצת אחרת. אחרי ההודעה על סגני השרים הם נכנסים
לכהונתם מייד בלי הצבעות. אבל במידה שהיו דרישות, הדיון הזה פשוט התקיים
במועד אחר והסתיים בלא דבר.

היו"ר סאלח טריף:

מה כתוב בתקנון?

רחבעם זאבי:

החשש של היועץ המשפטי הוא שעשרה חברי כנסת יתארגנו וידרשו דיון.

משה בוטון:

אחרי 24 שעות.

סגנית מזכיר הכנסת שושנה כרם:

בפגרה זה לא 24 שעות.

רחבעם זאבי:

כדי למנוע את זה, מה שצריך לעשות זה להודיע שאם מישהו רוצה לדרוש, שידרוש
מראש; ואם לא – נעשה את זה לפי הסדר שהציעה גברת כרם.

היו"ר סאלח טריף:

אני מציע שזה יהיה לפי הסדר שגברת כ רם הציעה.

מזכיר הכנסת אריה האן:

אני מציע לקבוע מה שמציע מר משה בוטון. אם הם "יסבכו את החיים" - -

משה בוטון:

לא, זה הכלל.

מזכיר הכנסת אריה האן:

להגיד לך איך יכולים "לסבך את החיים"? את ההודעה על סגני שרים ימסרו יותר
מאוחר אחרי הצהרת האמונים, אז זה יהיה דבר חדש.

משה בוטון:

לא, למה?

היו"ר סאלח טריף:

כן, זה מה שיעשו.

רחבעם זאבי:

לא יעשו את זה.

היו"ר סאלח טריף:

בואו נקבע שהדיון יהיה משולב על הודעת הממשלה בצירוף השרים וסגני השרים,
ואם תהיה בעיה – נדון בה.

משה בוטון:

בסעיף 35 בתקנון כתוב: "הממשלה רשאית בכל עת למסור בכנסת הודעה או הצהרה
ולפי דרישתם של שלושים חברי הכנסת יקויים עליה דיון כעבור 24 שעות משעת
מסירת הדרישה ליושב ראש הכנסת, אולם רשאית הממשלה לדרוש...".

מכיוון שאנחנו נמצאים בפגרה - -

רחבעם זאבי:

- - ביום שישי, לא רק בפגרה. זה אומר שביום שישי יקויים הדיון.

סגנית מזכיר הכנסת שושנה כרם:

רגע, הממשלה ביקשה דיון?

משה בוטון:

הממשלה לא מבקשת, היא לא צריכה.

סגנית מזכיר הכנסת שושנה כרם:

לא, היא צריכה לבקש דיון.

משה בוטון:

יש הודעה של הממשלה. 30 חברי כנסת רשאים לדרוש לקיים עליה דיון. יכול להיות
שכשתינתן ההודעה, 30 חברי כנסת יבקשו דיון ויכול להיות שזה אולי יעכב
מינויים.

סגנית מזכיר הכנסת שושנה כרם:

זה לא מעכב שום מינוי, הם נכנסים לכהונתם עם ההודעה.

משה בוטון:

זה אבסורד שיתקיים דיון אחרי שהשרים נכנסו לתפקידם.

סגנית מזכיר הכנסת שושנה כרם:

אבל זה מה שקרה בדרך כלל.

משה בוטון:

לי נמסר אחרת.

היו"ר סאלח טריף:

אני בכל זאת, למען הסר ספק, כדי שיהיה דיון משולב בהודעת הממשלה על הצגת
השרים וסגני השרים - -

סגנית מזכיר הכנסת שושנה כרם:

- - אם הממשלה תבקש.

משה בוטון:

זה מסוכם עם חבר הכנסת אופיר פינס-פז.

היו"ר סאלח טריף:

לא מעניין אותי אם זה חבר הכנסת אופיר פינס-פז לצורך הענין.

משה בוטון:

לא, הוא יושב ראש הקואליציה, כי היא אומרת: אם הממשלה תבקש.

היו"ר סאלח טריף:

סביר להניח שהממשלה לא תבקש.

נסים זאב:

אדוני היושב ראש, כבר התקיים דיון בעבר מספר פעמים על עצם המינוי, כן או
לא?!

מזכיר הכנסת אריה האן:

התקיים, בטח.

נסים זאב:

מדוע האופוזיציה תראה צורך לקיים דיון נוסף?

היו"ר סאלח טריף:

אלו הכללים של הכנסת. עם הודעת הממשלה מתקיים דיון.

נסים זאב:

אבל לא רואים בזה סיכום של דיון?

היו"ר סאלח טריף:

אני רוצה לתת לך דוגמה. ברגע שראש הממשלה למשל בא ומציע עוד שש שעות
נוספות, זאת סיבה לדיון. הלוואי שזה יקרה.

אין קשר בין מה שהיה לבין מה שיהיה. הודעת הממשלה על צירוף שרים מחייבת
דיון. זה הקטע שאנחנו נמצאים בו, ואנחנו קבענו את מסגרת הדיון.

נסים זאב:

מרגע ההודעה מתחילה הזכות לקיים דיון.

מזכיר הכנסת אריה האן:

איך ואמר מר צבי ענבר? בכל דבר שצריך להצביע, יש קודם דיון.

נסים זאב:

מכיוון שזכותו של ראש הממשלה למנות יותר משישה שרים, יש פה איזו שהיא
התייחסות?

משה בוטון:

לא, הוא ימנה כמה שרים שהוא רוצה.

היו"ר סאלח טריף:

זה לא ענייננו כאן.

משה בוטון:

הוא ימסור הודעה: בכוונתי למנות ...

היו"ר סאלח טריף:

אני לא יודע מה הוא יביא. אף אחד לא יודע, וזה כבר עניינו.

עבד-אלמאלכ דהאמשה:

היתה הצבעה?

היו"ר סאלח טריף:

לא, אנחנו נצביע עכשיו על ההצעה שאני חוזר עליה שוב: דיון משולב בהודעת
הממשלה על הצגת שרים וסגני שרים, כאשר הדיון יתבצע בהודעת סיעות, לפי המפתח
של 10 דקות לשלושת הסיעות הגדולות, 7 דקות לסיעה הבינונית ו-5 דקות לכל
היתר. רבותי, מי בעד? מי נגד? מי נמנע?

הצבעה

בעד – רוב

נגד – מיעוט

נמנעים – 1

נתקבלה ההצעה לקיים דיון משולב בהודעת הממשלה על הצגת שרים וסגני שרים,
כאשר הדיון יתבצע בהודעת סיעות, לפי מפתח של 10 דקות לסיעות הגדולות, 7
לבינונית ו-5 לכל היתר.

היו"ר סאלח טריף:

מחר תתקיים הצבעה על השרים בלבד. לגבי סגני השרים זאת מסירת הודעה בכנסת,
וזה נכנס לתוקף, כי הממשלה בוחרת את סגני השרים.

3. שונות

היו"ר סאלח טריף:

קיבלתי את פנייתו של מזכיר הכנסת:

"יושב ראש הכנסת, חבר הכנסת אברהם בורג, ייעדר מהארץ בפגרה, החל מיום כ"ו
מנחם-אב התשנ"ט – 8 באוגוסט 1999 ועד י"ב באלול התשנ"ט – 24 באוגוסט 1999.
כמו כן, ייעדר יושב ראש הכנסת מן הארץ מיום כ"ד באלול התשנ"ט – 5 בספטמבר
ועד כ"ו באלול התשנ"ט – 7 בספטמבר 1999.

נודה לך אם ועדת הכנסת תמנה ממלאי מקום ליושב ראש.

יושב ראש הכנסת ממליץ כדלקמן:

מיום כ"ו מנחם-אב התשנ"ט – 8 באוגוסט 1999, ועד ליום י"ב באלול התשנ"ט - 24
באוגוסט 1999 תמלא את מקום היושב ראש סגנית היושב ראש, חברת הכנסת נעמי
חזן.

מיום כ"ד באלול התשנ"ט – 5 בספטמבר 1999 ועד ליום כ"ו באלול התשנ"ט – 7
בספטמבר 1999, ימלא את מקומו סגן היושב ראש, חבר הכנסת ראובן ריבלין".

מי בעד? מי נגד?

הצבעה

בעד – כולם

נגד – אין

נמנעים – אין

פנייתו של מזכיר הכנסת באשר למינוי ממלאי מקום ליושב ראש נתקבלה.

היו"ר סאלח טריף:

אני רוצה להודות לכם. אני מקווה שתהיה לנו פגרה נעימה, אבל קחו בחשבון
שאולי היא תופרע באיזה שהוא שלב. אני נועל את הישיבה.

הישיבה ננעלה בשעה 13:50
