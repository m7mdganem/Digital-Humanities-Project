הכנסת העשרים

מושב שני

פרוטוקול מס' 159

מישיבת ועדת הכנסת

יום שני, כ"ו בתמוז התשע"ו (01 באוגוסט 2016), שעה 10:00

סדר היום:

1.  בקשת יו"ר ועדת הפנים והגנת הסביבה להקדמת הדיון בהצעת חוק לתיקון
      פקודת מסי העירייה ומסי הממשלה (פטורין) (מס' 26) (תנאים לפטור
      מארנונה למוסד מתנדב), התשע"ו-2016, (כ/631), לפני הקריאה השנייה
      והשלישית.

2.  בקשת יו"ר הוועדה המיוחדת לדיון בהצעת חוק הרשות הממשלתית להתחדשות
      עירונית התשע"ו-2016 להקדמת הדיון בהצעת חוק הפיקוח על שירותים
      פיננסיים (תיקוני חקיקה), התשע"ו-2016 מ/1032 – לפני הקריאה השנייה
      והשלישית.

3.  דיון בנושא: זכותו של ראש האופוזיציה לשאת דברים במליאה אחרי שעת שאלות
      לראש הממשלה – הצעה לתיקון תקנון הכנסת.

4.  הקמת ועדה משותפת של ועדת הכנסת וועדת החוקה, חוק ומשפט לדיון בהצעת
      חוק מימון מפלגות (תיקון – הגדרת גוף פעיל בבחירות), התשע"ו-2016
      (פ/2785/20), של חה"כ יואב קיש.

5.  בהצעות החוק הבאות – לפני הקריאה הראשונה:

1.  הצעת חוק התכנון והבנייה (תיקון מס' 109), התשע"ו-2016 (מ/1074).

2.  הצעת חוק סיוע כלכלי ללומדי תורה נזקקים, התשע"ו-2016 (מ/1075).

3.  הצעת חוק לעידוד השקעה באנרגיות מתחדשות (הטבות מס בשל הפקת חשמל
    מאנרגיה מתחדשת – הוראת שעה), התשע"ו-2016 (מ/1076).

4.  הצעת חוק המכר (דירות) (תיקון מס' 9), התשע"ו-2016 (מ/1077).

5.  הצעת חוק המכר (דירות)(הבטחת השקעות של רוכשי דירות) (תיקון מס' 8
    והוראת שעה), התשע"ו-2016 (מ/1077).

6.  הצעת חוק השידור הציבורי הישראלי (תיקון מס' 5), התשע"ו-2016 (מ/1078).

6.  המלצה לבחירת ממלא מקום ליושב-ראש הכנסת בעת העדרו מן הכנסת.

7.  פניית חה"כ אלי כהן, יושב ראש הוועדה המיוחדת לדיון בהצעת חוק הרשות
      הממשלתית להתחדשות עירונית התשע"ו-2016 בדבר טענת נושא חדש בעת הדיון
      בהצעת החוק –
      לפי סעיף 85 לתקנון הכנסת.

8.  בקשת יו"ר ועדת החינוך, התרבות והספורט להעברת הצעה לסדר היום בנושא:
    "דימוי גוף אמיתי ובריא בקרב ילדים, נוער וצעירים", של חה"כ אורן חזן
    מוועדת החינוך, התרבות והספורט לוועדה אחרת.

9.  פניית יו״ר ועדת החוקה, חוק ומשפט בדבר טענת נושא חדש בהצעת חוק נציבות
      תלונות הציבור על מייצגי המדינה בערכאות, התשע״ו-2016 (מ/1040)
      ובהצעת חוק נציבות ביקורת על מערך התביעה וייצוג המדינה בערכאות,
      התשע״ו-2016 (פ/2136), של חה״כ ציפי לבני.

10. בקשת הממשלה להקדמת הדיון בהצעת חוק התכנון והבנייה (תיקון מס' 109),
    התשע"ו-2016 (מ/1074) – רוויזיה.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

דוד ביטן

מכלוף מיקי זוהר

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

עבדאללה אבו מערוף

בנימין זאב בגין

מיכל בירן

איתן ברושי

יגאל גואטה

יעל גרמן

יצחק וקנין

שלי יחימוביץ

חיים ילין

ציפי לבני

אורי מקלב

אוסאמה סעדי

רחל עזריה

נורית קורן

מיכל רוזין

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  יושבת-ראש הוועדה לענייני ביקורת המדינה                   –   קארין אלהרר
  -------------------------------------------------------- --- -----------
  יושב-ראש הוועדה המיוחדת לדיון בהצעת חוק הרשות הממשלתית   –   אלי כהן
  להתחדשות עירונית                                             

  יושב-ראש ועדת החוקה, חוק ומשפט                           –   ניסן
                                                               סלומינסקי

  אגף תקציבים, משרד האוצר                                  –   אורי שיינין

  עוזר ראשי ליועמ"ש, משרד האוצר                            –   ברוך משולם

  מנהלת תחום תכנון ומדיניות רשות המיסים, משרד האוצר        –   ורד טננבוים

  עו"ד, משרד האוצר                                         –   עמית שטאובר

  עו"ד, לשכה משפטית, משרד האוצר                            –   שירה אוחיון

  ייעוץ וחקיקה (אזרחי), משרד המשפטים                       –   יאיר גרדין

  רמ"ט לשכת השר, משרד התקשורת                              –   רן שטרית

  מנהל תחום חקיקה, התנועה לאיכות השלטון                    –   דניאל
                                                               דושניצקי

  יועמ"ש, התנועה למשילות ודמוקרטיה                         –   דן שמחה
                                                               רוטמן

  מנהלת הוועדה המיוחדת לדיון בהצעת חוק הרשות הממשלתית      –   אריאלה מלכה
  להתחדשות עירונית ובסעיפים מהצעת חוק התוכנית הכלכלית          

  יועץ משפטי, ועדת החוקה, חוק ומשפט                        –   אלעזר שטרן

  יועץ משפטי, ועדת הפנים והגנת הסביבה                      –   תומר רוזנר

  יועץ משפטי, ועדת הפנים והגנת הסביבה                      –   גלעד קרן
  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

א. בקשת יו"ר ועדת הפנים והגנת הסביבה להקדמת הדיון בהצעת חוק לתיקון פקודת
מסי העירייה ומסי הממשלה (פטורין) (מס' 26) (תנאים לפטור מארנונה למוסד
מתנדב), התשע"ו-2016, (כ/631), לפני הקריאה השנייה והשלישית

היו"ר יואב קיש:

טוב, נתחיל. נתחיל בבקשת יו"ר ועדת הפנים והגנת הסביבה להקדמת הדיון בהצעת
חוק לתיקון פקודת מסי העירייה ומסי הממשלה (תנאים לפטור מארנונה למוסד
מתנדב), לפני קריאה שנייה ושלישית. מי מציג את זה?

תומר רוזנר:

אציג בשמו.

היו"ר יואב קיש:

בבקשה.

תומר רוזנר:

הצעת החוק הזאת נדונה בשבוע שעבר בוועדה מתוך כוונה שתגיע השבוע לדיון
בקריאה שנייה ושלישית. עקב העומס במחלקת נוסח החוק בלשכה המשפטית לא הספיקו
להכין אותה אלא רק סיימו להכין אותה אתמול. אז פשוט מבקשים את - - -

היו"ר יואב קיש:

אוקיי. גם דיברתי עם יושב-ראש הוועדה, והבנתי שבסופו של דבר יש חשיבות
ללוחות זמנים, כי זה פוטר תשלומי ארנונה, ולכן הסכמתי לעניין הזה, אז בסדר.
אני לא הולך להתייחס לזה, אני היחידי פה.

אני עובר להצבעה. מי בעד? אני.

הצבעה

בעד ההצעה להקדמת הדיון – פה אחד

ההצעה אושרה.

היו"ר יואב קיש:

וההצעה הזו אושרה. אז זה ירד, שלום.

ב. בקשת יו"ר הוועדה המיוחדת לדיון בהצעת חוק הרשות הממשלתית להתחדשות
עירונית התשע"ו-2016 להקדמת הדיון בהצעת חוק הפיקוח על שירותים פיננסיים
(תיקוני חקיקה), התשע"ו-2016 מ/1032 – לפני הקריאה השנייה והשלישית

היו"ר יואב קיש:

יש לכם עוד בקשה?

תומר רוזנר:

של אלי כהן.

היו"ר יואב קיש:

כן, בבקשה. בקשת יו"ר הוועדה המיוחדת לדיון בהצעת חוק הרשות הממשלתית
להתחדשות עירונית להקדמת הדיון בהצעת חוק הפיקוח על שירותים פיננסיים.

תומר רוזנר:

לא, זה לא אני.

היו"ר יואב קיש:

אז מה אתה?

תומר רוזנר:

נושא חדש.

היו"ר יואב קיש:

אז מי הגיש את הטענה?

אריאלה מלכה:

אלי כהן.

תומר רוזנר:

הגישו את הטענה חברות הכנסת אורלי לוי אבקסיס ויעל פארן.

היו"ר יואב קיש:

מישהי מהן פה? לא, הן לא פה. הבנתי.

אתי בן יוסף:

אפשר לדון בהיעדרן.

היו"ר יואב קיש:

רגע, ומי פה לגבי הפטור של התחדשות עירונית?

תומר רוזנר:

אה, גם אנחנו.

היו"ר יואב קיש:

אז זהו.

ארבל אסטרחן:

חוק הפיקוח על שירותים פיננסיים?

תומר רוזנר:

לא. התחדשות עירונית – הצעת חוק ממשלתית, שנדונה בוועדה במשך כשנה – הוא
אומר שיש לו פטור.

ארבל אסטרחן:

לא, זה ללא על סדר-היום.

אתי בן יוסף:

למה? יש, הוספנו. הנה.

ארבל אסטרחן:

לא, זה הקדמת הדיון בהצעת חוק הפיקוח על שירותים פיננסיים.

אתי בן יוסף:

אז על זה - - -

ארבל אסטרחן:

לא, הוא מדבר על משהו אחר. תומר, החוק של ההתחדשות העירונית לא על
סדר-היום, רק הפיקוח על שירותים פיננסיים.

תומר רוזנר:

אבל את לא ביקשת - - -

היו"ר יואב קיש:

לא, נושא חדש יש להם.

אריאלה מלכה:

אתי, שני הנושאים הם אצלך.

היו"ר יואב קיש:

בוא נעשה רגע סדר. מדובר בוועדה של אלי כהן בשני נושאים.

ארבל אסטרחן:

יש שם שני חוקים: התחדשות עירונית והפיקוח על שירותים פיננסיים. בקשת
הפטור, כרגע על סדר-היום, היא רק הפיקוח על שירותים פיננסיים. בהתחדשות
עירונית יש טענת נושא חדש. זהו.

היו"ר יואב קיש:

נכון.

קריאה:

- - - היום במליאה?

אריאלה מלכה:

לא, אף אחד לא אמר לי.

ג. דיון בנושא: זכותו של ראש האופוזיציה לשאת דברים במליאה אחרי שעת שאלות
לראש הממשלה – הצעה לתיקון תקנון הכנסת

היו"ר יואב קיש:

טוב, אני רוצה לעשות ככה: חברים, נתחיל בנושא ג': דיון בזכותו של יושב-ראש
האופוזיציה לשאת דברים במליאה - - -

איילת נחמיאס ורבין (המחנה הציוני):

סליחה שאני מבקשת, אפשר בבקשה לחכות עם הנושא הזה, שגם יושבת-ראש הסיעה שלי
תגיע.

היו"ר יואב קיש:

לא אצביע לפני 11:30 על הנושא הזה, אני רוצה להתחיל לדון בו. איילת, הייתה
לי בקשה כזו מזהבה, אני לא הולך להצביע על זה עכשיו לפני שמרב תגיע לפה.
ואני רוצה כן להתחיל לדון בזה.

איילת נחמיאס ורבין (המחנה הציוני):

בסדר. אבל זה מעבר להצבעה, כי אני חושבת שצריך, שוב, שייאמרו הדברים, אבל
אני מניחה שתאפשר גם לפני ההצבעה, אם מישהו לא היה לאפשר להתבטא.

היו"ר יואב קיש:

ברור. זה מה שיהיה.

עבדאללה אבו מערוף (הרשימה המשותפת):

זה צריך דיון שעה וחצי?

היו"ר יואב קיש:

איילת, את רוצה להתייחס לנושא של זכותו של ראש האופוזיציה?

איילת נחמיאס ורבין (המחנה הציוני):

אודה לך מאוד.

היו"ר יואב קיש:

אז בבקשה. חברים, שבו בבקשה, אני עושה רגע סדר.

איילת נחמיאס ורבין (המחנה הציוני):

תרשה לי רגע הצעה לסדר, בסדר?

היו"ר יואב קיש:

כן, אני שומע, בהחלט.

איילת נחמיאס ורבין (המחנה הציוני):

כולנו מבחינים הרי בין הנושאים, שחלקם נקרא להם בעלי מאפיינים יותר טכניים,
לבין נושא שהוא נושא עקרוני שראוי לדון בו, שהעליתם אותו בעקבות שעת השאלות
האחרונה של ראש הממשלה. ואני חושבת שאפשר לדון, אם תיאות כמובן, בנושא של
הקדמת הדיון בהצעות החוק, שהוא נושא יותר בעל מאפיינים טכניים לרובם, אולי
למעט הערה כזאת או אחרת לאחת מהם.

היו"ר יואב קיש:

בסדר, אני דוחה את סעיף ג' לסוף, לבקשתך.

את יכולה להציג את בקשת יו"ר הוועדה המיוחדת לדיון בהצעת חוק - - -

אריאלה מלכה:

רשות שוק ההון - - -

היו"ר יואב קיש:

כן, לפיננסים. שבי, בבקשה. כן.

אריאלה מלכה:

אני כבר יושבת, אבל אני מחכה לו והוא רץ - - -

היו"ר יואב קיש:

אוקיי, אז נדחה את זה.

ד. הקמת ועדה משותפת של ועדת הכנסת וועדת החוקה, חוק ומשפט לדיון בהצעת חוק
מימון מפלגות (תיקון – הגדרת גוף פעיל בבחירות), התשע"ו-2016 (פ/2785/20),
של חה"כ יואב קיש

היו"ר יואב קיש:

אז אנחנו עוברים לסעיף ד'. חברים, שקט בבקשה, סעיף ד' לסדר-היום. סעיף ד'
זה הקמת ועדה משותפת של ועדת הכנסת וועדת החוקה, חוק ומשפט לדיון בהצעת חוק
מימון מפלגות (תיקון – הגדרת גוף פעיל בבחירות), שלי, של חבר הכנסת יואב
קיש.

אני רוצה להקריא לכם, לאחר שהתייעצתי עם ניסן סלומינסקי על רשימת החברים.
הרכב הוועדה המשותפת של ועדת הכנסת וועדת החוקה, חוק ומשפט לדיון בהצעת חוק
מימון מפלגות. יהיו לוועדה 14 חברים, שבעה מכל ועדה. מטעם ועדת הכנסת: חברי
הכנסת יואב קיש – יושב-ראש, דוד ביטן, רועי פולקמן, רוברט אילטוב, אלעזר
שטרן, מרב מיכאלי, יואל חסון. מטעם ועדת החוקה, חוק ומשפט: חברי הכנסת ניסן
סלומינסקי, ענת ברקו, אורי מקלב, יואב בן צור, רויטל סויד, אוסאמה סעדי
ומיכל רוזין.

ישראל אייכלר (יהדות התורה):

- - -

היו"ר יואב קיש:

זו ועדה משותפת, הקראתי, של חוקה וכנסת, שהולכת לדון במה שקרוי "חוק V15".

ישראל אייכלר (יהדות התורה):

אז למה - - -

יש את אורי מקלב, יש לכם נציג אחד בוועדת החוקה.

ישראל אייכלר (יהדות התורה):

מי קבע שהוא ולא אני?

היו"ר יואב קיש:

התייעצתי עם ניסן. אתה בוועדת החוקה גם?

קריאה:

אנחנו רוצים מישהו - - - יש עתיד.

איילת נחמיאס ורבין (המחנה הציוני):

רגע, יואב, זה מתואם עם האופוזיציה, הקמת הוועדה הזו?

היו"ר יואב קיש:

לא.

איילת נחמיאס ורבין (המחנה הציוני):

אז אני רוצה בבקשה זכות דיבור.

היו"ר יואב קיש:

בסדר.

עבדאללה אבו מערוף (הרשימה המשותפת):

אפשר זכות דיבור?

היו"ר יואב קיש:

רגע, קודם כול ככה, אני חוזר על הנושא: אנחנו הולכים להקים ועדה משותפת,
לדון במה שידוע בכינויו "חוק V15". החלטנו להקים את זה משותפת בין הכנסת
לחוקה.

שולי מועלם-רפאלי (הבית היהודי):

מתואם עם יושב-ראש ועדת החוקה?

היו"ר יואב קיש:

מתואם עם יושב-ראש ועדת החוקה.

שולי מועלם-רפאלי (הבית היהודי):

וגם היו"ר מתואם עם יושב-ראש ועדת החוקה?

היו"ר יואב קיש:

היו"ר גם. איילת, ניסיתי אתמול לתפוס את מרב בנושא הזה פעמיים – לא הצלחתי,
אני אומר לך בכנות.

איילת נחמיאס ורבין (המחנה הציוני):

אבל אני מבינה שזהבה ביקשה ממך לדחות את הנושא הזה.

היו"ר יואב קיש:

לא, את זה לא. לא, היא ביקשה ממני רק את הנושא של - - -

איילת נחמיאס ורבין (המחנה הציוני):

אני חושבת שיש חשיבות, כשיש ועדת הסכמות שלא הסתיימה ואנחנו פה מכונסים
בוועדת הכנסת, יש חשיבות גדולה בכל זאת, בגלל שאנחנו מנסים לתאם את עבודת
הבית, אני חושבת שנושאים שאין בהם הסכמה, נכון שגם חברי ועדת ההסכמות - - -

היו"ר יואב קיש:

בסדר. איילת, תקשיבי, יש פה ועדה שבנויה על שבעה חברים מכל ועדה. היא בנויה
שיש לכל מפלגה נציג, היא בנויה משמונה חברי קואליציה, שישה חברי אופוזיציה.
וזה משקף היטב גם את מגוון הכוחות, וגם לתת למפלגות קטנות ויותר גדולות גם
את כוחן.

איילת נחמיאס ורבין (המחנה הציוני):

אבל אני חושבת שיש בעיה בסיסית עם החוק.

היו"ר יואב קיש:

בסדר. בשביל זה הקמנו את הוועדה.

איילת נחמיאס ורבין (המחנה הציוני):

ואני שואלת את עצמי שאלה: למה בשביל זה צריך להקים ועדה מיוחדת?

היו"ר יואב קיש:

אז בשביל זה הקמנו את הוועדה, בדיוק בגלל מה שאמרת. כן.

עבדאללה אבו מערוף (הרשימה המשותפת):

סליחה, אם אפשר, כבוד היושב-ראש.

ישראל אייכלר (יהדות התורה):

אני מבקש לדון על סעיפים אחרי שמדברים אתי ולא קובעים לי עובדות.

עבדאללה אבו מערוף (הרשימה המשותפת):

כל הזמן מתפרצים לי לדברים. אני לא מבין. אני אף פעם לא מתפרץ לדיבור של אף
אחד בכלל.

היו"ר יואב קיש:

אתה רוצה להיות בוועדה? חשוב לך? אתה יכול הרי להחליף את מקלב. טוב, תיכף
נראה. כן.

עבדאללה אבו מערוף (הרשימה המשותפת):

כבוד היושב-ראש, מטעם ועדת הכנסת אני מציע את עצמי, שאהיה שם, אין נציג.

היו"ר יואב קיש:

יש לכם נציג אחד, זה אוסאמה סעדי.

עבדאללה אבו מערוף (הרשימה המשותפת):

לא, יש לנו נציג מטעם ועדת החוקה.

היו"ר יואב קיש:

נכון.

עבדאללה אבו מערוף (הרשימה המשותפת):

למה שלא יהיה גם מטעם ועדת הכנסת, שאני נציג בוועדה הזאת?

היו"ר יואב קיש:

כי לא יהיה לכם שני נציגים, למשותפת.

עבדאללה אבו מערוף (הרשימה המשותפת):

למה לא יהיה?

היו"ר יואב קיש:

כי יש לכם נציג אחד.

עבדאללה אבו מערוף (הרשימה המשותפת):

למה נציג אחד?

היו"ר יואב קיש:

כי יש 14 חברים, למשותפת נציג אחד.

איילת נחמיאס ורבין (המחנה הציוני):

ואני מבקשת שלא תחליט בשבילנו, מי נציג הסיעה שלנו בוועדה.

היו"ר יואב קיש:

יש המלצות של ראשי הוועדה.

איילת נחמיאס ורבין (המחנה הציוני):

זה לא מעניין.

היו"ר יואב קיש:

אני מוכן, את רוצה לבוא במקום יואל חסון לבוא? אין לי בעיה.

איילת נחמיאס ורבין (המחנה הציוני):

אני מציעה - - -

היו"ר יואב קיש:

אולי אפתור לכם את העניין. ארבל, שאלה: לגבי אופוזיציה, ההמלצה של ראשי - -
-

עבדאללה אבו מערוף (הרשימה המשותפת):

תן לי לגמור את העניין שלנו. שאבין, חוקית, עקרונית, מגיע לנו נציג אחד?

היו"ר יואב קיש:

כן.

עבדאללה אבו מערוף (הרשימה המשותפת):

אז בסדר, זהו. אם מגיע לנו נציג אחד, בסדר גמור.

היו"ר יואב קיש:

לא, בנינו לפי ההרכב הסיעתי.

עבדאללה אבו מערוף (הרשימה המשותפת):

אז זהו, לפי ההרכב הסיעתי, אז מגיע לנו שניים.

היו"ר יואב קיש:

לא ב-14 חברים.

עבדאללה אבו מערוף (הרשימה המשותפת):

מגיע לנו שניים.

היו"ר יואב קיש:

לא ב-14 חברים.

עבדאללה אבו מערוף (הרשימה המשותפת):

בוא נשמע את הדעה של היועצת המשפטית.

ארבל אסטרחן:

זה לא מתמטיקה, אבל בגדול זה צריך לשקף את ההרכב של הכנסת.

עבדאללה אבו מערוף (הרשימה המשותפת):

אז אם זה צריך לשקף, אז מגיע לנו שניים.

היו"ר יואב קיש:

איך מגיע לכם שניים? למחנה הציוני יש שלושה.

מכלוף מיקי זוהר (הליכוד):

יש 120 חברי כנסת, 14 חברים.

היו"ר יואב קיש:

למחנה הציוני יש שלושה. בוא נגיד ככה: אני מסכים שלכם ולמחנה הציוני מגיע
ארבעה, בסדר? זה אני מסכים, כי זו החלוקה.

עבדאללה אבו מערוף (הרשימה המשותפת):

אז נהיה שניים ומכניסים שניים.

היו"ר יואב קיש:

אז תגיד - - -

עבדאללה אבו מערוף (הרשימה המשותפת):

יואב קיש, במימון מפלגות אני בטוח שהעמדה שלנו שונה מעמדת המחנה הציוני.

היו"ר יואב קיש:

בוא נגיד ככה, תביא לי רגע את העט. אני רוצה לתת לכם את היחס הסיעתי.

עבדאללה אבו מערוף (הרשימה המשותפת):

בבקשה, אני בעד מה שמגיע.

היו"ר יואב קיש:

ליכוד – 3, מחנה ציוני – 3. זה בין שתי הוועדות ביחד.

איילת נחמיאס ורבין (המחנה הציוני):

ואני מבקשת שאנחנו נחליט מי נציגי הסיעות שלנו.

היו"ר יואב קיש:

בהתאם לחברים בוועדות.

איילת נחמיאס ורבין (המחנה הציוני):

בוודאי. זה מובנה.

היו"ר יואב קיש:

אז רגע, יש לי שאלה עקרונית: אני יכול לאשר סיעתי, ושהם יחליטו את השמות?

ארבל אסטרחן:

ועדה משותפת זה שמית.

היו"ר יואב קיש:

זה שמית.

איילת נחמיאס ורבין (המחנה הציוני):

אז תיתן לנו, עם כל הכבוד, להחליט מי הנציגים שלנו.

היו"ר יואב קיש:

אנחנו סוגרים את זה היום. לא אכפת לי לעשות רוויזיה. תקשיבי, איילת, נצביע,
נעשה רוויזיה, ותביאו שמות שלכם – נקבל אותם.

רגע, אני ממשיך: ליכוד – 3, מחנ"צ – 3, ואחרי זה לדעתי כל המפלגות האחרות
זה 1. אז כולנו – 1, בית יהודי – 1, משותפת – 1.

עבדאללה אבו מערוף (הרשימה המשותפת):

למה משותפת – 1? אני לא מבין.

היו"ר יואב קיש:

רגע, אחרי זה אסביר לכם. אעשה את הסדר. ש"ס – 1, ביתנו – 1, יהדות התורה –
1, מרצ – 1. כמה יש לנו? 6, 7, 8, 9, 10, 11, 12, 13. ומי חסר לנו? יש עתיד
– 1. בקיצור, הדבר היחידי, שזה שאלה לגיטימית שאני מקבל: האם מתוך הארבעה,
שלושה של המחנ"צ ואחד רשימה משותפת, צריך להיות שניים ושניים? זו שאלה
לגיטימית, אני רוצה לשמוע רגע את ארבל.

איילת נחמיאס ורבין (המחנה הציוני):

- - - אבל, עם כל הכבוד, לדיון בתוך האופוזיציה, נכון? זאת אומרת, עם כל
הכבוד. אתה לא יכול להחליט את הדברים האלה בשביל האופוזיציה.

עבדאללה אבו מערוף (הרשימה המשותפת):

בוא נשמע את עמדת היועצת המשפטית, בבקשה.

אוסאמה סעדי (הרשימה המשותפת):

אז לא צריך לחלק בכלל.

היו"ר יואב קיש:

אז תחליפו בין יש עתיד ל – סגור, עשינו. אז גרמן במקום מקלב – ואני מוחק לך
את מי?

קריאה:

את אלעזר.

היו"ר יואב קיש:

את אלעזר.

עבדאללה אבו מערוף (הרשימה המשותפת):

כבוד היושב-ראש, סליחה, לפני שנגיע לשמות. קודם כול, בואו נחליט עקרונית על
הארבעה חברים שמגיע למחנה הציוני והמשותפת, האם החלוקה צריכה להיות אחרת
לדעת ארבל?

ארבל אסטרחן:

תראו, התקנון אומר שבקביעת הרכב ועדה משותפת תתחשב ועדת הכנסת ככל האפשר
בהרכב הסיעתי של הכנסת ובגודל הסיעות. עכשיו, כרגע מוצע הרכב של 14 חברים,
כאשר 8 מהקואליציה ו-6 מהאופוזיציה. אני לא יכולה להגיד שזה יחס שהוא לא
סביר.

אוסאמה סעדי (הרשימה המשותפת):

למה זה זוגי?

ארבל אסטרחן:

לא, זה חייב להיות זוגי, כי זה מספר זהה בשתי הוועדות. עכשיו השאלה, בשביל
לתת יותר ייצוג לסיעות הגדולות צריך להוציא את הסיעות הקטנות.

היו"ר יואב קיש:

בוא נעשה ככה. אני אומר: יש פה שתי שאלות.

איילת נחמיאס ורבין (המחנה הציוני):

זה מה שקורה כשלא מדברים מראש על הדברים, ומתאמים - - -

היו"ר יואב קיש:

רגע, איילת. בסדר. איילת, אנחנו בשבוע האחרון של המליאה, מה לעשות.

איילת נחמיאס ורבין (המחנה הציוני):

בסדר, אבל זאת המחשה.

היו"ר יואב קיש:

אני רוצה להגיד דבר אחד: אני לא רוצה לכפות פה, אני מנסה להגיע להסכמה.
נדחה רגע את הנושא הזה, נעבור לשאר הנושאים. אני מבקש, איילת ואוסאמה או
עבדאללה, תחליטו אתם ביניכם את הסיכום הזה. אם לא, נחתוך את זה. אנחנו היום
נצביע.

איילת נחמיאס ורבין (המחנה הציוני):

יואב, בסדר, אבל עם כל הכבוד, סליחה.

היו"ר יואב קיש:

איילת, לא, זה אני לא מקבל, אני אומר לך בצורה הכי ברורה.

איילת נחמיאס ורבין (המחנה הציוני):

יש לנו יושבי-ראש סיעות, אנחנו צריכים להתייעץ איתם ולהגיע למסקנות.

היו"ר יואב קיש:

אז תתייעצו.

איילת נחמיאס ורבין (המחנה הציוני):

יש ריכוז של האופוזיציה, כמו שיש ריכוז של הקואליציה.

היו"ר יואב קיש:

תתייעצו. כרגע ההצעה עומדת על כך. אני מוכן אהיה לקבל גם שמות אחרים של
החברים. כרגע ההצעה היא שלושה למחנה הציוני ואחד למשותפת, אני מבקש מכם
לדבר. אני עובר לנושאים הבאים.

עבדאללה אבו מערוף (הרשימה המשותפת):

אז אם נסכים בינינו שניים ושניים, אתה מקבל?

היו"ר יואב קיש:

אם אתם רוצים שניים ושניים זה בסדר, זה החלטה שלכם.

ב. בקשת יו"ר הוועדה המיוחדת לדיון בהצעת חוק הרשות הממשלתית להתחדשות
עירונית התשע"ו-2016 להקדמת הדיון בהצעת חוק הפיקוח על שירותים פיננסיים
(תיקוני חקיקה), התשע"ו-2016 מ/1032 – לפני הקריאה השנייה והשלישית

היו"ר יואב קיש:

אני עובר לנושאים הבאים. אלי, אתה באמצע הוועדה? יש לי נושאים דחופים
אחרים.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

כן. אעשה את זה גם - - -

היו"ר יואב קיש:

אלי, בבקשה. בקשתך להקדמת הדיון בחוק הפיקוח על שירותים – אתה רוצה נושא
חדש קודם?

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

נתחיל דווקא בנושא הראשון ונעבור לנושא השני.

היו"ר יואב קיש:

אוקיי. בבקשה, קריאה שנייה ושלישית לחוק הפיקוח על שירותים פיננסיים.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

נכון.

אדוני, היושב-ראש, מדובר בחוק שמתייחס לנושא של הקמת הרשות לצורך העניין של
שוק ההון. כאמור, הגענו כמעט להסכמה, חברי הקואליציה והאופוזיציה, למעט
הסתייגויות של חבר הכנסת שמולי, שיש אתו דיונים, שיכול להיות, אני מקווה,
שיסיר גם הוא את הסתייגויותיו. ומכיוון שאנחנו נמצאים בשבוע האחרון של
המליאה, והדיונים בוועדה הסתיימו, אנחנו מבקשים כאן את הפטור מחובת הנחה.

היו"ר יואב קיש:

אוקיי. מישהו רוצה להתייחס? אני חושב שסך הכול זה דווקא מסמן טוב, כי זה
אומר שתגיעו להסכמות.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

לא, הגענו כבר להסכמות. בדיונים בוועדה הסכמנו.

היו"ר יואב קיש:

בסדר. אז אני חושב שזה בהחלט מכובד.

אז אנחנו עוברים להצבעה. מי בעד? שירים את ידו.

איילת נחמיאס ורבין (המחנה הציוני):

אני לא מתנגדת.

היו"ר יואב קיש:

מי נגד? מי נמנע?

הצבעה

בעד הקדמת הדיון בקריאה שנייה ובקריאה שלישית – רוב

נגד – מיעוט

נמנעים – 1

היו"ר יואב קיש:

ההצעה התקבלה.

- - - נמנע? לא ראיתי.

אתי בן יוסף:

עבדאללה.

היו"ר יואב קיש:

נמנע אחד.

עבדאללה אבו מערוף (הרשימה המשותפת):

יש רק את הנימוקים.

ז. פניית חה"כ אלי כהן, יושב ראש הוועדה המיוחדת לדיון בהצעת חוק הרשות
הממשלתית להתחדשות עירונית התשע"ו-2016 בדבר טענת נושא חדש בעת הדיון בהצעת
החוק – לפי סעיף 85 לתקנון הכנסת

היו"ר יואב קיש:

נושא חדש, אלי. פנייתך לדון בנושא חדש בהצעת חוק הרשות הממשלתית להתחדשות
עירונית, לפי סעיף 85. בבקשה.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

אדוני היושב-ראש, בהתייעצות כאן עם היועץ המשפטי, מכיוון שהטוענים לנושא
חדש לא הגיעו אפילו להציג את טענותיהם, אני מבקש לדחות את טענותיהם על הסף.

היו"ר יואב קיש:

זאת אומרת, אין מי שייצג אפילו את - - -

חיים ילין (יש עתיד):

רגע.

היו"ר יואב קיש:

מי זה היה? מי הגיש?

אריאלה מלכה:

אורלי לוי ויעל כהן-פארן.

חיים ילין (יש עתיד):

לא, לא, רגע, שנייה.

היו"ר יואב קיש:

לא, אבל זה לא רוויזיה, אנחנו לא מחויבים פה. אני לפחות רוצה לשמוע במה
מדובר. בוא נשמע.

ארבל אסטרחן:

אז יו"ר הוועדה יגיד מה הטענה שלהם.

איילת נחמיאס ורבין (המחנה הציוני):

חיים, הגשת נושא חדש?

היו"ר יואב קיש:

אני לא רוצה לא לדון בזה.

תומר רוזנר:

אני יכול להגיד על מה הם טענו.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

לא, אבל שיגידו, בבקשה. הגעתי לצורך העניין.

היו"ר יואב קיש:

הנה, חיים, בבקשה. יש לנו נושא חדש מאורלי לוי ויעל פארן. נמצא פה חיים
ילין מהוועדה, הוא רוצה להציג את זה. בבקשה, חיים.

חיים ילין (יש עתיד):

היו שני נושאים שחשבנו שהם נושא חדש. אציין את הנושא הראשון. הנושא הראשון,
שלאורך כל הדרך יושב-ראש הרשות שהייתה צריכה לקום, ובחוק עצמו הוא היה צריך
ללכת בדיוק בנוהל ובחוקי המכרז של מדינת ישראל. זה היה עד הדיון האחרון
שהיה. הגענו לדיון האחרון והם מבקשים פטור ממכרז, דבר שמבחינתנו משנה את כל
התפיסה, משנה את כל החוק, וביקשנו דיון חדש על הנושא הזה.

הנושא השני שהועלה - - -

היו"ר יואב קיש:

לא, אבל אנחנו דנים רק בפטור ממכרז, לא?

חיים ילין (יש עתיד):

בבקשה.

תומר רוזנר:

שני נושאים.

היו"ר יואב קיש:

אה, שני נושאים? אז בבקשה, חיים, מה הנושא השני?

חיים ילין (יש עתיד):

הנושא השני, שלאורך כל הדרך, ושותף גם היושב-ראש אלי יחד אתנו – שלא תבין,
אנחנו פה לא מערבבים כלום, אנחנו לא ממציאים כלום – הוועדה פה זה טיילת.

היו"ר יואב קיש:

כולם קמים, הולכים, נו, מה אעשה? כן, חיים. יש פה הרבה נושאים, ואנשים באים
לנושא אחד.

חיים ילין (יש עתיד):

לא, יש פשוט הצבעות כנראה במקומות אחרים, וכרגיל עליזה בדום מתוח מעמידה את
כלום. טוב, הערת ביניים.

היו"ר יואב קיש:

כן, אני אתך.

חיים ילין (יש עתיד):

הנושא השני זה נושא הקרן. לאורך כל הדרך בחוק היה נושא של הקמת קרן – עזוב
את המימון, קרן – פעם דיברו 2%, פעם דיברו על תקציב. הקרן הזאת הייתה צריכה
להיות ממומנת על-ידי האוצר או על-ידי רמ"י, בצורה זו או אחרת. הגענו לאותו
יום, ואין קרן, פשוט אין קרן.

היו"ר יואב קיש:

אז זה לא נושא חדש - - - נושא.

תומר רוזנר:

הם לא ביקשו על זה נושא חדש.

חיים ילין (יש עתיד):

תקשיב, על זה לא ביקשו, אבל אני אומר לך את רוח הדברים שהייתה. הגענו
להסכמות והכול.

תומר רוזנר:

אבל זה לא נושא הדיון פה.

היו"ר יואב קיש:

טוב.

חיים ילין (יש עתיד):

הנושא החדש זה על פטור ממכרז.

היו"ר יואב קיש:

בבקשה, אלי, תתייחס.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

אתייחס. רק היועץ המשפטי.

תומר רוזנר:

הנושא השני שביקשו עליו נושא חדש - - -

חיים ילין (יש עתיד):

זה הסתייגות.

תומר רוזנר:

כן, כן. הנושא השני שביקשו עליו נושא חדש היה הסעיף שהוסף בהצעת החוק,
ועניינו פטור ממכרז לרשות מקומית שתרצה להקצות קרקע נוספת למתחמים של
התחדשות עירונית. השלטון המקומי ביקש להוסיף את האפשרות שגם הוא יוכל לתת
פטור ממכרז במקרה שצריך להוסיף קרקע נוספת למתחמים להתחדשות עירונית, כמו
למבני ציבור או לדברים כאלה. והטענה הייתה שזה נושא חדש.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

מה אתה חושב בנושא הזה?

יגאל גואטה (ש"ס):

כן, אבל גם משרד הפנים מתנגד לזה, אלי.

היו"ר יואב קיש:

בבקשה, תתייחסו לנושא חדש, אלי.

תומר רוזנר:

לא, משרד הפנים הסכים.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

משרד הפנים הסכים לזה.

יגאל גואטה (ש"ס):

שמה?

תומר רוזנר:

שיהיה פטור ממכרז.

יגאל גואטה (ש"ס):

שמי ייתן את הפטור?

תומר רוזנר:

הרשות המקומית.

יגאל גואטה (ש"ס):

לא, לא.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

בהסכמת שר הפנים. הנוסח שהגיעו אליו זה נוסח שמוסכם עם משרד הפנים.

תומר רוזנר:

ועם השלטון המקומי. לבקשת השלטון המקומי.

יגאל גואטה (ש"ס):

כן, אבל באישור מי?

תומר רוזנר:

באישור שר הפנים.

היו"ר יואב קיש:

אלי, התייחסות לנושא חדש.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

אתייחס לנושא חדש. אתייחס גם לנושא שהעלה חבר הכנסת ילין, לצורך העניין.
אחד, בנושא של הקרן. מה שאומרים, שככלל בחוקים, אין סעיפים תקציביים. וגם
הנוסח הכחול שהגוש לוועדה לא כלל את הקרן.

תומר רוזנר:

נכון.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

אוקיי. אז גם הנוסח הכחול שהוגש לא כלל - - -

יגאל גואטה (ש"ס):

אלי, אבל לאורך כל הדרך דיברנו שבלי הקרן אין חוק.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

נכון.

יגאל גואטה (ש"ס):

על דעתך גם.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

אתה צודק, חבר הכנסת גואטה. לכן זה נושא שאפשר לדון בו במסגרת הסתייגויות
והצבעה ולשנות אותו, אבל לא נושא חדש שמשנה את החוק. זה הדבר הראשון.

חיים ילין (יש עתיד):

בוא נתמקד בנושא החדש, שזה בעצם - - -

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

הנושא השני לגבי מה שאמר חבר הכנסת ילין בנושא של מינוי מנהל הרשות. אומר
משרד הבינוי והשיכון, שהוא רוצה להיות דומיננטי בקביעת מי שיהיה מנהל
הרשות.

היו"ר יואב קיש:

אתה מדבר על המכרז ל - - -

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

כן. ואז הוא אומר: ראו מה היה בחוק רשות החשמל. שבחוק רשות החשמל - - -

היו"ר יואב קיש:

גם אצלך.

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

נכון. אתה מכיר את החוק הזה, כי היית מעורב בו.

שגם שמה נטענה אפשרות לשר לקבוע את הראשון וכן הלאה, מכיוון שהשר יוכל
לעבוד עם אנשים שהו בקטע הזה יותר רוצה. אני אומר שוב: הנושא של אופן מינוי
המנהל היה קבוע בחוק. השאלה אם הוא ימונה במכרז או ימונה בפטור ממכרז זו
סוגיה שצריך להחליט בה, וחברי הכנסת בוועדה ידונו בה, אבל זה לא נושא חדש.

היו"ר יואב קיש:

הבנתי. תודה. איך אנחנו מנהלים את ההצבעה?

יגאל גואטה (ש"ס):

בכל אופן, בשני הנושאים ידונו בוועדה?

אלי כהן (יו"ר הוועדה המיוחדת לדיון בהצעת חוק הרשות הממשלתית להתחדשות
עירונית):

ברור. אגב, דנים בוועדה, יש הסתייגויות - - -

היו"ר יואב קיש:

אוקיי, אנחנו עוברים להצבעה. מי בעד נושא חדש? שירים את ידו. מי בעד. לא מי
נגד, מי בעד. תספרו.

ארבל אסטרחן:

יש כמה נושאים?

תומר רוזנר:

יש שתי הצבעות.

היו"ר יואב קיש:

לא, נושא אחד.

תומר רוזנר:

נתחיל בנושא של הפטור ממכרז למנהל הרשות.

היו"ר יואב קיש:

פטור ממכרז למנהל הרשות, שירים את ידו.

ארבל אסטרחן:

מי בעד שזה נושא חדש?

היו"ר יואב קיש:

שניים. מי נגד? שירים את ידו. בעצם רועי מצביע?

רועי פולקמן (כולנו):

אלי מצביע.

היו"ר יואב קיש:

אלי מצביע.

הצבעה

בעד נושא חדש על פטור ממכרז למנהל הרשות – מיעוט

נגד – רוב

נושא חדש לא נתקבל.

היו"ר יואב קיש:

אוקיי, נדחה בשבעה מול שניים. אין נושא חדש.

ארבל אסטרחן:

הנושא השני?

תומר רוזנר:

נושא חדש בנושא של פטור ממכרז לרשות מקומית.

היו"ר יואב קיש:

נושא שני פטור ממכרז לרשות מקומית. מי בעד? שירים את ידו.

ארבל אסטרחן:

קרקע משלימה?

היו"ר יואב קיש:

לקרקע משלימה. מי נגד?

הצבעה

בעד נושא חדש על פטור ממכרז לרשות מקומית – מיעוט

נגד – רוב

נושא חדש לא נתקבל.

היו"ר יואב קיש:

טוב, נדחה.

קריאה:

מה התוצאה? אפשר לדעת?

היו"ר יואב קיש:

מה התוצאה? שבעה נגד אחד שהיסס.

ארבל אסטרחן:

- - - זה לא נושא חדש.

היו"ר יואב קיש:

לא נושא חדש.

ה. בקשת הממשלה להקדמת הדיון בהצעות החוק הבאות – לפני הקריאה הראשונה:

1. הצעת חוק התכנון והבנייה (תיקון מס' 109), התשע"ו-2016 (מ/1074)

היו"ר יואב קיש:

אנחנו עוברים לבקשות הממשלה להקדמת הדיון בהצעות חוק הבאות. יש לנו את הצעת
חוק התכנון והבנייה. מי מציג? בבקשה.

יגאל גואטה (ש"ס):

אפשר לעבור לסעיף 2? כי אני צריך ללכת.

היו"ר יואב קיש:

תיכף מגיע. זה 2, אנחנו עכשיו ב-1.

יגאל גואטה (ש"ס):

יש לי הצבעה.

היו"ר יואב קיש:

בבקשה, נא להציג את זה.

עמית שטאובר:

הצעת החוק עוסקת בשיפור וייעול הכלים לאכיפת החוק כנגד עברייני הבנייה. היא
מבוססת למעשה על המלצות של צוות שהיה בראשות המשנה ליועץ המשפטי לממשלה ארז
קמיניץ. ההמלצות אומצו גם בהחלטת ממשלה, עובדו לתזכיר, וכרגע הם מגיעים
להצעת חוק. כידוע, עברייני הבנייה לא מחכים לא להחלטות ממשלה ולא להחלטות
הכנסת, הם פועלים ופועלים מהר, ומכאן הדחיפות לקידום ההצעה ולפטור מהנחה
לקריאה ראשונה.

היו"ר יואב קיש:

טוב. אני רוצה להגיד רגע לחברי הוועדה: יש לנו רשימה ארוכה של בקשות של
הממשלה לפטור מחובת הנחה. אני יכול להגיד לכם שאני באופן עקרוני בדרך כלל
מאוד מאוד מסתייג מהעניין הזה. ואני אומר את זה גם לכל המשרדים ונציגיהם
שנמצאים פה.

אבל מצד שני, אני מבין את נקודת הזמן שאנחנו נמצאים. אנחנו למעשה נמצאים
בנקודת זמן, שמה שלא ייסגר בשבוע הקרוב יידחה כארבעה-חמישה חודשים, ואולי
יותר. יש גם תקציב, אני מזכיר לכם, שחוזר אלינו, והכנסת תהיה מאוד עסוקה
בתקציב.

איילת נחמיאס ורבין (המחנה הציוני):

אל תביאו תקציב דו-שנתי, יש לי פתרון.

היו"ר יואב קיש:

ולכן זה יכול להיות אפילו חצי שנה. גם אם זה היה תקציב חד-שנתי, מה שזה לא
יהיה, זה עדיין היה - - -

מכלוף מיקי זוהר (הליכוד):

אנחנו רוצים לעשות תקציב תלת-שנתי.

היו"ר יואב קיש:

ולכן אני רוצה להגיד לכם, שאני בישיבה הזו, באופן יוצא מן הכלל, יותר איענה
לבקשות הממשלה בעניין הזה, ואהיה יותר מוכן לשקול אותן בחיוב. כן, עבדאללה.

עבדאללה אבו מערוף (הרשימה המשותפת):

בוקר טוב, כבוד היושב-ראש. בקשר לחוק הזה, שצריך פטור מחובת הנחה. קודם
כול, זה לא עניין של חודש, חודשיים, שלושה, ארבעה, כמו שכבוד היושב-ראש אמר
שזה נדחה. מה המטרה של החוק הזה? מה שכבודו אמר, שלעניין תכנון ובנייה
ועבירות. המילה עבירות אין לה מקום כאן.

ולכן אני פונה לכל חברי הכנסת, למצפונם הישר ומוחם הישר ולתבונה, שהחוק הזה
עכשיו בהקשר הזה הוא חוק לא בזמנו, חוק המשך למדיניות הלא נכונה – אני לא
רוצה להגיד מילים יותר גסות – של המדינה כלפי הבנייה הלא מוסדרת, לא עניין
שלא חוקית, באוכלוסייה ערבית – הבנייה הלא מוסדרת.

היו"ר יואב קיש:

עבדאללה, אנחנו מתייחסים לא לחוק עצמו.

שולי מועלם-רפאלי (הבית היהודי):

לא כדאי לקחת את הצעת החוק הזאת - - -

עבדאללה אבו מערוף (הרשימה המשותפת):

אני מבקש לא להפריע לי.

היו"ר יואב קיש:

לא מתייחסים - - -

עבדאללה אבו מערוף (הרשימה המשותפת):

אחרי שישנן הבנות, אחרי שחוקק חוק תכנון ובנייה חדש, עם חוק ההסדרים וחוק
התקציב ב-19 בנובמבר 2015, זה היה טוב מאוד, ברכנו על החוק הזה. ולכן מן
הנכון, מן הראוי, מן המוסרי, שהחוק הזה עכשיו לא יחוקק, ניקח פסק זמן, ויש
שיחות, גם עם מינהל התכנון והבנייה, גם עם שר האוצר, גם עם ראש הממשלה.

היו"ר יואב קיש:

טוב.

עבדאללה אבו מערוף (הרשימה המשותפת):

החוק הזה לא במקומו. והוא עוד חוק, הוא עוד עוול, הוא עוד דבר שחור - - -

היו"ר יואב קיש:

אני רוצה לחדד משהו.

עבדאללה אבו מערוף (הרשימה המשותפת):

עם כל הכבוד לממשלה וליועץ המשפטי לממשלה, מי שפורע חוק – בבקשה, אני מבין
שצריך חוק. אבל זה לא בזמן. עוד לא נגמר העניין של הסכמות לפחות, לפחות
קווים חדשים, כוונה טובה, לפחות התחלה של כוונה. ואנחנו בעד. ואנחנו בעד,
דיברנו על זה.

היו"ר יואב קיש:

טוב.

עבדאללה אבו מערוף (הרשימה המשותפת):

לכן אני חושב שהחוק הזה לא במקומו עכשיו, ואם הוא יחכה ארבעה חודשים לא קרה
כלום, אפשר לחוקק את זה בהתחלת המושב הבא. לכן אני פונה אליך בכל האחריות,
שהחוק הזה לא יאושר להנחה.

ישראל אייכלר (יהדות התורה):

אדוני היושב-ראש, אני רוצה לשמוע את זעקת חבר הכנסת עבדאללה. זה חוק נגד
אנשים עניים שמרחיבים דירות או משהו כזה?

עבדאללה אבו מערוף (הרשימה המשותפת):

לא רק.

היו"ר יואב קיש:

אני רוצה להגיד דבר אחד, חברים. אנחנו במקרים הספציפיים פה לא דנים בחוקים
עצמם. עם כל הכבוד, אנחנו לא ועדה שעכשיו מפעילה שיקול דעת בנושא החוק
עצמו. אני מבין שבכל חוק יהיו אי הסכמות.

ישראל אייכלר (יהדות התורה):

השאלה אם גוזרים על העניים - - -

איילת נחמיאס ורבין (המחנה הציוני):

לא, אבל זה לא מדויק. סליחה, מורכבות החוק כן אמורה לבוא לידי ביטוי,
והשאלה אם אתה נותן פטור מחובת הנחה או לא.

ישראל אייכלר (יהדות התורה):

זו השאלה שלי. כתוב פה חוק תכנון ובנייה. אין לי בעיה, אבל אני צריך לדעת.

היו"ר יואב קיש:

נציג הממשלה, אתה יכול לפרט קצת מה אומר החוק?

איילת נחמיאס ורבין (המחנה הציוני):

יואב, זה לא מדויק לגמרי.

עמית שטאובר:

החוק כמובן כולל מספר אדנים. לגבי העניין של עבירות, עבירות חוק התכנון
והבנייה לא נולדו כמובן בתיקון מס' 109.

עבדאללה אבו מערוף (הרשימה המשותפת):

אז על אחת כמה וכמה, מה עכשיו החיפזון לזה?

היו"ר יואב קיש:

לא, אנחנו לא ניכנס לחוק. סליחה, אני עוצר אותך.

מיכל בירן (המחנה הציוני):

אבל, יואב, אם מצדיקים את למה זה דחוף - - -

היו"ר יואב קיש:

הסברתי מלכתחילה.

עבדאללה אבו מערוף (הרשימה המשותפת):

אין הצדקה למה זה דחוף. אין הצדקה בכלל.

היו"ר יואב קיש:

עבדאללה.

איילת נחמיאס ורבין (המחנה הציוני):

יואב, אנחנו לא מצביעים על הכול - - -

עבדאללה אבו מערוף (הרשימה המשותפת):

אין הצדקה לא אנושית, לא מוסרית, לא פוליטית. בכלל אין הצדקה.

היו"ר יואב קיש:

נכון, אבל אני מסביר לך, שהם מבינים - - -

איילת נחמיאס ורבין (המחנה הציוני):

הבנתי את ההסבר. אבל סליחה, יואב, אתה לא יכול - - -

ישראל אייכלר (יהדות התורה):

לא הבנתי את - - -

עבדאללה אבו מערוף (הרשימה המשותפת):

אנחנו מוכנים להתפשר פה ושם, אבל מתי שזה עקרוני מאוד אי-אפשר להתפשר.
אי-אפשר.

ישראל אייכלר (יהדות התורה):

במה עוסק החוק הזה? אנחנו מבקשים קצת הגינות וקצת דו-שיח. צעדים קשים.

היו"ר יואב קיש:

אבל זה יקרה בוועדה, אתה מבין? זה עולה לקריאה ראשונה.

עבדאללה אבו מערוף (הרשימה המשותפת):

מי שעולה להצביע צריך להבין שעכשיו החיפזון לא נכון.

איילת נחמיאס ורבין (המחנה הציוני):

יושב כאן ארבל. שתגיד לנו מה עומד מאחורי העניין הזה של פטור מחובת הנחה.
הרי ממה נפשך - - -

היו"ר יואב קיש:

הוא אמר.

ישראל אייכלר (יהדות התורה):

יואב הסביר יפה מאוד - - - אבל מה החוק אומר?

קריאה:

מה פתאום ארבל?

איילת נחמיאס ורבין (המחנה הציוני):

לא, לא, לא. מה עומד פטור מחובת הנחה מבחינתו של חבר הכנסת? סליחה, הוא
אמור לדון האם החוק חייב לקבל פטור מחובת הנחה בשל איזושהי דחיפות? אותנו
לפחות, לצורך העניין, נניח שהוא לא שכנע. בא יושב-ראש הוועדה ואומר: תראו,
בגלל שהכנס מסתיים ויש לנו עכשיו פגרה של שלושה חודשים, אז עכשיו בואו נאשר
את הכול.

עבדאללה אבו מערוף (הרשימה המשותפת):

וזה לא סיבה. זה לא סיבה.

איילת נחמיאס ורבין (המחנה הציוני):

אז בוא תאשר את הכול כמקשה אחת ושלום על ישראל.

היו"ר יואב קיש:

קודם כול, בחן אחד אחד, ויכול להיות שנאשר את הכול, כן. זה לא יהיה כמקשה
אחת, אבל כל דבר נבחן. ואם המשרדים אומרים שדברים כאלה מתעכבים חצי שנה,
וזו תקלה - - -

ישראל אייכלר (יהדות התורה):

מאשרים את זה לקריאה שנייה ושלישית?

היו"ר יואב קיש:

לא, לקריאה ראשונה.

קריאה:

לקריאה ראשונה, זה העניין.

ישראל אייכלר (יהדות התורה):

אם כך, אדוני היושב-ראש, אני רוצה להגיד לפרוטוקול: אני אתכם בעניין זה שזה
דחוף. אבל אם באמת מה שכתוב פה, שרוצים לתת מאסר לשנה אחת לחבר מוסד תכנון
שהצביע בעד החלטה לאשר תוכנית בניגוד להוראות תוכנית הבנייה שכוחה יפה ממנה
לפי חוק זה – למאסר שנה – בין ראשונה לשנייה אני רוצה - - -

היו"ר יואב קיש:

ברור.

ישראל אייכלר (יהדות התורה):

לא יכול להיות שאדם יישב בבית סוהר - - -

היו"ר יואב קיש:

עבדאללה, החוק לא יעבור ככה. אתה רואה, גם בקואליציה.

קריאה:

אנחנו לא מבקשים פטור מחובת דיון.

היו"ר יואב קיש:

אבל יש פה בקשה של הממשלה לדון בו ולקדם אותו, ואת זה אני מכבד.

עבדאללה אבו מערוף (הרשימה המשותפת):

לא במקומה הבקשה של הממשלה. לא במקומה.

איילת נחמיאס ורבין (המחנה הציוני):

אני רוצה לומר לכם משהו עקרוני.

היו"ר יואב קיש:

ואחרי זה אנחנו עוברים להצבעה.

איילת נחמיאס ורבין (המחנה הציוני):

בסדר. גם אתה וגם חבר הכנסת ביטן ישבתם פה בכיסא הזה ואמרתם לנו: אנחנו
מתנגדים לפטור מחובת הנחה בצורה שיטתית. לעומת זאת, אין שבוע ואין ועדת
כנסת שבו הממשלה לא מביאה, תסלח לי, ערימת חוקים לפטור מחובת הנחה. זה לא
קשור לפגרה, זה לא קשור לתקציב, זה לא קשור לחוק ההסדרים.

היו"ר יואב קיש:

זה לא נכון.

איילת נחמיאס ורבין (המחנה הציוני):

סליחה, כולנו יודעים, אין שבוע שהממשלה הזאת לא עובדת בשיטת מצליח. זה
הכול.

היו"ר יואב קיש:

טוב. אני רוצה להגיד לך שאני בוועדה הזו, כמו שאמרתי בהתחלה, מאוד מקפיד.
אין יותר מקריאה אחת, או שתיים מקסימום. זה לא שיטת מצליח.

איילת נחמיאס ורבין (המחנה הציוני):

זה הרבה. יואב, זה הרבה.

היו"ר יואב קיש:

בסדר, אז אפשר להתווכח על הכמות. דרך אגב, גם הדפתי כמה. אבל אנחנו עוברים
עכשיו להצבעה.

עבדאללה אבו מערוף (הרשימה המשותפת):

אני פונה אישית לכל חברי הכנסת, שישקלו טוב, בהגינות, את ההצבעה על הפטור
מחובת הנחה לחוק הזה.

היו"ר יואב קיש:

עבדאללה, לא להפריע.

מי בעד בקשת הממשלה להקדמת הדיון לקריאה ראשונה בהצעת חוק התכנון והבנייה
(תיקון מס' 109)? שירים את ידו.

עבדאללה אבו מערוף (הרשימה המשותפת):

זה יהיה עוול. כתם שחור עוד פעם.

נורית קורן (הליכוד):

אבל זה רק בקריאה ראשונה.

עבדאללה אבו מערוף (הרשימה המשותפת):

אפילו בקריאה טרומית. עם כל הכבוד לכם - - -

איילת נחמיאס ורבין (המחנה הציוני):

זה עניין עקרוני.

היו"ר יואב קיש:

מי נגד?

איילת נחמיאס ורבין (המחנה הציוני):

נורית, נבחרת להיות חותמת גומי? אני לא.

נורית קורן (הליכוד):

אז אפשר לסדר את החוק בין קריאה - - -

איילת נחמיאס ורבין (המחנה הציוני):

לא, זה לא אישי.

היו"ר יואב קיש:

מי נמנע? אוקיי.

קריאה:

מה החיפזון?

הצבעה

בעד הקדמת הדיון בהצעת חוק התכנון והבנייה (תיקון מס' 109) – רוב

נגד – מיעוט

הקדמת הדיון אושרה.

היו"ר יואב קיש:

בקשת הממשלה התקבלה. התוצאה: 9 נגד 4.

ה.2. הצעת חוק סיוע כלכלי ללומדי תורה נזקקים, התשע"ו-2016 (מ/1075)

היו"ר יואב קיש:

אנחנו עוברים להצעת חוק לסיוע כלכלי ללומדי תורה לנזקקים, התשע"ו-2016. מי
מציג את זה?

שירה אוחיון:

בוקר טוב, שירה אוחיון מהלשכה המשפטית באוצר.

היו"ר יואב קיש:

בבקשה. אני מבקש שתסבירי לנו את הדחיפות.

שירה אוחיון:

הדחיפות מתיישבת עם הנימוק שהצגת בפתח הדברים.

היו"ר יואב קיש:

מה המשמעות בעצם אם הוא לא עובר?

שירה אוחיון:

אנחנו מבקשים בעצם פטור מחובת הנחה בשל הסיכומים הקואליציוניים.

אלעזר שטרן (יש עתיד):

הנה, הנה, שמע, שמע.

היו"ר יואב קיש:

רגע, אני רוצה לשמוע אותך.

מכלוף מיקי זוהר (הליכוד):

אלעזר, אל תהיה נעול עכשיו.

היו"ר יואב קיש:

בבקשה, בו נשמע אותה.

אלעזר שטרן (יש עתיד):

לא, אני מקשיב.

מכלוף מיקי זוהר (הליכוד):

שמעת חרדים. יכול להיות שהם גם צריכים לאכול, גם צריכים לשתות.

היו"ר יואב קיש:

כן, בבקשה. תנו לה לדבר. אלעזר, כבוד.

שירה אוחיון:

בהתאם לסיכומים הקואליציוניים - - -

קריאה:

- - -

שירה אוחיון:

נכון, זו הסיבה. בהתאם לסיכומים הקואליציוניים יש כוונה לקדם את הצעת החוק
מהר ככל הניתן.

היו"ר יואב קיש:

זה ברור. אבל מה המשמעות אם זה לא יקרה חצי שנה?

שירה אוחיון:

החלטת ממשלה מספר 747, שהתקבלה בנובמבר 2015 קבעה שיינתן סיוע כלכלי ללומדי
תורה נזקקים החל מינואר 2015, כלומר לפני שהצעת החוק תקודם. לקח למשרדי
הממשלה זמן עד שהם הצליחו להשיג תיאום - -

איילת נחמיאס ורבין (המחנה הציוני):

עד שהם התאימו את עצמם להסכמים הקואליציוניים.

שירה אוחיון:

- - עד השם הצליחו להשיג תיאום, משרדי המשפטים, החינוך והאוצר.

ישראל אייכלר (יהדות התורה):

הלחם של אנשים עניים הוא לא הסכמים קואליציוניים.

היו"ר יואב קיש:

זאת אומרת, אם זה לא עובר, זה חצי שנה שבהם מתעכב תשלום לאברכים עניים?

שירה אוחיון:

כן.

ישראל אייכלר (יהדות התורה):

זה לא רק אברכים, זה גם לסטודנטים.

היו"ר יואב קיש:

גם סטודנטים, אוקיי. מישהו רוצה להתייחס לזה?

ישראל אייכלר (יהדות התורה):

רק המשפט הזה אני רוצה לומר, אדוני היושב-ראש, שהצעת החוק מדברת על סיוע
כלכלי ללומדי תורה ולסטודנטים נזקקים. זה התיקון.

היו"ר יואב קיש:

אז למה לא מופיע סטודנטים נזקקים?

שירה אוחיון:

איפה? אני לא רואה פה. בשם של הצעת החוק לא מופיעים סטודנטים, סטודנטים לא
מוסדרים בהצעת החוק.

ישראל אייכלר (יהדות התורה):

כן, כן.

שירה אוחיון:

סטודנטים מוסדרים בהחלטת הממשלה, הם מקבלים סיוע כלכלי מכוח המל"ג והוות"ת.

ישראל אייכלר (יהדות התורה):

לא, לא, יש פה בתקציב הזה, הקציבו שליש לסטודנטים עניים.

קריאה:

החלטת הממשלה שקבעה גם את ההסדר הזה בחקיקה וגם את ההסדר של הסטודנטים,
בעצם כרכה את שניהם כחבילה אחת, ועל זה חבר הכנסת אייכלר מדבר.

ישראל אייכלר (יהדות התורה):

בדיוק.

היו"ר יואב קיש:

הבנתי. אוקיי, תודה.

מי בעד בקשת הממשלה להקדמת הדיון - - -

אלעזר שטרן (יש עתיד):

אני רוצה לשאול שאלה.

היו"ר יואב קיש:

שאלתי מי רוצה להתייחס, לא עניתם.

אלעזר שטרן (יש עתיד):

הרמתי את היד.

היו"ר יואב קיש:

לא הרמת.

אלעזר שטרן (יש עתיד):

כן הרמתי.

היו"ר יואב קיש:

בבקשה, נו. פעם הבאה אני – כבר שאלתי, אף אחד לא אמר שרוצים. בבקשה.

אלעזר שטרן (יש עתיד):

מרוב המהירות שצריך להעביר כל כך הרבה החלטות.

היו"ר יואב קיש:

לא, לא. יש לי עד 12:00, הכול בסדר.

אלעזר שטרן (יש עתיד):

אני חושב שיש פה אי בהירות. לא, שיסבירו לנו.

היו"ר יואב קיש:

הסבירו.

אלעזר שטרן (יש עתיד):

ידעתי מראש, והתבקשתי לחוות דעה כבר בסוף השבוע שעבר, אצלנו בתוך הסיעה, על
הנושא של החוק הזה. ואני חשבתי שזה אותו חוק שמדבר גם על הסטודנטים.

היו"ר יואב קיש:

אז הנה, תסיים את ההסבר שלך.

ישראל אייכלר (יהדות התורה):

נכון.

אלעזר שטרן (יש עתיד):

לא, היא אומרת שלא.

היו"ר יואב קיש:

תסיים את ההסבר.

שולי מועלם-רפאלי (הבית היהודי):

הרגע הוא אמר.

אלעזר שטרן (יש עתיד):

למה הדואט הזה?

אורי שיינין:

אני מאגף תקציבים מהלשכה המשפטית.

אלעזר שטרן (יש עתיד):

לא, למה הדואט אני שואל.

היו"ר יואב קיש:

מה זה משנה? אלעזר, נו, הוא התחיל להסביר את זה. אז לא שמעת, הוא ימשיך
עכשיו.

שירה אוחיון:

הוא מדבר על הפן התקציבי.

אורי שיינין:

שירה אוחיון היא מהלשכה המשפטית, היא הציגה את החוק. ואני אורי שיינין,
שאלת שאלה תקציבית בסוף, איפה התקציב של - - -

היו"ר יואב קיש:

יאללה, תמשיך.

אלעזר שטרן (יש עתיד):

לא שאלתי שאלה תקציבית.

היו"ר יואב קיש:

חבר'ה, תמשיכו, נו.

אלעזר שטרן (יש עתיד):

לא שאלתי שאלה תקציבית.

היו"ר יואב קיש:

אעשה סדר, בסדר?

אלעזר שטרן (יש עתיד):

בבקשה.

היו"ר יואב קיש:

ותגיד לי בבקשה, מאגף תקציבים, תגיד לי אם אני מדייק. החלטת הממשלה כרכה גם
אברכים וגם סטודנטים יחדיו.

אורי שיינין:

נכון.

היו"ר יואב קיש:

יצאו לדרך להליכי חקיקה לצורך העניין הזה. ונושא אברכים היה צריך להרים את
החקיקה הספציפית הזו.

אורי שיינין:

נכון.

היו"ר יואב קיש:

הסטודנטים כבר קיבלו את התקציב במסגרת אחרת.

אורי שיינין:

בדיוק.

היו"ר יואב קיש:

אז זה נכון שספציפית כרגע מדובר רק בתקציב לאברכים בחקיקה הזו, אבל זה כחלק
מעסקה שהעבירו לסטודנטים ממקורות אחרים. זה מה שהיה, אוקיי?

אלעזר שטרן (יש עתיד):

ואיזה מסגרת עבור הסטודנטים בדיוק? ידעתי שזה הולך להיות באותו החוק.

היו"ר יואב קיש:

אז הנה.

אלעזר שטרן (יש עתיד):

מה שחבר הכנסת אייכלר אומר פה זה גם מה שידעתי.

היו"ר יואב קיש:

אוקיי, אז הנה, תסביר את זה בבקשה.

אלעזר שטרן (יש עתיד):

אגיד לך את האמת: אתם יוצרים פה עוד פעם - - -

היו"ר יואב קיש:

אז בוא נשמע.

אורי שיינין:

אבל להיפך, במקרה הזה צריך לשים את העובדות על השולחן: הסטודנטים כבר קיבלו
את הכסף שלהם.

אלעזר שטרן (יש עתיד):

איפה?

אורי שיינין:

4,000 הסטודנטים כבר קיבלו את הכסף במל"ג. זה השלב האחרון.

היו"ר יואב קיש:

אנחנו בעצם עושים את השלב הסופי בהסכם של החלטת הממשלה, ומוודאים שהסכומים
שמגיעים גם לאברכים ייכנסו.

שירה אוחיון:

החלטת הממשלה קבעה - - -

היו"ר יואב קיש:

טוב, אני עובר להצבעה. מי בעד בקשת הממשלה להקדמת הדיון בהצעת חוק סיוע
כלכלי ללומדי תורה נזקקים? שירים את ידו. מי נגד? מי נמנע? 1 נמנע.

הצבעה

בעד הקדמת הדיון בהצעת חוק סיוע כלכלי ללומדי תורה נזקקים לפני הקריאה
הראשונה – רוב

נגד – מיעוט

הקדמת הדיון אושרה.

היו"ר יואב קיש:

ניתן פטור לפני הקריאה הראשונה להצעת חוק סיוע כלכלי ללומדי תורה נזקקים.

עבדאללה אבו מערוף (הרשימה המשותפת):

ביקשתי רוויזיה להצבעה ראשונה.

היו"ר יואב קיש:

רוויזיה להצבעה ראשונה? תהיה ב-11:30.

שולי מועלם-רפאלי (הבית היהודי):

אז תעשה 11:15.

היו"ר יואב קיש:

אני לא יכול. 11:30.

ה.6. הצעת חוק השידור הציבורי הישראלי (תיקון מס' 5), התשע"ו-2016 (מ/1078)

היו"ר יואב קיש:

טוב, אנחנו עוברים להצעת חוק השידור הציבורי הישראלי – בקשת הממשלה להקדמת
הדיון בהצעת החוק. בבקשה.

רן שטרית:

שלום. תודה רבה ליושב-ראש הוועדה ולמנהלת הוועדה על ששמו את ההצעה על
סדר-היום. סעיף 92 לחוק השידור הציבורי קובע שיום התחילה של החוק יהיה ב-30
בספטמבר 2016, ובו אמורים להתחיל שידורי התאגיד. נוכח החשש להתמשכות הליכי
הקמת התאגיד הובאה הצעת החוק הזו שתדחה את יום התחילה ל-30 באפריל 2017, עם
מתן הסמכה לשרי התקשורת והאוצר להקדים החל מה-1 בינואר 17' את יום התחילה
בעקבות בקשת מועצת התאגיד.

לאור העובדה שהמועד 30 בספטמבר לתחילת השידורים של תאגיד השידור הישראלי
הוא חל באמצע הפגרה ולא ניתן לחוקק את ההארכה המתבקשת, מתבקש הפטור מחובת
הנחה.

היו"ר יואב קיש:

טוב. אז קודם כול, הנושא הזה, כמו שאתם יודעים, התחיל לעורר המון גלים.
הסיכום שהמשלה מובילה אליו זה שמכיוון שרואים שהתאגיד לא יצליח לעמוד
בפתיחה בלוחות הזמנים, לדחות את הפתיחה, גם גמישות. וחייבים להשלים את
החקיקה בשבוע הקרוב. ולכן בקשת הדחיפות, אני מבין אותה. כן, מי רוצה
להתייחס? איילת, בבקשה, יש לך זכות דיבור, שלוש דקות.

איילת נחמיאס ורבין (המחנה הציוני):

אשתדל אפילו לעשות את זה יותר קצר. תראו, יש פה איזושהי בעיה בסיסית. הנה,
אני אומרת את זה, אנחנו לא יכולים להתנגד לפטור מחובת הנחה הזה. אגב, יואב,
הנה, אפרופו זה, זאת דוגמה מצוינת לפטור מחובת הנחה, בסדר?

היו"ר יואב קיש:

אוקיי. תודה.

איילת נחמיאס ורבין (המחנה הציוני):

זאת המחשה.

אבל אני רוצה להגיד לך: אני ממש ממש ממש - - - אני מציגה את זה פה בוועדת
הכנסת.

היו"ר יואב קיש:

ביטן, זה מפריע. ביטן ורועי, תמשיכו בחוץ, זה מפריע. כן, בבקשה.

יצחק וקנין (ש"ס):

אתם רוצים שאבוא ביניכם?

איילת נחמיאס ורבין (המחנה הציוני):

אני ממש ממש חוששת, שכמו שהממשלה, אותה ממשלה בהרכב מעט שונה - - -

יצחק וקנין (ש"ס):

ממילא אני לא בקדנציה הבאה.

ישראל אייכלר (יהדות התורה):

אמרת את זה לפני 20 שנה.

שולי מועלם-רפאלי (הבית היהודי):

שהוא לא פה בקדנציה הבאה.

היו"ר יואב קיש:

יאללה, נו. איילת, אוקיי.

איילת נחמיאס ורבין (המחנה הציוני):

לא, תקשיב, אפילו לי זה קשה - - -

היו"ר יואב קיש:

שומע. הסכמת שזה טוב לפטור. בבקשה.

איילת נחמיאס ורבין (המחנה הציוני):

הסכמתי, ועדיין אני רוצה להגיד לך משהו. כמו שהממשלה הזו בהרכב מעט שונה
חיסלה את הרפורמה ברשות השידור, אני חוששת שעכשיו הממשלה הזאת הולכת לחיסול
התאגיד. אני רוצה לומר לך, אתה יודע, היית בוועדת הכלכלה שבוע שעבר, כשדנו
– לא היית? כשלחברי חבר הכנסת ביטן נפלט לו, באמת ככה, אתה יודע, מין פליטת
פה: אם יקום התאגיד – וישר עשיתי לזה מגבר - - -

היו"ר יואב קיש:

ביטן, מדברים עליך.

איילת נחמיאס ורבין (המחנה הציוני):

רציתי. כולם חשבו שאני מדמיינת. עכשיו, אני מכירה את דוד ביטן. אתם יודעים
למה הוא מיוחד? כי הוא חבר כנסת שלא ממש ממש מסוגל לשקר. הוא קצת, אתם
יודעים, מעגל פינות. הוא לא יודע לשקר.

היו"ר יואב קיש:

למה, את רומזת שאחרים יודעים?

איילת נחמיאס ורבין (המחנה הציוני):

לא, אני מדברת עליו עכשיו. החמאתי לו, זה לא אומר על אחרים. אני רוצה להגיד
לך, שישר הבנתי שלשם הממשלה מכוונת.

דוד ביטן (הליכוד):

הממשלה לא, ראש הממשלה נגד.

איילת נחמיאס ורבין (המחנה הציוני):

הממשלה מכוונת לשם. ואני רוצה לומר לך יותר מזה.

דוד ביטן (הליכוד):

ראש הממשלה נגד.

איילת נחמיאס ורבין (המחנה הציוני):

ראש הממשלה נגד חוק הבג"צים של יואב קיש.

היו"ר יואב קיש:

הוא באמת היה נגד.

איילת נחמיאס ורבין (המחנה הציוני):

אמרת לי שאני ממציאה.

היו"ר יואב קיש:

לא.

איילת נחמיאס ורבין (המחנה הציוני):

אמרת לי שאני ממציאה.

אני רוצה לומר לכם, תקשיבו לי טוב.

דוד ביטן (הליכוד):

אבל ראש הממשלה יצטרך ללכת לפי הרוב.

איילת נחמיאס ורבין (המחנה הציוני):

פניתי אתמול ליו"ר ועדת הכלכלה, שצריך להגיד: לא הסכים, שוב, מדאגה
לעובדים, ואמרתי לו: תקשיב, עד שהממשלה לא מודיעה שהיא מתנגדת להצעת החוק
של דוד ביטן, שראש הממשלה לא עומד מאחוריה, אנחנו לא דנים בנושא של הארכת
השידור הציבורי.

ואני אומרת לכם: יו"ר ועדת הכלכלה לא קיבל את עמדתי בעניין הזה, אבל אני
רוצה באמת לפנות לכל מי ששכל בקדקודו ולב בחזהו, לא לקדם עכשיו את ההצעה,
עוד פעם לייצר אי ודאות.

היו"ר יואב קיש:

טוב, תודה.

איילת נחמיאס ורבין (המחנה הציוני):

תפסיקו, תרדו משוק התקשורת, ביטן. די.

היו"ר יואב קיש:

טוב, אנחנו עוברים להצבעה על בקשת הממשלה להקדמת - - -

דוד ביטן (הליכוד):

זכותי להגיב.

איילת נחמיאס ורבין (המחנה הציוני):

אמרתי את שמך.

דוד ביטן (הליכוד):

את יודעת למה לא תגיעו לשלטון בחיים?

איילת נחמיאס ורבין (המחנה הציוני):

אתה כל שבוע מסביר לי.

דוד ביטן (הליכוד):

כי אתם כל הזמן מתהפכים לפי - - -

איילת נחמיאס ורבין (המחנה הציוני):

למה?

דוד ביטן (הליכוד):

בהתחלה הייתם בעד לשמור על רשות השידור ולא הייתם בעד תאגיד השידור.

איילת נחמיאס ורבין (המחנה הציוני):

למה? המפלגה הייתה בעד הרפורמה.

דוד ביטן (הליכוד):

ועכשיו פתאום התהפכתם. תקשיבי לי טוב, אתם לעולם לא תצליחו. במקום לשקול
שיקול ציבורי, אתם הולכים לפי - - -

היו"ר יואב קיש:

טוב. ביטן, אנחנו צריכים להצביע.

איילת נחמיאס ורבין (המחנה הציוני):

היינו בעד הרפורמה, שאתם ביטלתם אותה.

היו"ר יואב קיש:

אנחנו מצביעים על בקשת הממשלה להקדמת הדיון בהצעת חוק השידור הציבורי
הישראלי. מי בעד? שירים את ידו.

מרב מיכאלי (המחנה הציוני):

את בעד הקדמה?

איילת נחמיאס ורבין (המחנה הציוני):

כן. כי אין ברירה.

היו"ר יואב קיש:

ביטן. מי נגד? אחד. מי נמנע?

מרב מיכאלי (המחנה הציוני):

אני.

הצבעה

בעד ההצעה להקדים את הדיון בהצעת חוק השידור הציבורי הישראלי – רוב

נגד – מיעוט

נמנעים – 1

ההצעה אושרה.

היו"ר יואב קיש:

אחד. אוקיי, ההצעה התקבלה: 7, 1, 1. הצעת חוק השידור הציבורי הישראלי קיבל
פטור לקריאה ראשונה.

ו. המלצה לבחירת ממלא מקום ליושב-ראש הכנסת בעת העדרו מן הכנסת

היו"ר יואב קיש:

טוב, נמצאת אתנו ירדנה. אנחנו עוברים להמלצה לבחירת ממלא מקום ליושב-ראש
הכנסת בעת היעדרו מהכנסת.

קריאה:

מה זה?

מזכירת הכנסת ירדנה מלר-הורוביץ:

הוא יוצא לחופש. אז צריך למנות ממלא מקום אחד מהסגנים.

היו"ר יואב קיש:

אחזור אחרי זה. אוקיי, בבקשה.

מזכירת הכנסת ירדנה מלר-הורוביץ:

מדובר בשלוש תקופות. קודם כול, בסוף השבוע הכנסת יוצאת לפגרה, יוצא
היושב-ראש מהארץ ב-4 באוגוסט, הוא חוזר ב-12 באוגוסט. ולאחר מכן הוא עתיד
לצאת שוב את גבולות המדינה ב-31 באוגוסט ולחזור ב-13 בספטמבר. זה החופשות,
והוא מבקש, צריכים לקבוע ממלא מקום. הוא מודה לך שתכנס את הוועדה, והוא
מבקש שממלא המקום בעת היעדרו בתקופות האמורות יהיה סגן יושב-ראש הכנסת חבר
הכנסת יצחק וקנין. זו בקשה אחת.

הבקשה השנייה היא: במהלך חודש ספטמבר, בין ה-14 בספטמבר, וארבעה ימים, עד
ה-18 בספטמבר, יש כנס ראשי פרלמנטים בשטרסבורג. היושב-ראש ייצא מהארץ,
ומבקש מילוי מקום בתקופה האמורה, את סגנית היושב-ראש חברת הכנסת טלי
פלוסקוב. אודה לכם שתאשרו את הבקשות.

עבדאללה אבו מערוף (הרשימה המשותפת):

אז טלי פלוסקוב ויצחק וקנין, כן?

היו"ר יואב קיש:

תודה. כן. אני קורא את שתי הבקשות להצבעה ביחד - -

עבדאללה אבו מערוף (הרשימה המשותפת):

מתי שאתם רוצים שתהיה - - - אתם יודעים לעשות - - -

היו"ר יואב קיש:

וקנין ופלוסקוב, לפי לוחות הזמנים, כפי שהיה. מי בעד? שירים את ידו. מי
נגד? מי נמנע?

הצבעה

בעד ההמלצה לבחירת ממלא מקום ליושב-ראש הכנסת בעת העדרו מן הכנסת – פה אחד

ההמלצה אושרה.

היו"ר יואב קיש:

פה אחד.

היו"ר יואב קיש:

אני רוצה רגע את ניסן לגבי הנושא החדש. איפה ניסן?

אלעזר שטרן (הייעוץ המשפטי):

הוא באמצע דיון.

היו"ר יואב קיש:

אבל נראה לי שכדאי שגם ניסן יבוא לפה. אז תביא את ניסן לפה עכשיו.

טוב, בבקשה, אנחנו מדברים על – איפה הנושא החדש?

חברים אני עושה ככה: סדר-היום הוא כזה: אנחנו עכשיו מטפלים בנושא חדש של
ועדת החוקה. נסיים להצביע על זה, אנחנו יוצאים להפסקה של כרבע שעה לטובת
ההקמה של ועדת צדק חלוקתי ושוויון חברתי. ונחזור לפה ב-11:15 להמשך הדיון.
אז בבקשה.

טוב, אז אנחנו ממשיכים עם בקשת הממשלה: הצעת חוק המכר. מי זה חוק המכר?

קריאה:

משרד השיכון.

היו"ר יואב קיש:

משרד השיכון.

איילת נחמיאס ורבין (המחנה הציוני):

אה, חזרנו לפטורים?

היו"ר יואב קיש:

חזרנו לפטורים. משרד השיכון נמצאים פה? לא. לא נמצאים? לא.

ה.3. הצעת חוק לעידוד השקעה באנרגיות מתחדשות (הטבות מס בשל הפקת חשמל
מאנרגיה מתחדשת – הוראת שעה), התשע"ו-2016 (מ/1076)

היו"ר יואב קיש:

משרד האנרגיה, בבקשה: הצעת חוק לעידוד השקעה באנרגיות מתחדשות. בבקשה.

משולם ברוך:

רשות המיסים, ברשותך, משולם ברוך.

איילת נחמיאס ורבין (המחנה הציוני):

סליחה, אני כמו עבדאללה.

היו"ר יואב קיש:

איילת.

איילת נחמיאס ורבין (המחנה הציוני):

לא, אבל אי-אפשר ככה.

היו"ר יואב קיש:

אז תגידי לי, אטפל ברעש. לסגור את הדלתות ולשמור על שקט. בבקשה.

משולם ברוך:

הצעת החוק הזאת בעצם באה בעקבות רשימה ארוכה של החלטות ממשלה, ליתן הטבות
מס והקלות ליצרנים ביתיים שמשקיעים באנרגיה מתחדשת, ומקימים מתקנים
פוטו-וולטאיים וטורבינות רוח על הגג שלהם. הם מייצרים חשמל ומוכרים את
העודפים לרשת החשמל, זה אומר לחברת החשמל. בהצעה הזאת יש יתרונות מאוד מאוד
משמעותיים. אני יכול למנות את צמצום - - -

היו"ר יואב קיש:

לא, אתה מסביר למה זה דחוף. זה הכול.

משולם ברוך:

למה זה דחוף? אני מסביר. יש הרבה מאוד אנשים שהתחברו, ועדיין לא מוכרים
חשמל. יש ועדי בתים שכבר רכשו - - -

היו"ר יואב קיש:

סליחה רגע. ניסן, רצינו לדון בזה, קארין הגיעה לפה, לא היית פה, אנחנו
ב-11:00 צריכים לסיים. אני מתנצל, דחינו את זה ל-11:30. סליחה. התקשרתי
אליך, רציתי שתבוא, ביקשתי שתהיה פה ב-10:45. קארין באה, עזבה ועדה, חיכינו
חמש דקות. בבקשה. לא, קארין הלכה.

ניסן סלומינסקי (יו"ר ועדת החוקה, חוק ומשפט):

- - - את מבקר המדינה ב-11:30.

היו"ר יואב קיש:

אז 11:15. תהיה פה ב-11:15.

משולם ברוך:

שוב, בקצרה, אסביר את הדחיפות. יש הרבה ועדי בתים ויצרנים פרטיים שכבר
התקינו את המערכות, ולא התחילו להפיק חשמל, מכיוון שצריכים להירשם גם ברשות
המיסים, לפתוח תיק במע"מ, לפתוח תיק במס הכנסה, לנהל ספרים. ולכן הם עדיין
ממתינים לקבל ערימה של פטורים.

היו"ר יואב קיש:

אוקיי. תודה. זה סך הכול הצעה טובה, שתעזור לאזרחים, אני לא רואה סיבה
למנוע את הקידום שלה. אתה רוצה להתייחס?

אוקיי, מי בעד בקשת הממשלה להקדמת הדיון בחוק לעידוד השקעות באנרגיות
מתחדשות? שירים את ידו. שטרן, אתה בעד? נמנע. 7 בעד. מי נגד? אין. מי נמנע?
1, שטרן.

הצבעה

בעד הקדמת הדיון בהצעת חוק לעידוד השקעה באנרגיות מתחדשות – רוב

נגד – מיעוט

נמנעים – 1

הקדמת הדיון אושרה.

היו"ר יואב קיש:

אוקיי, התקבל. בקשת הממשלה לפטור מקריאה ראשונה לחוק לעידוד השקעה באנרגיות
מתחדשות התקבל.

תודה. נעצור כרגע. נשאר לנו ב-11:15 להתכנס שוב.

דוד ביטן (הליכוד):

אני צריך ללכת.

ד. הקמת ועדה משותפת של ועדת הכנסת וועדת החוקה, חוק ומשפט לדיון בהצעת חוק
מימון מפלגות (תיקון – הגדרת גוף פעיל בבחירות), התשע"ו-2016 (פ/2785/20),
של חה"כ יואב קיש

היו"ר יואב קיש:

אני רק רוצה להגיד: הייתה את הבקשה – מרב, אתם צריכים לסגור עם המשותפת, יש
ארבעה חברים.

דוד ביטן (הליכוד):

על מה אתה מדבר?

היו"ר יואב קיש:

תקשיבי, הוועדה המשותפת של חוקה וכנסת – להגדיל אותה?

דוד ביטן (הליכוד):

להגדיל אותה ל-16: 9 יהיו מהקואליציה, 7 מהאופוזיציה.

היו"ר יואב קיש:

בסדר, אין לי בעיה.

דוד ביטן (הליכוד):

ואז זה מסתדר.

היו"ר יואב קיש:

אוקיי. 9-7.

דוד ביטן (הליכוד):

תכניס אותי לוועדה.

היו"ר יואב קיש:

אתה בוועדה.

עבדאללה אבו מערוף (הרשימה המשותפת):

יואב, אז אנחנו שניים, אני ואוסאמה.

היו"ר יואב קיש:

אוקיי, אטפל בזה, אתה ואוסאמה.

דוד ביטן (הליכוד):

הנושא הזה של הרחבת ועדות - - -

היו"ר יואב קיש:

הוא לא על סדר-היום.

דוד ביטן (הליכוד):

בסדר, אז תכניס את זה לישיבה. מתי הישיבה מתכנסת?

היו"ר יואב קיש:

מחר אפשר? זה דחוף? מחר.

איילת נחמיאס ורבין (המחנה הציוני):

רגע, יואב, למה לא לדיון במה שביקשנו - - -

היו"ר יואב קיש:

אנחנו עושים הפסקה. אני לא נועל, הפסקה, מ-11:00 עד 11:15, כדי שכולנו נוכל
לכבד את פתיחת הוועדה החדשה של היושב-ראש מיקי זוהר.

(הישיבה נפסקה בשעה 10:54 ונתחדשה בשעה 11:25.)

ט. פניית יו״ר ועדת החוקה, חוק ומשפט בדבר טענת נושא חדש בהצעת חוק נציבות
תלונות הציבור על מייצגי המדינה בערכאות, התשע״ו-2016 (מ/1040) ובהצעת חוק
נציבות ביקורת על מערך התביעה וייצוג המדינה בערכאות, התשע״ו-2016
(פ/2136), של חה״כ ציפי לבני

היו"ר יואב קיש:

טוב, אנחנו פותחים את הדיון. יש לנו פניית יו"ר ועדת החוקה, חוק ומשפט בדבר
טענת נושא חדש בהצעת חוק נציבות תלונות הציבור על מייצגי המדינה בערכאות,
התשע"ו-2016, ובהצעת חוק נציבות ביקורת על מערך התביעה וייצוג המדינה
בערכאות, של חברת הכנסת ציפי לבני.

הדיון הוא בהכנת הצעות החוק לקריאה שנייה ושלישית. במהלך הדיונים טענה חברת
הכנסת קארין אלהרר, שנמצאת פה אתנו, כי מדובר בנושא חדש, שכן הקמת גוף חדש
במשרד מבקר המדינה נמצא בתחום סמכותה של הוועדה לענייני ביקורת המדינה.

ניסן, אנחנו מתחילים. אז אני מציע שנשמע מקארין את טענתה. אתה תשיב לה.
נשמע את היועץ המשפטי, ואז נראה איך אנחנו מתקדמים. בבקשה.

יעל גרמן (יש עתיד):

אני גם מבקשת את רשות הדיבור.

היו"ר יואב קיש:

גם חברת הכנסת גרמן תדבר. בבקשה, קארין.

קארין אלהרר (יו"ר הוועדה לענייני ביקורת המדינה):

טוב, תודה רבה, אדוני היושב-ראש. אני רוצה לומר: הנושא הזה של חוק הנבת"מ
עלה לדיונים גם בוועדה לביקורת המדינה כרעיון וגם בוועדה החוקה. וכשהגיעה
הצעת החוק הממשלתית וצורפה להצעת החוק של חברת הכנסת לבני, קיימנו דיון
בוועדת הכנסת, בזמנו בראשותו של חבר הכנסת דוד ביטן, לגבי לאן תלך הצעת
החוק ומי ידון בה. בדיון שנערך הובהר שמדובר בנושא שהוא לא של הוועדה
לביקורת המדינה. יחד עם זאת הובהר, שככל שהדבר יידרש, תהיה התייעצות עם
היועצים המשפטיים של הוועדה לענייני ביקורת המדינה.

עכשיו, ראה, אדוני, בהכנה לקראת הקריאה השנייה והשלישית, בעצם לקראת הדיון
שהתקיים היום בבוקר, הוסף סעיף 28 לחוק. סעיף 28 מדבר על כך שיוקם אגף חדש
במבקר המדינה, שם תהיה הביקורת המערכתית על המייצגים.

עכשיו, אני רוצה לומר, אדוני, הוועדה המוסמכת לענייני מבקר המדינה היא
הוועדה לענייני ביקורת המדינה. זה שמוקם אגף חדש, גם אם לא נדרש תיקון
חקיקה בחוק מבקר המדינה, עצם העובדה שמוקם אגף חדש, הרי שמדובר בעניין של
הוועדה לביקורת המדינה.

ואומר: זה לא נושא שכותבים אותו במחטף דקה לפני ההצבעה לקריאה שנייה
ושלישית. זה דבר שצריך לדון בו דיון מעמיק, האם בכלל יש צורך בהקמת הגוף
החדש הזה בתוך מבקר המדינה? האם בכלל יכול להיות שמבקר המדינה כבר עושה את
מלאכתו נאמנה, ולא צריך להוסיף עוד תקנים ועוד אנשים?

אני לא מצליחה להבין, איך קורה הדבר הזה שמקיימים את הדיון, אני שומעת
מהודעות לתקשורת שזימנו את מבקר המדינה לדיון בוועדת החוקה. יושבת כאן
מזכירת הכנסת – גברתי תאמר האם נהוג בדרך כלל שמזמינים את מבקר המדינה
לוועדות אחרות?

היו"ר יואב קיש:

אני רק רוצה לדייק, כי שמעתי היטב את כל מה שאת אומרת. אנחנו דנים לא
במהותה של הוספה או לא – האם זה נושא חדש או לא?

קארין אלהרר (יו"ר הוועדה לענייני ביקורת המדינה):

זה נושא חדש, לא עלה בעבר.

היו"ר יואב קיש:

לזה אני מבקש למקד את העניין, ולא האם ראוי, לא ראוי? הגיע המבקר, לא הגיע?
אני לא נכנס לזה בכלל.

קארין אלהרר (יו"ר הוועדה לענייני ביקורת המדינה):

אדוני, בכל הכבוד, מדובר בנושא חדש שלא היה קודם.

היו"ר יואב קיש:

אוקיי.

קארין אלהרר (יו"ר הוועדה לענייני ביקורת המדינה):

הנציבות שרצתה לקום קודם על-פי החוק הייתה נציבות חיצונית למייצגים.

היו"ר יואב קיש:

תיכף, ניסן, תקבל את זכות הדיבור. נא לסיים.

קארין אלהרר (יו"ר הוועדה לענייני ביקורת המדינה):

אני מסיימת, אדוני. הנציבות הייתה אמור להיות חיצונית, במתכונת כפי שהייתה
על-ידי כבוד השופטת הילה גרסטל. כרגע זה קיבל תפנית חדשה בעלילה. אני חושבת
שראוי לקיים דיון מעמיק בנושא הזה.

היו"ר יואב קיש:

אוקיי. ניסן, בבקשה.

ניסן סלומינסקי (יו"ר ועדת החוקה, חוק ומשפט):

אדוני היושב-ראש, הצעת החוק הזו מכילה שני אלמנטים: הנושא של בקרה על
תביעות פרטניות ועל הנושא המערכתי. וקיימנו הרבה מאוד דיונים, אין-ספור
דיונים. הנושא הפרטני מקבל את ביטויו בחוק. הנושא המערכתי, אמרתי מהתחלת
הישיבות שהנושא המערכתי, שהוא להערכתי המרכזי, לא בא לידי ביטוי ממצה בחוק,
ואם אנחנו רציניים צריכים לתת לו גיבוי הרבה יותר גדול.

ואמרנו, יכולות להיות כמה אפשרויות. אפשרות אחת, לתגבר את הבקרות הפנימיות
בכל משרד. אפשרות שנייה, להקים כאילו נציב על המערכתי, ואז יהיה לנו כאן
בלגן שלם, יהיה נציב, נציב ונציב. או דבר פשוט, מאחר שזה מבקר המדינה, והוא
בין כה וכה רשאי לעשות. ואנחנו לא משנים שום חוק, שום דבר בחוק מבקר
המדינה, לכן זה בכלל לא קשור לוועדה לביקורת המדינה.

מה שכן, ביקשתי ממנו, אמרתי: אם אתה יכול לעשות ביקורת אינטנסיבית יותר,
מעין מה שאולי הוא עושה – לכן אני אומר: זה לא נושא חדש.

היו"ר יואב קיש:

השאלה, מה שאני מנסה עוד פעם להבין, האם הנושא הזה עלה או לא עלה בדיונים?

יעל גרמן (יש עתיד):

אף דיון, אף פסיק.

היו"ר יואב קיש:

רגע, אני מקשיב לו, את תדברי בזמנך.

ניסן סלומינסקי (יו"ר ועדת החוקה, חוק ומשפט):

הנושא המרכזי זה הנושא המערכתי. אליו צריכים לתת פתרונות. הוועדה, זה
תפקידה, למצוא פתרונות. אז אמרתי, היו שלוש או ארבע אפשרויות, שאני בסוף
לוקח את האפשרות הזאת, כי אני חושב שהיא הכי טובה. ודרך אגב, היא מקובלת
כמעט על כולם, כולל האופוזיציה. זאת אומרת, לא היה על זה מחלוקת אפילו.

היו"ר יואב קיש:

הבנתי.

ניסן סלומינסקי (יו"ר ועדת החוקה, חוק ומשפט):

ולכן זה לא נושא חדש. הנושא המערכתי הוא הנושא, והוא קיים, ועליו דנים כל
הזמן. מה הפתרונות למערכתי? אתה יכול לתת פתרון מספר אחת, שתיים או שלוש,
ואנחנו עושים אותם.

היו"ר יואב קיש:

הבנתי. היועץ המשפטי, בבקשה, אני רוצה לשמוע אותו.

אלעזר שטרן (יועץ משפטי, ועדת החוקה, חוק ומשפט):

אני חושב גם כן שמבחינה מקצועית לא מדובר בנושא חדש, כיוון ששוב לב הנושא
פה הוא הסוגיה של איזה פתרון נותנים לפן הביקורת המערכתית. בהצעת החוק
הפרטית של חברת הכנסת לבני ניתן סוג אחד של פתרון, שזה יהיה מודל מאוחד, של
נציב מאוחד, שבודק פרטני ומערכתי. בהצעת החוק הממשלתית ניתן פתרון אחר, של
גופים נפרדים, של נציב פרטני ושל ביקורת פנימית.

עכשיו מוצעת פשוט הצעת פתרון שלישית, אבל הנושא עצמו של ביקורת מערכתית הוא
לא נושא חדש. הוא נושא שנמצא בהצעת החוק הממשלתית, הוא נושא שנמצא בהצעת
החוק הפרטית, פשוט מצעים פתרון אחר. פתרון אחר לא הופך את הנושא להיות נושא
חדש.

קארין אלהרר (יו"ר הוועדה לענייני ביקורת המדינה):

אני מבקשת להגיב.

היו"ר יואב קיש:

תקבלי בסוף. חברת הכנסת גרמן, בבקשה.

יעל גרמן (יש עתיד):

אנחנו מקיימים דיונים רבים בוועדת החוקה על הנציבות, באמת דיונים טיעונים.
וצדק באמת אלעזר שטרן, היועץ המשפטי שלנו, כשהוא אמר שישנם מספר פתרונות,
ישנן מספר הצעות. באף אחד מהדיונים האלה, רבים מאוד, לא עלתה ההצעה הזו, לא
דוברה, לא ברמז ולא במפורש.

אני סבורה שברגע שמעלים רעיון כזה – היו רעיונות אחרים, וציין אלעזר בצדק:
היה רעיון שנאחד את הביקורת הפרטנית ואת הביקורת המערכתית, היה רעיון
שהביקורת המערכתית תיכנס לתוך משרד המשפטים. לא היה רעיון שהביקורת
המערכתית תהיה אצל מבקר המדינה.

אני חושבת שזה נושא חדש בכל מובן.

היו"ר יואב קיש:

אם אני מבין נכון, הייתה בעיה, חשבו על מספר פתרונות. זאת אומרת, הנושא
כנושא עלה ברמה העקרונית, הפתרון הספציפי דרך מבקר המדינה לא עלה. זה מה
שהבנתי.

יעל גרמן (יש עתיד):

לא, לא, אז אני מבקשת לדייק.

היו"ר יואב קיש:

אז בבקשה.

יעל גרמן (יש עתיד):

לא, הנושא בכלל לא עלה, מפני שעד היום, ואני לא יודעת כמה ישיבות וכמה שעות
הקדשנו, אבל רבות מאוד, ובמרביתן נוכחתי, עד היום דיברנו אך ורק על הביקורת
הפרטנית. לא התחלנו בכלל לדבר על הביקורת המערכתית. היא לא הייתה על
השולחן, לא נדונה. זה היה ברקע, הייתה ההצעה, בהצעה היו הצעות כאלה ואחרות.
לא דנו אפילו פעם אחת בביקורת המערכתית, ובוודאי שלא דנו באפשרות שזה יהיה
אצל מבקר המדינה. להערכתי זה פר אקסלנס נושא חדש, שלא עלה, לא הועלה ולא
הוזכר.

היו"ר יואב קיש:

טוב. מרב.

מרב מיכאלי (המחנה הציוני):

תודה רבה, אדוני. למיטב הבנתי, אני מנסה פשוט להשיג את חברותי בוועדת
החוקה, אבל ממה שאני מבינה הן שותפות לעמדת חברותי מהאופוזיציה, גם חברת
הכנסת גרמן שהיא חברה בוועדת החוקה, וגם חברת הכנסת קארין אלהרר שהיא
יושבת-ראש הוועדה לביקורת המדינה.

ניסן סלומינסקי (יו"ר ועדת החוקה, חוק ומשפט):

אני לא חושב שזה נכון.

מרב מיכאלי (המחנה הציוני):

אז אני מנסה בכל הכוח.

ניסן סלומינסקי (יו"ר ועדת החוקה, חוק ומשפט):

אני לא חושב, כי ציפי התבטאה, ציפי דיברה בישיבה, והיא אמרה שההיפך, היא לא
שוללת, היא חושבת שזה הפתרון היותר טוב.

יעל גרמן (יש עתיד):

לא, היא לא אמרה את זה.

ניסן סלומינסקי (יו"ר ועדת החוקה, חוק ומשפט):

ודאי שהיא אמרה.

יעל גרמן (יש עתיד):

אני מצטערת, זה פשוט לא נכון.

ניסן סלומינסקי (יו"ר ועדת החוקה, חוק ומשפט):

מי עוד מהחברים? ציפי ודאי שהתבטאה ואמרה את זה.

יעל גרמן (יש עתיד):

ציפי אמרה שאם החוק הזה נשאר כפי שהוא זה חוק שלא ראוי.

ניסן סלומינסקי (יו"ר ועדת החוקה, חוק ומשפט):

משהו אחר. זה קשור לשיקול דעת, זה לא קשור לנושא.

יעל גרמן (יש עתיד):

אבל ודאי שזה קשור.

ניסן סלומינסקי (יו"ר ועדת החוקה, חוק ומשפט):

מה זה קשור למבקר המדינה?

היו"ר יואב קיש:

טוב, חברים, אני רוצה רגע לסכם את הדיון, לפחות לפי מה שכרגע על הפרק.
ניסן, חברת הכנסת גרמן, אנחנו דנים בנושא של חוק כמובן מאוד רגיש ומשמעותי,
שנכנס לו סעיף התייחסות לביקורת המערכתית, וסעיף שמתייחס לנושא מבקר המדינה
בעניין.

ניסן, הנושא כבעיה הוצג אצלך. זאת אומרת, זה שחייב להיות נושא הביקורת
המערכתית מן הסתם הוצג ועלו הפתרונות.

ניסן סלומינסקי (יו"ר ועדת החוקה, חוק ומשפט):

ודאי. זה לב העניין.

יעל גרמן (יש עתיד):

לא, זה לא הוצג, אני מצטערת מאוד. מכיוון שהייתי בכל הישיבות, הנושא לא עלה
על סדר-היום.

היו"ר יואב קיש:

אחדד את התשובה: הביקורת המערכתית כביקורת, וכך שצריך למצוא לזה פתרון,
הוצג.

יעל גרמן (יש עתיד):

לא.

ניסן סלומינסקי (יו"ר ועדת החוקה, חוק ומשפט):

ודאי.

היו"ר יואב קיש:

אבל זה גם אמר היועץ המשפטי, חברת הכנסת גרמן.

אלעזר שטרן (יועץ משפטי, ועדת החוקה, חוק ומשפט):

צריך להבדיל בין שני דברים.

ניסן סלומינסקי (יו"ר ועדת החוקה, חוק ומשפט):

מה, הוא לא מופיע בחוק?

יעל גרמן (יש עתיד):

מופיע בחוק, לא נדון בוועדה.

עבדאללה אבו מערוף (הרשימה המשותפת):

כבוד היושב-ראש, ציפי לבני הגיעה, אני חושב שנשמע ממנה.

אלעזר שטרן (יועץ משפטי, ועדת החוקה, חוק ומשפט):

זה נמצא בהצעת החוק, עוד לא התחלנו לדון בכך.

יעל גרמן (יש עתיד):

לא היה אפילו דיון אחד.

היו"ר יואב קיש:

חברת הכנסת ציפי לבני, מכיוון שזה חוק שלך, את רוצה להתייחס לנושא או לא?

אלעזר שטרן (יועץ משפטי, ועדת החוקה, חוק ומשפט):

הנושא של ביקורת מערכתית נמצא בשתי הצעות החוק, ולכן זה לא יכול להיות נושא
חדש.

יעל גרמן (יש עתיד):

אבל זה לא עלה בדיון.

אלעזר שטרן (יועץ משפטי, ועדת החוקה, חוק ומשפט):

עוד לא הספיקו לדון על זה, אבל זה נמצא.

יעל גרמן (יש עתיד):

שמעת? לא הספיקו עדיין לדון בזה.

אלעזר שטרן (יועץ משפטי, ועדת החוקה, חוק ומשפט):

אבל זה מונח לפתחה של הוועדה, זה לא חדש.

היו"ר יואב קיש:

לא יעזור דיון ביניים פה. לפני שאנחנו הולכים להצבעה, מכיוון שהגיעה חברת
הכנסת ציפי לבני, ובין השאר החוק הוא חוק ממשלתי שמוצמד אליו החוק שלך, אני
רוצה רגע לחדד את הנושא ואשמח לשמוע גם את התייחסותך. מדובר בבקשה של נושא
חדש, שמדבר על כך שהביקורת המערכתית למעשה נכנסה בעניין הזה כסעיף שבו מבקר
המדינה יטפל.

ציפי לבני (המחנה הציוני):

אני מכירה את הנושא, אבל יש לי שאלה קצת טכנית: האם יש אפשרות לקיים את
הדיון הזה כאן אחרי – איפה ניסן? ניסן כאן? אני חושבת שזה יהיה הרבה יותר
נכון, אני מציעה שנתקדם בוועדת החוקה.

ניסן סלומינסקי (יו"ר ועדת החוקה, חוק ומשפט):

מה זה? המבקר יושב ומחכה למטה.

ציפי לבני (המחנה הציוני):

בסדר, המבקר יכול להגיע ולדבר כרגע, אנחנו עוד לא מצביעים על הנושא החדש.

ניסן סלומינסקי (יו"ר ועדת החוקה, חוק ומשפט):

לא, ודאי, אבל אם זה נושא חדש, אז כל החוק הזה מתפרק.

ציפי לבני (המחנה הציוני):

ניסן, אני מציעה משהו שאני חושבת שהוא לטובת העניין, אם אנחנו רוצים שהחוק
יעבור. המבקר הגיע, הוא יכול לומר את דברו, עוד בלי קשר לשאלה כאן. לאחר
מכן נדון בסעיפים נוספים שעדיין לא פתרנו אותם, שהם מאוד רלוונטיים גם
לדיון כאן, ולאחר מכן נחליט האם אנחנו מעלים להצבעה כאן את הנושא חדש או
לא?

ניסן סלומינסקי (יו"ר ועדת החוקה, חוק ומשפט):

אבל זה משהו אחר.

היו"ר יואב קיש:

לא, אי-אפשר.

ציפי לבני (המחנה הציוני):

אני חושבת שזאת הצעה שלי לטובת העניין. אני חושבת שניסן מבין על מה אני
מדברת.

ניסן סלומינסקי (יו"ר ועדת החוקה, חוק ומשפט):

ציפי, את אומרת משהו שכאילו אם לא נקבל את העמדה שלך או של מישהו אחר, כי
יש מחלוקת גם אצלכם בנושא אחר לגמרי, אז תטענו נושא חדש.

ציפי לבני (המחנה הציוני):

אתה יודע מה? אז אני בדעה שזה נושא חדש.

ניסן סלומינסקי (יו"ר ועדת החוקה, חוק ומשפט):

זה לא הוגן.

יעל גרמן (יש עתיד):

אני מבקשת את חוות דעתה של ארבל.

מרב מיכאלי (המחנה הציוני):

רגע, אני רוצה להבהיר משהו. קודם כול, נטען כבר שזה נושא חדש. עכשיו, נושא
חדש לא מאפשר להמשיך לדון בנושא הזה הספציפי.

אלעזר שטרן (יועץ משפטי, ועדת החוקה, חוק ומשפט):

לא מאפשר לסיים.

ניסן סלומינסקי (יו"ר ועדת החוקה, חוק ומשפט):

אפשר. אפשר לדון ולקיים - - -

אלעזר שטרן (יועץ משפטי, ועדת החוקה, חוק ומשפט):

לא מאפשר לסיים. אפשר להמשיך לדון.

היו"ר יואב קיש:

לא, נלך להצבעה.

יעל גרמן (יש עתיד):

אני רוצה לשמוע את חוות דעתה של היועצת המשפטית.

מרב מיכאלי (המחנה הציוני):

סליחה שנייה. רגע, אדוני, אם נאפשר, אז מה זה משנה?

יעל גרמן (יש עתיד):

אני לא רוצה להפריע לה. אני מבקשת לאחר מכן עוד הערה אחת.

מרב מיכאלי (המחנה הציוני):

אם ככה, אני לא רואה למה לא לקבל את התשובה הזאת. הרי לכנס את ועדת הכנסת
ולהצביע על נושא חדש אתה תמיד יכול. אבל אם אפשר לקיים דיון ענייני
בוועדת - - -

ניסן סלומינסקי (יו"ר ועדת החוקה, חוק ומשפט):

אסביר. היום זה היום האחרון של המושב.

היו"ר יואב קיש:

נכון. ניסן, לא, אנחנו מסיימים עכשיו והולכים להצבעה.

מרב מיכאלי (המחנה הציוני):

היום, היום. מה זה משנה? נמשיך את הדיון היום.

היו"ר יואב קיש:

מרב, אסביר לכם מה הולך להיות. דרך אגב, לשאלת חברת הכנסת גרמן, היועצת
המשפטית ארבל אמרה פה בצורה מפורשת, שאין פה דעות שונות בין היועצים
המשפטיים, הדעה של היועץ המשפטי של ועדת החוקה היא - - -

יעל גרמן (יש עתיד):

אז אני מבקשת עוד הערה.

היו"ר יואב קיש:

בקצרה, ואנחנו עוברים להצבעה.

יעל גרמן (יש עתיד):

רק לפני כשבוע היינו כאן בנושא חדש, ששמעתי אותך, ארבל, אומרת, שאם הנושא
לא עלה בשום הקשר בוועדה זה נושא חדש. יש לנו פה מקרה של נושא שלא עלה באף
אחד מן הדיונים. אז איך זה יכול להיות - - -

היו"ר יואב קיש:

אבל לא מסכימים אתך, חברת הכנסת גרמן.

יעל גרמן (יש עתיד):

מי לא מסכים?

היו"ר יואב קיש:

הנה, יושב פה היועץ המשפטי של הוועדה, עושה ככה עם - - - ואמר לך דברים
אחרים.

ניסן סלומינסקי (הבית היהודי):

הנושא הממלכתי עלה, הוא קיים.

היו"ר יואב קיש:

לא, אני לא רוצה. יש פה חילוקי דעות, זה לגיטימי.

יעל גרמן (יש עתיד):

אבל אתה כיושב-ראש כדאי שתשמע.

היו"ר יואב קיש:

אבל שמעתי את מה שאת אומרת.

יעל גרמן (יש עתיד):

הוא לא אומר שזה עלה, הוא אמר שזה נמצא בחוק.

היו"ר יואב קיש:

הוא נדנד את ראשו בצורה הכי ברורה.

אלעזר שטרן (יועץ משפטי, ועדת החוקה, חוק ומשפט):

אם ירשו לי, אסביר שוב.

היו"ר יואב קיש:

לא, סליחה. הסברת, אני מבין שחברת הכנסת גרמן אינה שבעת רצון מתשובתך
וחושבת אחרת.

יעל גרמן (יש עתיד):

פשוט הייתי בישיבות. לא נדון.

היו"ר יואב קיש:

לא נפתור את זה. לאחר שאמרת את דעתך, אמרת אותה בצורה הכי ברורה, אני כמי
שלא היה מעורב בדיונים הבנתי את דעתך. היא חושבת אחרת, אני חושב שדעתך
בעיני הייתה ברורה לגמרי, ונלך להצבעה.

אני מבקש שמית. מכיוון שיש פה הרבה אנשים שאני לא מבין מי מצביע למי, ונעשה
את זה שמית. בבקשה.

אתי בן יוסף:

חבר הכנסת יואב קיש.

היו"ר יואב קיש:

רגע, אז אני אומר ככה: השאלה היא האם זה נושא חדש או לא? מי שמצביע נגד
אומר שזה לא נושא חדש, בסדר?

נגד.

אתי בן יוסף:

חבר הכנסת דוד ביטן – במקומו?

היו"ר יואב קיש:

בני?

זאב בנימין בגין (הליכוד):

אני במקומו? נגד.

אתי בן יוסף:

חבר הכנסת דוד אמסלם – מי במקומו?

היו"ר יואב קיש:

אין לנו.

אתי בן יוסף:

חבר הכנסת אברהם נגוסה – מי במקומו?

היו"ר יואב קיש:

אין.

אתי בן יוסף:

חבר הכנסת אמיר אוחנה.

אמיר אוחנה (הליכוד):

נגד.

אתי בן יוסף:

חבר הכנסת מיקי זוהר – איננו. חברת הכנסת מרב מיכאלי.

מרב מיכאלי (המחנה הציוני):

בעד.

אתי בן יוסף:

חברת הכנסת איילת ורבין – מי במקומה?

קריאה:

מרב, מי במקום איילת?

מרב מיכאלי (המחנה הציוני):

בעד – ציפי במקום איילת.

ציפי לבני (המחנה הציוני):

בעד.

אתי בן יוסף:

ציפי. חבר הכנסת יואל חסון – מי במקומו?

איתן ברושי (המחנה הציוני):

אני. ובעד.

אתי בן יוסף:

ברושי. חבר הכנסת עבדאללה אבו מערוף.

עבדאללה אבו מערוף (הרשימה המשותפת):

בעד.

היו"ר יואב קיש:

רגע, סליחה, טעית. ציפי, היית בעד, נכון?

קריאה:

בוודאי.

אתי בן יוסף:

וברושי?

קריאה:

בעד.

אתי בן יוסף:

חבר הכנסת עבדאללה אבו מערוף.

עבדאללה אבו מערוף (הרשימה המשותפת):

בעד.

אתי בן יוסף:

חבר הכנסת אחמד טיבי – אינו נוכח. חבר הכנסת אלעזר שטרן.

יעל גרמן (יש עתיד):

אני במקומו – בעד.

אתי בן יוסף:

חבר הכנסת רועי פולקמן.

רועי פולקמן (כולנו):

נגד.

אתי בן יוסף:

חברת הכנסת שולי מועלם – מי במקומה?

היו"ר יואב קיש:

ניסן.

ניסן סלומינסקי (יו"ר ועדת החוקה, חוק ומשפט):

אני – נגד.

אתי בן יוסף:

חבר הכנסת יואב בן צור.

יצחק וקנין (ש"ס):

אני במקומו – נגד.

אתי בן יוסף:

חבר הכנסת רוברט אילטוב.

רוברט אילטוב (ישראל ביתנו):

נגד.

אתי בן יוסף:

חבר הכנסת ישראל אייכלר.

אורי מקלב (יהדות התורה):

נגד.

היו"ר יואב קיש:

טוב, ההצעה נדחתה, 8 נגד, 5 בעד. זה אומר שלא מדובר בנושא חדש. תודה.

י. בקשת הממשלה להקדמת הדיון בהצעת חוק התכנון והבנייה (תיקון מס' 109),
התשע"ו-2016 (מ/1074) – רוויזיה

היו"ר יואב קיש:

אנחנו עוברים לנושא נוסף על סדר-היום.

עבדאללה אבו מערוף (הרשימה המשותפת):

מה עם הרוויזיה?

היו"ר יואב קיש:

הרוויזיה שלך תיכף. חכו רגע, נצביע לרוויזיה. אמיר, רוויזיה וזהו. אנחנו
עושים עכשיו רוויזיה. זה קצר.

ניסן סלומינסקי (יו"ר ועדת החוקה, חוק ומשפט):

על מה רוויזיה?

היו"ר יואב קיש:

פטור מחובת הנחה, של עבדאללה אבו מערוף. בסדר, הרוויזיה קצרה. אתה יכול
ללכת, רק אתה תלך. לא, אז כולם ילכו. עבדאללה, אתה רוצה לנמק את הרוויזיה?
בבקשה.

עבדאללה אבו מערוף (הרשימה המשותפת):

כן, אני מנמק את הרוויזיה. ועדת הכנסת אישרה חוק ללא הנחה: הצעת חוק התכנון
והבנייה (תיקון מס' 109). אני לא רואה שיש סיבה לחיפזון, זה צעד לא הגון,
צעד לא שקול של הממשלה, צעד שמגביר את האי-אמון בין הממשלה לבין האזרחים
הערבים. אנחנו בצעדים של הבנה.

מרב מיכאלי (המחנה הציוני):

לאכיפה?

עבדאללה אבו מערוף (הרשימה המשותפת):

כן. במיוחד אחרי שתוכנן חוק התכנון והבנייה החדש, שאנחנו בעדו. אנחנו בעד
לעשות סדר. ולכן החוק הזה עכשיו הוא לא במקומו, לא בזמנו, אפשר שיחכה עד
המושב הבא. ולכן אין סיבה מוצדקת חוקתית, נבונה ומצפונית, שהחוק הזה עכשיו
ייכנס בחיפזון כזה.

היו"ר יואב קיש:

תודה.

אנחנו עוברים להצביע על הרוויזיה על עבדאללה אבו מערוף בנודע לפטור מחובת
הנחה לחוק התכנון והבנייה. מי שעכשיו יצביע נגד זה נגד הרוויזיה, ומי
שיצביע בעד הוא בעד הרוויזיה. מי נגד? שירים את ידו. מי בעד? מי נמנע?

הצבעה

בעד הרוויזיה – מיעוט

נגד – רוב

הרוויזיה לא נתקבלה.

היו"ר יואב קיש:

אוקיי, הרוויזיה נדחתה, 8 נגד 5.

טוב, אנחנו סוגרים את הישיבה, ואם יהיו נושאים נוספים נזמן. ב-12:00 ישיבה
משותפת לתקציב הכנסת.

הישיבה ננעלה בשעה 11:45.
