הכנסת השבע-עשרה נוסח לא מתוקן

מושב שני

פרוטוקול מס' 75

מישיבת ועדת הכנסת

יום שני, י"ח בטבת התשס"ז (8 בינואר 2007), שעה 10:00

סדר היום:

1. הפיכת הצעות האי-אמון להצעות לסדר-היום.

2. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

א. הצעת חוק בנייה להשכרה (הוראת שעה), התשס"ז-2006 (פ/17/ 1878), הצעת חוק
חברי הכנסת סופה לנדבר ויורי שטרן.

ב. הצעת חוק המפלגות (תיקון - בחירות מוקדמות), התשס"ז-2006 (פ/17/ 1881),
הצעת חבר הכנסת אופיר פינס.

3. הצעת להקמת ועדת חקירה פרלמנטרית לנושא עמלות הבנקים.

4. בקשה להוספת ממלאי-מקום קבועים בוועדת הכלכלה ובוועדת החינוך, התרבות
והספורט.

5. בקשת חבר הכנסת חיים כץ להקדמת הדיון בהצעת חוק הבנקאות (שירות ללקוח)
(תיקון – הגבלת עמלות הבנקים), התשס"ז-2006 (פ/1877/17), לפני הקריאה
הטרומית.

נכחו:

חברי הוועדה:

היו"ר רוחמה אברהם

קולט אביטל

אורי אריאל

יצחק גלנטי

מגלי והבה

נאדיה חילו

יואל חסון

אחמד טיבי

אסתרינה טרטמן

חיים כץ

יעקב מרגי

יורם מרציאנו

מרינה סולודקין

גדעון סער

אופיר פינס

מאיר פרוש

ליה שמטוב

מוזמנים:

אריה האן – מזכיר הכנסת

ירדנה מלר-הורביץ - סגנית מזכיר הכנסת

ייעוץ משפטי: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

1. הפיכת הצעות האי-אמון להצעות לסדר-היום

היו"ר רוחמה אברהם:

 חברי הכנסת, בוקר טוב. על סדר-היום הנושא של קביעת מסגרת הדיון להביע אי-אמון בממשלה. מכיוון שראש הממשלה בחוץ-לארץ, בישיבה שהיתה הבוקר אצל יושבת-ראש הכנסת הוחלט שהצעות האי-אמון יהפכו להצעות לסדר. 

גדעון סער:

הן לא הופכות להצעות לסדר. יהיו הצעות לסדר אחרות.

מאיר פרוש:

הוחלט לבקש מאתנו, כי אי-אפשר להחליט במקומנו.

היו"ר רוחמה אברהם:

היתה התחשבות מרבית של חברי הכנסת מהאופוזיציה.

גדעון סער:

לא היתה התחשבות מרבית, ואני יכול לנקוט עמדה רק בשם סיעת הליכוד. אני חושב
שההערה של חבר הכנסת פרוש היא נכונה. אם לפי תקנון הכנסת לא כל הסיעות
הורידו את ההצעות שלהן, כרגע יש על שולחן הכנסת הצעות אי-אמון. אין שום דרך
בעולם להוריד אותן, אלא אם כן הסיעות עצמן מחליטות שהן מורידות אותן וצריך
לקבוע מסגרת זמן.

אורי אריאל:

סיעתנו החליטה להוריד את האי-אמון.

מאיר פרוש:

אנחנו מחוברים אתם.

היו"ר רוחמה אברהם:

יש שלוש הצעות אי-אמון. הצעה אחת היא של האיחוד הלאומי-מפד"ל משותפת עם
יהדות התורה, והיא הוסרה מסדר-היום. ההצעה השנייה היתה של הליכוד, וגם הם
הסירו. הצעה שלישית היא של מרצ-יחד, רע"ם-תע"ל, חד"ש ובל"ד.

אחמד טיבי:

היא של מרצ בעיקר. אני לא יודע מה החליטו במרצ.

מזכיר הכנסת אריה האן:

היינו בקשר עם מזכירה של מרצ והם קיבלו את ההצעה.

גדעון סער:

סוכם שיהיו הצעות לסדר, וכל סיעה שהיתה כרוכה בהגשת אי-אמון תוכל להעלות
היום הצעה רגילה לסדר, שלא חייבת להיות בנושא האי-אמון שלה. סיעת הליכוד
תרצה להעלות את נושא האי-אמון שלה, שהוא המהלך החמור שמתכננת הממשלה להעלאת
שכר הלימוד באוניברסיטאות, כהצעת אי-אמון בשבוע הבא. לכן היום נבקש לקיים
דיון לשנה לכהונתו הכושלת של אולמרט כראש ממשלה, שזה נושא חשוב.

היו"ר רוחמה אברהם:

אני מכבדת את ההחלטה שהיתה היום. כל ההצעות יידונו במסגרת הצעות לסדר ולא
תהיינה הצבעות על זה. כל סיעה תבחר את הנושא שהיא מעוניינת להעלות אותו.
יתרה מכך, כל סיעות האופוזיציה הגישו, ולכן כולם יזכו לעשר דקות.

מאיר פרוש:

הצעת האי-אמון שלנו היתה בנושא חילולי שבת ברכבת. אם אני מעלה את הנושא
היום כהצעה לסדר אני לא אוכל להעלות אותה בשבוע הבא כהצעת אי-אמון?

היו"ר רוחמה אברהם:

למה לא? כל הסיעות אשר גם הצטרפו לסיעה והגישו הצעת אי-אמון, כמו איחוד
לאומי-מפד"ל יחד עם יהדות התורה – כל אחת מהסיעות תקבל עשר דקות.

מגלי והבה:

כשיש הצעת אי-אמון אנחנו משיבים.

גדעון סער:

הממשלה רשאית להשיב להצעה רגילה לסדר.

מגלי והבה:

אני מדבר על הסיעה כסיעה.

גדעון סער:

אתם צריכים להצטרף לאופוזיציה, חבר הכנסת והבה. תקבלו סוף-סוף את ההחלטה
הנכונה.

היו"ר רוחמה אברהם:

ההצעה שלי היא כזאת: כל סיעות האופוזיציה יקבלו עשר דקות במסגרת הצעה לסדר.
והיה וסיעות מהקואליציה ירצו לדבר, הן יוכלו לדבר במסגרת של חמש דקות.

גדעון סער:

אין פרוצדורה כזאת. זה גם לא סעיף על סדר-היום.

היו"ר רוחמה אברהם:

אני רוצה להוסיף את סיעות הקואליציה במסגרת של חמש דקות.

גדעון סער:

אז אני לא מוותר על האי-אמון. אין מסגרת דיון כזאת. מה מסגרת הדיון?

היו"ר רוחמה אברהם:

אני מציעה משהו שעולה על שולחן הוועדה כהסכמה. היום אין סדר-יום ארוך.

אורי אריאל:

למה, אין חקיקה?

היו"ר רוחמה אברהם:

יש, אבל היא מאוד מצומצמת. אתם רוצים ללכת בשעה 17:00 הביתה?

חבר הכנסת סער, זה נכון שאין בתקנון, אבל מכיוון שאנחנו ממירים את מסגרות
האי-אמון בהצעות לסדר, לא יקרה דבר אם גם סיעות מהאופוזיציה וגם סיעות
מהקואליציה יאמרו את דבריהן. מה כל כך נורא בזה?

גדעון סער:

לא במסגרת הצעה לסדר שלי. יש סעיף 2, מכסת דיבור לסיעות הקואליציה.

אורי אריאל:

יש פה אי הבנה. סיעות האופוזיציה מגישות אי-אמון, ובנוהג שבעולם במדינתנו
המתוקנת שכאשר ראש הממשלה בחוץ לארץ לא עושים אי-אמון. אנחנו מכבדים את זה.
אני הודעתי כבר ביום חמישי, כשהבנתי שהוא לא יהיה בכנסת ביום שני, שאנחנו
מוותרים על האי-אמון. ביקשתי לבדוק את האפשרות שנקבל במקום האי-אמון הצעה
לסדר. חזרה יושבת-ראש הכנסת והודיעה שזה מאושר, כפי שהיה בעבר. נדמה לי שיש
פה אי הבנה. יכול להיות שאין היום סדר-יום עמוס, אני לא מבקש לסיים בשעה
17:00.

גדעון סער:

לממשלה אין אג'נדה.

היו"ר רוחמה אברהם:

חבר הכנסת סער, אני קוראת אותך לסדר.

גדעון סער:

אבל באמת אין לה אג'נדה.

היו"ר רוחמה אברהם:

אני קוראת אותך לסדר פעם כמעט שנייה.

אורי אריאל:

זה נכון שאין לה אג'נדה, אבל אתה לא צריך להפריע לי.

אם סיעות הקואליציה מבקשות לדבר בהצעות לסדר, זה יוצא מן הכלל. בשביל זה יש
יום רביעי, וזה ייכנס להם למכסה. הרי היתרון פה הוא שזה לא במכסה. אלה כללי
העבודה. אתם רוצים לשנות?

היו"ר רוחמה אברהם:

אני לא משנה, אני רוצה לעשות את זה בהסכמה. אני לא מבינה מדוע יש פה צרות
עין. בסך הכול אנחנו באים מאוד לקראת האופוזיציה.

אורי אריאל:

אני מציע להשאיר את הנוהל הזה, הלא כתוב. אם סיעות האופוזיציה הורידו את
האי-אמון מסדר-היום, תינתן להם הצעה לסדר. יש אפשרות לידידי חבר הכנסת והבה
לעשות הצעה במקום, של דקה, ולדבר. זה בסדר, יש לו דקה לדבר. יום רביעי הוא
יום להצעות לסדר, נשאיר את זה כך. אדרבה, תואיל הכנסת והממשלה להביא הרבה
הצעות לדיון כדי שלא נגמור היום בשעה 17:00.

יעקב מרגי:

אני חושב שלא צריך לשנות מהנוהג, להשאיר את זה הצעות לסדר בלבד של המגישים.
על סדר-היום של הכנסת מונחות הרבה הצעות-לסדר שאושרו לדיון במליאה. אפשר
להביא אותן במקום שיאבד עליהם הכלח. יש נושאים חשובים שצריכים להביא אותם
לדיון.

היו"ר רוחמה אברהם:

אבל אתה יודע, אדוני, שהצעות לסדר בדרך כלל צריכות לקבל את תשובת הממשלה.
צריך לתאם את זה עם הממשלה.

יעקב מרגי:

יש לנו שר מתאם במשרה מלאה.

היו"ר רוחמה אברהם:

יחד עם זה צריך לתאם, ולכן אני לא חושבת שזה יכול להתבצע.

אחמד טיבי:

יכול להיות שאם אנחנו באים לקראת ראש הממשלה והממשלה ומבטלים את הצעות
האי-אמון, הממשלה תבוא לקראתנו ותשלח שר שהוא לא השר המתאם למשל?

מגלי והבה:

אורי אריאל רוצה צדק, אבל לא לכל הסיעות. בדרך כלל כשיש אי-אמון כל הסיעות
מדברות, קואליציה ואופוזיציה. מבטלים את האי-אמון בגלל שראש הממשלה
בחוץ-לארץ, זה ברור. אם אנחנו רוצים ללכת לפי הצדק, כמו שהאופוזיציה הופכת
את הצעות האי-אמון להצעות לסדר-היום, גם לקואליציה מגיע ואנחנו נדון על
מסגרת הזמן. כך יהיה צדק גם עם הקואליציה וגם עם האופוזיציה, ואני מציע
שיינתן לנו אותו זמן שניתן לנו כשיש אי-אמון.

גדעון סער:

אין לי שום בעיה שסיעות הקואליציה יתבטאו, ואני מודיע שאני גם מוכן
שלסדר-היום יאושרו רק הצעות לסדר שהגישו בעבר חברי סיעות הקואליציה. יש לי
התנגדות בלתי מתפשרת להתניית התניות לתקנון הכנסת. הצעה רגילה לסדר היא
הצעה שיש לה נוהל מסוים, מנמק אותה חבר הכנסת, משיבה הממשלה, אין בה מעמד
לקואליציה, אגב גם אין בה מעמד לגורם אחר.

היו"ר רוחמה אברהם:

אבל סיעות הקואליציה מדברות במהלך האי-אמון.

גדעון סער:

אז אין לי בעיה, אני מוכן בכל רגע להחזיר את האי-אמון. זה מה שקורה כאשר
מוותרים, לכן אני בדרך כלל מתנגד לוויתורים.

היו"ר רוחמה אברהם:

אני מבינה את הניסיון שלכם לסתום פיות לקואליציה.

גדעון סער:

אני מתנגד לכל סטייה מהתקנון.

היו"ר רוחמה אברהם:

כאילו שבכנסת הקודמת לא סטיתם לעתים מהתקנון.

גדעון סער:

מהתקנון אף פעם לא.

היו"ר רוחמה אברהם:

את הנושא הזה אני משאירה פתוח, וייבדקו שתי האפשרויות. האחת, שסיעות
הקואליציה כן ידברו. חבר הכנסת סער, הרשה לי לדבר אתך בעניין זה לאחר
הישיבה. מצד שני, אני רוצה שמזכירות הכנסת תבדוק עם הממשלה את הצעתו של חבר
הכנסת מרגי, שהם יעלו הצעות לסדר-היום. התפנה לנו זמן היום, וגם ככה חברי
הכנסת מתקשים מאוד להכניס את ההצעות לסדר-היום. אם היו כאלה שנדחו משבוע
שעבר, אולי יש טעם לבדוק את הנושא הזה.

גדעון סער:

אם כך, זאת התניה על הסיכום שהיה בישיבת הבוקר. אז ברגע זה האי-אמון בעינו.

יורם מרציאנו:

מכיוון שאביגדור יצחקי חולה, אנחנו נשב בינינו ואני בהחלט אקבל את הסיכום
שלך. אני חושב שזה נכון היום מבחינתכם לדחות את הצעות האי-אמון, ואני לא
חושב שהוויכוח הזה מוסיף למישהו משהו.

2. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

א. הצעת חוק בנייה להשכרה (הוראת שעה), התשס"ז-2006 (פ/17/ 1878),

הצעת חוק חברי הכנסת סופה לנדבר ויורי שטרן

היו"ר רוחמה אברהם:

חברת הכנסת סופה לנדבר, הסבירי לוועדה בבקשה מדוע ביקשת לפטור את הצעת החוק
שלך מחובת הנחה.

סופה לנדבר:

זה חוק משותף שלי ושל חבר הכנסת יורי שטרן. זה בנפשו והוא ביקש להקדים את
הדיון. אני חושבת שמדינת ישראל מזמן היתה צריכה להתעסק בסיפור הזה. במשך 20
שנה מדינת ישראל לא בונה דירות להשכרה ואנשים מחכים בתור. המצב הוא כאילו
מדינת ישראל עושה הפרטה על הצרות של האנשים, ואני חושבת שטוב תעשה הוועדה
אם תקדים את הדיון במליאת הכנסת.

אחמד טיבי:

אנחנו בעד.

היו"ר רוחמה אברהם:

אני רוצה לשמוע אם הצעת החוק הזאת עברה את ועדת השרים.

סופה לנדבר:

כן, היא עברה.

היו"ר רוחמה אברהם:

מה היתה ההתניה שלה?

סופה לנדבר:

העלינו את החקיקה הזאת במליאה, אבל לפי הסכמה עם הממשלה לא היתה הצבעה.

היו"ר רוחמה אברהם:

אריאלה קלעי, נציגת הממשלה, מוסרת שהממשלה מתנגדת במלוא התוקף לבקשות הפטור
של הצעת חוק הבנייה להשכרה, של חברת הכנסת סופה לנדבר.

אסתרינה טרטמן:

הנושא נדון בישיבת קואליציה. הבהרתי בישיבת קואליציה את הסוגיה והגענו
להסכמה. אני כבר לא מדברת על מהות החוק שיכול להיות טוב ומועיל לאוכלוסיית
אזרחי מדינת ישראל. בעניין זה אני בטוחה שנעבוד בנוהל המקובל, בתיאום עם
הממשלה. דנו על הסוגיה הזאת בישיבת קואליציה והתקבלה החלטה בהסכמה, שההליך
של הצעת החוק הזאת יזורז. אנחנו נאפשר להגיש את זה לטרומית ומיד אחרי
הטרומית נהיה מתואמים עם הממשלה בעניין המשך החקיקה. חשוב לנו מאוד להביא
את הדבר לידיעתו של חבר הכנסת יורי שטרן, למרות שכבר לא נכנסים אליו אנשים,
למעט בודדים, כי הוא לא מפסיק לשאול בעניין הצעת החוק הזאת.

היו"ר רוחמה אברהם:

אני מבקשת שתמסרו לחבר הכנסת יורי שטרן איחולי החלמה מהירה מכל חברי
הוועדה. כולנו מחזקים את ידיו.

יורם מרציאנו:

כמו שאמרה חברתי חברת הכנסת אסתרינה טרטמן, הנושא נדון בהנהלת קואליציה,
ונכון שהממשלה מתכוונת להביא הצעת חוק דומה. אני, יחד עם חברי רן כהן, כאשר
הגשנו את הצעת החוק של הדיור הציבורי ישבנו אצל שר השיכון ואצל מנכ"ל משרד
השיכון, שאמרו לנו שאם תבוא הצעת חוק כזאת, אם היא תבוא כפרטית או
כממשלתית, היא תביא פתרון לאלפי משפחות שמחכות לדיור בדיור הציבורי במדינת
ישראל. לכן אני חושב שיש פה שני טעמים. ראשית, יש הטעם הקולגיאלי והחברי
כלפי חבר הכנסת יורי שטרן, שאנחנו יודעים מה מצבו ואני מאחל לו בריאות טובה
ואריכות ימים. דבר שני, אני חושב שעם כל הכבוד שהממשלה תומכת בהצעה הזאת,
וזה נדון בהנהלת קואליציה ושם החלטנו כן לנסות לסייע להעביר את הצעת החוק
הזאת, אני מציע כן לפטור אותה מחובת הנחה. תודה.

גדעון סער:

אני כמובן אתמוך בבקשה של חברת הכנסת לנדבר. אני חושב שכחברי כנסת אנחנו
צריכים לעמוד הרבה פעמים כאשר הטיעון של הממשלה הוא לא שהיא מתנגדת לרעיון,
אלא שהיא מבקשת שנחכה להצעת חוק ממשלתית. אם זה דבר שבעיקרון לא מתנגדים
אליו, אנחנו צריכים להעביר את זה, מה גם שיש לממשלה אותו יתרון דיוני שהיא
בקריאה ראשונה מביאה ישר, וכן להעביר דבר בקריאה טרומית. ואם הממשלה אכן
תביא את זה, אפשר יהיה לאחד. אם היא לא תביא את זה, אז מקדמים את הנושא.

היו"ר רוחמה אברהם:

תודה רבה. מי בעד מתן פטור מחובת הנחה להצעת החוק של חברי הכנסת יורי שטרן
וסופה לנדבר? מי נגד? מי נמנע?

הצבעה

בעד - 13

נגד - אין

נמנעים - אין

בעד הצעת החוק הצביעו 13 חברי כנסת, לא היו נמנעים ולא היו מתנגדים. לפיכך
אני קובעת שהצעת החוק קיבלה פטור מחובת הנחה.

2. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

ב. הצעת חוק המפלגות (תיקון - בחירות מוקדמות), התשס"ז-2006 (פ/17 /1881),

הצעת חבר הכנסת אופיר פינס

היו"ר רוחמה אברהם:

הנושא הבא הוא הצעתו של חבר הכנסת אופיר פינס, הצעת חוק המפלגות (תיקון -
בחירות מוקדמות), התשס"ז-2006, פ/1881.

חבר הכנסת פינס, אני מבינה שהגעת להסכמה שתעלה את זה מחר, יחד עם הצעת
הממשלה.

אופיר פינס-פז:

זה מה ששרת המשפטים ביקשה. זה יבוא מחר?

היו"ר רוחמה אברהם:

זה יבוא ביחד לפטור מחובת הנחה.

3. הצעת להקמת ועדת חקירה פרלמנטרית לנושא עמלות הבנקים

היו"ר רוחמה אברהם:

הנושא הבא הוא הצעת להקמת ועדת חקירה פרלמנטרית לנושא עמלות הבנקים. דיברתי
הבוקר עם חבר הכנסת יורם מרציאנו והבנתי שיושב-ראש הקואליציה, חבר הכנסת
יצחקי, ביקש ממך להסיר את הנושא מסדר-היום, ונענית לו.

יורם מרציאנו:

נעניתי לו בתנאי שעד מחר זה עולה. חבר הכנסת אביגדור יצחקי פנה אלי אתמול
בלילה והודיע לי שהוא לא בקו הבריאות וייתכן שהוא לא יגיע, ואכן הוא לא
הגיע הבוקר. הוא ביקש ממני לדחות את זה. אמרתי לו שאני לא מוכן לדחות את זה
עוד, משום שמדובר בנושא שהיה צריך לעלות לפני שבועיים. הסכמתי לדחות את זה
עד מחר בבוקר, אחרי ששוחחתי עם חבר הכנסת אופיר פינס וקיבלתי את הסכמתו.

היו"ר רוחמה אברהם:

שני הנושאים הללו, הן קבלת פטור מחובת הנחה והן הנושא של הצעת להקמת ועדת
חקירה פרלמנטרית יעלו מחר על סדר-היום.

אחמד טיבי:

אני רוצה להתייחס להרכב המוצע.

היו"ר רוחמה אברהם:

מחר.

אחמד טיבי:

עד מחר כדאי שילמדו היטב את ההרכב הפגום המוצע לוועדה.

היו"ר רוחמה אברהם:

אני מודה לך.

4. בקשה להוספת ממלאי-מקום קבועים בוועדת הכלכלה ובוועדת החינוך, התרבות
והספורט

היו"ר רוחמה אברהם:

הנושא הבא הוא בקשה להוספת ממלאי-מקום קבועים בוועדת הכלכלה ובוועדת
החינוך, התרבות והספורט. זה היה גם בשבוע שעבר.

אני מבקשת, חברי הכנסת, שתאשרו שני מקומות של ממלאי-מקום קבועים. הראשון
הוא לוועדת הכלכלה, קביעת ממלא-מקום קבוע לחבר הכנסת אבשלום וילן. הוועדה
הבאה היא ועדת החינוך, שאנחנו מוסיפים לה ממלא-מקום. המועמדים המוצעים הם
חבר הכנסת אלי גבאי וחבר הכנסת מוחמד ברכה. מי בעד? מי נגד? מי נמנע?

הצבעה

בעד - 12

נגד - אין

נמנעים - אין

אני קובעת שחברי הכנסת שציינתי יהיו ממלאי-מקום בוועדת הכלכלה ובוועדת
החינוך, התרבות והספורט.

5. בקשת חבר הכנסת חיים כץ להקדמת הדיון בהצעת חוק הבנקאות (שירות ללקוח)
(תיקון – הגבלת עמלות הבנקים), התשס"ז-2006 (פ/1877/17), לפני הקריאה
הטרומית

היו"ר רוחמה אברהם:

הנושא הבא הוא בקשת חבר הכנסת חיים כץ להקדמת הדיון בהצעת חוק הבנקאות
(שירות ללקוח) (תיקון – הגבלת עמלות הבנקים), התשס"ז-2006 (פ/1877/17),
לפני הקריאה הטרומית.

חבר הכנסת חיים כץ, אנא הסבר לוועדה מדוע אתה מבקש לפטור את הצעת החוק שלך
מחובת הנחה.

חיים כץ:

הצעת החוק הזאת היא הצעת החוק היחידה שעברה בקריאה טרומית בכנסת ה-16 והיתה
בדיון בוועדת הכלכלה, וב-19 בדצמבר היא הוגשה פעם נוספת לקריאה טרומית.
ידעתי שאני נכנס לכנסת יומיים לאחר מכן, ולכן התקשרתי וביקשתי שימתינו. את
הצעת החוק הזאת אני מגלגל הרבה מאוד זמן, והיו בה דיונים. אבל לא רצו
להמתין והיא עברה טרומית. לפני שהיא תעבור בקריאה ראשונה, מן הדין הוא
שאני, שיזמתי והובלתי והרעיונות הם שלי, אהיה שותף קטן לעניין. יש זכויות
יוצרים, שאני חושב שמישהו לקח אותם.

היו"ר רוחמה אברהם:

מכיוון שחבר הכנסת חיים כץ מבקש לפטור את הצעת החוק שלו מחובת הנחה,
ומכיוון שאת המהלך הזה הוא התחיל עוד בכנסת הקודמת, ומכיוון שהוא לא התחיל
את תקופת כהונתו עם תחילת הכנסת הנוכחית, אני מבקשת שנאשר את הפטור מחובת
הנחה.

מי בעד? מי נגד? מי נמנע?

הצבעה

בעד - 14

נגד - אין

נמנעים - אין

14 הצביעו בעד, לא היו מתנגדים ולא היו נמנעים. לפיכך אני קובעת שהצעת החוק
קיבלה פטור מחובת הנחה.

חברי הכנסת, הישיבה נעולה. תודה רבה.

הישיבה ננעלה בשעה 10:30
