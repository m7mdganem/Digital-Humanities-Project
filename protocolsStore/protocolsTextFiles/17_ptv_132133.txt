הכנסת השבע-עשרה נוסח לא מתוקן

מושב ראשון

פרוטוקול מס' 23

מישיבת ועדת הכנסת

יום שני, י"ד בתמוז התשס"ו (10.07.2006), בשעה 10:00

סדר היום:

1.  קביעת מסגרת הדיון להצעות להביע אי אמון בממשלה

2.  הקמת הוועדה המיוחדת לבחינת בעיות העובדים הזרים, לפי סעיף 17 לתקנון
    הכנסת

3.  קביעת הרכב הוועדה המשותפת של ועדת החוקה, חוק ומשפט וועדת החוץ
    והביטחון לסעיף 4(ה) לחוק האזנת סתר

4.  בקשת יו"ר ועדת החוקה, חוק ומשפט להעברת הצעת חוק חסינויות וזכויות
    (ארגונים בין לאומיים ומשלחות מיוחדות) (תיקון) התשס"ו – 2006, מוועדת
    החוקה, חוק ומשפט לוועדת החוץ והביטחון.

5.  בקשת יו"ר ועדת העבודה, הרווחה והבריאות להעברת הצעת חוק שירות לאומי
    בהתנדבות לבנים (תיקוני חקיקה), התש"ו – 2006, מוועדת החוץ והביטחון
    לדיון בוועדת העבודה, הרווחה והבריאות

6.  שונות

חברי הוועדה: רוחמה אברהם – היו"ר

גדעון סער

ליה שמטוב

אביגדור יצחקי

אורי אריאל

יעקב מרגי

אפרים סנה

אסתרינה טרטמן

יואל חסון

מוזמנים: חה"כ משה גפני

חה"כ רן כהן

ירדנה מלר

אריה האן

יועצת משפטית:ארבל אסטרחן

מנהלת הוועדה:אתי בן יוסף

רשמת פרלמנטרית: מיטל בר שלום

קביעת מסגרת הדיון להצעות להביע אי אמון בממשלה

היו"ר רוחמה אברהם:

שלום, אני פותחת את ישיבת הוועדה. על סדר היום שלנו 7 הצעות אי אמון. אני
מקריאה את הצעות האי אמון. ההצעה הראשונה היא של מפד"ל ויהדות התורה בנוגע
למצעד הגאווה בעיר הקודש- ירושלים. המועמד להפיל את הממשלה הנו חה"כ בנימין
אלון.

הנושא השני הוא ירי הקסאמים על אשקלון. המועמד להרכיב את הממשלה, הוא חה"כ
בנימין נתניהו.

הנושא השלישי, הוא ליקוי במערכת הסברה של ישראל, של ישראל ביתנו. המועמד
להקים את הממשלה, הוא חה"כ אביגדור ליברמן.

ההתנהלות בתחום המדיני, של מר"צ יחד. המועמד להקים את הממשלה, הוא חה"כ
יוסי ביילין.

הנושא החמישי, הוא מדיניות החברתית והכלכלית כלפי האוכלוסייה הערבית, של
רע"מ- תע"ל. המועמד להרכיב את הממשלה הוא חה"כ אברהים צרצור.

הנושא השישי, מדיניותה כלפי האוכלוסייה הערבית והמשבר המתמשך ברשויות
הערביות, של חד"ש. המועמד להרכיב את הממשלה, הוא חה"כ מוחמד ברכה.

הנושא השישי, מדיניותה במישור החברתי, הכלכלי והמדיני, של בל"ד. המועמד
להרכיב את הממשלה, הוא חבר הכנסת ג'מאל זחאלקה.

אנחנו מציעים 10 דקות להציג את הנושא ו-3 דקות לכל סיעה. מי בעד, מי נגד
ומי נמנע?

ה צ ב ע ה

בעד – כולם

נגד – אין

נמנע - אין

הקמת הוועדה המיוחדת לבחינת בעיות העובדים הזרים – לפי סעיף 17 לתקנון
הכנסת

היו"ר רוחמה אברהם:

הנושא השני, הוא הקמת הוועדה לבחינת בעיות העובדים הזרים. לפי סעיף 17
לתקנון הכנסת סמכויות הוועדה הן: 1. בחינת התופעה רחבת ההיקף של העובדים
הזרים בארץ. 2. פיקוח על העסקת עובדים זרים. 3. תנאי עובדתם של העובדים
הזרים לרבות שכר, ביטוח לאומי, ביטוח בריאות והתנהגות המעסיקים. 4.
התנהלוית הממשלה ביחס להעסקת עובדים זרים, עבודת משטרת ההגירה וטיפול
בבעיות הקשורות להיתרי העסקה לעובדים. 5. השפעת העובדים הזרים על שוק
העבודה והתעסוקה בישראל. 6. ההבחנה שבין עובדים זרים שהם חיוניים למטרות
סיעוד, לבין עובדים זרים שאפשר להחליפם בעובדים ישראליים. 7. דרכי ההתנהגות
ביחס לעובדים זרים בעת החזרתם לארצות מולדתם. 8. חקיקה שנוגעת לעובדים
זרים.

הרכב הוועדה יהיה: הוועדה תהיה בת 15 חברי כנסת לסיעת קדימה 4 נציגים:
עמירה דותן, דוד טל, עתניאל שנלר, שי חרמש. לסיעת העבודה- מימ"ד 3 נציגים.
לסיעת יהדות התורה נציג אחד. לסיעת הליכוד 2 נציגים. אני מבקשת לקבל את
השמות בהקדם. לסיעת ישראל ביתנו נציג אחד: סטס מיסז'ניקוב. לסיעת האיחוד
הלאומי-מפד"ל נציג אחד: צבי הנדל. לסיעת גיל 2 נציגים: משה שרוני ושרה
מרום-שלו. לסיעת מרצ נציג אחד: רן כהן. יו"ר הוועדה יהיה חה"כ רן כהן. מי
בעד?

ה צ ב ע ה

בעד – כולם

נגד – אין

נמנעים - אין

רן כהן:

תודה רבה.

היו"ר רוחמה אברהם:

אין על מה. מכיוון שזכיתי להיות בכמה ישיבות בכנסת הקודמת, שגם אז הייתי
יו"ר הוועדה לעובדים זרים, אני בטוחה שאתה תמשיך להעלות את קרנה של הוועדה
הזאת. תעלה את הבעיות הקשות הנוגעות לעובדים הזרים, שהם יכולים להיות
השגרירים של מדינת ישראל. אנחנו יודעים כי אין יחס הולם כלפי אותם עובדים.
אנחנו מקבלים דרך התקשורת דיווחים, כי הבעיות הן לא קלות. אני מאמינה, שאתה
עם היכולות שלך תוכל להציף אותן ולפתור אותן. אני מאחלת לך בהצלחה בשם כל
הוועדה.

רן כהן:

אני מודה לך. אני אעשה כל מאמץ בכל הכיוונים עליהם הוועדה ממונה, במיוחד
לגבי החלפתם בעובדים ישראלים, שזאת אחת ממטרות היעד החשובות ביותר, שלא
לדבר על כל פניה דל מדינת ישראל דרך הסוגיה הזאת.

אביגדור יצחקי:

אני רוצה לאחל לחברי הטוב, רן כהן, הצלחה בתפקיד. אני חושב שהנושא של
עובדים זרים, הוא נושא חשוב. יש לו השפעה ישירה על כלכלת מדינת ישראל. מצד
שני, זה נושא הומניטרי, שהוא חשוב ביותר לגורלם של אנשים. צריך לעשות את
המרב על מנת שיהיה סדר בהתנהגות של המעסיקים וחברות כאלה ואחרות שמביאות
אותם. צריך לעשות המרב על מנת שיהיה סדר ושהמכסות הן אלה שיהיו הקובעות.

החקלאות במדינת ישראל, כרגע, לא יכולה להתקיים בלעדיהם. כל נושא הסיעוד
יכול להתקיים בישראל ללא עובדים זרים. בשאר התחומים צריך לעשות המקסימום על
מנת לקצץ ולהגיע למצב שבו ישראלים תופסים את מקומם. מה שאנחנו רואים בענף
הבנייה לאחרונה, הוא שישראלים חוזרים לענף הבנייה.

דבר נוסף, הוא שיש לנו הסכמי אופציות עם מדינות, שחלק מהעסקתן של חברות,
בעיקר בנייה, משלים את הסכמי האופציות שלנו איתם. רוצה להדגיש צד הומניטרי
של הדברים. הדבר אליו כיוונו הכנסת ושר הפנים לאחרונה, הוא תהליך נכון. מי
שרוצה לקשור גורלו במדינת ישראל, צריך לאפשר לו זאת. אולי ביום מן הימים גם
נצליח לגייר אותו. הקואליציה עשתה מחווה בעניין הזה. יש לי קולות מסיעת
הגמלאים, אבל אנחנו נעמוד בהבטחתנו ונאפשר את זה, בעיקר בגלל ניסיונו של רן
כהן והיכולת שלו לנהל את הדבר הזה בצורה הטובה ביותר.

רן כהן:

תודה רבה.

קביעת הרכב הוועדה המשותפת של ועדת החוקה, חוק ומשפט וועדת החוץ והביטחון
לסעיף 4(ה) לחוק האזנת הסתר.

היו"ר רוחמה אברהם:

סעיף 4 (ה) לחוק האזנת סתר קובע חובת דיווח שנתית לוועדה משותפת של ועדת
החוקה, חוק ומשפט ושל ועדת החוץ והביטחון. להל"ן ההרכב המוצע, על דעת שני
יושבי הראש. מטעם ועדת חוקה, חוק ומשפט יכהן חה"כ בן ששון כיו"ר, וחה"כ מתן
וילנאי. מטעם ועדת חו"ב יכהנו חה"כ עתניאל שנלר וישראל חסון. צריכים
להצביע. מי בעד?

גדעון סער:

האם הסעיף קובע מספר מסוים של חברי ועדה?

היו"ר רוחמה אברהם:

לא.

גדעון סער:

אני מבין, שהבקשה הוגשה על סמך עמדה של שני ראשי הוועדות, אבל תמיד הדברים
האלה היו באים לתיאום קואליציה-אופוזיציה. אני חייב להגיד, שזאת פעם ראשונה
שאני רואה את זה.

אביגדור יצחקי:

לא תיאמו לא עם הקואליציה, לא עם האופוזיציה.

היו"ר רוחמה אברהם:

יש פה מכתב של יו"ר ועדת חוקה.

גדעון סער:

אני מבקש שהות. האם אנחנו יודעים כמה חברים היו בוועדה בקדנציה הקודמת?

אורי אריאל:

אולי אפשר לדחות למחר, כדי שנוכל לברר את הדברים, ועל מנת שלא ייפגע משהו?

גדעון סער:

אני מציע, שנדחה את זה למחר. נגלה כמה היו בקדנציה הקודמת. אם היה הרכב של
4 חברים, למרות שהדבר לא תואם, אני אציע לא להתנגד לבקשה ולא לנפח סתם את
הוועדה. אם היה הרכב יותר רחב, זה אחרת.

היו"ר רוחמה אברהם:

עד שתינתן לנו תשובה, אנחנו נעבור לנושא הבא.

בקשת יו"ר ועדת החוקה, חוק ומשפט להעברת הצעת חוק חסינויות וזכויות
(ארגונים בין לאומיים ומשלחות מיוחדות) (תיקון) התשס"ו – 2006, מוועדת
חוקה, חוק ומשפט לוועדת החוץ והביטחון.

היו"ר רוחמה אברהם:

ביום ל' בסיוון התשס"ו, 26 ביוני 2006, מליאת הכנסת החליטה להחיל את דין
הרציפות על הצעת החוק חסינויות וזכויות (ארגונים בין לאומיים ומשלחות
מיוחדות) (תיקון) התשס"ו – 2006, לוועדת חוקה, חוק ומשפט. יו"ר ועדת חוקה,
חוק ומשפט, מבקש להעביר את הצעת החוק לדיון בוועדת החוץ והביטחון מאחר
והתיקון המוצע לחוק עוסק בהענקת זכויות וחסינויות מסוימות לארגונים בין
לאומיות ועובדיהם על פי אמנות בין לאומיות, שישראל היא צד להן. חוק זה הוכן
לקריאה שנייה ושלישית על ידי ועדת החוץ והביטחון. השר הממונה על ביצוע
החוק, הינו שר החוץ.

ועדת הכנסת ממליצה לכנסת, לשנות החלטתה ולהעביר את הצעת החוק מוועדת החוקה,
חוק ומשפט לדיון בוועדת החו"ב. אני מוכרחה לומר, כי גם פה הגעתי להסכמה עם
שני יושבי ראש הוועדות. אני מבקשת להצביע על הנושא. מי בעד. מי נגד?

ה צ ב ע ה

בעד – כולם

נגד – אין

נמנעים – אין

היו"ר רוחמה אברהם:

זה התקבל פה אחד. אורי, האם אתה הצבעת? אנחנו נצביע שוב.

ה צ ב ע ה

בעד – כולם

נגד – אין

נמנעים - אין

היו"ר רוחמה אברהם:

כדי לסבר את האוזן, בוועדה הקודמת היו 4 חברים. מטעם ועדת חו"ב היו שניים,
חה"כ אהוד יתום ואילן לייבוביץ. מטעם ועדת חוקה, חוק ומשפט היו חה"כ מיכאל
איתן ואופיר פינס.

גדעון סער:

קשה לי, עם זה שמיקי איתן לא בוועדה. הנושא הזה הוא נושא פיקוחי בסופו של
דבר. זה פיקוח על כל נושא האזנות הסתר.

היו"ר רוחמה אברהם:

תנסה להגיע להסכמה עם אפרים.

גדעון סער:

אני לא רוצה לפגוע באנשים שנמצאים. מיקי איתן הוא היחיד מחברי הוועדה
הקודמת שנמצא פה עכשיו, כי אופיר פינס הוא שר.

היו"ר רוחמה אברהם:

אני אדבר עם יושבי ראש הוועדות, ואני אנסה להגיע איתם להסכמה. אולי נרחיב
את הקוורום של הוועדה.

בקשת יו"ר ועדת העבודה להעברת הצעת חוק שירות לאומי בהתנדבות לבנים (תיקוני
חקיקה), התשס"ו-2006, מוועדת חו"ב לדיון בוועדת העבודה, הרווחה והבריאות.

גדעון סער:

האם זה מקובל על צחי?

היו"ר רוחמה אברהם:

מה?

גדעון סער:

ההצעה הזאת.

היו"ר רוחמה אברהם:

אני מביאה את הכל בהסכמה.

אפרים סנה:

אני לא בטוח שעניינית זה נכון.

ארבל אסטרחן:

כל ההוראות השעה שהיו בעבר נדונו בוועדת עבודה.

היו"ר רוחמה אברהם:

אם אני מביאה משהו לשולחן והוא לא דורש ויכוח, אז הכל מגיע בהסכמה.
בינתיים, אתם רק צריכים להאזין.

משה גפני:

אפשר לקרוא את החוק.

גדעון סער:

אני מתפלא על חה"כ גפני. זה עבר במליאה בשבוע שעבר. זה נושא כבד.

היו"ר רוחמה אברהם:

ביום ח' בתמוז התשס"ו, 4 ביולי 2006 החליטה הכנסת להעביר את הצעת חוק שירות
לאומי בהתנדבות לבנים (תיקוני חקיקה), התשס"ו – 2006, לדיון בוועדת החוץ
והביטחון לשם הכנתה לקריאה שנייה ולקריאה שלישית. יו"ר ועדת העבודה, הרווחה
והבריאות, מבקש להעביר את הצעת החוק לדיון בוועדת העבודה, הרווחה והבריאות.
השר המתאם בין הממשלה לכנסת, ביקש בסוף דבריו להעביר את הצעת החוק לדיון
בוועדת העבודה, הרווחה והבריאות, ולא נשמעה הצעה אחרת. ראש ועדת חוץ
וביטחון נתן הסכמתו להעברת הצעת החוק לדיון בוועדת העבודה, הרווחה
והבריאות. ועדת הכנסת ממליצה לכנסת לשנות החלטתה, ולהעביר את הצעת החוק
מוועדת החוץ והביטחון, לדיון בוועדת העבודה, הרווחה והבריאות. זה היה
בהסכמה.

אביגדור יצחקי:

אני חושב שכל הנושא של שירות לאומי, הוא לא רק של עבודה ורווחה. הוא נושא
של תפיסת הנושא של שירות לאומי במדינת ישראל, גם של בנות וגם של בנים. זה
משתלב יחד עם השאלה על אורך השירות של הבנים והבנות, ועם הרבה דברים אחרים.
אנחנו יודעים שלשירות של בנות יש מכסות, כי הן קשורות לתקציב. כנ"ל לגבי
שירות לאומי לבנים. צריך לשאול, האם זה כולל גם לא יהודים. כל הדברים האלה
צריכים להיות בתפיסתם של צבא הגנה לישראל, של מדינת ישראל. צריך לראות, איך
משתמשים באנשים האלה ומה עושים איתם. האם הולך רק למטרות אזרחיות, או האם
זה הולך גם למטרות צבאיות. למרות שאני בעד לאשר את בקשת חה"כ שרוני, אני
חושב שיש פה בעיה עניינית, שגם ועדת חו"ב צריכה להתייחס אליה במסגרת הראייה
הכוללת של שירות נערים ונערות במדינת ישראל.

היו"ר רוחמה אברהם:

האם אתה מציע שלא להצביע עכשיו?

אביגדור יצחקי:

אני מציע, להביא את זה לוועדה משותפת.

היו"ר רוחמה אברהם:

אולי משותפת של חו"ב וועדת העבודה, הרווחה והבריאות. אני מציעה שבמהלך היום
תנסה לדבר עם שני יושבי ראש הוועדות, ואנחנו נביא את זה להצבעה מחר.

משה גפני:

לא הבנתי את דבריו של אביגדור יצחקי. מה הקשר בין שירות לאומי של בנים
ובנות לחוץ וביטחון?

אביגדור יצחקי:

אסביר אולי אחרי כן.

משה גפני:

מה זה קשור לחוץ וביטחון? האם העניין הזה שייך לשרת החוץ?

אביגדור יצחקי:

זה שייך לביטחון. זה שייך לתפיסה הכוללת של שירות של נערים ונערות. הנושא
של שירות הוא ערך לאומי, לא חובה שמטילים על אנשים. לכן, צריך לדון במכלול
הבעיה. יש הרבה מאוד בנים ובנות בישראל שלא משרתים בצה"ל, והם רוצים לבוא
לידי ביטוי במסגרת של שירות לאומי. השאלה כמה אנחנו מאפשרים להם את זה ואיך
אנחנו מאפשרים זאת. צריך לזכור, שיש לזה גם היבט תקציבי. צריך לרואת הראייה
הכוללת, איך מסתכלים על שירות של נערים ונערות?

משה גפני:

אז למה לא להעביר את זה לוועדת העבודה, הרווחה והבריאות, אלא אם כן יש לך
בעיות עם היו"ר.

אביגדור יצחקי:

מי צריך לדון בנושא של משך השירות בצה"ל?

משה גפני:

ועדת חוץ וביטחון.

אביגדור יצחקי:

למה לא ועדת עבודה?

משה גפני:

מה זה שייך לוועדת העבודה והרווחה. זה שייך לנושא של ביטחון.

היו"ר רוחמה אברהם:

תודה.

אפרים סנה:

המשמעות של כל מי שהולך בנתיב של שירות לאומי, זה חייל אחד פחות בצה"ל. יש
לזה השלכות. אנחנו צריכים לבדוק שאנחנו לא פותחים פה אפיק להשתמטות. מטעמים
האלה, אם זה לא באופן מלא בוועדת חו"ב, זה צריך להיות לפחות בוועדה משותפת.

היו"ר רוחמה אברהם:

אני מביאה את הנושא הזה מחר.

שונות

היו"ר רוחמה אברהם:

האם יש למישהו משהו להוסיף בנושא שונות.

משה משה גפני:

יש חוק של חה"כ טל ושלי על מועד פתיחת ישיבת הכנסת. היות והכנסת מתפזרת עוד
שבוע. לדעתנו, זה צריך להיות נדון בוועדת הכנסת. האם תואילי בטובך להביא את
זה עכשיו להחלטה, כדי שנוכל להשלים החקיקה עד סוף המושב? היות ושנינו לא
בוועדה למינוי דיינים, יש לנו זמן להעביר חוקים.

היו"ר רוחמה אברהם:

קיבלתי את הבקשה גם מח"כ טל, ואני אעלה את זה על סדר היום מחר. היועצת
המשפטית שואלת, מה זה דחוף. זה יופיע על סדר היום.

משה גפני:

לא כך כך דרמטי, חשבתי שאם הכנסת תתפזר - -

היו"ר רוחמה אברהם:

האם זה בעקבות פגישתך עם ראש הממשלה אולמרט ביום חמישי?

משה גפני:

הפגישה עם אולמרט זה בנוגע לדברים אחרים. המסקנה שלי, היא שיכול להיות
שנגיע לבחירות.

סער:

אני רוצה לציין, שרוב חברי הכנסת שהיו במשחק היו חברי סיעת הליכוד, וזה
מרמז על ניצחונות עתידיים.

אפרים סנה:

בראשותך יש בוועדה רוח טובה של עליצות. תופעה מבורכת בפרלמנט הישראלי.

אביגדור יצחקי:

בוא נמצא מילה אחרת, חיובית.

אסתרינה טרטמן:

יש בוועדה אווירה טובה.

הישיבה ננעלה בשעה 10:30.
