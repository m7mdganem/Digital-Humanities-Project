הכנסת העשרים

מושב שלישי

פרוטוקול מס' 243

מישיבת ועדת הכנסת

יום שלישי, כ"ט בניסן התשע"ז (25 באפריל 2017), שעה 10:15

סדר היום:

הצעת חוק השידור הציבורי הישראלי (תיקון מס' 7), התשע''ז – 2017 – בקשת
הממשלה לפטור מחובת הנחה על שולחן הכנסת בכל הקריאות – רביזיה.

נכחו:

חברי הוועדה:

יואב קיש – היו"ר

רוברט אילטוב

דוד ביטן

יואב בן צור

שולי מועלם-רפאלי

מרב מיכאלי

איילת נחמיאס ורבין

אלעזר שטרן

חברי הכנסת:

איתן ברושי

ענת ברקו

מוזמנים:

רן שטרית – ראש מטה שר התקשורת, משרד התקשורת

יאיר טרצ'יצ'קי – יו"ר ארגון העיתונאים

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

הצעת חוק השידור הציבורי הישראלי (תיקון מס' 7), התשע''ז – 2017 –

בקשת הממשלה לפטור מחובת הנחה על שולחן הכנסת בכל הקריאות – רביזיה.

היו"ר יואב קיש:

אני פותח את הישיבה.

יואב בן צור (ש"ס):

אני מבקש לקדם בברכה את יושב-ראש הקואליציה.

היו"ר יואב קיש:

אנחנו מקדמים בברכה את יושב-ראש הקואליציה דוד ביטן, ש-The Bitan Has
Landed כמו שאמרו פה קודם.

איילת נחמיאס ורבין (המחנה הציוני):

רן שטרית. תן לו את הקרדיט.

דוד ביטן (הליכוד):

16 שעות הלוך, 16 חזור.

שולי מועלם-רפאלי (הבית היהודי):

עם ישראל מעריך את זה.

אלעזר שטרן (יש עתיד):

אני, דרך אגב, יודע שרצית את זה רק כדי שתהיה 32 שעות מנותק מטלפון.

דוד ביטן (הליכוד):

אחרי יום הזיכרון אני עולה לשידור בעניין הזה.

אלעזר שטרן (יש עתיד):

באיזה עניין?

דוד ביטן (הליכוד):

של הוועדה לביקורת המדינה. אבל אחרי יום הזיכרון, לא עכשיו.

היו"ר יואב קיש:

הוא חסך לעצמו "שבת תרבות" אחת.

שולי מועלם-רפאלי (הבית היהודי):

להורים שכולים אתה לא חייב לענות.

היו"ר יואב קיש:

איילת, זכות הדיבור שלך.

איילת נחמיאס ורבין (המחנה הציוני):

אני חושבת שהאבסורד שמתנהל כאן, בואו נאמר את האמת, ואני הייתי מעדיפה
במידה מסוימת אילו לפחות ציבורית הממשלה הייתה באה ונוקטת באחריות שמגיעה
לציבור, לבוא ולומר: אנחנו רוצים לתמרן, אנחנו רוצים לשנות, לא נוח לנו.
אנחנו הסתכלנו בדפי הפייסבוק של העובדים, עשינו כך. בואו ותגידו את האמת
לציבור. מה שאנחנו עושים כאן זה אחיזת עיניים. ובסוף כששאל אלעזר קודם,
בצדק, האם יש סיכוי שלא נבזה יותר את הכנסת, אני מיד עניתי: התשובה היא
ברורה, אנחנו נבזה את הכנסת שוב. כי אתם לא תצליחו. אגב, צריך לומר את
האמת, לא אחת אנחנו אפילו תמכנו בהארכה של הקמת התאגיד, משום שאנחנו גם
הבנו שהתאגיד עדיין זקוק לזמן, ואנחנו תמכנו במה שאולי היה יכול להיתפס
בחוץ כאיזה עניין כזה שהכנסת לא לוקחת ברצינות את עבודתה. אז אנחנו כן
הסתכלנו עניינית לאורך השנתיים האחרונות ובדקנו את עצמנו. אמרנו מתי זה
הגיוני, מתי זה לא הגיוני. מה שאתם עושים פה בסופו של דבר, אתם לוקחים את
עובדי התאגיד, לוקחים את עובדי רשות השידור. השיסוי הפנימי הזה לא מעניין
אתכם, אתם שיסיתם את עובדי הטלוויזיה בעובדי הרדיו בתוך רשות השידור. אחר
כך שיסיתם את עובדי התאגיד בעובדי רשות השידור. עכשיו את עובדי רשות השידור
בעובדי התאגיד. תגידו לי, למה אתם רוצים להגיע? אני שואלת את עצמי איך אתם
מסתכלים לאנשים בעיניים. בסוף לי בת חסות פרטית שאני לקחתי מרשות השידור,
שתנאי הפרישה שלה החודשיים יעמדו על 300 שקלים. במקום לפתור את הבעיות
האלה, של מישהי שעבדה 24 שנים כעובדת קבלן ולפני שש שנים הכניסו אותה להסכם
קיבוצי, במקום לפתור את הבעיות האלה אתם מתעסקים בבעיות הפרטיות של ראש
הממשלה. אני חושבת שזה דבר אבסורדי.

דוד ביטן (הליכוד):

אם אתם הייתם תומכים בהצעת החוק שלי לביטול התאגיד, לא הייתה הבעיה.

איילת נחמיאס ורבין (המחנה הציוני):

אתם לא פתרתם את זה. ראש הממשלה בכבודו ובעצמו מנע את הטיפול בפרישה של
העובדים, פרישה הולמת והוגנת. במשך שנה שלמה הוא לא אפשר את הטיפול בפרישה
של העובדים. על מה אנחנו מדברים?

מרב מיכאלי (המחנה הציוני):

אחרי שביטלו את ההסכם אתם באופן חד-צדדי, הסכם חתום עם רשות השידור שיופעל
באופן חד-צדדי.

דוד ביטן (הליכוד):

אתם מזגזגים כל הזמן.

איילת נחמיאס ורבין (המחנה הציוני):

רומסים את עובדי רשות השידור ואת עובדי התאגיד.

היו"ר יואב קיש:

תודה. כיוון שהדיון הזה יתקיים בוועדה אחרי הקריאה הראשונה, מן הסתם, שדוד
ביטן גם יהיה מעורב בה - - -

איילת נחמיאס ורבין (המחנה הציוני):

אנחנו לא אלה שמזגזגים. אתה לא מחליט מה אתה רוצה. מה אתם רוצים? תסגרו את
התאגיד, אתם הבאתם אותו. די.

דוד ביטן (הליכוד):

לא נתתם לנו לסגור אותו.

איילת נחמיאס ורבין (המחנה הציוני):

אה, אנחנו אשמים. לא נתתם לנו לסגור. אתה שמעת? לא נתתם לנו לסגור את
התאגיד. תגיד לי, איזה מן דבר זה.

היו"ר יואב קיש:

איילת, זה לא הזמן.

אנחנו מעלים להצבעה את בקשת הרביזיה של איילת נחמיאס ורבין. מי בעד קבלת
הרביזיה? שירים את ידו. מי נגד? מי נמנע?

הצבעה

בעד הרביזיה – 6

נגד – 4

נמנעים – אין

הרביזיה לא נתקבלה.

היו"ר יואב קיש:

ההחלטה לרביזיה לא התקבלה. אני נועל את הישיבה.

אלעזר שטרן (יש עתיד):

אני מבקש רביזיה על ההחלטה הראשונה.

היו"ר יואב קיש:

היא כבר נחתמה. היית יכול להגיד בסוף הרשימה, למה לא אמרת? לא עובד, אין
רביזיה, נכון?

ארבל אסטרחן:

נכון.

היו"ר יואב קיש:

נחתמה. הישיבה נעולה.

הישיבה ננעלה בשעה 10:20.
