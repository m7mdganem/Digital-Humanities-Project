הכנסת העשרים

מושב שלישי

פרוטוקול מס' 167

מישיבת ועדת הכנסת

יום שני, ו' בחשון התשע"ז (07 בנובמבר 2016), שעה 10:30

סדר היום:

א. בקשת יושב-ראש ועדת הכנסת להעברת הצעות החוק הבאות מוועדת הכספים לוועדת
הכנסת:

1. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2017 ו-2018), התשע"ז-2016 (מ/1083).

2. הצעת חוק ההתייעלות הכלכלית (תיקוני חקיקה להשגת יעדי התקציב לשנות 2017
ו-2018), התשע"ז-2016 (מ/1083).

3. הצעת חוק יסוד: משק המדינה (תיקון מס' 9) (מ/1081).

ב. בקשת יושב-ראש ועדת הכספים למיזוג הצעות החוק הבאות:

א. הצעת חוק לעידוד השקעה באנרגיות מתחדשות (הטבות מס בשל הפקת חשמל
מאנרגיה מתחדשת - הוראת שעה), התשע"ו-2016 (מ/1076).

ב. הצעת חוק לעידוד הקמת מתקנים להפקת אנרגיה מתחדשת (פטור ממס),
התשע"ו-2016 (פ/3212/20).

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

דוד ביטן

יואב בן צור

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

דוד אמסלם – יו"ר ועדת הפנים והגנת הסביבה

משה גפני – יו"ר ועדת הכספים

דב חנין

אוסאמה סעדי

עודד פורר

מוזמנים:

  -------------------------------------------------- ---- ---------------
  מנהלת תחום רגולציה וחקיקה, משרד הכלכלה והתעשייה    –    נעמי רייש

  אגף התקציבים, משרד האוצר                           –    איתי טמקין

  רפרנט מקרו, אגף התקציבים, משרד האוצר               –    איליה כץ

  מתנדב, מועצה לאומית לכלכלה, משרד ראש הממשלה        –    יואל בן אור

  ממונת חקיקה, לשכת עורכי הדין                       –    מזל נייגו

  מנהלת יחידת הכנסת, לשכת עורכי הדין                 –    דנית בוסקילה

  סמנכ"ל, איגוד חברות אנרגיה ירוקה                   –    ארנון פנץ

  שדלן/ית (גורן עמיר יועצים בע"מ), אינו/ה מייצג/ת    –    נועה גונן
  לקוחות בדיון זה (לקוחות קבועים נוספים שנושא הישיבה      
  נוגע אליהם באופן ישיר: דורגז, המועצה להסדר              
  ההימורים בספורט, חברת הוט, מכון התקנים הישראלי,         
  פורום ה-15 הערים העצמאיות)                              

  שדלן/ית (גורן עמיר יועצים בע"מ), אינו/ה מייצג/ת    –    משה ביבי
  לקוחות בדיון זה (לקוחות קבועים נוספים שנושא הישיבה      
  נוגע אליהם באופן ישיר: דורגז, המועצה להסדר              
  ההימורים בספורט, חברת הוט, מכון התקנים הישראלי,         
  פורום ה-15 הערים העצמאיות)                              

  שדלן/ית                                            –    יהושע שלמה זוהר

  שדלן/ית                                            –    עדן קנובסקי
  -------------------------------------------------- ---- ---------------

ייעוץ משפטי:

היועץ המשפטי לכנסת איל ינון

ארבל אסטרחן

מנהלת הוועדה:

אתי בן יוסף

רישום פרלמנטרי:

טלי רם

א. בקשת יושב ראש ועדת הכנסת להעברת הצעות החוק הבאות מוועדת הכספים לוועדת
הכנסת:
1. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2017 ו-2018), התשע"ז-2016 (מ/1083);
2. הצעת חוק ההתייעלות הכלכלית (תיקוני חקיקה להשגת יעדי התקציב לשנות 2017
ו-2018), התשע"ז-2016 (מ/1083);
3. הצעת חוק-יסוד: משק המדינה (תיקון מס' 9) (מ/1081)

היו"ר יואב קיש:

שלום לכולם, בוקר טוב. יש לנו על סדר-היום שלוש בקשות שלי להעברת הצעות חוק
מוועדת הכספים לוועדת הכנסת, תכף נדבר עליהן, ובקשה של יושב-ראש ועדת
הכספים למיזוג הצעות חוק.

צריך לשים לב שהחוקים האלה הם חוקים מאוד כבדים. אנחנו מדברים כמובן על חוק
ההסדרים שעבר במליאה בשבוע שעבר, ועבר אפשר לקרוא לזה בטעות, לא בטעות,
בסוף המליאה הצביעה, עבר לוועדת הכספים ולא לוועדת הכנסת.

במשך שנים רבות הכנסת התעקשה ועמדה על כך שחוק ההסדרים יהיה בוועדת הכנסת,
יש לזה משמעויות רבות.

אוסאמה סעדי (הרשימה המשותפת):

אמרת שזה בטעות. מי אמר בטעות?

היו"ר יואב קיש:

הייתה בדיקה כי בעיקרון, חוק ההסדרים צריך להיות בוועדת הכנסת, וההמלצה
הייתה ועדת כספים בטעות.

אוסאמה סעדי (הרשימה המשותפת):

היושב-ראש חיכה חמש דקות, ואני כל הזמן אמרתי, למה היושב-ראש לא מעלה
להצבעות.

היו"ר יואב קיש:

לא. אני אגיד לך איפה הטעות.

אוסאמה סעדי (הרשימה המשותפת):

אתם שישים ומשהו, וכנראה שנרדמתם בשמירה. אני שתקתי.

היו"ר יואב קיש:

אני רוצה להסביר לאוסאמה למה התכוונתי "בטעות". "בטעות", התכוונתי שההמלצה
הייתה צריכה להיות ועדת הכנסת ולא ועדת כספים. זו הטעות.

אוסאמה סעדי (הרשימה המשותפת):

לא ביקשתם.

שולי מועלם-רפאלי (הבית היהודי):

ההמלצה המקדמית שהגיעה ליושב-ראש הכנסת.

היו"ר יואב קיש:

בדיוק. ההמלצה.

אוסאמה סעדי (הרשימה המשותפת):

לא ביקשתם. לא ביקשתם.

היו"ר יואב קיש:

אתה לא מבין מה אני אומר לך "טעות". אתה לא מבין מה הטעות. לא זה.

דוד ביטן (הליכוד):

עזוב. אתם נכשלתם. אנחנו צריכים להגיד?

אוסאמה סעדי (הרשימה המשותפת):

מי נכשל? מי נכשל?

דוד ביטן (הליכוד):

האופוזיציה צריכה להגיד. אתם נכשלתם.

היו"ר יואב קיש:

אני אגיד לך מה המשפט הרגיל שאומרת אופוזיציה בדיון כזה.

דוד ביטן (הליכוד):

אני הולך וחוזר. הם רוצים לעשות דיון.

היו"ר יואב קיש:

בסדר, אז תלך ותבוא.

אלעזר שטרן (יש עתיד):

זה לא חשוב לך? אתה אשם.

דוד ביטן (הליכוד):

אני אשם?

אלעזר שטרן (יש עתיד):

כן. תכף תשמע.

דוד ביטן (הליכוד):

אתם נכשלתם בגדול.

היו"ר יואב קיש:

יש שני משפטים שאופוזיציה אומרת בחוק הסדרים. האחד, החוק הזה הוא מתאים
לילדים, תעבירו אותו לוועדה לשלום הילד, או זה חוק שמתאים למי שמעשן.

אלעזר שטרן (יש עתיד):

כמה זמן היית פה שאתה יודע מה אומרת האופוזיציה?

היו"ר יואב קיש:

זה כמו חוק שמי שמשתמש בסמים – תעבירו אותו. בקיצור, כל הדברים האלה לא
שמענו הפעם מהאופוזיציה, אבל רגע אחד של רצינות.

שולי מועלם-רפאלי (הבית היהודי):

כי זה היה מאוחר בלילה.

היו"ר יואב קיש:

מה שחשוב, שהמסר שיצא מהוועדה הזאת וכמובן גם יבוא לאישור המליאה, שבדברים
האלה לא משחקים. חוק ההסדרים, ראוי לכנסת – ובלי קשר לקואליציה-אופוזיציה –
חוק ההסדרים, ראוי לכנסת שיהיה בוועדת הכנסת, נקודה. משם זה מנותב לוועדות
האחרות לפעילות של חקיקה במקביל, יש לנו לוחות זמנים.

שולי מועלם-רפאלי (הבית היהודי):

או הוצאה של דברים שאנחנו חושבים שלא ראויים בחוק ההסדרים.

היו"ר יואב קיש:

או הוצאה, ברור. גם בוועדות מוציאים, חד-משמעית. אני לא נכנס ספציפית לזה
אבל אני מדבר כרגע על ההבדל אם זה יושב בוועדת כספים. דרך אגב, גם היום
האוצר ושר האוצר תומכים בכך שהחוק יגיע לוועדת הכנסת. אם פעם בעבר – אני
מדבר על לפני שנים רבות, לפני שהדבר הזה היה בכנסת – אז באמת הוא התחיל
כחוק שהתחיל בוועדת כספים. מזמן לזמן, מרגע שהוא הפך להכיל כל כך הרבה
נושאים בתוכו, ראוי שיגיע לוועדת הכנסת.

חלק יצא, כמו שאומרת חברת הכנסת שולי מועלם, חלק יחולק לוועדות השונות, לא
הכול מתאים לוועדת הכספים, וזהו התפקיד של ועדת הכנסת לעשות את זה.

אנחנו תכף ניתן לדבר, אני רוצה לפני כן לשמוע את היועץ המשפטי.

יואב בן צור (ש"ס):

מה עם חוק המיסוי על דירה שלישית?

אוסאמה סעדי (הרשימה המשותפת):

שאלה, גם ליושב-ראש הוועדה וגם ליועץ המשפטי. אני מסתכל על סעיף 83 לתקנון
הכנסת. סעיף 83(ג)(1) אומר שוועדת הכנסת רשאית להציע לכנסת להעביר הצעת חוק
מהוועדה שאליה הועברה כאמור בסעיף קטן (א) או (ב), לדיון בוועדה אחרת אם
ביקש זאת אחד מאלה: יוזם הצעת החוק; יושב-ראש הוועדה שנקבעה כאמור;
יושב-ראש ועדה שסבור כי הנושא מצוי בתחום סמכויותיה של הוועדה שבראשותו.
ולגבי הצעת חוק ממשלתית, גם הממשלה. אז אני שואל פה - -

קריאות:

מי ביקש.

אוסאמה סעדי (הרשימה המשותפת):

- - מי ביקש.

היו"ר יואב קיש:

אני שלחתי לעצמי מכתב.

אוסאמה סעדי (הרשימה המשותפת):

אבל אתה לא - - -

היו"ר יואב קיש:

אני, ועדת הכנסת. למה לא? אתה רוצה, תקריא עוד פעם.

אוסאמה סעדי (הרשימה המשותפת):

לא. או ועדת הכספים – אתה אומר ועדת הכספים זה לא הגוף המתאים, רוצים
להעביר את זה - -

היו"ר יואב קיש:

לוועדת הכנסת.

אוסאמה סעדי (הרשימה המשותפת):

- - לוועדה, אני לא יודע איזה, של אלי כהן.

היו"ר יואב קיש:

לא. הקראת בדיוק. אני, יושב-ראש ועדת הכנסת, אפילו כדי שלא יהיה ספק,
הוצאתי לעצמי מכתב שאני מבקש להעביר את החוק הזה לוועדת הכנסת, כיושב-ראש
ועדת הכנסת.

דב חנין (הרשימה המשותפת):

יש כזה דבר בתקנון, אפשרות למכתב עצמי כזה?

היו"ר יואב קיש:

פניתי למנהלת הוועדה, וזו הבקשה. אכן כן. אני לא אומר לך עכשיו – אני
כיושב-ראש ועדת הכנסת מושך את זה כדי להעביר את זה לוועדה אחרת.

אוסאמה סעדי (הרשימה המשותפת):

זה מה שאתה עושה.

היו"ר יואב קיש:

אני מושך את זה כי החוק יגיע לוועדת הכנסת.

אוסאמה סעדי (הרשימה המשותפת):

לא יכול להיות שהצעת חוק של תקציב המדינה ושל משק המדינה תידון בוועדת
הכנסת.

היו"ר יואב קיש:

תקציב המדינה הולך לוועדת כספים.

אוסאמה סעדי (הרשימה המשותפת):

אתה הולך לדון בתקציב?

היועץ המשפטי לכנסת איל ינון:

לא. זה לא על הפרק בכלל.

היו"ר יואב קיש:

לא.

אוסאמה סעדי (הרשימה המשותפת):

אתה רוצה לפצל את זה, לנתב את זה.

היו"ר יואב קיש:

אוסאמה, יש כמה חוקים. חוק התקציב נשאר בוועדת הכספים, לא משכנו אותו –
לשאלתך, זה חוק של ועדת הכספים. חוק ההסדרים מורכב משתי הצעות חוק, שהן
נקראות הצעת חוק התכנית הכלכלית (תיקוני חקיקה), כשאחת זה ליישום המדיניות
הכלכלית ואחת להשגת יעדי התקציב.

אוסאמה סעדי (הרשימה המשותפת):

מי ידון בזה? ועדת הכנסת?

היו"ר יואב קיש:

סליחה, אוסאמה. בבקשה, קודם כול אני מעביר ליועץ המשפטי של הכנסת.

אלעזר שטרן (יש עתיד):

אבל אני רוצה לשאול שאלה.

היו"ר יואב קיש:

אחרי כן, בוא נשמע את היועץ.

אלעזר שטרן (יש עתיד):

אני רוצה שהוא יתייחס לזה. יואב, זאת שאלה עניינית.

היו"ר יואב קיש:

אלעזר.

אלעזר שטרן (יש עתיד):

תן לי, אני אעזור לך.

היו"ר יואב קיש:

לא, אני לא צריך את העזרה שלך. גם את העזרה של אוסאמה שמענו.

אלעזר שטרן (יש עתיד):

אבל אם הוא כבר מתייחס, תאמין לי.

היו"ר יואב קיש:

אלעזר, אני אתן לך אחרי הדברים שלו להתייחס. בבקשה.

היועץ המשפטי לכנסת איל ינון:

בוקר טוב, אדוני היושב-ראש, חברי הוועדה הנכבדים, ברור, כמעט הייתי אומר
מובן מאליו, שאירעה פה תקלה, גם אם מכוונת.

דב חנין (הרשימה המשותפת):

לא תקלה אלא - - -

אוסאמה סעדי (הרשימה המשותפת):

מי אמר? מי אמר? אדוני היועץ המשפטי, אתה קובע?

היו"ר יואב קיש:

תנו לו רגע לדבר, חברים. המשפט הראשון שהוא מוציא ואתם קוטעים אותו, זה לא
יהיה כאן.

אוסאמה סעדי (הרשימה המשותפת):

אבל זה לא יכול להיות.

היו"ר יואב קיש:

אתה עכשיו תקשיב לדבריו, אוסאמה, הקשבנו לשאלה שלך.

אוסאמה סעדי (הרשימה המשותפת):

הוא אמר שקרתה תקלה.

קריאות:

- - -

היו"ר יואב קיש:

אוסאמה, הקשבנו לדבריך פעם ראשונה.

אוסאמה סעדי (הרשימה המשותפת):

לא, הפתיחה שלו, הוא צריך - - -

היו"ר יואב קיש:

הבא שמפריע לדיון, אני קורא אותו לסדר.

אלעזר שטרן (יש עתיד):

דרך אגב, גם אמרו שההצבעה של האופוזיציה הייתה בעד הסעיף הראשון - - -

היו"ר יואב קיש:

אלעזר, אני קורא לך פעם ראשונה.

אלעזר שטרן (יש עתיד):

בסדר, שמעתי.

היו"ר יואב קיש:

אז תכף זו תהיה פעם שנייה.

היועץ המשפטי לכנסת איל ינון:

אמרתי תקלה, גם אם מכוונת. לפעמים גם יש תקלות מכוונות, ויכול להיות שזה
המקרה, אני לא יודע לשפוט וזה גם לא כל כך מעניין אותי לרדת למניעים.

אוסאמה סעדי (הרשימה המשותפת):

אבל למה אתה - - -

קריאות:

- - -

היועץ המשפטי לכנסת איל ינון:

אני אסביר למה זה תקלה.

אוסאמה סעדי (הרשימה המשותפת):

אבל מי אמר לך שזאת תקלה?

היועץ המשפטי לכנסת איל ינון:

אני אסביר למה זו תקלה.

אוסאמה סעדי (הרשימה המשותפת):

מי אמר? איפה הייתם? איפה הייתם 65 חברי כנסת?

היו"ר יואב קיש:

אוסאמה, פעם ראשונה.

היועץ המשפטי לכנסת איל ינון:

אני אסביר למה זו תקלה. חוק ההסדרים, המכונה הצעת חוק ההתייעלות הכלכלית
והצעת חוק התכנית הכלכלית, אבל בעגה המקובלת בבניין הזה ובחוץ, הצעת חוק
ההסדרים, היא לא הצעת חוק רגילה. היא בעצם אסופה של עשרות הצעות חוק שבהליך
חקיקה רגיל הייתם מקבלים אותן כהצעות נפרדות והייתם מצביעים עליהן בנפרד,
וכל אחת מהן הייתה מטופלת בוועדה שלה.

חוק ההסדרים, שנולד ב-1985 והוא אתנו מאז, עבר הרבה מאוד גלגולים.

אלעזר שטרן (יש עתיד):

לצערנו, הוא אתנו.

היועץ המשפטי לכנסת איל ינון:

לצערנו. לצערנו, בוודאי בנקודת מבט שלי כיועץ משפטי לכנסת, עבר הרבה מאוד
גלגולים גם באשר לפרוצדורות ולאופן הטיפול בו בכנסת. ומזה שנים רבות, גם
על-פי חוות דעת של כל היועצים המשפטיים לכנסת מאז שמוסד היועץ המשפטי לכנסת
קיים, וכן כל התקדימים שהיו כבר מזה שנים ארוכות, שהוועדה היחידה שמוסמכת
בכנסת לנתב נושאים לוועדות שונות היא ועדת הכנסת, היא ועד הבית הפרלמנטרי
של הכנסת.

לכן, ועדת הכספים, אין לה את הסמכות לנתב נושאים לוועדות שונות. היא יכולה
לדון במה שהמליאה או ועדת הכנסת העבירה לה.

ולכן, להותיר את הצעות חוק ההסדרים – הצעת חוק ההתייעלות והצעת חוק התכנית
הכלכלית; אני לא מדבר על התקציב, התקציב זה ברור, זו לא הייתה תקלה, זה עבר
לוועדת הכספים, ובדין עבר, ואף אחד לא מדבר על להשיב לוועדת הכנסת את חוק
התקציב – אנחנו כן מדברים על חוק ההסדרים כי ועדת הכנסת היא היחידה מבין
ועדות הכנסת שמוסמכת לנתב נושאים לוועדות שונות.

ועדת הכספים אינה מוסמכת לעשות את זה, ולכן ככל שהצעת חוק ההסדרים תיוותר
בוועדת הכנסת, אנחנו ניקלע למבוי סתום שבו נידרדר שנים-שנים אחורה, שאז
ועדת הכספים מטפלת בכל חוק ההסדרים, שאני חושב שזה נוגד את האינטרס של
הכנסת כרשות ואת האינטרס של האופוזיציה, את האינטרס של הקואליציה. אני לא
חושב שיש חבר כנסת אחד שיגיד שהוא תומך במצב שנחזור 30 שנה אחורה שוועדת
הכספים מטפלת בכל הנושאים של חוק ההסדרים בבליץ של חודש אחד. ולכן, הותרת
ההצעות האלה בוועדת הכספים תיצור מין deadlock, מין מבוי סתום שבו לא נוכל
להתקדם ולטפל בנושאים השונים של חוק ההסדרים.

ולכן, ברור שאנחנו תומכים בבקשתו ואנחנו חושבים שלא רק שהיא במקומה אלא היא
הדרך הנכונה, להעביר את הנושא לוועדת הכנסת וכמדי שנה בשנה ועדת הכנסת גם
תנתב את הנושאים השונים לוועדות השונות בהתאם לשיקול הדעת של החברים,
לתקנון ולתקדימים, וגם תעסוק בפיצול מהותי של נושאים שרוב חברי הוועדה
יסברו שיש מקום כבר בשלב הזה לפצל אותם.

היו"ר יואב קיש:

אלעזר שטרן, בבקשה.

אלעזר שטרן (יש עתיד):

היועץ המשפטי, אל"ף, ההגדרה "כטעות", אני לא בטוח שאתה צריך להתייחס לזה.

אוסאמה סעדי (הרשימה המשותפת):

תקלה.

אלעזר שטרן (יש עתיד):

זה עניין שיפוטי. הרי הקואליציה הייתה עסוקה באותן שעות בלחגוג את מה שהם
חגגו – התקלה – הקואליציה חגגה כאילו את התקלה של האופוזיציה, שהצבענו על
החוק הראשון. לא יודע אם אתה היית באולם או אתה זוכר, אז תדע. הייתה שם
חגיגה גדולה.

אנחנו, יש עתיד, חשבנו על החוק הראשון בחוק ההסדרים, שמדבר על פיצולים
אחרים – לוועדת חוץ וביטחון, לא משנה מה.

היו"ר יואב קיש:

הוא פה, דרך אגב. הצעת חוק-יסוד, לדעתי זה משק המדינה.

היועץ המשפטי לכנסת איל ינון:

אני אתייחס אולי גם למשק המדינה.

אלעזר שטרן (יש עתיד):

אוקיי. ואנחנו הצבענו, לכאורה בעד הצעת החוק הזאת, כאילו עם הקואליציה. לא
משנה כרגע למה, אני לא רוצה לעשות פה סיבוב פוליטי.

אבל, אין ספק שמה שצעקו לנו מהאופוזיציה, במיוחד למחנה הציוני, חגגו את
הטעות. וגם דוד ביטן, שהיה כאן עכשיו – שהוא היה מנצח המקהלה של הצחוקים
בהקשרים כי הוא נתן את הטון – הגדיר את מה שאנחנו עשינו כטעות. מה שאני
שואל אותך - - -

היו"ר יואב קיש:

זו גם זכות הדיבור שלך. לא תקבל זכות דיבור נוספת.

אלעזר שטרן (יש עתיד):

לא, אני רק מחדד את השאלה.

היו"ר יואב קיש:

לא. אז זאת זכות הדיבור, לא חוזרים.

אלעזר שטרן (יש עתיד):

אוקיי. אין בעיה. תקרא לזה זכות הדיבור. ממילא מגבילים פה. אם זו זכות
הדיבור, אז יש לי להאריך על זה טיפה.

היו"ר יואב קיש:

בבקשה, תאריך.

אלעזר שטרן (יש עתיד):

מה שאני שואל, האם אנחנו היינו יכולים גם להביא את מה שאתם מגדירים כטעות,
בגלל טעות, לדיון עוד פעם.

למה אני שואל את היועץ המשפטי - ותכף אני אגיד את כל העמדה - כי מה שכתוב
בסעיף שחברי אוסאמה הקריא, כי הנושא מצוי בתחום סמכויותיה של הוועדה
בראשותו.

פיצול זה טקטיקה. כמו שאני מבין את הסעיף זה אם היה בא לכאן יושב-ראש ועדת
החינוך ואומר, יש נושאים בחוק ההסדרים שהם שלי, אני מבקש שתדונו עוד פעם,
אבל מה שאני מבין, שהוא לא בא.

יש פה יועץ משפטי שנותן פרשנות לתחומים שבסמכותו לפרוצדורה ולא לקצה של
ההחלטה, זאת אומרת שזה התוכן שלה.

היועץ המשפטי לכנסת איל ינון:

ברור.

אלעזר שטרן (יש עתיד):

אוקיי. אם כך, הסעיף בתוך התקנון של הכנסת לדעתי מחייב שיושב-ראש הוועדה,
עם כל הכבוד שיש אליו, הוא לא הסמכות להביא את הנושא כדי לשנות את ההצעה של
חוק ההסדרים.

פעם שאמרנו חוק ההסדרים, אני חושב שלכולנו ברור – וכיוון שהיושב-ראש אמר לי
שזאת זכות הדיבור שלי – איפה החשש שלנו? הרי אנחנו יודעים שלמרות שאנחנו
כאילו חוששים מלהחזיר דברים אחורה, אנחנו לא בדיוק חוששים מלהחזיר דברים
אחורה. אנחנו לא חושבים שתקציב, היה צריך לדון בו אחת לשנתיים ואז אולי
צריך לשים יותר גזירות. יש כל מיני דברים שאנחנו לא חוששים לחזור אחורה.

אחרי שאנחנו לא חוששים לחזור אחורה, ברור שחוק ההסדרים הוא חוק שגם הוא
מסנדל או פוגע במעמד הכנסת.

אני רוצה לגלות לך משהו, חברי היועץ המשפטי, שאולי אתה לא יודע. אין דיונים
אמיתיים בוועדות של הכנסת. זה לא משנה לאן תמשוך את זה. בדרך כלל, בדיונים
משתתפים חברי אופוזיציה.

היו"ר יואב קיש:

לא, אני לא מסכים.

שולי מועלם-רפאלי (הבית היהודי):

לא, אני ממש מתנגדת לזה. סליחה.

היו"ר יואב קיש:

ממש לא נכון.

אלעזר שטרן (יש עתיד):

אני ברשות דיבור.

היו"ר יואב קיש:

שולי, תני לו לדבר, אבל אלעזר, גם כשאחרים ידברו אל תפריע להם בבקשה.

אלעזר שטרן (יש עתיד):

למה? ברור.

היו"ר יואב קיש:

כי יש לי איזה ניסיון קודם.

אלעזר שטרן (יש עתיד):

לא, אין לך ניסיון פוליטי.

היו"ר יואב קיש:

בבקשה.

אלעזר שטרן (יש עתיד):

אתה שכחת. יש לך אולי ניסיון, אין לך זיכרון. אני לא מפריע כשאתה נותן רשות
דיבור.

היו"ר יואב קיש:

רק לפני רגע הפרעת לו.

אלעזר שטרן (יש עתיד):

מה שאני אומר – ואני אומר את זה באמת, לא כהתרסה ולא בגלל שאני אופוזיציה –
אנחנו יודעים את האמת. אין בוועדות של הכנסת דיונים אמיתיים כמעט בשום דבר,
בוודאי לא בנושאי תקציב. יש דיונים של האופוזיציה עם יושב-ראש הוועדה.

בדרך כלל, בגלל כל השרים שיש לכנסת הזאת, כל סגני השרים שיש לכנסת הזאת, כל
יושבי-ראש הוועדות שיש וכל יום ממציאים פה ועדה חדשה – תסלח לי, אני חושב
שגם על זה היה כדאי שפעם נדבר – אבל מה שאני אומר, אין דיונים אמיתיים. יש
מכונות הצבעה.

ואני חושב שאם הטיעון הוא דיון רציני, בהשתתפות הכנסת, ובגלל זה אנחנו
רוצים את חוק ההסדרים, אז האמת היא שאנחנו התייאשנו מדיונים רציניים משום
שבאמת אין בכנסת דיונים רציניים.

ואם אין דיונים רציניים אז שילך התקציב למי שמתכלל את תקציב המדינה, שילך
התקציב לוועדת הכספים כמו שהכנסת החליטה – לדעתי לא בטעות, בגלל שאנחנו לא
טעינו. אם אנחנו היינו טועים, אם אתה חושב שזה לטובתנו, גם אנחנו יכולנו
לצעוק ועדת הטבע והמדע או השקיפות, כבר שכחתי איזה ועדות ממציאים פה,
הוועדה האחרונה. לא צעקנו, זאת אומרת אל תייחס לנו בבקשה.

היו"ר יואב קיש:

לא מייחס את זה למליאה, אתה לא הבנת.

אלעזר שטרן (יש עתיד):

אני לא מדבר אליך. אני לא מדבר אליך.

היו"ר יואב קיש:

בסדר, אבל אתה לא הבנת.

אלעזר שטרן (יש עתיד):

לא מדבר אליך, אני מדבר ליועץ המשפטי.

היו"ר יואב קיש:

סיים בבקשה, יש לך דקה לסיים את דבריך.

אלעזר שטרן (יש עתיד):

אני אסיים, בסדר. היועץ המשפטי ייחס לנו – לא אתה; אתה, אני שמעתי, לא בטוח
שהקשבתי לכול. אל תפריע לי ככה, נתת לי זמן, אז תן לי.

מה שאני רוצה להגיד, אנחנו לא טעינו – לא בהצבעה הראשונה וגם לא בהצבעה
הזאת. וכיוון שלא טעינו, ואני אומר לך את האמת, בתפיסה שלי, כיוון שהדברים
כולם יש להם משמעות תקציבית, אם כבר בא לעולם בחטא חוק התקציב, בוא לא
נייחס לו – כדאי לפצל בגלל רצינות הכנסת? אין רצינות לכנסת, זה לא
בית-המשפט העליון שיש מישהו שיגן עליו פה.

היו"ר יואב קיש:

נא לסיים.

אלעזר שטרן (יש עתיד):

אנחנו מבטלים חוקים, עושים חוקים ואין פה ומצפצף. ולכן אני מציע לכבד את זה
ולהעביר כמו שהיה צריך להיות. אני מזכיר לך, גם ועדת הכספים, יש שם רוב
אוטומטי לקואליציה והיא לא שלנו, אבל לפחות יש שם תכלול של המשמעויות ושל
ההשלכות של נושא על נושא.

ולכן אנחנו חושבים – ואני מסכם את דעתי – ראשית, שזה לא טעות. זאת הייתה
הצבעה של הכנסת וצריך לכבד אותה. ודבר שני, להשאיר אותה בוועדת הכספים
לטובת כולנו. תודה.

היו"ר יואב קיש:

תודה. אני רוצה להגיד מילה כן למה ששמעתי. קודם כול, אני חייב להגיד לך
שאני מוחה על האמירה שלך הנחרצת שאין דיונים בוועדות ואין רצינות לכנסת.

אלעזר שטרן (יש עתיד):

בסדר. זכותך.

היו"ר יואב קיש:

יפה. זה אחד. שנית, אני גם רוצה לדייק את נושא הטעות. אני לא הגדרתי
שההצבעה במליאה הייתה טעות, לא חושב שלזה התכוון גם היושב-ראש. הטעות הייתה
בהפניית החוק הראשונית – ועל זה דיברנו כטעות – לוועדת הכספים במקום לוועדת
הכנסת. זו הייתה אם כבר טעות, אף אחד לא מתכוון - - -

אלעזר שטרן (יש עתיד):

זה הרבה שנים ככה, לא?

היו"ר יואב קיש:

לא.

אלעזר שטרן (יש עתיד):

חוק ההסדרים מופנה תמיד לוועדת הכנסת?

היו"ר יואב קיש:

כן.

ארבל אסטרחן:

כן. שנים רבות.

היו"ר יואב קיש:

הבנת? אז פתרנו את הנושא.

אלעזר שטרן (יש עתיד):

לא, להפך. חושבים על הקואליציה הזאת - - -

היו"ר יואב קיש:

יש לנו רשימה. אלעזר, עכשיו אני מבקש לא להפריע. חבר הכנסת דב חנין, בבקשה.
שלוש דקות יש לך.

דב חנין (הרשימה המשותפת):

תודה רבה לך, אדוני היושב-ראש, הדיון הזה הוא דיון חשוב וכמובן שמה שקרה
במליאה, מבחינתי לא היה טעות ולא הייתה תקלה, זו הייתה החלטה. ואנחנו
החלטנו לא לצעוק ועדות אחרות אלא לגרום לכך שהמהלך הזה – שכמו שאומר בצדק
היועץ המשפטי לכנסת – הוא לא בהתאם למה שהכנסת עשתה לאורך השנים, שהוא יקרה
כדי לקיים את הדיון הזה ולהביע מחאה על דבר שנראה לנו מאוד מאוד חמור
ומסוכן בהתנהגות של הממשלה הנוכחית.

כמובן שחוק ההסדרים צריך להתפצל, אין על זה ויכוח. ברור לגמרי שחוק ההסדרים
צריך להתפצל, וועדות ספציפיות צריכות לדון בנושאים ספציפיים.

אבל מה שהממשלה עושה הפעם שובר את הנורמות של הכנסת בצורה מאוד בעייתית.
בקדנציה הזאת, אדוני היועץ המשפטי, הממשלה המציאה ועדה כדי לעקוף ועדה
שהאופוזיציה שולטת בה. יש ועדת כלכלה שבה שולטת האופוזיציה, ולכן המציאה
הממשלה ועדה שנקראת ועדת רפורמות או ועדה לעניינים אני לא יודע מה, בראשות
חבר הכנסת אלי כהן, ואליה היא מפנה דברים כדי להעביר אותם, בניגוד לנורמות
בכנסת.

אז לעקוף ועדה שבשליטת האופוזיציה, את זה כבר ראינו, אבל מה שאנחנו רואים
בחוק התקציב הזה זה שרוצים גם לעקוף ועדה שבשליטת הקואליציה, לעקוף את ועדת
הכספים כי יש ויכוחים בקואליציה על כל מיני נושאים ואומרים, למה בכלל שיהיה
ויכוח, למה שיהיה דיון רציני שבו חברי הכנסת בוועדת הכספים לפעמים יביעו את
דעתם בניגוד לעמדת הממשלה בנושא כזה או אחר, נעביר נושאים שיש בהם ויכוח או
מסתמן בהם ויכוח בוועדת הכספים לאותו ערוץ עוקף הליכי חקיקה רגילים שנקרא
ועדת הרפורמות.

הדבר הזה, אדוני היושב-ראש, הוא דבר חמור ביותר ומסוכן ביותר. אני מתנגד
בכלל לרעיון שצריך להקים כל מיני מעקפים בכנסת.

היו"ר יואב קיש:

נא לסיים, דב.

דב חנין (הרשימה המשותפת):

אני מסיים. יש בכנסת ועדות ייעודיות מקצועיות שכל אחת מהן צריכה לטפל בתחום
תפקידה. הרעיון של לייצר מסלולים עוקפים הוא רעיון מסוכן, אבל הרעיון הוא
מסוכן במיוחד כשרוצים לעקוף את ועדת הכספים.

למה זה מסוכן? לא בגלל שהיא בשליטת הקואליציה. כי ועדת הכספים היא הכלי
האופרטיבי הכי חשוב של הכנסת, בכלל, של כולנו, למרות שאני לא חבר בוועדת
כספים, להשפיע על דברים. ואם אנחנו מקבלים את התקדים הזה שענייני מסים למשל
– מסים, סוגיות של מסים – יצאו החוצה מוועדת הכספים כי ההרכב היום לא נוח
לי, חסל סדר הפרלמנטריזם בישראל, חסל סדר הפרלמנטריזם בישראל. זה לא בגלל
שאני מגן על ועדת כספים, זה בגלל שאני מגן על כולנו, על היכולת שלנו ככנסת
להשפיע.

ולכן אדוני היושב-ראש, האופוזיציה נהגה בצורה מכוונת, כמחאה על הדיבורים –
בינתיים זה רק דיבורים – או על הניסיון ללחוץ על ועדת הכספים שתהיה יותר
נחמדה ויותר ידידותית ויותר קלה להשגה, ואם לא - - -

עודד פורר (ישראל ביתנו):

אני חייב להגיד שהוועדה מאוד ידידותית.

דב חנין (הרשימה המשותפת):

היא ידידותית, בסדר, היא ועדה בשליטת הקואליציה, זה בסדר גמור, אבל היא
עדיין ועדה עצמאית.

היו"ר יואב קיש:

תודה.

דב חנין (הרשימה המשותפת):

הניסיון הזה לעקוף, לא רק את ועדות האופוזיציה אלא גם את ועדות הקואליציה,
הוא דבר פסול, מסוכן, חמור, ונגדו צריך להתקומם.

היו"ר יואב קיש:

תודה. חבר הכנסת גפני, בבקשה.

משה גפני (יו"ר ועדת הכספים):

אני פשוט מנהל ועדה על גיל פרישה לנשים. אני אמרתי ואני אומר את זה כאן
בוועדה – אמרתי גם לעוזרים שלי באותו ערב – אני לא מנצל את הכוח הזה. זה
עבר אלי ואני אתחיל לעשות פיצולים, צריך ללכת למסלול – זה טוב לפעם אחת, זה
לא טוב לטווח הארוך. הכנסת צריכה להתנהל על-פי הנוהל האמיתי, ועדת הכנסת
היא זאת שצריכה לפצל.

ועדת הכספים, עם כל הכבוד, לא תדון בנושא של חוקי תכנון ובנייה.

היו"ר יואב קיש:

לא עושה שכל.

משה גפני (יו"ר ועדת הכספים):

זה לא עומד על סדר-היום. אני מספיק אחראי והחברים בוועדה מספיק אחראים כדי
שלא יהיו בתוך המשחק הזה, שהוא משחק בעייתי.

היו"ר יואב קיש:

מאה אחוז.

משה גפני (יו"ר ועדת הכספים):

אמרו לי לפני כן ואני אומר את זה כאן. אני לא אסכים, אחרי שיאושר – אני
תומך בבקשה שלך – אחרי שיאושר זה יחזור לכאן לוועדה ויתחילו הפיצולים. לא
אסכים, למשל מה שאמר דב חנין, חוקי מסים לא יעברו לוועדה אחרת.

אנחנו ועדה מסבירת פנים, זאת אומרת אנחנו מצביעים אחרי כן איך שמצביעים אבל
מסבירי פנים, שומעים את הממשלה. אני עכשיו אומר בכל הרצינות, אנחנו בסוף
מגיעים להסכמה, ברוב המקרים יש הסכמה של קואליציה ואופוזיציה. כך היה
בתקציב הקודם. בסוף, האופוזיציה מצביעה נגד – בתקציב – הקואליציה מצביעה
בעד, אבל הגענו להסכמות על הרבה מאוד דברים.

אם רוצים לשבש את עבודת הכנסת, אני וחברים רבים אחרים, גם באופוזיציה וגם
בקואליציה, יעמדו נגד. זה שכאן צריך לפצל את זה, זה נכון, אני תומך בעניין
הזה, אני לא מנצל את כוחי. הרי מה שהייתי יכול לעשות זה היה הדבר הפשוט –
לא יודע אם אתה יודע - - -

דב חנין (הרשימה המשותפת):

להתחיל את הדיון.

משה גפני (יו"ר ועדת הכספים):

להתחיל את הדיון. זה מה שאמרו לי רבים. להתחיל את הדיון, ברגע שמתחיל הדיון
המכתב שלך לא היה מיותר. לא חלמתי אפילו לעשות את זה, זאת לא דרכי, אני
יודע להיאבק על מה שצריך להיאבק ולא לעשות ספקולציות של מין דבר כזה שפעם
אחת הוא טוב, פעם שנייה הוא כבר לא רלוונטי.

אני מודיע שאני תומך בבקשה שלך, אני מודיע שכשזה יבוא לכאן לדיון, אם
תהיינה בעיות – אני מקווה שלא – אבל אם תהיינה בעיות שיפגעו בתקנון הכנסת
ויפגעו במעמדה של ועדת הכספים, אני אבקש - - -

היו"ר יואב קיש:

את התערבותנו כוועדה. בסדר גמור. תודה רבה. שולי מועלם, בבקשה.

שולי מועלם-רפאלי (הבית היהודי):

האמת, אדוני, לא הייתי מתחילה את כל החגיגה הזאת אם לא המשפט הדי מזעזע של
חבר הכנסת שטרן.

אלעזר שטרן (יש עתיד):

אני שמח שהזדעזעת.

שולי מועלם-רפאלי (הבית היהודי):

כן. האמת, אני בכלל לא שמחה. אני חושבת, חבר הכנסת שטרן, שלא הכול מותר בשם
איזו מריבה בין הקואליציה לאופוזיציה. אי-אפשר להגיד משפט כזה ואחר כך
לבכות.

אלעזר שטרן (יש עתיד):

איזה משפט?

שולי מועלם-רפאלי (הבית היהודי):

אי-אפשר להגיד שלא מתקיימים דיונים בוועדות ואחר כך לבכות על איך הציבור
מתייחס לנבחרי הציבור שלו.

אלעזר שטרן (יש עתיד):

להיפך, להיפך. זה ברור.

שולי מועלם-רפאלי (הבית היהודי):

אי-אפשר להגיד משפט כזה ולהגיד אחר כך, איך אתם מעיזים לפגוע בכבוד הכנסת.

אלעזר שטרן (יש עתיד):

ברור. על זה אני מקונן. זה מה שפוגע במעמד הכנסת.

שולי מועלם-רפאלי (הבית היהודי):

לא. לא, חבר הכנסת שטרן.

היו"ר יואב קיש:

אמרת שאתה לא מפריע, אלעזר.

שולי מועלם-רפאלי (הבית היהודי):

מי שנמצא בכנסת רואה - -

אלעזר שטרן (יש עתיד):

אל תצעקי.

שולי מועלם-רפאלי (הבית היהודי):

- - רואה את הדיונים בכל הוועדות.

אלעזר שטרן (יש עתיד):

זה לא נכון.

שולי מועלם-רפאלי (הבית היהודי):

רואה את הדיונים הענייניים. אנחנו עובדים שנים על חוק השירות הלאומי אזרחי,
אופוזיציה וקואליציה כאחד.

אלעזר שטרן (יש עתיד):

יש חוקים שכן.

שולי מועלם-רפאלי (הבית היהודי):

לפעמים, חלקנו יוצאים וחצי תאוותנו בידינו, ולפעמים כולנו מבסוטים ממה
שיצא.

אלעזר שטרן (יש עתיד):

אין פה מכונות הצבעה?

שולי מועלם-רפאלי (הבית היהודי):

להגיד פה בוועדת הכנסת, חבר הכנסת שטרן, שלא מתקיימים דיונים בוועדות זה
דבר שהבן-אדם האחרון שהייתי מצפה לשמוע את זה ממנו זה חבר כנסת שאחר כך ילך
ויקונן תחת כל עץ רענן ומול כל מיקרופון פתוח על מעמדה הבעייתי של הכנסת
בעיני הציבור.

אז אני מוחה על זה, אני חושבת שזה רחוק מן האמת.

אלעזר שטרן (יש עתיד):

מי מצלם אותה? מי מצלם אותה?

היו"ר יואב קיש:

אף אחד.

שולי מועלם-רפאלי (הבית היהודי):

זה לא קשור.

אלעזר שטרן (יש עתיד):

לא, נראה לי נאום כזה - - -

היו"ר יואב קיש:

את כל הדיונים מצלמים. אלעזר, אבל אמרת שאתה לא מפריע.

אלעזר שטרן (יש עתיד):

- - -

היו"ר יואב קיש:

אלעזר, חשבתי שאתה לא מפריע.

שולי מועלם-רפאלי (הבית היהודי):

שטרן, בחייך.

אלעזר שטרן (יש עתיד):

דברי בשקט, יש לך מיקרופון.

שולי מועלם-רפאלי (הבית היהודי):

אני אדבר באופן שאני ארצה.

אלעזר שטרן (יש עתיד):

לא, את צורחת לי באוזן.

שולי מועלם-רפאלי (הבית היהודי):

אתה יכול להחליף כיסא, לא יקרה לך שום דבר. זה גם אפשר פה.

עכשיו לעניין עצמו. אני באמת חושבת, כמו שאמרנו כבר קודם, שאם הייתה נשאלת
השאלה המקדמית לא היו פה נאומים שכבר נישאו ועוד יינשאו, ברור לחלוטין שאת
הפיצולים כמו תמיד עושים בוועדת הכנסת, ותמיד כשיש יותר מקריאה אחת זה מגיע
לכאן. יש פה ותיקים גם משטרן וגם ממני שמכירים את הנוהל, זה לא איזה חידוש
חדש.

אני מסכימה לחלוטין עם חבר הכנסת דב חנין שלא נכון לאלץ נושאים בהעברה
לוועדות שהן לא הוועדות הרלוונטיות. אני חושבת שבעניין הזה האינטרס הזה הוא
חוצה קואליציה-אופוזיציה או מפלגות. לא יכול להיות שוועדה שזה לא גוף הידע
שלה פתאום תתחיל לדון בנושא וכאילו נבזבז הרבה-הרבה ידע וניסיון שנצבר
במהלך השנים.

אני חושבת שגם בתוך הקואליציה ראוי לנו לעשות איזושהי חשיבה, שהיא פנימית,
שאנחנו מסוגלים לדבר אותה בתוכנו כדי למנוע את המציאות הזאת של העברה של
נושאים למקומות שלא נכון לדון בהם במקומות שאליהם רוצים להעביר אותם.

בעניין הזה אני חושבת שלמרות שהפיצול הוא כאן, גם הפיצולים שיהיו כאן
צריכים להיעשות בשום שכל ומתוך התייחסות לעניין עצמו. בסופו של דבר אלה
הפנים שלנו חברי הכנסת. העומק של הדיונים שיהיה פה וגם ההסכמות של כולנו,
גם בקואליציה, שיש נושאים שלמרות שהם בחוק ההסדרים, כיוון שהם בתוכו, הם לא
חייבים להסתיים בתוכו והם יצאו החוצה לדיונים יותר עמוקים כי הנושאים הרבה
יותר דרמטיים ממה שמאפשר לנו כרגע האילוץ של חוק ההסדרים.

היו"ר יואב קיש:

תודה רבה. אני חייב להצטרף גם כן לדברים שלך וגם הזכרתי את זה קודם. אני
חושב שאנחנו צריכים להקפיד בכלל במה שאנחנו אומרים. דרך אגב, גם בהצבעה הזו
אני חושב שחברי האופוזיציה – אני פונה אליכם בקריאה – אני מבין את הקטע
הפוליטי, נקרא לזה, וכביכול להביך את הקואליציה או נושאים שעלו פה, זה בסדר
– בסופו של דבר אנחנו עוסקים בנושא שהוא מהות ולב-ליבה של פעילות הכנסת.
לפעמים צריך רגע להתעלות מעל שיקולים קואליציוניים-אופוזיציוניים ולא ראוי
שהאופוזיציה עכשיו תנסה לתמוך במהלך שפוגע בסופו של דבר בניהולה התקין של
הכנסת. זה משהו שהייתי מבקש מחברי האופוזיציה לקחת לתשומת ליבם.

אוסאמה, רצית לדבר, בבקשה.

אוסאמה סעדי (הרשימה המשותפת):

אני פתחתי, אדוני היושב-ראש, בשאלתי שאני חושב שלא מדובר בתקלה. מה שקרה –
ואני הגדרתי את זה – שאתם נרדמתם כולכם בשמירה, ועכשיו אתם באים לתקן את זה
בדיעבד.

הרי היושב-ראש נתן לכם כמה דקות ואנחנו כולנו הסתכלנו למה היושב-ראש לא
עובר להצבעה הבאה, ודקות דקות ואף אחד מכם – דבר טריוויאלי כזה שאתם
אומרים, זה שנים - - -

אמיר אוחנה (הליכוד):

זו המשמעות של תקלה.

אוסאמה סעדי (הרשימה המשותפת):

תקלה – 65, אף אחד לא שם לב, בסדר. אוקיי, אז אני מבין את זה. אני אומר,
נגיד שהייתה תקלה, מן הראוי היה לבוא ולהגיד: אנחנו הממשלה, שהיא יוזמת את
החוק הזה, נפלה תקלה, מבקשים לפי סעיף קטן (ג).

אני לא חושב שוועדת הכנסת, עם כל הכבוד, היא בעלת הסמכות כי בסוף אתה אומר,
אני רוצה לפצל את זה. ועדת הכנסת לא תדון באף חוק מהחוקים האלה, היא עומדת
לפצל את זה.

לכן אני אומר, גם אם זו תקלה אז אתם לא מתקנים את התקלה בדרך הנכונה. הדרך
הנכונה והדרך הראויה היא – יש יוזמת חוק, מדובר ביוזמת חוק ממשלתית, הממשלה
יכלה מייד לשלוח מכתב, נפלה תקלה פה, לא שמנו לב – קורה. אבל גם אתם רוצים
איכשהו תמיד לעקם את התקנון, ועל זה יוצא קצפי, וגם מה ששמענו מדב חנין.

היו"ר יואב קיש:

הבנתי.

רועי פולקמן (כולנו):

זה הכי לפי התקנון. מה זאת אומרת? אנחנו עובדים הכי לפי הנוהל.

אוסאמה סעדי (הרשימה המשותפת):

מה פתאום. מה פתאום, אתם סוטים מהנוהל. וגם, אנחנו יודעים שאתם רוצים לעשות
את זה כדי לעקוף את ועדת הכספים בנושאים מסוימים. אז מה שאמרה שולי מועלם,
אני רוצה לשמוע אותה בשבוע הבא כאשר יביאו את הפיצול הזה וירצו לקחת נושאים
שהם בלב-ליבה של ועדת הכספים ולהעביר את זה לוועדות מלאכותיות, אני רוצה
לשמוע אותה אז.

היו"ר יואב קיש:

מאה אחוז. חבר הכנסת אמיר אוחנה, בבקשה. אחרי כן חבר הכנסת פולקמן, ואנחנו
נלך להצבעות.

אמיר אוחנה (הליכוד):

אני חושב שדבריו של יושב-ראש ועדת הכספים כאן היו אמורים לסתום את הגולל
מעל הטענות של מי שעדיין חושב שצריך להשאיר את זה בוועדת הכספים או לא
להעביר את זה לוועדת הכנסת. זה כאילו שאין דורש, כלומר אפילו האיש שזה
כביכול שלו, יושב-ראש ועדת הכספים, אומר: עזבו, זה של ועדת הכנסת, זה לא
שלי. זה ממש כאילו שייקחו קרקע ויעבירו אותה לאדם שבכלל לא טוען שזה שלו,
ינשלו את הבעלים החוקיים וייתנו את זה לאדם אחר, אבל כנראה שבישראל 2016 גם
זה יכול לקרות. אנחנו לא ניתן לזה לקרות.

היו"ר יואב קיש:

תודה. רועי פולקמן, בבקשה.

רועי פולקמן (כולנו):

רק ככה להרגיע. הייתה הצעה שאפשר לפתור אותה עוד שבוע שעבר ודווקא כיוון
שזה הכי לפי התקנון, שבו מושכים את זה לוועדת הכנסת ועושים, אז קודם כול
הייתה תקלה וצריך לתקן אותה. ברור שדרך המלך היא שוועדת הכנסת מפצלת את
החוקים, אמרנו את זה לאורך כל הדרך – חוק הסדרים שאנחנו מאוד גאים בו, שיש
בו הרבה מאוד דברים, צריך לעשות את זה.

אחמד טיבי (הרשימה המשותפת):

אהלן, ביטן.

דוד ביטן (הליכוד):

נרדמו בשמירה, האופוזיציה.

קריאות:

- - -

דוד ביטן (הליכוד):

איפה אתם? אני, לא אכפת לי איפה זה. אתם תמיד רוצים שזה יהיה בוועדת הכנסת.

היו"ר יואב קיש:

רועי, נא לסיים.

דוד ביטן (הליכוד):

כולכם הייתם בהלם, ראיתי איך יצאתם המומים.

אוסאמה סעדי (הרשימה המשותפת):

רק אתה לא היית בהלם.

דוד ביטן (הליכוד):

לא, לא הייתי בהלם. אני שמתי לב לכול. אתם פעמיים הייתם בהלם – פעם אחת
הצבעתם אתנו על התקציב ופעם אחת - - -

אוסאמה סעדי (הרשימה המשותפת):

אנחנו לא.

קריאות:

- - -

דוד ביטן (הליכוד):

איפה הייתם בישיבה הזאת? מה, חלמתם?

אלעזר שטרן (יש עתיד):

ביטן, טעות פוליטית או לא פוליטית, מה זה? זה פוליטי או לא פוליטי?

שולי מועלם-רפאלי (הבית היהודי):

אדוני היושב-ראש, בוא נצביע, אחרת לא נתקדם היום, ואז נגיע לרצח ארלוזורוב
גם.

רועי פולקמן (כולנו):

הטעות היא מפלגתית, ביטן.

אלעזר שטרן (יש עתיד):

אצל ביטן הכול לא פוליטי. ביטן, אצלך הכול לא פוליטי, אבל תשים גבולות.

דוד ביטן (הליכוד):

אתם נרדמתם בשמירה, זה מה שקרה. אתם יודעים מה, אני רוצה להגיד לכם שאנחנו
רוצים שהאופוזיציה תתפקד, שיהיה לנו מעניין.

רועי פולקמן (כולנו):

אני רק אמרתי שבשונה מכל דיוני הקונספירציות – עכשיו זה ימי הקונספירציות
באמריקה, אתה יודע – אז פה לא הייתה קונספירציה. הייתה טעות וצריך לתקן
אותה דרך הכנסת.

דוד ביטן (הליכוד):

אז נשלח אותך לארצות הברית שם לדבר ברדיו.

רועי פולקמן (כולנו):

אל"ף, אתה מוזמן לשלוח אותי, אבל הייתה כאן טעות וצריך לתקן אותה.

דוד ביטן (הליכוד):

מתקנים אותה, אין בעיה.

רועי פולקמן (כולנו):

ובעיקר, יפה שעה אחת קודם. יש לנו לא הרבה זמן עד חנוכה. אנחנו רוצים לא
בהדלקת נרות לגמור את ההצבעות על התקציב, ויש לנו חוק הסדרים וצריך לגמור
את הפיצולים.

דוד ביטן (הליכוד):

אנחנו נעבוד אחד בשביל השני, אתה יודע.

רועי פולקמן (כולנו):

ברור. אז היום בערב כבר צריך להתקדם – אלעזר, גם עבורך – צריך שיהיו - - -

דוד ביטן (הליכוד):

אחד בשביל השני עובדים. תתרגלו לזה.

היו"ר יואב קיש:

לסיכום, אני רוצה לשמוע התייחסות של היועץ המשפטי להצעת חוק-יסוד: משק
המדינה, בבקשה ואז נלך להצבעה.

היועץ המשפטי לכנסת איל ינון:

יושב-ראש ועדת הכנסת, מעבר לבקשות שלו להעביר מוועדת הכספים את הצעת חוק
ההתייעלות ואת הצעת התכנית הכלכלית, שהן המכונות כמכלול הצעת חוק ההסדרים,
ביקש גם להעביר את הצעת חוק-יסוד: משק המדינה, שאף היא עברה באותו ערב
במליאה בחבילת ההצעות לוועדת הכספים.

פה אני דווקא לא אומר תקלה או טעות, או איך שלא נקרא לזה. פה פשוט יש מקום
להחזיר את זה עכשיו לוועדת הכנסת כי הצעת חוק-יסוד: משק המדינה, התיקון
הספציפי הזה המוצע, עוסק בתקציב הגופים הביטחוניים והוא מתכתב ישירות עם
סעיף 57 להצעת חוק ההסדרים, ולא יהיה נכון שסעיף 57 להצעת חוק ההסדרים ילך
לוועדה מסוימת, והצעת חוק-יסוד: משק המדינה לוועדה אחרת.

ולכן, כדי לוודא שגם סעיף 57 וגם הצעת חוק-יסוד: משק המדינה בסופו של דבר
מגיעים לדיון באותו פורום, אז נכונה ומוצדקת בקשתו של יושב-ראש ועדת הכנסת
להעביר גם את ההצעה הזאת לטיפולה כרגע של ועדת הכנסת.

דוד ביטן (הליכוד):

אין בעיה.

היועץ המשפטי לכנסת איל ינון:

ורק נקודה, שגם לי היא חרתה מאוד – הדברים שאמר חבר הכנסת שטרן בעניין
מכונות ההצבעה והדיונים בוועדות הכנסת. אני רוצה לומר לחבר הכנסת שטרן
שעל-פי בדיקותינו לאורך השנים, בוודאי לאורך השנים האחרונות, באופן - - -

דוד ביטן (הליכוד):

כששר האוצר היה לפיד זה היה מכונת הצבעה.

אלעזר שטרן (יש עתיד):

על מה אתה מדבר.

היועץ המשפטי לכנסת איל ינון:

המבחן בסופו של דבר של ההשפעה והאפקטיביות של חברי הכנסת בוועדות הכנסת לא
נמדד רק בהצבעה אלא בשינויים, ואין כמעט הצעת חוק ממשלתית או פרטית שנכנסת
לוועדה מוועדות הכנסת ויוצאת בנוסחה כפי שהוצבע בקריאה הראשונה - -

היו"ר יואב קיש:

נכון.

דוד ביטן (הליכוד):

אמת.

היועץ המשפטי לכנסת איל ינון:

- - או בקריאה הטרומית או כפי שהונח על שולחן הכנסת. ולכן, יש השפעה מאוד
גדולה של חברי כנסת – אגב, גם מהאופוזיציה – על התיקונים ועל הנוסחים של
ההצעות השונות, גם אם בסוף ההצבעה נגזרת משיקולים של קואליציה-אופוזיציה
ושיקולים פוליטיים וכו'.

דוד ביטן (הליכוד):

אמת. כל הכבוד ליועץ.

היועץ המשפטי לכנסת איל ינון:

ולכן, חשוב לתקן את הרושם הזה.

היו"ר יואב קיש:

תודה רבה. אנחנו נעבור להצבעות.

דוד ביטן (הליכוד):

כל הכבוד ליועץ. דברים כדורבנות.

היו"ר יואב קיש:

אני רוצה רק להגיד עוד פעם שאני פונה לחברי האופוזיציה ואני אומר לכם –
אפשר לפעול פה קואליציה אופוזיציה כמו שתמיד אנחנו עושים, זה לגיטימי. אני
חושב שיש פה נושא מהותי באופן התנהלותה של הכנסת.

אוסאמה סעדי (הרשימה המשותפת):

אנחנו לא נצביע נגד.

היו"ר יואב קיש:

ואני חושב שלא ראוי להצביע נגד לדבר הזה. אנחנו עוברים להצביע על העברת
חוק - - -

מרב מיכאלי (המחנה הציוני):

אדוני, אני מבקשת רשות דיבור לפני ההצבעה.

היו"ר יואב קיש:

מרב, אנחנו כבר אמרנו כולנו, הגעת בסוף.

מרב מיכאלי (המחנה הציוני):

מצטערת, הייתי אצל היושב-ראש בהסכמות.

היו"ר יואב קיש:

דקה. באמת דקה ואנחנו אחרי כן הולכים להצבעה.

מרב מיכאלי (המחנה הציוני):

אני מודה לאדוני. אז קודם כול, כמו שאמרו חברי בצדק, האופוזיציה לא תתנגד
להעברת חוק ההסדרים לפיצולים בוועדת הכנסת, אבל אני אגיד לפרוטוקול, שלצערי
חבר הכנסת ביטן, יושב-ראש הקואליציה, בחר שוב לנגח את האופוזיציה ולהגיד
עליה את הטקסט ההזוי הזה של "נרדמה בשמירה".

דוד ביטן (הליכוד):

הייתם בהלם אחרי הישיבה.

מרב מיכאלי (המחנה הציוני):

לא אף זאת שלא נרדמה בשמירה, אלא הייתה כה ערנית - - -

דוד ביטן (הליכוד):

מה זה בהלם? זה לא נרדמו בשמירה?

מרב מיכאלי (המחנה הציוני):

אבל אדוני, אני ברשות דיבור.

דוד ביטן (הליכוד):

לא, אני עוזר לך.

מרב מיכאלי (המחנה הציוני):

אני ברשות דיבור, תודה. אני מאוד מעריכה את זה אבל - - -

דוד ביטן (הליכוד):

שיהיה מעניין. מאיפה את יודעת שאמרתי "נרדמו בשמירה"? לא היית פה בכלל.

מרב מיכאלי (המחנה הציוני):

תראה מה זה.

היו"ר יואב קיש:

תנו למרב לסיים, היא קיבלה דקה.

מרב מיכאלי (המחנה הציוני):

הכול שקוף.

דוד ביטן (הליכוד):

זה נכון.

מרב מיכאלי (המחנה הציוני):

אני רוצה להגיד שהאופוזיציה - - -

אחמד טיבי (הרשימה המשותפת):

אבל ההערה שלו לגבייך לא הייתה פוליטית.

איילת נחמיאס ורבין (המחנה הציוני):

- - - אי-אפשר להתבדח עליה. די.

דוד ביטן (הליכוד):

אולי נעביר את הדיון בחוק ההסדרים ל"בצלם".

מרב מיכאלי (המחנה הציוני):

אני רוצה להגיד לפרוטוקול. מה שאנחנו באופוזיציה עשינו, שגרמנו לזה שכל
החוק יעבור כמקשה אחת לוועדת הכספים ותתחולל כל המהומה הזאת על הדיון איפה
צריכים להתקיים הפיצולים - - -

דוד ביטן (הליכוד):

- - -

מרב מיכאלי (המחנה הציוני):

חברי יושב-ראש הקואליציה, אני מציעה שתקשיב.

דוד ביטן (הליכוד):

בבקשה.

מרב מיכאלי (המחנה הציוני):

המעשה הזה נועד להעלות שוב לדיון את חוק ההסדרים, שהוא חוק לא דמוקרטי
בעליל, שבית-המשפט העליון – שאתם אומנם מנסים להחריב אותו בין השאר כי הוא
אומר דברים כמו העובדה שחוק ההסדרים הוא חוק לא דמוקרטי בעליל, שבא להעביר
תחת הלחץ הקואליציוני של הצורך להעביר תקציב בתאריך מסוים, רפורמות שמקומן
לא יכירן בחוק הסדרים, בחוק שהוא חוק כולל הרבה מאוד דברים – אז אומנם חלק
מהדברים ייצאו ממנו אבל עדיין יישארו בו הרבה יותר מדי דברים שלא צריכים
להיות.

היו"ר יואב קיש:

תודה.

מרב מיכאלי (המחנה הציוני):

לא צריך בכלל להגיע למצב שהכנסת עכשיו מתחילה לפצל חוקים לוועדות השונות
וחלק להוציא וחלק לא. כל הדבר הזה הוא הזוי וגרוע מעיקרו, הוא נוגד את
הדמוקרטיה שחלקנו חושבות וחושבים שזה המשטר שאנחנו רוצים לחיות בו, ולכן
המעשה של האופוזיציה נועד לעשות בדיוק את זה.

היו"ר יואב קיש:

תודה.

מרב מיכאלי (המחנה הציוני):

עכשיו הפיצולים ייעשו בוועדת הכנסת, אין לנו התנגדות לזה.

היו"ר יואב קיש:

תודה. אם כך, מכיוון שאין התנגדות אני אבקש להצביע על כל הסעיפים של 1, 2
ו-3 יחדיו, שזה הצעת חוק התכנית הכלכלית (תיקוני חקיקה ליישום המדיניות
הכלכלית); הצעת חוק ההתייעלות הכלכלית (תיקוני חקיקה להשגת יעדי התקציב
לשנת 2017; והצעת חוק –יסוד: משק המדינה. ההצבעה היא להעברה מוועדת הכספים
לוועדת הכנסת. מי בעד, ירים את ידו. מי נגד?

אוסאמה סעדי (הרשימה המשותפת):

אתה לא מצביע להעביר את זה מוועדת הכספים לוועדת הכנסת.

היו"ר יואב קיש:

אמרתי, להעביר מוועדת הכספים לוועדת הכנסת.

אוסאמה סעדי (הרשימה המשותפת):

לא. הסעיף מדבר על כך שוועדת הכנסת רשאית להציע לכנסת.

היו"ר יואב קיש:

לא. למליאה. ההצעה תבוא לאישור מליאה, ברור. זה הנוהל הרגיל. מי נגד? מי
נמנע?

הצבעה

בעד – 10

נגד – אין

נמנעים – 2

בקשת יושב-ראש ועדת הכנסת להעביר את הצעת חוק התכנית הכלכלית (תיקוני חקיקה
ליישום המדיניות הכלכלית לשנות התקציב 2017 ו-2018), התשע"ז-2016; הצעת חוק
ההתייעלות הכלכלית (תיקוני חקיקה להשגת יעדי התקציב לשנות 2017 ו-2018),
התשע"ז-2016; הצעת חוק-יסוד: משק המדינה (תיקון מס' 9), מוועדת הכספים
לוועדת הכנסת נתקבלה.

היו"ר יואב קיש:

ההצעה התקבלה. אנחנו נמליץ למליאה, תהיה הצבעה היום במליאה.

ב. בקשת יושב-ראש ועדת הכספים למיזוג הצעות החוק הבאות:

1. הצעת חוק לעידוד השקעה באנרגיות מתחדשות (הטבות מס בשל הפקת חשמל
מאנרגיה מתחדשת - הוראת שעה), התשע"ו-2016 (מ/1076)

2. הצעת חוק לעידוד הקמת מתקנים להפקת אנרגיה מתחדשת (פטור ממס),
התשע"ו-2016, (פ/3212/20)

היו"ר יואב קיש:

יש עוד הצבעה על מיזוג הצעות חוק, בקשה של יושב-ראש ועדת הכספים. הצעת חוק
לעידוד השקעה באנרגיות מתחדשות, והצעת חוק לעידוד הקמת מתקנים להפקת אנרגיה
מתחדשת (פטור ממס).

יש בקשה של יושב-ראש ועדת הכספים למזג את ההצעות האלה.

איילת נחמיאס ורבין (המחנה הציוני):

מצוין.

היו"ר יואב קיש:

מישהו רוצה להתייחס?

איילת נחמיאס ורבין (המחנה הציוני):

לא.

היו"ר יואב קיש:

מי בעד, ירים את ידו. מי נגד? מי נמנע?

הצבעה

בעד – פה אחד

בקשת יושב-ראש ועדת הכספים למזג את הצעת חוק לעידוד השקעה באנרגיות מתחדשות
(הטבות מס בשל הפקת חשמל מאנרגיה מתחדשת – הוראת שעה), התשע"ו-2016; והצעת
חוק לעידוד הקמת מתקנים להפקת אנרגיה מתחדשת (פטור ממס), התשע"ו-2016,
נתקבלה.

היו"ר יואב קיש:

פה אחד.

אני נועל את הישיבה. תודה רבה.

הישיבה ננעלה בשעה 11:15.
