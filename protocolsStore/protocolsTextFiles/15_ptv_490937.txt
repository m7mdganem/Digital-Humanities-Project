פרוטוקולים/ועדת הכנסת/804

ירושלים, ט"ו בתמוז, תש"ס

18 ביולי, 2000

הכנסת החמש-עשרה נוסח לא מתוקן

מושב שני

פרוטוקול מס' 115

מישיבת ועדת הכנסת

מיום שני, י"ד בתמוז בתש"ס, 17 ביולי 2000, בשעה 15:50

נכחו:

חברי הוועדה: ס' טריף – יו"ר

א' פינס-פז

א' בן-מנחם

ס' לנדבר

ישראל כץ

מ' איתן

א' זנדברג

י' שטרן

מוזמנים: חה"כ ב' אלון

חה"כ מ' קליינר

דוד לב – סגן מזכיר הכנסת

יועץ משפטי: צ' ענבר

מנהל/ת הוועדה: א' בן-יוסף

קצרנית: א' לוין

סדר היום:

קביעת מסגרת הדיון בהצעת סיעת חרות להביע אי-אמון בראש הממשלה

קביעת מסגרת הדיון בהצעת סיעת חרות להביע אי-אמון בראש הממשלה

היו"ר סאלח טריף:

 סיעת האיחוד הלאומי הסירה את הצעת האי-אמון שלה.

נשארה הצעת האי-אמון של חבר הכנסת קליינר. חבר הכנסת קליינר ידבר על-פי
החוק עשר דקות. אני מציע דקה לכל סיעה, אם בכלל רוצים לדבר, כי הסיעות אינן
רוצות לדבר.

מיכאל איתן:

למה עשר דקות?

יורי שטרן:

אין דבר כזה דקה.

מיכאל איתן:

אם יש הסכמה, מאה אחוז, כל סיעה יכולה לוותר. אבל אי-אפשר לעשות אי-אמון
ולהגיד דקה. זה ביזוי של הכנסת.

אלי בן-מנחם:

ראש הממשלה נמצא בחו"ל.

היו"ר סאלח טריף:

הסיעות אינן רוצות להשתתף באי-אמון שלך, חבר הכנסת קליינר.

מיכאל איתן:

ההצעה שלי שלא ישתתפו. מי שלא רוצה, שלא ישתתף. אבל יש מינימום.

היו"ר סאלח טריף:

אתה לא מבין שההחלטה שלנו היא מחאתית נגד חבר הכנסת קליינר?

מיכאל איתן:

עם כל הכבוד, גם למיעוט יש זכויות, אפילו אם הוא אחד. אני לא מציע שכנסת
ישראל מקיימת דיון ונקבע עיקרון שאנחנו מגבילים כאילו בכפייה לדקה. זאת
אומרת, שאנחנו בעצמנו פוגעים כאן באיזשהו עיקרון של זכות דיבור. אם אנשים
מוכנים לוותר, בבקשה. נקבע חמש דקות והסיעות לא ידברו וישאירו את קליינר
לבד. למה זה צריך להיות בכוח? אם זה מרצון, שיהיה מרצון.

מיכאל קליינר:

ברק הגיש אי-אמון כשביבי היה בחו"ל.

ישראל כץ:

פתאום אתה דואג לביבי?

אליהו בן-מנחם:

אתה לא היית בהצבעה הזאת.

מיכאל איתן:

חבר הכנסת קליינר, מבקשים ממך לשקול. דעתך ברורה.

מיכאל קליינר:

מה הקשר? אני חושב שצריך להגיש אי-אמון, וגם אם תצביעו נגדי אני אגיש.

היו"ר סאלח טריף:

לאור הדברים שחברים העלו, כדי לא לכפות את העניין של הדקה, אבל תבינו
שנימצא במצב מגוחך שיהיה דיון על אי-אמון שאף אחת מסיעות הביתה לא רצתה
בו - - -

מיכאל איתן:

אם אף אחד לא רצה, אף אחד לא ידבר.

היו"ר סאלח טריף:

אני פונה לכל סיעות הבית ברוח האחריות - - -

מיכאל קליינר:

אני חושב שביזיתם אותו. שלושים פעם, כשלא היה לכם שום סיכוי, הגשתם
אי-אמון. מה קרה? הצבעתי בעדכם כל הזמן.

ישראל כץ:

אבל לא כשהוא בחו"ל בנסיבות האלה.

מיכאל קליינר:

ברק הגיש אי-אמון בביבי כשהוא היה בחו"ל.

אם יתחייבו שלא תהיה חתימה בראשי תיבות השבוע, אני מבטל.

היו"ר סאלח טריף:

אני רק יכול לנחש שלא תהיה חתימה בראשי תיבות. אתה מוכן להתערב אתי?

רבותיי, אני מציע במקום הדקה לתת לכל סיעה, בהנחה שלא רוצים לדבר, אבל
על-פי התקנון לתת שלוש דקות לכל סיעה, ואז יבחר מי שרוצה לדבר או לא לדבר.
עשינו את מה שמחויב על-פי התקנון.

אופיר פינס-פז:

אני מודיע שלראשונה בהיסטוריה הממשלה לא הולכת להשיב על האי-אמון.

היו"ר סאלח טריף:

אף אחד לא ישיב. זה ייראה מגוחך.

בנימין אלון:

זה שיא החוצפה גם לצאת לחוץ-לארץ בניגוד לאמון הכנסת וגם שלא יהיה אי-אמון.
מצד שני, שבאמריקה יגידו שכולם תומכים בו חוץ מאדון קליינר, זה בדיוק מה
שהוא רוצה. הוא יגיד, יש פה דמוקרטיה.

היו"ר סאלח טריף:

אני מציע: במסגרת הדיון של האי-אמון יהיו הודעות סיעות במסגרת שלוש דקות
לכל הסיעות, ותהיה פנייה של ועדת הכנסת לכל הסיעות להכין את הדיון הזה.

יורי שטרן:

אני לא מסכים למשפט האחרון שלך.

היו"ר סאלח טריף:

ועדת הכנסת פונה, אתה מחליט.

יורי שטרן:

אני מסכים מבחינת המתכונת.

היו"ר סאלח טריף:

זו פנייה של יושב-ראש ועדת הכנסת.

רבותיי, מי בעד אישור הצעתי? מי נגד?

הצבעה

בעד הצעת יו"ר הוועדה – רוב

נגד – אין

נתקבלה ההצעה לקיים הודעות סיעות במסגרת שלוש דקות על האי-אמון

היו"ר סאלח טריף:

ועדת הכנסת החליטה, לפי סעיף 148, בהסכמה, שתהיינה הודעות סיעות בנות שלוש
דקות.

לפי הסיכום עם יושב-ראש הכנסת, מוצע לאפשר לסיעת האיחוד הלאומי-ישראל
ביתנו, היות שמשכו את האי-אמון שלהם, לומר את דבריהם במסגרת שני דוברים,
חמש דקות לכל דובר, לאחר האי-אמון.

צבי ענבר:

לפי סעיף 56, לאפשר לשני חברים מהסיעה למסור הודעה לנמנעים.

היו"ר סאלח טריף:

שני חברים מסיעת האיחוד הלאומי-ישראל ביתנו ידברו לאחר האי-אמון.

אני מודה לכם. הישיבה נעולה.

הישיבה ננעלה בשעה 16:00
