הכנסת העשרים

מושב שלישי

פרוטוקול מס' 171

מישיבת ועדת הכנסת

יום שני, כ' בחשון התשע"ז (21 בנובמבר 2016), שעה 11:00

סדר היום:

1. הצעת חה"כ יואב קיש, יושב ראש ועדת הכנסת, לתיקון כללי האתיקה לחברי
הכנסת בעניין "איסור פרסום קריאה להטלת חרם על מדינת ישראל".

2. קביעת ועדה לדיון בהצעות החוק הבאות:

א. הצעת חוק ההסדרה, התשע"ה–2015

ב. הצעת חוק ההסדרה, התשע''ו- 2016

ג. הצעת חוק להסדרת התיישבות ביהודה והשומרון, התשע"ז-2016

3. קביעת ועדה לדיון בפרק י"ב (שונות), סעיפים 117 ו-118 (מימון בחירות
ברשויות המקומיות) מתוך הצ"ח ההתייעלות הכלכלית (תיקוני חקיקה להשגת יעדי
התקציב לשנות 2017 ו- 2018, התשע"ז-2016 (מ/1083).

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

דוד ביטן

יואב בן צור

מכלוף מיקי זוהר

יואל חסון

אחמד טיבי

שולי מועלם-רפאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

אייל בן ראובן

ענת ברקו

באסל גטאס

מסעוד גנאים

שרן השכל

יצחק וקנין

תמר זנדברג

ניסן סלומינסקי

בצלאל סמוטריץ

אוסאמה סעדי

נורית קורן

מיקי רוזנטל

מוזמנים:

  ------------------------------------------------------------------------
  אורית סטרוק           –     חברת כנסת לשעבר
  --------------------- ----- --------------------------------------------
  אמיר פוקס             –     המכון לדמוקרטיה

  ערן מזרחי             –     המכון לדמוקרטיה

  אביחי בוארון          –     יו"ר מטה המאבק בפינוי עמונה

                              
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

1. הצעת חה"כ יואב קיש, יושב ראש ועדת הכנסת, לתיקון כללי האתיקה לחברי
הכנסת בעניין "איסור פרסום קריאה להטלת חרם על מדינת ישראל"

היו"ר יואב קיש:

אנחנו פותחים את הדיון. על סדר-היום שלושה נושאים. אני מתחיל עם הנושא
הראשון. אני גם רואה שיש פה הרבה חברים שלנו מהרשימה המשותפת, שכנראה זה
מעניין אותם, אז אתחיל בזה ולא אשים את זה בסוף.

אוסאמה סעדי (הרשימה המשותפת):

כל ההצעות שלך מעניינות.

היו"ר יואב קיש:

אוקיי. ההצעה בנושא "איסור פרסום קריאה להטלת חרם על מדינת ישראל". הכוונה
שאני מציע, ושאליה מצורף גם תיקון, הוא תיקון לכללי האתיקה לחברי הכנסת.
הסעיף אומר שחבר כנסת לא יפרסם קריאה פומבית להטלת חרם על מדינת ישראל.

הנושא הזה התעורר בעקבות השתתפותו של חבר הכנסת באסל גטאס בכנס שקרא לחרם
על מדינת ישראל, כולל ציטוטים שלו – אני לא זוכר את המינוחים המדויקים –
ששידרו את המסר הזה. זה נושא שהיה נראה לי מוזר, כי יש היום במדינת ישראל
חוק החרם, שבו אזרח שקורא לחרם על ישראל ונוצר נזק, הוא למעשה חשוף לתביעה,
ובעצם חוק החרם חל על האזרחים.

יוסף ג'בארין (הרשימה המשותפת):

גם חבר הכנסת חשוף.

היו"ר יואב קיש:

יפה. אתה צודק, חבר הכנסת ג'בארין. בשיחה עם חברת הכנסת ארבל - - -

מיקי רוזנטל (המחנה הציוני):

היא עוד לא חברת כנסת.

איילת נחמיאס ורבין (המחנה הציוני):

אבל אמרת את זה לא בכדי.

היו"ר יואב קיש:

אני מבטיח שהיה לנו חבר הכנסת ארבל, לא?

אוסאמה סעדי (הרשימה המשותפת):

לפי קצב הצעות החוק שלך, היא יכלה להיות חברת כנסת.

איילת נחמיאס ורבין (המחנה הציוני):

אבל לא טעית באופן מהותי לגבי ארבל.

היו"ר יואב קיש:

עושים הרבה טעויות פרוידיאניות. למשל, הרבה פעמים קוראים לי יושב-ראש הכנסת
ולא יושב-ראש ועדת הכנסת. אז כנראה גם לי יש טעויות כאלה.

היועצת המשפטית של הוועדה, ארבל, אמרה מה שאתה אומר בצדק. זאת אומרת, במידה
שחבר כנסת עובר את העבירה הזאת, החסינות שלו לא תקפה במקרה הזה.

ארבל אסטרחן:

בנסיבות מסוימות.

היו"ר יואב קיש:

תלוי בנסיבות, אבל כמובן שהוא לא יכול לפעול ללא התחשבות בחקיקה. זה דבר
שמאוד מקל. אין בכוונתי ללכת למהלך של סתימת פיות. זאת אומרת, אני לא מחפש
לסתום פיות, אני כן מחפש מבחינתי שחוק שחל על אזרח, בעניין הזה שהחסינות לא
תיתן פטור.

אוסאמה סעדי (הרשימה המשותפת):

אבל זה בכל מקרה, זה בכל חוק.

היו"ר יואב קיש:

נכון.

אוסאמה סעדי (הרשימה המשותפת):

אתה יכול בכל חוק להגיד: אני רוצה פה - - -

היו"ר יואב קיש:

אתה צודק. לכן אני רוצה לומר לכם בצורה הכי ברורה: חבר כנסת היום שקרוא
לחרם על ישראל, לצורך העניין כמו כל אזרח אחר, חשוף לעוולה לפי חוק החרם.

אוסאמה סעדי (הרשימה המשותפת):

לאזרח אין חסינות. לחבר הכנסת יש חסינות מהותית, לא רק דיונית.

יוסף ג'בארין (הרשימה המשותפת):

הוא מדבר על החוק הקיים.

היו"ר יואב קיש:

החוק הקיים חל על חברי הכנסת. עוד דיון שהיה עם היועצת המשפטית הוא האם
הדבר הזה יכול להיכנס כתיקון לחוקי האתיקה, או שזה צריך להיכנס לחקיקה. גם
בנושא הזה יש דעות לכאן ולכאן. מכיוון שעדיין לא גיבשנו את הדעה בעניין
הזה, אני לא מעלה עדיין את הנושא הזה לדיון. אנחנו נבדוק את זה לעומק. אני
אומר עוד פעם, אין בכוונתי מצד אחד לא ללכת לסתימת פיות של חברי כנסת, זו
לא הכוונה.

קריאה:

אולי היא תשכנע שזה מיותר בכלל.

היו"ר יואב קיש:

יכול להיות שהיא תשכנע אותי שזה מיותר. אני אומר עוד פעם, הנושא הזה חייב
להיות מובהר, ובעניין הזה, כמו שאמרו פה, כל חוק שמחייב אזרח גם מחייב את
חברי הכנסת, בוודאי ובוודאי חוק החרם. לכן הנושא הזה עדיין ייבדק ביני לבין
היועצת המשפטית ואנחנו נדון בו בפעם אחרת, במידה ונדון.

אני עובר לנושא ב', קביעת ועדה - - -

דוד ביטן (הליכוד):

הורדת את זה מסדר-היום?

היו"ר יואב קיש:

אני לא דן בזה.

אחמד טיבי (הרשימה המשותפת):

אדוני היושב-ראש, אני קורא לא לקנות מוצרי התנחלויות.

היו"ר יואב קיש:

לא הפסקנו את הישיבה.

תמר זנדברג (מרצ):

זה לא יגרום לכם לשכנע אותנו לתמוך בכיבוש.

היו"ר יואב קיש:

לאור התעניינות האופוזיציה בנושא, אני רואה שאנחנו נקיים דיון עקרוני אפילו
בנושא. אני רואה שהאופוזיציה מאוד להוטה לדון, אבל אנחנו נעשה את זה במועד
אחר.

תמר זנדברג (מרצ):

באנו לבדוק אם אתה מתכנן להכריח אותנו לתמוך בכיבוש. זה ברור שלא, אז - - -

היו"ר יואב קיש:

אנחנו נעשה את זה במועד אחר.

אלעזר שטרן (יש עתיד):

אני דווקא מברך אותך.

יואל חסון (המחנה הציוני):

אדוני היושב-ראש, נמאס לנו להיות סטטיסטיים במופע הפריימריז שלך. באמת.

היו"ר יואב קיש:

אני החלטתי שבוועדה הזאת אנחנו נעבוד בחרוזים, חבר הכנסת חסון, וקיש ביקש
את הפטיש. אז עכשיו אפשר להמשיך.

יואל חסון (המחנה הציוני):

אבל קיש הוא פטיש, אין בעיה.

היו"ר יואב קיש:

לא, הוא ביקש את הפטיש.

יואל חסון (המחנה הציוני):

גם בלי הפטיש קיש פטיש.

מכלוף מיקי זוהר (הליכוד):

או למשל: חסון אתה אסון. אסון להתיישבות.

יואל חסון (המחנה הציוני):

בוא נעצור את זה כאן, מיקי. יש לי עדיין אנשים בליכוד.

2. קביעת ועדה לדיון בהצעות החוק הבאות:

הצעת חוק ההסדרה, התשע"ה–2015, פ/1973/20, הצעת ח"כ יואב קיש

הצעת חוק ההסדרה, התשע''ו- 2016, פ/3127/20, הצעת ח"כ שולי מועלם-רפאלי

הצעת חוק להסדרת התיישבות ביהודה והשומרון, התשע"ז-2016, פ/3433/20, הצעת
ח"כ בצלאל סמוטריץ'

היו"ר יואב קיש:

עברנו לנושא הבא, קביעת ועדה לדיון בהצעות החוק הבאות: הצעת חוק ההסדרה,
התשע"ה–2015, פ/1973/20; הצעת חוק ההסדרה, התשע''ו- 2016, פ/3127/20; הצעת
חוק להסדרת התיישבות ביהודה והשומרון, התשע"ז-2016, פ/3433/20.

ההצעה הזאת עברה טרומית בשבוע שעבר, בעצם שלושת ההצעות.

יואל חסון (המחנה הציוני):

כן, התביישנו כולנו.

היו"ר יואב קיש:

שלושת ההצעות עברו טרומית, ואנחנו רוצים להציע פה את הצעת יו"ר הקואליציה
לוועדה משותפת של ועדת חוקה וועדת חוץ וביטחון, בראשות יושב-ראש ועדת חוקה
שנמצא פה אתנו.

יואל חסון (המחנה הציוני):

אדוני, בעקבות מה שאתה אומר עכשיו אנחנו מבקשים התייעצות סיעתית.

היו"ר יואב קיש:

אתה רוצה עכשיו התייעצות סיעתית?

יואל חסון (המחנה הציוני):

כן. כי לא ידעתי שזה מה שאתה מתכוון להעלות.

היו"ר יואב קיש:

לא, ידעת. מרב ידעה. אני דיברתי אתה לפני.

יואל חסון (המחנה הציוני):

אנחנו רוצים התייעצות סיעתית.

היו"ר יואב קיש:

אז זה לא בעקבות. זה לא שלא ידעת. אתה מבקש התייעצות סיעתית.

יואל חסון (המחנה הציוני):

באמת לא ידעתי, ואני מבקש התייעצות.

איילת נחמיאס ורבין (המחנה הציוני):

לא ידענו.

היו"ר יואב קיש:

אוקיי. אז אנחנו נעשה חמש דקות הפסקה.

(הישיבה נפסקה בשעה 11:15 ונתחדשה בשעה 11:20.)

היו"ר יואב קיש:

חזרנו מההתייעצות הסיעתית. אני קורא את ההצעה לוועדה המשותפת לוועדת החוקה
חוק ומשפט וועדת החוץ והביטחון בעניין חוק ההסדרה. תהיה ועדה משותפת.
הוועדה תמנה 16 חברים, 8 מוועדת חוקה, חוק ומשפט, 8 מוועדת חוץ וביטחון.
אני קורא את החלוקה.

יואל חסון (המחנה הציוני):

אתה מוכן להסביר לוועדה למה 16 ולמה כל כך הרבה ולמה אין אי-זוגי?

איילת נחמיאס ורבין (המחנה הציוני):

למה פער של ארבעה?

יואל חסון (המחנה הציוני):

ולמה פער של ארבעה לאופוזיציה? יש פה הרבה שאלות, אדוני, שאתה צריך להסביר.

איילת נחמיאס ורבין (המחנה הציוני):

ולמה ועדה משותפת בכלל.

אלעזר שטרן (יש עתיד):

היה חוק הטרור, שאין ספק שיש לו היבטים ביטחוניים וביטחון פנים הרבה יותר
מאשר לחוק ההסדרה. ולמרות זאת הנושא הובל על-ידי יושב-ראש ועדת חוקה, ניסן
סלומינסקי, וכבר שנים מנוהל בתוך ועדת חוקה, על היתרונות והחסרונות של זה.
הוא הבשיל לידי חקיקה בכנסת הזאת, וכבר יושב-ראש הוועדה קיבל הרבה מחמאות
על זה שסוף-סוף יש חוק טרור. אין ספק שוועדת חוקה היא ועדה שיודעת לדון
בדברים מורכבים, ונתתי כדוגמה את חוק הטרור. אני חושב שכאשר אנחנו לוקחים
את חוק ההסדרה ואנחנו מקימים לו ועדה מיוחדת, יש פה זילות במעמדה של הכנסת.

דוד ביטן (הליכוד):

איזו זילות?

אלעזר שטרן (יש עתיד):

ביטן, תכף אני אענה לשאלות שלך. הזילות היא בכך שלכנסת יש ועדות, ואחת
הוועדות היא ועדת חוקה, שהיא ועדה רצינית. אני חושב שאנשים באים לוועדה
הזאת, כמוני לדוגמה, בשביל לדבר בנושאים המהותיים שאמורים להיות תחת הסעיף
של חוקה, חוק ומשפט. זה בדיוק חוק ההסדרה. לכן אני חושב שאם יושב-ראש הכנסת
אישר עוד ועדה, וכבר התפוצצנו מאוסף ועדות מוקמות - - -

היו"ר יואב קיש:

זאת לא ועדה חדשה, זו ועדה משותפת. לא מיוחדת.

אלעזר שטרן (יש עתיד):

אני יודעת שזאת לא ועדה חדשה. אני חושב שזה מרוקן. כשאתה חבר בוועדת חוקה,
אתה אומר אוקיי. הנושאים שקשורים לחוקה, חוק ומשפט באים לוועדה הזאת כמו
לכל נושא.

דוד ביטן (הליכוד):

אז אמרנו משותפת, מה הבעיה?

אלעזר שטרן (יש עתיד):

משותפת זה אומר שחצי מחברי הוועדה, לדוגמה, לא משתתפים בזה.

דוד ביטן (הליכוד):

לא, יש הבדל.

אלעזר שטרן (יש עתיד):

לא משתתפים בזה כחברי ועדה. מה שאני שואל, באמת, אם חוק הטרור – ואני
בכוונה לוקח את הדוגמה הזאת – חוק שיש בו הרבה מרכיבי ביטחון, פנים וחוץ,
נוהל בתוך ועדת חוקה, אז מדוע חוק זה לא בוועדת חוקה, חוץ מזה שיכול להיות
שחבר הכנסת בגין אולי הוא נגד החוק הזה.

היו"ר יואב קיש:

דוד, אתן לך להשיב. רק במילה אחת. יש לי בעיה אחת עקרונית עם ההתייחסות
הקטגורית לכך שאם עושים ועדה משותפת, זה בהכרח זילות כבוד הכנסת.

אלעזר שטרן (יש עתיד):

לא, אני רוצה להשוות.

היו"ר יואב קיש:

אתה יכול לשאול למה, זה בסדר. אבל לא להגיד שזו זילות.

היו"ר יואב קיש:

אז אני אשאל למה. רק תתייחס להשוואה שעשיתי.

דוד ביטן (הליכוד):

רק רציתי לומר לחברי שטרן, שזאת לא פעם ראשונה שמקימים ועדה משותפת.

יואל חסון (המחנה הציוני):

סנטור אוחנה, הגעת לעזור לקואליציה?

דוד ביטן (הליכוד):

למה שלא יעזור? הוא חלק מהקואליציה.

אתי בן יוסף:

הוא חבר ועדה.

דוד ביטן (הליכוד):

זו לא פעם ראשונה שאנחנו עושים את זה, ובפעם הזאת ראינו חשיבות לעניין
שנקבל גם את העמדה של מערכת הביטחון בעניין הזה של חוק ההסדרה ושל חברי
הכנסת שמומחים בביטחון, כמוך למשל.

אלעזר שטרן (יש עתיד):

אבל נתתי לך את הדוגמה של חוק הטרור.

דוד ביטן (הליכוד):

אני לא מכיר את זה עד הסוף, אבל אם עשינו טעות בחוק הטרור זה לא אומר
שצריכים לעשות את אותה טעות בחוק ההסדרה.

איילת נחמיאס ורבין (המחנה הציוני):

למה טעות בחוק הטרור? הבאתם חוק ענייני.

היו"ר יואב קיש:

איילת, זכות הדיבור ליו"ר הקואליציה דוד ביטן.

איילת נחמיאס ורבין (המחנה הציוני):

בעיקר היבטים של נוחות.

דוד ביטן (הליכוד):

זכותי לדבר.

יואל חסון (המחנה הציוני):

בגלל שאתה לא יכול, כמו שעשית עם ח"כים אחרים, להזיז את בגין במקומו, אתה
מטריד פה את הכנסת כולה. בוא נגיד את האמת. אין לך האומץ להזיז את בגין
מהמקום שלו.

אלעזר שטרן (יש עתיד):

ביטן אומר את האמת.

דוד ביטן (הליכוד):

אני לא רואה בעיה בעניין של ההרכבים מהסיבה הפשוטה: כל חבר כנסת יכול להגיע
ולהשתתף בישיבה, להביע את עמדתו, להתייחס לעניין. הנושא של ההרכב זה רק
לצורך הצבעה.

אלעזר שטרן (יש עתיד):

אז למה יש ועדות בכלל?

איילת נחמיאס ורבין (המחנה הציוני):

בדיוק.

דוד ביטן (הליכוד):

לצורך הצבעה.

יואל חסון (המחנה הציוני):

דוד ביטן, אתה יודע שמי שבהרכב - - -

היו"ר יואב קיש:

יואל, אתם אחרי זה מתלוננים שמפריעים לכם, אז אני מבקש.

יואל חסון (המחנה הציוני):

אני לא התלוננתי. אני רגיל שמפריעים לי.

היו"ר יואב קיש:

גם איילת. אני מבקש לתת לו לסיים לדבר. הוא עוד דקה יסיים ואתם תקבלו את
זכות הדיבור.

דוד ביטן (הליכוד):

אתם טענתם על ההשתתפות. ההשתתפות היא לא בעייתית, כל אחד יכול להשתתף.

יואל חסון (המחנה הציוני):

לא על ההשתתפות, על עצם ההצבעה.

דוד ביטן (הליכוד):

לגבי ועדת חוקה, הרי יש נציג לכל סיעה. במקרה יצא, באופן מאוד אקראי, שאחד
מחברי הליכוד מתנגד לחוק ההסדרה. הרי לא יעלה על הדעת שהעמדה של הליכוד, 29
מתוך 30 - - -

יואל חסון (המחנה הציוני):

אז תחליף אותו.

דוד ביטן (הליכוד):

אל תגיד לי מה לעשות.

בצלאל סמוטריץ (הבית היהודי):

אתה מנהל אותו?

יואל חסון (המחנה הציוני):

אני מציע לו. עוד מעט יהיה חוק ההשתקה. אתה רוצה לעבור לחוק ההשתקה גם? זה
בדרך. אולי נתתי לך רעיון עכשיו, חבר הכנסת סמוטריץ.

היו"ר יואב קיש:

אני מתחיל לקרוא קריאות לסדר. אני רואה שזה נהיה בלתי נשלט.

דוד ביטן (הליכוד):

הרי לא יעלה על הדעת שהאופוזיציה תנצל מצב אקראי, שאחד מתוך ה-30 בליכוד
שמתנגד לחוק ההסדרה, דווקא הוא יושב כלשון מאזניים בוועדת חוקה.

יואל חסון (המחנה הציוני):

- - -

היו"ר יואב קיש:

יואל, אני קורא אותך לסדר פעם ראשונה.

דוד ביטן (הליכוד):

במצב הזה אנחנו לא ניתן לכם את הזכות הזאת לנצל את העובדה הזאת. אבל אני
מודיע פה ועכשיו, שאני מתכוון לפנות ליושב-ראש ועדת הכנסת על מנת להרחיב את
ועדת החוקה בעוד ארבעה איש, כפי שהתקנון מאפשר לנו, כדי שדברים כאלה לא
יישנו בעתיד.

היו"ר יואב קיש:

תודה. אני רק רוצה להגיד מילה אחת לדיון. אני לא מוכן להתנהלות הזאת כמו
שהייתה פה עכשיו. אני מבקש לא להפריע. מדי פעם קריאה כזאת או אחרת אני
מקבל, אבל לא באופן סיסטמתי ואני לא רוצה להתחיל להוציא חברי כנסת החוצה.
חברת הכנסת איילת נחמיאס ורבין, בבקשה.

איילת נחמיאס ורבין (המחנה הציוני):

אז ברשותך אני אעיר לך, חבר הכנסת קיש, שאתה מביא אותנו למשל פה לתחילת
דיון שעוסק בהוספת כלל אתי, שאתה בעצם משתמש בנו באמת, כמו שאמר קודם חברי
יואל חסון, כסטטיסטים להצגה שלך מול בייס הבוחרים שלך, אז תסלח לי אם אנחנו
לפעמים קוראים קצת קריאות ביניים. כי במידה מסוימת לאור ההתנהלות שלכם, זה
כמעט הדבר שנותר לנו. אז בואו נירגע.

דוד ביטן (הליכוד):

למה? קיבלתם זכות דיבור.

היו"ר יואב קיש:

דוד, לא להפריע.

איילת נחמיאס ורבין (המחנה הציוני):

ושאף אחד לא יציע לי טישו, אני לא זקוקה לו.

דוד ביטן (הליכוד):

אבל הקול שלי יותר חזק משלך.

איילת נחמיאס ורבין (המחנה הציוני):

הקול שלך לעולם ועד יהיה יותר חזק משלי, אדוני. הוא גם יותר רדיופוני משלי.

אני רוצה להגיד לכם את הדבר הבא: אני לא מבינה בשביל מה מביאים ועדה משותפת
לא לצורך. אתם פשוט מהנדסים כל הזמן את הכנסת מחדש לפי הצרכים שלכם, לפי
החוק. אין שום קשר בין החוק הזה לבין מה שאתם מנסים לייצר כאן. זה לא מופרך
לעשות ועדה משותפת לוועדת חוץ וביטחון וועדת חוקה. אבל חברתי היקרה שולי
מועלם-רפאלי, זה רק העניין של הנוחות שלכם, של האופן שבו אתם תעשו את חוק
ההסדרה.

שולי מועלם-רפאלי (הבית היהודי):

לא. שנים אתם מסבירים לנו שהריבון זה יהודה ושומרון.

היו"ר יואב קיש:

שולי, אני קורא אותך לסדר פעם ראשונה.

איילת נחמיאס ורבין (המחנה הציוני):

הדבר הנוסף שאני רוצה להגיד בזה, הוא שאני לא מצליחה להבין מדוע צריך פער
בין הקואליציה לאופוזיציה של ארבעה חברי כנסת. כי אנחנו יודעים איך הוועדות
פה בנויות ומה הפערים בין ההרכבים בוועדות. אני גם חושבת שיש פה סיעות בבית
שמקופחות בוועדה שיצרתם. אבל איכשהו אני עוד מקווה שהקומונסנס יחדור ואתם
תיקחו את אחת מוועדות הבית שעומדות לרשותכן, שתציע ארבל, יועצתנו המשפטית
ומהבוקר הוכתרה גם כחברת כנסת מן המניין.

היו"ר יואב קיש:

לעתיד.

איילת נחמיאס ורבין (המחנה הציוני):

לא. היא חברת הכנסת ה-122 אחרי צביקה זרחיה. אני אומרת לכם, בואו ותציעו
ועדה על-פי הייעוץ המשפטי שכולנו סומכים עליו, של הכנסת. תציעו ועדה
שמתאימה לדיון בחוק הזה, ובא לציון גואל. אבל לא, אתם כל הזמן מהנדסים
ומייצרים מה שנוח לכם, ולכן אנחנו פה, כדי להגיד לכם שמה שנוח לכם הוא לא
מה שהגיוני ומקובל במשטר דמוקרטי.

היו"ר יואב קיש:

תודה. חבר הכנסת יואל חסון, בבקשה.

יואל חסון (המחנה הציוני):

כל מי שוותיק בבית הזה וכל מי שמכיר איך הקואליציה מתנהלת, ואני גם הייתי
יו"ר הקואליציה, אגיד לכם דבר אחד – כל ההנדוסים האלה או ההנדסות הללו
מוכיחות דבר ברור, את החולשה שלכם. זה פשוט מוכיח את החולשה שלכם. כאשר אתם
לא מסוגלים בוועדות המוגדרות, הייעודיות, לקיים את מה שאתם מאמינים שצריך
לקרות, ואתם צריכים פה להנדס את הכנסת, ואתם צריכים לעשות פה כל היום
שינויים על שינויים, זה מראה על החולשה שלכם. זאת חולשה צועקת, מובהקת
וברורה. החיים בפוליטיקה הם גלגל. אתם נמצאים היום בקואליציה, זה יכול
להשתנות וזה משתנה, ואל תהיו כל כך זחוחים.

רוברט אילטוב (ישראל ביתנו):

זה שנה שישית שאני שומע את זה.

יואל חסון (המחנה הציוני):

גם אתה אל תהיה זחוח, באמת. חבר הכנסת אילטוב, רק לפני יומיים היית
באופוזיציה ופתאום אתה בקואליציה.

הכנסת בכל זאת היא דבר שהוא לא בבעלות של אף אחד מאתנו. תסתכלו גם מה קורה
בשנים האחרונות. הכנסת הזאת, מיום הקמתה עד לפני חמש-שש שנים, כמות הוועדות
המיוחדות שהיו, כמות הוועדות המשולבות שהיו, זה כמעט לא היה קיים. בחמש-שש
שנים האחרונות כל דקה ממציאים פה ועדות חדשות. מחלקים, חלק זה תופינים.

שרן השכל (הליכוד):

זה לא יכול ליצור דיון מעמיק בוועדת החוץ והביטחון?

היו"ר יואב קיש:

חברת הכנסת, לא להפריע לו. יואל עכשיו בזכות הדיבור. שרן, זה לא הזמן. אם
את רוצה שנרשום אותך, נרשום אותך. נא לתת לחבר הכנסת חסון לסיים את דבריו.

יואל חסון (המחנה הציוני):

אני דווקא חושב שההערה של שרן היא חשובה, מכיוון שאם באמת חושבים לדוגמה
שהחוק הזה ראוי שיידונו בו לעומק בוועדת חוץ וביטחון, ובסך השיקולים רואים
שהמשקל של חוץ וביטחון גובר, אז בבקשה, יש ועדת חוץ וביטחון, שהיא תדון
בחוק הזה.

היו"ר יואב קיש:

נא לסיים, יואל.

יואל חסון (המחנה הציוני):

רגע, לא הגעתי לנקודה. לכן אני חושב שראוי שאתם תיקחו התייעצות סיעתית ואתם
תחשבו ביניהם לבין עצמכם, אנשי הקואליציה – אני אומר לך, חבר הכנסת פולקמן
– איפה באמת כדאי לדון יותר, איפה האחוזים היותר משמעותיים של החיוניות של
החוק בדיון. ואם רואים שזה בחוץ וביטחון, אז ילך לחוץ וביטחון. אם יראו
בחוקה, ילך לחוקה. להפסיק לעשות פה כל מיני טלאי על טלאי והקמות על הקמות.
ועכשיו אני שומע את יושב-ראש הקואליציה, כי יש לו עכשיו תקדים בגין, אז הוא
אומר: אני עכשיו אגדיל את ועדת החוקה.

דוד ביטן (הליכוד):

לפי התקנון מותר לי.

יואל חסון (המחנה הציוני):

בוודאי שמותר לך.

אלעזר שטרן (יש עתיד):

לאור מה שליברמן אמר, הם רוצים את רוברט אילטוב. רוברט, אתה יכול להיות
בוועדה הזאת?

היו"ר יואב קיש:

אלעזר, פעם ראשונה.

דוד ביטן (הליכוד):

הוא בוועדת חוץ וביטחון, למה לא?

יואל חסון (המחנה הציוני):

בוודאי שיושב-ראש הקואליציה יכול, כי יושב-ראש הקואליציה משנה את התקנון
ומתאים את עצמו לתקנון. ואם התקנון לא היה מאפשר לך, היית - - -

דוד ביטן (הליכוד):

בשביל מה יש תקנון?

היו"ר יואב קיש:

דוד, אל תפריע. אל תתייחס, אני אתן לך לדבר.

דוד ביטן (הליכוד):

למה כשאני אומר משהו זאת הפרעה?

היו"ר יואב קיש:

גם עליך כשדיברת שמרתי.

דוד ביטן (הליכוד):

התקנון אומר שיכולים - - -

היו"ר יואב קיש:

זה לא הדיון עכשיו על התקנון.

יואל חסון (המחנה הציוני):

תקנון זה לא דבר שאתה משנה אותו מהבוקר ובלילה ובצהריים ומחרתיים, וכל הזמן
עושים בו שינויים ומשחקים בו. הרי אם לא הייתה לך התוספת הזאת, היית משנה
כדי שתהיה לך התוספת הזאת. האמת היא כאן שאין לכם אומץ לבוא ולהזיז את בגין
מוועדת החוקה, כי בגין הוא המגדלור והמצפון, לצערי האחרון שנשאר בתנועת
הליכוד. וגם את המגדלור הזה – לפחות אתם רוחשים לו כבוד, אבל שמים פס
וממציאים ועדה כדי לחסום אותו.

היו"ר יואב קיש:

תודה רבה. רק למען הסר ספק, זה לא שההערה שלי לשרן הייתה שמה שהיא אומרת
הוא לא חשוב. פשוט דיברתי על נושא הערות הביניים שביקשתי שייפסקו.

חבר הכנסת באסל גטאס, בבקשה. מעכשיו זה שלוש דקות, ומי שמפריע יוצא החוצה.

באסל גטאס (הרשימה המשותפת):

אני חושב שמה שקורה כאן, ואיך רואים את הדורסנות ואת הדיקטטורה של הרוב, רק
מצביע על מה שניסית, אדוני, לעשות בעניין של שינוי התקנון. כל הסוגים של
ההנדסות ומה שאתם מנסים לעשות פלסתר מהכנסת, לא אכפת לי. אגיד לך דוגרי.

קריאה:

למה לא אכפת לך?

באסל גטאס (הרשימה המשותפת):

לא אכפת לי, כי אנחנו מזמן לא קונים את הסיפור הזה של הדמוקרטיה. הדמוקרטיה
הזאת, שתופרים אותה כל פעם לפי הלבוש או לפי הממדים של הקואליציה. אבל
אנחנו פה בגלל סיבה אחת, שאתה ניסית לקחת מאתנו את חופש הביטוי. אנחנו פה
בכדי להגיד מה שאנחנו מאמינים בו ולהיאבק עליו. אם תעז, אתה או מישהו - -

אחמד טיבי (הרשימה המשותפת):

או כל עז אחרת.

באסל גטאס (הרשימה המשותפת):

- - לקחת מאתנו את הזכות הזו לעמוד ולדבר ב"אני מאמין" שלנו ולהגיד את
הסיפור שלנו, אולי תשיג את המטרה שלך בסוף, אבל זו תהיה בכייה לדורות שלכם.
אנחנו לא נהיה פה יותר. אם נוטלים מאתנו את הדבר האחרון שמחזיק אותנו
בכנסת, אז אנחנו לא נהיה בכנסת.

דוד ביטן (הליכוד):

אז אל תהיה, מה הבעיה?

באסל גטאס (הרשימה המשותפת):

אנחנו לא נבוא לכאן.

דוד ביטן (הליכוד):

אתה מאיים עלינו בזה?

באסל גטאס (הרשימה המשותפת):

אנחנו נחרים את הכנסת.

דוד ביטן (הליכוד):

אתה מאיים? מה? מתי זה יהיה?

באסל גטאס (הרשימה המשותפת):

אתה מאיים. הוא לקח כמה כותרות, חגג על חשבוננו.

היו"ר יואב קיש:

אני לא הייתי נוסע לחו"ל לקרוא לחרם, אבל בסדר.

באסל גטאס (הרשימה המשותפת):

אבל במהות, כל פרלמנט בעולם אם הוא לא נותן למיעוט אפילו את זכות הדיבור,
אז למה שהוא יהיה?

דוד ביטן (הליכוד):

אנחנו נותנים יותר מדי.

באסל גטאס (הרשימה המשותפת):

אבל אתה תעז לקחת ממני את הדבר האחרון, זה חופש הביטוי.

היו"ר יואב קיש:

זה סעיף שירד מסדר-היום.

דוד ביטן (הליכוד):

מה לקחנו ממך?

היו"ר יואב קיש:

לא, זה לא עובד ככה.

שולי מועלם-רפאלי (הבית היהודי):

אבל גם לחופש הביטוי יש גבולות.

היו"ר יואב קיש:

תודה רבה לחבר הכנסת באסל גטאס. אנחנו עוברים לדובר הבא, חבר הכנסת יואב בן
צור.

מכלוף מיקי זוהר (הליכוד):

לאיפה תלך, באסל? לאיפה תלך, לטורקיה? לאיפה תלך?

באסל גטאס (הרשימה המשותפת):

נקים את הפרלמנט שלנו.

שולי מועלם-רפאלי (הבית היהודי):

לסוריה. שם יש חופש ביטוי.

מכלוף מיקי זוהר (הליכוד):

איזה פרלמנט?

היו"ר יואב קיש:

מיקי, אני קורא אותך לסדר פעם ראשונה.

מכלוף מיקי זוהר (הליכוד):

לא מדינה ולא פלסטין.

היו"ר יואב קיש:

מיקי, אתה מפריע לדיון. בבקשה, יואב.

יואל חסון (המחנה הציוני):

הדיון מפריע לנו.

יואב בן צור (ש"ס):

תודה, אדוני. אני תמה על ידידי, חברי ואהובי יואל חסון, שמיתמם. באמת, הוא
אחד מהוותיקים פה.

דוד ביטן (הליכוד):

הוא תמים.

יואב בן צור (ש"ס):

שני דברים אני רוצה לומר לך. דבר ראשון, יואל, נכון שיש גלגל, אבל אני אומר
לך כמי שבקי יותר בתורת האצ"ל ובהיסטוריה של כל תנועת חירות והליכוד, מקומך
בכנסת הבאה יהיה בטוח יותר אם תתמודד בפריימריז של הליכוד.

יואל חסון (המחנה הציוני):

תודה על העצה הפוליטית. הסתדרתי עד היום בלעדיך, אני אמשיך להסתדר, אדוני.

דוד ביטן (הליכוד):

הוא היה בליכוד פעם.

יואב בן צור (ש"ס):

כן, לכן אמרתי.

יואל חסון (המחנה הציוני):

הליכוד האמיתי.

דוד ביטן (הליכוד):

הליכוד האמיתי. איך יכול להיות אמיתי אם כשהיית לא היית אמיתי בתוך הליכוד?

יואל חסון (המחנה הציוני):

להפך. כשהייתי זה היה הליכוד האמיתי. תדע את האמת.

מכלוף מיקי זוהר (הליכוד):

איך עזבת את אוהדי בית"ר, איך?

דוד ביטן (הליכוד):

אתה הצהרת בית"ר והלכת - - -

יואל חסון (המחנה הציוני):

תגיד לי משהו על בית"ר כשתלמד את שיר בית"ר ותכיר את שיר בית"ר פה עכשיו.
תשיר את שיר בית"ר פה, אז תטיף לי מי יותר בית"רי, בסדר? אף אחד מכם לא
יודע מה זה בית"ר. שכחתם מה זה בית"ר, שכחתם מה זה השורשים של הליכוד. אל
תטיף לי. תשיר פה את שיר בית"ר, נראה לך.

היו"ר יואב קיש:

אני רוצה לדעת איך יואב בן צור מצליח לעשות ויכוח. יואב בן צור מהצד יוצר
ויכוח כזה.

יואל חסון (המחנה הציוני):

אז תטיף לי מי יותר בית"רי, כשתדע לשיר את שיר בית"ר.

היו"ר יואב קיש:

תודה, יואל. תודה, מיקי. תודה רבה לשניכם. יואב ברשות הדיבור, נא לסיים
בבקשה.

יואב בן צור (ש"ס):

אנשים מיתממים כאילו מעולם לא היו ועדות משותפות, כאילו מעולם אף אחד לא
היה בצד השני ועשה את אותן פעולות. כאילו עכשיו בא מישהו והמציא גלגל חדש.
אז זה לא גלגל חדש, זה גלגל מפונצ'ר שכבר היה הרבה שנים והרבה ימים פה. לכן
אני חושב שהקמת הוועדה המשותפת הזאת היא לגיטימית, היא נכונה. זו הדרך, ואם
זה המשחק הפוליטי הקואליציוני, אנחנו משחקים אותו ואין סיבה שלא נקים את
הוועדה הזאת ונעביר את החוק שם. תודה רבה.

היו"ר יואב קיש:

תודה לחבר הכנסת בן צור. חבר הכנסת ניסן סלומינסקי, בבקשה.

ניסן סלומינסקי (הבית היהודי):

בנוסף לדברים שאמרו דוד ביטן ויואב ואחרים, אני רוצה להוסיף עוד נקודה אחת.

אלעזר שטרן (יש עתיד):

אתה יכול להתייחס גם למה שאמרתי על חוק הטרור?

ניסן סלומינסקי (הבית היהודי):

כאשר הקימו את הקואליציה, הקואליציה הייתה 61 מול 59. לכן הרכב הוועדות היה
בצורה כזאת שגם בוועדת החוקה וגם בוועדת הכנסת יש רוב של אחד בלבד, דבר שלא
היה אף פעם. אבל זה היה ההרכב של הקואליציה. בחוק הטרור זה היה הרכב
הקואליציה.

אלעזר שטרן (יש עתיד):

אז תגדילו את ועדת חוקה.

ניסן סלומינסקי (הבית היהודי):

בינתיים הקואליציה גדלה ונכנסו ישראל ביתנו. אבל מה אפשר לעשות ואין להם
נציג בוועדת החוקה?

אלעזר שטרן (יש עתיד):

תגדילו את ועדת חוקה.

ניסן סלומינסקי (הבית היהודי):

צריך. זה מה שדוד אמר. מאחר שאין להם נציג, לא יעלה על הדעת שדבר כזה
יתקיים בלי שיש להם נציג. אז היו שתי אפשרויות, או להגדיל את ועדת החוקה או
לעשות ועדה משותפת שרוברט יהיה חבר מטעם חוץ וביטחון. אלה שתי האפשרויות
שהיו. אני הייתי שמח שיגדילו את ועדת החוקה.

אלעזר שטרן (יש עתיד):

נכון. הוא אומר שהוא הולך לעשות את זה.

דוד ביטן (הליכוד):

אני מגדיל. אני מגיש בקשה, זה תלוי בחברי הכנסת פה אם הם מצביעים. לא אני
קובע. אתה לא צריך להסביר כלום. הם לא יכולים לחיות על רוב אקראי שקשור
בבני בגין. זה פשוט לא יכול להיות דבר כזה.

יואל חסון (המחנה הציוני):

למה לא?

דוד ביטן (הליכוד):

כי אתם לא יכולים, מה לעשות.

יואל חסון (המחנה הציוני):

אז תחליף אותו.

אלעזר שטרן (יש עתיד):

כי מי זה בני בגין?

היו"ר יואב קיש:

אתם מפריעים לניסן. בבקשה לסיים, ניסן.

דוד ביטן (הליכוד):

אתה יודע שאני לא יכול להחליף אותו.

ניסן סלומינסקי (הבית היהודי):

דוד, בנוסף למה שאמרת, אמרתי שלישראל ביתנו אין בכלל נציג בחוקה. אם היה
נציג בחוקה, אז הוא היה מהאופוזיציה לקואליציה וזה גם היה משקף נכון את
הרכב הכוחות בין קואליציה לאופוזיציה. היום אין רוב של אחד, יש הרבה יותר.
אבל מאחר שזה עדיין לא קיים, ועד שיגדילו את ועדת החוקה ייקח קצת זמן - - -

דוד ביטן (הליכוד):

שבוע.

אלעזר שטרן (יש עתיד):

הנה, נו. הנה.

דוד ביטן (הליכוד):

מה זה שייך אבל?

היו"ר יואב קיש:

ניסן, אני לא רוצה עוד פעם את הדיון הזה. ביקשתי לסיים. משפט סיום.

אלעזר שטרן (יש עתיד):

להגדיל את הוועדה זו לא קומבינה. זאת קומבינה.

דוד ביטן (הליכוד):

זאת לא קומבינה. מותר גם את זה לעשות.

היו"ר יואב קיש:

יש כאלה שיגידו שלהגדיל את הוועדה זה קומבינה.

אלעזר שטרן (יש עתיד):

זה צריך להיות בוועדה חוקה.

ניסן סלומינסקי (הבית היהודי):

לכן שיהיה להם נציג, אני חושב שמגיע להם נציג.

אלעזר שטרן (יש עתיד):

מאה אחוז, אף אחד לא אמר שלא.

ניסן סלומינסקי (הבית היהודי):

לכן עשינו את זה.

היו"ר יואב קיש:

חברת הכנסת שולי מועלם-רפאלי, בבקשה.

דוד ביטן (הליכוד):

יש אופציה אחרת. האופוזיציה תוותר על חבר ונכניס אחד מהקואליציה שיש לו
זכות.

שולי מועלם-רפאלי (הבית היהודי):

אדוני, יושבים פה סביב השולחן אנשים שהרגע היו בדיון בוועדה משותפת של חוץ
וביטחון ועבודה ורווחה. למרות שבמשך שנים באופן סטנדרטי רגיל בכנסת דנו
בנושאים הרלוונטיים לנכי צה"ל ולמשפחות שכולות בוועדת העבודה והרווחה - -

אלעזר שטרן (יש עתיד):

את טועה גם וגם.

שולי מועלם-רפאלי (הבית היהודי):

- - החלטנו הפעם, כיוון שהאירוע הוא משמעותי, ויש בו אלמנטים שנוגעים גם
לוועדת העבודה והרווחה וגם לוועדת חוץ וביטחון, לעשות ועדה משותפת, ולא
שמענו התנגדויות. מתוך שכך, כיוון שגם בהצעת החוק הזאת יש אלמנטים
שרלוונטיים גם לוועדת חוקה וגם לוועדת חוץ וביטחון, נכון הדבר להשתמש בכלי
המוכר הזה בכנסת ולהקים ועדה משותפת, כמו שאנחנו עושים לעתים מזומנות.

יואל חסון (המחנה הציוני):

מזומנות מדי.

דוד ביטן (הליכוד):

כל הכבוד.

שולי מועלם-רפאלי (הבית היהודי):

מזומנות מדי זה עניין לוויכוח שהוא תקין ותקף. הוא ויכוח שאפשר לנהל אותו.
אבל לבוא לפה ולגלגל עיניים על הקמת ועדה משותפת – חברים, אני מציעה לסגור
את הדיון הזה. הדבר הנכון הוא להקים את הוועדה המשותפת. זו לא הפעם הראשונה
וכנראה גם לא הפעם האחרונה. מקובלנו שיש נושאים שהאלמנטים המרכזיים בהם
מורכבים יותר.

דוד ביטן (הליכוד):

הכרזנו על עמונה כיעד מבוצר, אז צריכים גם את ועדת החוץ והביטחון.

היו"ר יואב קיש:

תודה רבה. חבר הכנסת בצלאל סמוטריץ.

בצלאל סמוטריץ (הבית היהודי):

אני אעשה את זה קצר. אני רק רוצה להתחבר לדברים של חברת הכנסת שולי
מועלם-רפאלי. המטרה בסוף, יואל, באמת באמת, ואני חושב שזאת צריכה להיות
שאיפה של כולנו כאן בכנסת, שהדיונים בכנסת יהיו דיונים ענייניים וממצים,
שאפשר יהיה לתת את כל האימפוטים המקצועיים האפשריים בעניין הזה.

באסל גטאס (הרשימה המשותפת):

מה יכול להיות ענייני במאמץ, אפילו אם זה חוקי ודרך הכנסת, לגנוב קרקע
פרטית ולעשות שוד? אל תדבר על ענייני, תשתמש במושגים אחרים.

בצלאל סמוטריץ (הבית היהודי):

הצעת החוק הזו, יש בה היבטים שבאים מן המשפט החוקתי, בהקשר של פגיעה
בזכויות קניין, תכלית ראויה, מידתיות.

דוד ביטן (הליכוד):

לא נכון. בסוריה שדדו את כל המדינה כבר.

היו"ר יואב קיש:

חברים, אנחנו לא מנהלים דיון על הצעת החוק הספציפית עכשיו.

באסל גטאס (הרשימה המשותפת):

התכוונתי ללוב אולי.

דוד ביטן (הליכוד):

את כל המדינה שדדו. בא דאע"ש ושדד את כל המדינה, אז מה?

באסל גטאס (הרשימה המשותפת):

לוב, אולי.

בצלאל סמוטריץ (הבית היהודי):

יש בה היבטים שנוגעים לוועדת חוץ וביטחון בהקשר של יהודה ושומרון ויש בה
היבטים שנוגעים לוועדת חוץ וביטחון בכובעה כוועדת חוץ בהקשר של הדין
הבין-לאומי. הרי הצעת החוק – אני מאוד אוהב אותה ומשוכנע שהיא טובה וחוקתית
ומשפטית והיא תעבור. אבל יש הטוענים שהיא מעוררת קשיים בתחומים האלה, גם
בתחום דיני הקניין, גם בתחום המשפט הבין-לאומי בהקשר של חוץ וגם בתחום
הביטחון בהקשר של יהודה ושומרון והממשל הצבאי שיש שם. לכן שתי הוועדות
הללו, גם ועדת חוקה וגם ועדת חוץ וביטחון, נדרשות באמת באמת כדי להצליח
לייצר דיון אמיתי, ענייני ומהותי בחוק, וזה מה שאנחנו רוצים, יואל. תהיה
קואליציה ותהיה אופוזיציה, ואני לא חושבת שלקואליציה הזאת יש בעיה להעביר
משהו. בסוף יש לנו רוב. אני לא מכיר דבר אחד שהקואליציה הזאת רצתה להעביר
ולא הצליחה להעביר. אבל אנחנו באמת לא רוצים להעביר את זה בצורה דורסנית,
אנחנו רוצים להעביר את זה אחרי שיהיה דיון אמיתי, מקצועי ומהותי, וכדי
שיהיה דיון צריך כאן את שתי הוועדות הללו ואת שני החברים.

היו"ר יואב קיש:

תודה רבה.

יואל חסון (המחנה הציוני):

אדוני היושב-ראש, יש לי שאלה חשובה לדיון, שיכול להיות שנשנה את עמדתנו.

היו"ר יואב קיש:

טוב.

יואל חסון (המחנה הציוני):

אני עדיין לא התייעצתי עם חבריי באופוזיציה, ואני זורק פה על השולחן הצעה.
אם לוועדה המשותפת יצורף חבר הכנסת בגין, אנחנו נתמוך בוועדה המשותפת.

דוד ביטן (הליכוד):

אתה רוצה לקבוע לליכוד מי יהיה חבר?

היו"ר יואב קיש:

בדיוק.

יואל חסון (המחנה הציוני):

אני מציע הצעה. אסור להציע הצעה?

היו"ר יואב קיש:

ואני רוצה שאצלכם יהיה יוסי יונה.

יואל חסון (המחנה הציוני):

מאה אחוז.

שולי מועלם-רפאלי (הבית היהודי):

זה לא נושא לדיון.

יואל חסון (המחנה הציוני):

יוסי יונה תמורת בגין?

היו"ר יואב קיש:

אני אחליט לכם בוועדות. עזוב. אתה לא תחליט לליכוד ואנחנו לא נחליט לכם.

יואל חסון (המחנה הציוני):

אני לא מחליט, אני מציע.

בצלאל סמוטריץ (הבית היהודי):

תגיד לי, בני בגין הוא המגדלור שלך? הרי בקדנציה הקודמת הוא רצה לחלק
200,000 דונם לבדואים, בניגוד לפסקי הדין של בג"ץ, ורק בגלל שהוא לא רצה
אלימות.

יואל חסון (המחנה הציוני):

אני התנגדתי לזה.

בצלאל סמוטריץ (הבית היהודי):

המגדלור הגדול.

היו"ר יואב קיש:

חבר הכנסת טיבי, בבקשה.

אחמד טיבי (הרשימה המשותפת):

ביטן, אני מדבר עכשיו.

דוד ביטן (הליכוד):

אתה כמו גטאס, עוזב אותנו?

אחמד טיבי (הרשימה המשותפת):

חכה.

שולי מועלם-רפאלי (הבית היהודי):

כולנו במתח. תן איזה ספוילר.

אחמד טיבי (הרשימה המשותפת):

אדוני היושב-ראש, האמת היא שמקובל להקים ועדות משותפות. אבל זה כל כך שקוף,
כל כך מפריע, שאתם עושים את כל זה כדי לבלום ח"כ אחד, חבר הכנסת בני בגין.

דוד ביטן (הליכוד):

לא בולמים, הוא פשוט לא מייצג את הליכוד בעניין הזה.

אחמד טיבי (הרשימה המשותפת):

האמת היא שאתה מייצג את הליכוד החדש. אתה וממ"ז.

דוד ביטן (הליכוד):

בעניין הזה הוא לא מייצג.

אחמד טיבי (הרשימה המשותפת):

הליכוד השתנה לרעה.

דוד ביטן (הליכוד):

למה אתה מסבך את העניין? בעניין הזה הוא לא מייצג, מה לעשות.

אחמד טיבי (הרשימה המשותפת):

ולכן עושים כל מיני פלסטלינות, קומבינציות.

מכלוף מיקי זוהר (הליכוד):

את מי אתה מייצג, אחמד, את הפלסטינים או את ערביי ישראל?

אחמד טיבי (הרשימה המשותפת):

תקשיב, אולי תבין. זה אותו דבר. הפלסטינים והערבים בישראל זה אותו דבר.

מכלוף מיקי זוהר (הליכוד):

זה לא אותו דבר.

אחמד טיבי (הרשימה המשותפת):

זה אותו דבר.

היו"ר יואב קיש:

מיקי, אנחנו לא מפריעים עכשיו.

אחמד טיבי (הרשימה המשותפת):

לך תלמד היסטוריה של כיתה ו'. ממ"ז, שתוק, תעשה הפסקה.

היו"ר יואב קיש:

מיקי, אני קורא אותך לסדר פעם שנייה.

מכלוף מיקי זוהר (הליכוד):

הם לא קשורים.

אחמד טיבי (הרשימה המשותפת):

תירגע.

היו"ר יואב קיש:

אחמד, אל תדבר, אל תענה לו. מיקי, אני קראתי לך לסדר פעם שנייה. אני מבקש
להפסיק.

אחמד טיבי (הרשימה המשותפת):

אתה והוא זה הליכוד החדש. ולכן, אדוני היושב-ראש, בסוף זה לא ייפול על הקמת
ועדה משותפת כאן או שם. אבל על מה אנחנו מדברים? אנחנו מדברים על חוק שהוא
חוק שבא לתת לגליזציה של שוד קרקעות פרטיות.

היו"ר יואב קיש:

אנחנו לא מדברים על החוק, ויש הרבה חילוקי דעות. אני מדבר עכשיו על לאן
החוק הולך, לא על החוק עצמו.

אחמד טיבי (הרשימה המשותפת):

אני רוצה להבהיר למה מוקמת הוועדה המשותפת. גם אם הדברים שלי לא ימצאו חן
בעיניך.

היו"ר יואב קיש:

בצלאל קיבל את אותה הערה ממני, לא להתייחס לגופו של עניין.

דוד ביטן (הליכוד):

למה? בצלאל לשם שינוי דיבר יפה מאוד.

בצלאל סמוטריץ (הבית היהודי):

תודה על המחמאה.

אחמד טיבי (הרשימה המשותפת):

כמו הסעיף הראשון שהבאת כאן, זה פשוט שערורייה מה שעשית. אתה הבאת סעיף
שרוצה לזרוק חברי כנסת מהכנסת לחודשים בשל העובדה שיש להם עמדה פוליטית
שהיא שונה משלך, למרות שיש להם חסינות מהותית.

היו"ר יואב קיש:

אז אתה רוצה לדבר על סעיף א'? טוב.

אחמד טיבי (הרשימה המשותפת):

הבאת את כולם, הקראת את הדבר הנורא, הבזוי הזה, שנקרא להרחיק חברי כנסת אם
הם מדברים על חרם על התנחלויות.

היו"ר יואב קיש:

יש חוק כזה בארץ, אתה יודע.

אחמד טיבי (הרשימה המשותפת):

אז אני קורא לעשות חרם על ההתנחלויות שנמצאות בשליטת מדינת ישראל. מה תעשה?
לך, תגיש. יש חוקים שחובה מוסרית להפר אותם. למשל, חוק המואזין, חוק מניעת
המואזין.

היו"ר יואב קיש:

אחמד, תתייחס לנושא בבקשה. אתה סיימת את הזמן, שלוש דקות של דיבור. אז נתתי
לך עוד דקה, ואני לא אדבר עכשיו לא על חוק המואזין ולא על סעיף א' שאנחנו
לא מדברים. אנחנו מדברים על הוועדה.

אחמד טיבי (הרשימה המשותפת):

אני מדבר לעניין, הכול שזור. אני לא אינטליגנטי כמוכם, אבל עדיין יש לי
קצת.

היו"ר יואב קיש:

נא לסיים.

יואל חסון (המחנה הציוני):

אני נותן לו את שלוש הדקות שלי.

היו"ר יואב קיש:

אתה כבר דיברת.

אחמד טיבי (הרשימה המשותפת):

לכן, אדוני היושב-ראש, כמו ההצעה שלך שלא צריך לכבד אותה גם אם היא תתקבל,
גם החוק של המואזין לא צריך לכבד אותו, גם חוק ההסדרה, גם החוק של הנכבה.
יש חוקים, כמו שאמר תומס ג'פרסון, שחובה מוסרית לא לכבד אותם, ולכן גם החוק
של המואזין.

מכלוף מיקי זוהר (הליכוד):

אבל יש חובה מוסרית גם להכניס לבית-סוהר מי שלא מכבד חוקים.

אחמד טיבי (הרשימה המשותפת):

לא נכבד את החוק הזה.

מכלוף מיקי זוהר (הליכוד):

זו החובה המוסרית שלנו, להכניס אותם לבית-הסוהר. כל מי שלא מכבד את החוקים,
שייאסר.

יואל חסון (המחנה הציוני):

אתה הולך להיות נשיא ארצות-הברית? היה מועמד שהכניס מישהי לכלא ונהיה נשיא
ארצות-הברית.

אחמד טיבי (הרשימה המשותפת):

אתה רוצה להכניס אותנו לכלא בגלל עמדה פוליטית, מיקי מכלוף זוהר? הנה, אני
אומר, אני מאתגר אותך. אני קורא להחרים את ההתנחלויות ואת כל התוצרת שלהן.
זה לפי הסעיף שלו. אני קורא להחרים אותן.

היו"ר יואב קיש:

אתה מחזק אותי דווקא.

אחמד טיבי (הרשימה המשותפת):

נו, תחוקק את זה.

היו"ר יואב קיש:

אמרת שאתה מסיים.

אחמד טיבי (הרשימה המשותפת):

אתם במדרון.

היו"ר יואב קיש:

אמרת שאתה מסיים. סיימת?

אחמד טיבי (הרשימה המשותפת):

סיימתי.

היו"ר יואב קיש:

תודה רבה. אנחנו עוברים להצביע על ההצעה של ועדה שתדון בשלושת החוקים כאחד.

יואל חסון (המחנה הציוני):

תוכל להבהיר מי היושב-ראש של הוועדה?

היו"ר יואב קיש:

כן. אני מקריא עכשיו, וגם אמרתי. זה ניסן כמובן. למען הסר ספק אני אקריא.

יואל חסון (המחנה הציוני):

ניסן עם השעון או בלי השעון?

היו"ר יואב קיש:

הוועדה תמנה 16 חברים, 8 מוועדת חוקה חוק ומשפט, 8 מוועדת חוץ וביטחון,
כדלקמן: בוועדת חוקה, חוק ומשפט – אני מקריא את החברים של הקואליציה וחברי
האופוזיציה, חלקם בהסכמה חלקם האופוזיציה תשלים. ניסן סלומינסקי יהיה
יושב-ראש הוועדה, נורית קורן, טלי פלוסקוב, מיכאל מלכיאלי. יש לנו פה מקום
של המחנה הציוני, מקום של יש עתיד, כתוב לי אוסאמה סעדי.

אחמד טיבי (הרשימה המשותפת):

הוא היחיד.

יואל חסון (המחנה הציוני):

מקום אחד למחנה הציוני?

היו"ר יואב קיש:

לא. יש גם בחוץ וביטחון.

ניסן סלומינסקי (הבית היהודי):

יש לכם שלושה.

היו"ר יואב קיש:

מיכאל מלכיאלי, רויטל סויד, יעל גרמן, אוסאמה סעדי ואורי מקלב.

ועדת חוץ וביטחון: יואב קיש, אמיר אוחנה, שרן השכל.

יואל חסון (המחנה הציוני):

אנחנו לא נתנו שמות.

ארבל אסטרחן:

מי שנותן את השמות פורמאלית זה יושבי-ראש הוועדות, והקביעה נעשית כאן.

היו"ר יואב קיש:

אתם יכולים להחליף. אני לא יכול לעכב את ההוראה הזאת. זה עולה היום למליאה.
אנחנו קיבלנו את השמות משני ראשי הוועדות.

יואל חסון (המחנה הציוני):

לא התייעצו אתנו בכלל.

היו"ר יואב קיש:

אתם יכולים להחליף בכל רגע נתון. ברגע שתגידו לי, אני מחליף.

שולי מועלם-רפאלי (הבית היהודי):

יואל, מה הבעיה? הוא אומר לך שאתה יכול להחליף.

יואל חסון (המחנה הציוני):

אני צריך לדעת מארבל שאני יכול להחליף.

ארבל אסטרחן:

תוכל להחליף. הסיעה תוכל להודיע.

היו"ר יואב קיש:

הסיעה מודיעה לי ואני מחליף, אין פה בעיה. אף אחד לא קובע לכם.

יואל חסון (המחנה הציוני):

גם אם אני מודיע לפני שתודיע בכנסת?

ארבל אסטרחן:

עדיף שזה יהיה לפני שהוא מודיע.

היו"ר יואב קיש:

אם תודיעו לי לפני, אני אחליף לפני.

יואל חסון (המחנה הציוני):

זה לא דורש אישור?

דוד ביטן (הליכוד):

לא, דווקא ההפך.

היו"ר יואב קיש:

לא, לא דורש אישור. הרי מצד אחד לא הגיוני שאנחנו גם לא נוכל למנות את
הוועדה עד שלא נקבל את הרשימות של האופוזיציה, כי אז אתם יכולים לעצור את
זה לנצח. זה לא יקרה. אנחנו הולכים לפי הרשימה שקיבלנו מחברי היושב-ראש
השונים, וכל בקשה של מי מנציגות האופוזיציה או הקואליציה תתקבל ותוקרא עד
ההקראה.

אני מקריא שוב. ועדת חוקה חוק ומשפט: ניסן סלומינסקי, יושב-ראש, נורית
קורן, טלי פלוסקוב, מיכאל מלכיאלי, רויטל סויד, יעל גרמן, אוסאמה סעדי,
אורי מקלב.

ועדת חוץ וביטחון: יואב קיש, אמיר אוחנה, שרן השכל, שולי מועלם-רפאלי,
רוברט אילטוב, מיכל רוזין, עמר בר-לב ונחמן שי.

זו ההצעה. מי בעד, שירים את ידו.

יואל חסון (המחנה הציוני):

אפשר הצבעה שמית? כי מצביעים פה אנשים כפול. זה לא ברור.

היו"ר יואב קיש:

אני מקבל את ההוראה. בבקשה, שמית.

אתי בן יוסף:

חבר הכנסת יואב קיש.

היו"ר יואב קיש:

בעד.

אתי בן יוסף:

חבר הכנסת ביטן.

דוד ביטן (הליכוד):

בעד.

אתי בן יוסף:

מי מחליף את אמסלם?

שרן השכל (הליכוד):

אני. בעד.

היו"ר יואב קיש:

במקום נגוסה, נורית.

נורית קורן (הליכוד):

בעד.

אתי בן יוסף:

אמיר אוחנה?

אמיר אוחנה (הליכוד):

בעד.

אתי בן יוסף:

מיקי זוהר?

מכלוף מיקי זוהר (הליכוד):

בעד.

אתי בן יוסף:

מרב מיכאלי.

היו"ר יואב קיש:

מי מחליף את מרב?

מיקי רוזנטל (המחנה הציוני):

אני. נגד.

אתי בן יוסף:

יואל חסון.

יואל חסון (המחנה הציוני):

נגד.

אתי בן יוסף:

עבדאללה אבו מערוף.

מסעוד גנאים (הרשימה המשותפת):

אני. נגד.

אתי בן יוסף:

אחמד טיבי.

אחמד טיבי (הרשימה המשותפת):

נגד.

אתי בן יוסף:

אלעזר שטרן.

היו"ר יואב קיש:

יש פה חבר כנסת מ"יש עתיד"? לא. להמשיך.

אתי בן יוסף:

רועי פולקמן.

רועי פולקמן (כולנו):

בעד.

אתי בן יוסף:

שולי מועלם.

שולי מועלם-רפאלי (הבית היהודי):

בעד.

אתי בן יוסף:

יואב בן צור.

יואב בן צור (ש"ס):

בעד.

אתי בן יוסף:

רוברט אילטוב.

רוברט אילטוב (ישראל ביתנו):

בעד.

אתי בן יוסף:

ישראל אייכלר.

ישראל אייכלר (יהדות התורה):

בעד.

היו"ר יואב קיש:

11 בעד, 5 נגד. ההצעה התקבלה.

יואל חסון (המחנה הציוני):

אני מבקש רביזיה.

היו"ר יואב קיש:

מאה אחוז. נקבע רביזיה. 12:30 רביזיה.

3. קביעת ועדה לדיון בפרק י"ב (שונות), סעיפים 117 ו-118 (מימון בחירות
ברשויות המקומיות) מתוך הצ"ח ההתייעלות הכלכלית (תיקוני חקיקה להשגת יעדי
התקציב לשנות 2017 ו- 2018, התשע"ז-2016 (מ/1083).

היו"ר יואב קיש:

אני עובר לדון בנושא של קביעת ועדה לדיון בפרק י"ב (שונות), סעיפים 117
ו-118 (מימון בחירות ברשויות המקומיות) מתוך הצ"ח ההתייעלות הכלכלית
(תיקוני חקיקה להשגת יעדי התקציב לשנות 2017 ו- 2018, התשע"ז-2016
(מ/1083).

היה נושא שוועדת הפנים או ועדת כספים. אני מציע ועדת הפנים. ביטן, אתה רוצה
להתייחס?

דוד ביטן (הליכוד):

לא, ועדת הפנים זה בסדר.

היו"ר יואב קיש:

מישהו רוצה להתייחס לעניין? יש מישהו מהאוצר שרוצה להתייחס?

דוד ביטן (הליכוד):

זאת ההמלצה של הייעוץ המשפטי, נכון?

היו"ר יואב קיש:

המלצה של הייעוץ המשפטי.

מי בעד שזה יועבר לוועדת הפנים? מי נגד?

הצבעה

בעד ההצעה – 6

נגד – אין

נמנעים – אין

ההצעה להעביר את הצעת החוק לדיון בוועדת הפנים והגנת הסביבה נתקבלה.

היו"ר יואב קיש:

פה אחד. נתקבלה.

ב-12:30 רביזיה. אני סוגר את הישיבה.

הישיבה ננעלה בשעה 12:00.
