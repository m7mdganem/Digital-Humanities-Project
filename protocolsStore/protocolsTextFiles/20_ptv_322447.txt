הכנסת העשרים

מושב שני

פרוטוקול מס' 112

מישיבת ועדת הכנסת

יום שני, כ' באדר א התשע"ו (29 בפברואר 2016), שעה 10:00

סדר היום:

1. בחירת ממלא מקום ליו"ר הכנסת בעת העדרו מהארץ

2. תיקון תקנון הכנסת והמלצת ועדת הכנסת בעניין הוצאת אורחים בעת הצבעות
בוועדות - לעניין עיתונאים.

3. חילופין בוועדת המשנה לדיון בהמלצות לשינויים בתנאי חברי הכנסת והיועצים
הפרלמנטריים.

4. חילופין בוועדה המשותפת לתקציב הביטחון.

הצעת חוק מס ערך מוסף (תיקון מס' 54), התשע"ו-2016

נכחו:

חברי הוועדה:

דוד ביטן – היו"ר

ישראל אייכלר

יואב בן צור

צחי הנגבי

רועי פולקמן

חברי הכנסת:

משה גפני

מוזמנים:

מזכירת הכנסת ירדנה מלר-הורוביץ

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אסתר מימון

חילופין בוועדה המשותפת לתקציב הביטחון

היו"ר דוד ביטן:

אני פותח את ישיבת ועדת הכנסת. חילופין בוועדה המשותפת לתקציב הביטחון –
אתם יודעים שחבר הכנסת אורן חזן הוא לא חבר יותר בוועדת החוץ והביטחון,
ולכן הוא גם לא יכול להיות חבר בוועדה המשותפת. אנחנו רוצים להחליף את אורן
חזן בדיכטר. מי בעד?

הצבעה

בעד ההצעה – פה אחד

ההצעה לחילופי אישים בוועדה המשותפת לתקציב הביטחון נתקבלה.

היו"ר דוד ביטן:

פה אחד.

חילופין בוועדת המשנה לדיון בהמלצות לשינויים בתנאי חברי הכנסת והיועצים
הפרלמנטריים

היו"ר דוד ביטן:

חילופין בוועדת המשנה לדיון בהמלצות לשינויים בתנאי חברי הכנסת והיועצים
הפרלמנטריים. בוועדה הזאת הכנסנו את אורן חזן, אבל מכיוון שהוא לא חבר ועדת
הכנסת, אנחנו מעוניינים להחליף אותו.

ההרכב היה מרב מיכאלי היושבת-ראש – עדיין היא לא נתנה לי תשובה – יואב קיש,
אורן חזן, יואל חסון, יואב בן צור.

אני רוצה לקבל שתי החלטות. אם התשובה של מרב מיכאלי תהיה שלילית, היושב-ראש
של הוועדה הזאת יהיה יואב בן-צור. ולגבי אורן חזן – מי חבר אצלנו מהליכוד?

אתי בן יוסף:

יואב קיש, צחי הנגבי, אברהם נגוסה, מיקי זוהר.

היו"ר דוד ביטן:

נכניס את מיקי זוהר. מיקי זוהר במקום אורן חזן.

ארבל אסטרחן:

אוחנה.

היו"ר דוד ביטן:

הוא רק התחיל. אנחנו אוהבים לתת למי שכבר השתתף קצת. מי בעד שתי ההחלטות
האלה שקשורות לוועדה?

הצבעה

בעד ההצעות – פה אחד

ההצעות לחילופי אישים בוועדת המשנה לדיון בהמלצות לשינויים בתנאי חברי
הכנסת והיועצים הפרלמנטריים, נתקבלו.

היו"ר דוד ביטן:

פה אחד.

בחירת ממלא מקום ליושב-ראש הכנסת בעת היעדרו מהארץ

היו"ר דוד ביטן:

בחירת ממלא מקום ליושב-ראש הכנסת בעת היעדרו. את מי הוא הציע?

אתי בן יוסף:

וקנין. יש תאריכים.

היו"ר דוד ביטן:

הוא יוצא ביום שלישי 1 במרץ, כבר עכשיו, וישוב ארצה ביום ראשון. לאן הוא
יוצא, לא כתוב. לא צריך לכתוב? מי בעד?

הצבעה

בעד ההצעה – פה אחד

ההצעה לבחירת ממלא מקום ליושב-ראש הכנסת בעת היעדרו מהארץ נתקבלה.

היו"ר דוד ביטן:

פה אחד. סיימנו. אין ויכוחים.

תיקון תקנון הכנסת והמלצת ועדת הכנסת בעניין הוצאת אורחים בעת הצבעות
בוועדות - לעניין עיתונאים

היו"ר דוד ביטן:

הבהרה בעניין תיקון תקנון הכנסת. כפי שידוע לכם, היתה הצעה של חבר הכנסת
יואל חסון, הוא ביקש שבמועדי הצבעות יצאו כל הנוכחים.

רועי פולקמן (כולנו):

הוא הציע שתהיה אופציה של יושב-ראש הוועדה.

ארבל אסטרחן:

מה שהוא הציע לא התקבל פה.

היו"ר דוד ביטן:

לאחר שהראנו שכבר יש סעיף כזה שבו היושב-ראש מוסמך לעשות את זה - - -

ארבל אסטרחן:

לא חשבו לחייב להוציא, חשבו על שיקול דעת.

היו"ר דוד ביטן:

הכנסנו את האפשרות להוציא גם במהלך הצבעה.

ארבל אסטרחן:

הן במהלך הדיון והן בזמן ההצבעה.

היו"ר דוד ביטן:

כמובן היושב-ראש מחליט את מי להוציא.

רועי פולקמן (כולנו):

זו החלטה של היושב-ראש.

היו"ר דוד ביטן:

או של הוועדה ברוב קולות. זה כתוב בתקנון. הוספנו רק את ההדגשה. לא היתה
כוונה ליואל חסון להוציא את העיתונאים וזאת לא היתה כוונה שלנו, ולכן אני
מבהיר.

יואל חסון:

הוא שלח מכתב - - -

היו"ר דוד ביטן:

הוא שלח לנו מכתב כמובן ואני רק מבהיר שזאת לא היתה הכוונה וברור מאליו
שהיושב-ראש שיחליט לעשות שימוש מאוד חריג בסמכות הזאת הוא לא יוציא את
העיתונאים. דרך אגב, עד היום כמעט לא עשו שימוש בתקנה.

ארבל אסטרחן:

נכון, הוועדות שקופות.

היו"ר דוד ביטן:

זה "אות מתה", כך אני קורא לזה בז'רגון המשפטי.

ארבל אסטרחן:

צריך להבהיר שיושב-ראש ועדה יכול להגיד - - -

היו"ר דוד ביטן:

יושב-ראש ועדה יכול להוציא את מי שהוא רוצה, אבל אנחנו ממליצים שאת
העיתונאים הוא לא יוציא, רק בגלל השקיפות. העיתונאים גם לא יוצרים שום
הפרעה, הם יושבים בשקט.

הצעת חוק מס ערך מוסף (תיקון מס' 54), התשע"ו-2016

היו"ר דוד ביטן:

גפני.

רועי פולקמן (כולנו):

למה העבירו לוועדת הכנסת את הדיון על החוק הזה?

היו"ר דוד ביטן:

של המע"מ?

רועי פולקמן (כולנו):

הרי לא היה ויכוח על ועדה.

היו"ר דוד ביטן:

מי אמר שלא? אם זה פה, אז בדקנו. אין יותר חוקים שיעברו אצלכם מהר במשרד
האוצר. אין. נגמר הסיפור. עושים לו תחנת הזנה מסוימת, בודקים ואחר-כך
מעבירים.

איפה ניסן?

משה גפני (יהדות התורה):

אני לא יודע. אני באמצע ועדה.

היו"ר דוד ביטן:

ניסן ביקש ממני שתמיד-תמיד כשאתה פה, הוא רוצה שאני אעלה אותו גם. זו הבקשה
שלו.

משה גפני (יהדות התורה):

המע"מ אצלו?

רועי פולקמן (כולנו):

הוא דרש לוועדת החוקה.

היו"ר דוד ביטן:

מה אתה אומר? בשביל מה באת? אתה יכול להגיד לי?

משה גפני (יהדות התורה):

על החוק הזה. אני לא יודע באמת. אני באמצע הדיון שם. זה חוק שהדיון בו
התחיל בוועדת הכספים.

היו"ר דוד ביטן:

אנחנו מציעים להעביר את זה לוועדת הכספים.

הצבעה

בעד ההצעה – פה אחד

ההצעה להעביר את הצעת חוק מס ערך מוסף (תיקון מס' 54), התשע"ו-2016 לוועדת
הכספים, נתקבלה.

היו"ר דוד ביטן:

פה אחד.

מחר נעלה לדיון את המכתב השני שלך.

משה גפני (יהדות התורה):

האם ראית את המכתב?

היו"ר דוד ביטן:

עוד לא קראתי. עכשיו הביאו לי.

משה גפני (יהדות התורה):

אני רק רוצה להגיד לך על מה שאמרת שאתה עושה את הישיבה מחר. אני מרגיש
בסיפור הזה עם ניסן – אתה יכול לשאול את יואב בן צור – אני מרגיש כאילו אני
בממשלת לפיד, כשאני באופוזיציה והוא בקואליציה. הוא עושה לי תרגילים שאני
לא אוכל לנהל את ועדת הכספים. כשאתה אמרת כאן בוועדה שזה ילך לוועדת החוקה,
הסכמתי ונהיה בדיונים.

היו"ר דוד ביטן:

אמת.

משה גפני (יהדות התורה):

הוא מחכה שאני אוציא סדר-יום של ועדת הכספים, ואז הוא שם את זה בסדר-היום.

היו"ר דוד ביטן:

לא בסדר.

משה גפני (יהדות התורה):

הוא עוד לא מכיר אותי, כשאני נכנס לעקשנות, חבל על הזמן, פרד לא יזיז אותי.
הוא חושב שהוא ישחק אתי?

קריאה:

מי זה?

משה גפני (יהדות התורה):

ניסן.

היו"ר דוד ביטן:

סיימנו להיום.

הישיבה ננעלה בשעה 10:37.
