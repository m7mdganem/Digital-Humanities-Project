הכנסת העשרים

מושב שני

פרוטוקול מס' 63

מישיבת ועדת הכנסת

יום שני, כ"ז בחשון התשע"ו (09 בנובמבר 2015), שעה 13:45

סדר היום:

1.  רביזיה על החלטת ועדת הכנסת מהבוקר בדבר קביעת סדרי הדיון בקריאה
      השנייה והשלישית בהצעות החוק הבאות:

1.  הצעת חוק התקציב לשנות הכספים 2015 ו-2016, התשע"ה-2015 (מ/950).

2.  הצעת חוק התכנית הכלכלית (תיקוני חקיקה ליישום המדיניות הכלכלית לשנות
      התקציב 2015 ו-2016), התשע"ה-2015 (מ/951).

3.  הצעת חוק ההתייעלות הכלכלית (תיקוני חקיקה להשגת יעדי התקציב לשנות
      התקציב 2015 ו-2016), התשע"ה-2015 (מ/951).

  ב. הצבעה על תיקונים בהצעות החוק הבאות:

  1. הצעת חוק חסינות חברי הכנסת, זכויותיהם וחובותיהם (תיקון מס' 41)
  (הרחבת סמכויות ועדת האתיקה), התשע"ו-2015

  2. הצעת חוק חסינות חברי הכנסת, זכויותיהם וחובותיהם (תיקון מס' 42)
  (חיוב חבר הכנסת בנזק כספי שגרם לרכוש הכנסת), התשע"ו-2015

נכחו:

חברי הוועדה:

דוד ביטן – היו"ר

רוברט אילטוב

יואב בן צור

צחי הנגבי

מכלוף מיקי זוהר

ינון מגל

מרב מיכאלי

יואב קיש

אלעזר שטרן

חברי הכנסת:

נאוה בוקר

מנחם אליעזר מוזס

רחל עזריה

נורית קורן

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

1.  
    רביזיה על החלטת ועדת הכנסת מהבוקר בדבר קביעת סדרי הדיון בקריאה
    השנייה והשלישית בהצעות החוק הבאות:

1.  הצעת חוק התקציב לשנות הכספים 2015 ו-2016, התשע"ה-2015 (מ/950)

2.  הצעת חוק התכנית הכלכלית (תיקוני חקיקה ליישום המדיניות הכלכלית לשנות
    התקציב 2015 ו-2016), התשע"ה-2015 (מ/951)

3.  הצעת חוק ההתייעלות הכלכלית (תיקוני חקיקה להשגת יעדי התקציב לשנות
    התקציב 2015 ו-2016), התשע"ה-2015 (מ/951)

היו"ר דוד ביטן:

צהריים טובים. אני מתכבד לפתוח את ישיבת ועדת הכנסת. אני פותח את הדיון על
הרביזיה. לפני שאנחנו מצביעים על הרביזיה עשינו בדיקה, ואנחנו צריכים פטור
מחובת הנחה לעוד חוק.

ארבל אסטרחן:

לא פטור. דווקא זה יונח בזמן, אבל מסתבר שמחוק ההתייעלות פוצל נושא אחד של
רשויות מס זרות. זה לא חדש.

היו"ר דוד ביטן:

כתבנו את זה, אבל לא כתבנו את הדבר הזה. זה תיקון החלטה.

ארבל אסטרחן:

מכיוון שהוא פוצל זה חוק נפרד. אז לכן הוא יהיה חלק מסדרי הדיון שנקבעו. זה
חלק מחוק ההתייעלות.

היו"ר דוד ביטן:

מי בעד לעשות את התיקון הזה, כפי שהיועצת המשפטית מציעה?

זה אותו עיקרון, אבל לא רשמנו את זה בהצעה.

מרב מיכאלי (המחנה הציוני):

אבל צריך קודם את הרביזיה.

היו"ר דוד ביטן:

רגע. הרביזיה היא על הכול. זה לא משנה.

ארבל אסטרחן:

מה שיוחלט על הכול יוחלט גם על זה.

היו"ר דוד ביטן:

מי בעד? מי נגד? מי נמנע?

הצבעה

בעד התיקון – פה-אחד

נגד – אין

נמנעים – אין

התיקון אושר.

היו"ר דוד ביטן:

התיקון אושר.

רוב; מי נגד? אין; מי נמנע? אין.

אז חלק לא משתתפים.

מרב מיכאלי (המחנה הציוני):

לא, אנחנו מסכימות, זה מקובל. תוסיף אותי להצבעה בעד.

היו"ר דוד ביטן:

פה-אחד.

עכשיו אני רוצה להצביע על הרביזיה. דב חנין איננו, אז מרב, את תדברי בשמו.

מרב מיכאלי (המחנה הציוני):

אני אנמק. אני לא אדבר בשמו.

היו"ר דוד ביטן:

מה שהוחלט מונח בפניכם.

מרב מיכאלי (המחנה הציוני):

זה לא עניין של לדבר בשמו. אני מדברת בשם האופוזיציה.

היו"ר דוד ביטן:

לא, הוא לא בא. אי אפשר לעשות רביזיה למי שלא בא. את פה?

מרב מיכאלי (המחנה הציוני):

הרביזיה היא שלי בלאו הכי. זה לא משנה.

היו"ר דוד ביטן:

שלך, גם את נתת. את רוצה, אני אתן לך עוד דקה בגללו.

מרב מיכאלי (המחנה הציוני):

אני רוצה להגיד בצורה הכי מפורשת: כל הדיון הוא הסכמה על הסדרי דיון,
ואנחנו הגענו להסכמה על הסדרי הדיון. אין צורך להפעיל באופן חד-צדדי את
סעיף 98 כי הגענו להסכמה – האופוזיציה והקואליציה הגיעו להסכמה על הסדרי
דיון.

קריאה:

אז איפה הבעיה?

מרב מיכאלי (המחנה הציוני):

הבעיה היא שבגלל סחטנות פוליטית הקואליציה חוזרת בה ממה שלפני ההתייעצות
הסיעתית כבר היה נראה מוסכם. בגלל זה אנחנו נאלצים לא להסכים להסדרי דיון,
והם מובאים לנו על הראש. על זה הרביזיה, ועל זה אנחנו מוחות ומבקשות מאוד
שהקואליציה תשקול מחדש לחזור להסדר שדובר – הצבעה בקריאה ראשונה, ואז כל
הדיבור, סיכומים, הצבעות וכו'.

היו"ר דוד ביטן:

אז אני משיב שאין פה פגיעה בהסדרי הדיון. כיוון שאנחנו לא יודעים מתי
יסתיים הדיון על שני החוקים – גם על הנושא של הישיבות וגם על הנושא של
הסוכנות - -

מרב מיכאלי (המחנה הציוני):

כן, אבל אנחנו כן יודעים כמה זמן לוקח קריאה ראשונה לחוק. לכן אנחנו הסכמנו
לקריאה ראשונה לחוק אחד.

היו"ר דוד ביטן:

הודענו לכם שמכיוון ששני אלה אז הדיון בתקציב יחל אחר כך, ולקחנו את זה
בחשבון בשעות שנתנו לקיום הדיון.

מרב מיכאלי (המחנה הציוני):

לא לקחנו את זה בחשבון. זה מה שהצענו מלכתחילה כשהיה מדובר בחוק אחד בקריאה
ראשונה.

היו"ר דוד ביטן:

זאת התשובה שלנו. לדעתי, התשובה היא בסדר. אנחנו לא יכולים להגיד מתי יתחיל
הדיון בתקציב כי אני לא יודע כמה ידברו בשתי הצעות החוק.

מנחם אליעזר מוזס (יהדות התורה):

אדוני היושב-ראש, אבקש שיושב-ראש הקואליציה יחזור על מה ששמענו ממנו בהנהלת
הקואליציה קודם בקשר לחוק הגיוס.

צחי הנגבי (הליכוד):

ראשית, אני רוצה לפנות לרכזת האופוזיציה ולבקש למשוך את הרביזיה. אני יודע
שיש רוב נגד הרביזיה, אבל כמו שציינת היטב, הייתה הסכמה והיה רצון טוב של
הקואליציה ושל האופוזיציה. הקואליציה מלכתחילה גיבשה גישה שאומרת שזה היום
של האופוזיציה, ולכן האופוזיציה צריכה לקבל את הדומיננטיות בשבוע הזה,
ושימרה כללי משחק שחשבנו שהם לגיטימיים אף על פי שמחזקים את האופוזיציה –
3/4-1/4, אין ספור דיונים וכו'. האופוזיציה גילתה גישה שאומרת, אנחנו
מקבלים את מה שאתם אומרים, אבל רוצים שינויים כאלה ואחרים, והצגתם שינויים
שאותם קיבלנו. נכנס פה משהו שלא היה ידוע מראש, לא לכם ולא לנו, ואני יכול
להבין את ההתנגדות לסיפור של סמוטריץ'. לנו אין ברירה, ולכם אין ברירה, אלא
להתנגד לזה. לדעתי, לא יהיה נכון שתאלצו אותנו להפעיל את סעיף 98 בהקשר
הזה. כבר הרבה מאוד שנים הוא לא הופעל בסדרי תקציב כי לא היה צורך. הגיעו
להסכמות.

מרב מיכאלי (המחנה הציוני):

בשנה הקודמת הוא הופעל בחוק הגיוס על המשילות.

צחי הנגבי (הליכוד):

אני מדבר על התקציב.

מרב מיכאלי (המחנה הציוני):

בקדנציה הזאת הוא כבר הופעל, לדעתי, פעמיים בתחילת הקדנציה.

צחי הנגבי (הליכוד):

הוא מופעל כשאין ברירה, כשאתם עושים מה שאתם צריכים לעשות, לפי התחושה
שלכם, ואנחנו מגיבים. אבל בנושא התקציב הוא לא הופעל הרבה שנים, ככל הידוע
לי, מ-2009. זה הרבה מאוד שנים. כדאי שנשמר את המסורת הזאת. זאת הבקשה. זה
לא חיוני שתקבלי אותה.

היו"ר דוד ביטן:

זה לא פוגע בדיונים על התקציב. פשוט הוספנו עוד סעיף שיתחיל מסיום אותו
מועד.

צחי הנגבי (הליכוד):

תביעו מחאה על הסיפור של סמוטריץ'. יש מספיק דרכים להביע מחאה על זה.

היו"ר דוד ביטן:

מי בעד?

מרב מיכאלי (המחנה הציוני):

רגע. אני הבנתי שלחבר הכנסת מוזס יש שאלה.

צחי הנגבי (הליכוד):

אני חייב להגיד למוזס. אני אמרתי בהנהלת הקואליציה שאנחנו רוצים לקבל את
הסכמת המפלגות החרדיות, בעיקר של יהדות התורה ואגודת ישראל, לסטייה מסוימת
מההסכם הקואליציוני כך שחוק הגיוס יעבור בקריאה הראשונה, ולא יעבור בקריאה
השנייה והשלישית לפני התקציב. אבל התחייבתי, כמי שאמור לעסוק בחוק,
כיושב-ראש ועדת חוץ וביטחון להעביר אותו בשבוע שלאחר מכן. אני גם התחייבתי
שהדיון עליו יתחיל בשבוע הבא אם נקבל אישור מיוחד מיושב-ראש הכנסת. לכן
צריך לבדוק אם צריך להיות פה אישור.

ארבל אסטרחן:

במקביל לכך שהמליאה יושבת על התקציב?

מרב מיכאלי (המחנה הציוני):

לא, אי אפשר להסכים לזה. זה ברור.

ארבל אסטרחן:

כרגע כתוב שאי אפשר.

מרב מיכאלי (המחנה הציוני):

זה לא מה שנמצא בתוך ההסדרים שסוכמו.

צחי הנגבי (הליכוד):

אני רוצה שתגידי לי מה הדרך שבה אני יכול להתחיל את הדיון אחרי שהחוק עובר
במליאה. ביום חמישי זה יכול להיות?

היו"ר דוד ביטן:

יום חמישי.

מרב מיכאלי (המחנה הציוני):

יום חמישי כבר יהיה יום רגיל.

צחי הנגבי (הליכוד):

האם זה יכול להיות ביום רביעי אחרי ההצבעה על התקציב? אחרי שמסתיימות כל
ההצבעות. אז ביום חמישי אפשר.

ארבל אסטרחן:

כרגע זה מנוסח שבימי הדיונים ובהצבעות, כאמור, לא יתקיימו ישיבות של ועדות.

צחי הנגבי (הליכוד):

אין בעיה שביום חמישי זה יהיה.

היו"ר דוד ביטן:

כן, יום חמישי זה לא יום דיון על התקציב.

מרב מיכאלי (המחנה הציוני):

לא אמור להיות. כמה שיימשכו ההצבעות.

ארבל אסטרחן:

- - - לשבת על דברים אחרים. כי כרגע אף ועדה לא יושבת.

מרב מיכאלי (המחנה הציוני):

אז צריך להגיד שככל שלא יימשכו ההצבעות. אנחנו מניחות שההצבעות ייגמרו ביום
רביעי, אבל אם הם יימשכו ליום חמישי - -

היו"ר דוד ביטן:

לא, אין מצב. מתחילים את ההצבעה ב-11:00 בבוקר. כמה זמן צריך למשוך? לא
צריך להגזים.

ארבל אסטרחן:

אולי נרשום פה, שני שלישי או רביעי, שלא יהיה ספק.

היו"ר דוד ביטן:

תרשמי.

צחי הנגבי (הליכוד):

השאלה היא כזאת: האם בעבר סוכם גם על שעת הסיום של ההצבעות?

ארבל אסטרחן:

לא.

צחי הנגבי (הליכוד):

הם יכולים למשוך את זה ארבעה חודשים?

היו"ר דוד ביטן:

איך הם יכולים למשוך את זה?

צחי הנגבי (הליכוד):

עם ההסתייגויות שלהם.

ארבל אסטרחן:

היו מקרים שהוועדה הגבילה את מספר ההצבעות השמיות.

היו"ר דוד ביטן:

אז אני רוצה להגביל את זה. לא ידעתי.

מרב מיכאלי (המחנה הציוני):

- - -

היו"ר דוד ביטן:

לא, זה לא ילך.

צחי הנגבי (הליכוד):

אלא אם כן אתם מתחייבים שאתם לא עושים.

היו"ר דוד ביטן:

אני רוצה להגביל. חבל שלא אמרתם לי.

צחי הנגבי (הליכוד):

אם אתם אומרים פה לפרוטוקול שאין לכם כוונה למשוך את זה מעבר ליום רביעי -
-

קריאה:

פעם שעברה הייתה הסכמה לעשר הצבעות שמיות.

מרב מיכאלי (המחנה הציוני):

אין לנו כוונות למשוך את זה מעבר ליום רביעי.

ארבל אסטרחן:

בפעם האחרונה זה לא נכתב בהחלטה.

צחי הנגבי (הליכוד):

מבחינתי זה עד 24:00 בלילה.

מרב מיכאלי (המחנה הציוני):

אני אמרתי לך שנביא את זה ליום רביעי ולא לחמישי. אתה יודע.

היו"ר דוד ביטן:

אולי נכתוב שההצבעות לא יימשכו יותר מיום רביעי עד חצות.

מרב מיכאלי (המחנה הציוני):

אי אפשר להגיד את הדבר הזה.

היו"ר דוד ביטן:

מה לעשות – הגענו לחצות ולא סיימנו, אז מה? לא, זה נגדנו.

אלעזר שטרן (יש עתיד):

מרב, מה אכפת לך?

היו"ר דוד ביטן:

תכתבי שלא יהיו יותר מעשר הצבעות שמיות. אני לא רוצה שההצבעה לא תימשך. אל
תגבילי לחצות. תגבילי את מספר ההצבעות השמיות לעשר על כל החוקים.

צחי הנגבי (הליכוד):

בוא נעשה את זה עם האופוזיציה.

קריאה:

ואם לא תגמור?

היו"ר דוד ביטן:

לא, ביטלתי את הרעיון עד חצות. זה נגדנו.

צחי הנגבי (הליכוד):

האופוזיציה ביקשה שאנחנו נלך למתווה מסוים שהתכלית שלו היא לסיים. הרי יש
לנו גם אפשרות ביום חמישי, והם אמרו, לא, אנחנו רוצים יום רביעי. לנו אין
בעיה שההצבעות יהיו ביום רביעי.

מרב מיכאלי (המחנה הציוני):

המליאה מתחילה ב-11. אין סיבה שלא.

היו"ר דוד ביטן:

למה הצבעות שמיות - -?

צחי הנגבי (הליכוד):

זה לא עניין של הצבעות. יכול להיות שאנחנו נרצה הצבעות שמיות.

היו"ר דוד ביטן:

הבנתי.

יואב בן צור (ש"ס):

לא כדאי לך להגביל.

מרב מיכאלי (המחנה הציוני):

בוא נגיד שבמושב האחרון מי שמשתמש בהצבעות שמיות זה פחות האופוזיציה.

היו"ר דוד ביטן:

אז הצבענו וגמרנו בחצות, אבל לא סיימנו הכול. אז מה, נלך הביתה?

קריאה:

נכנס את ועדת הכנסת ונבקש להאריך.

רוברט אילטוב (ישראל ביתנו):

שלא יהיו הצבעות שמיות. נראה אתכם.

ארבל אסטרחן:

בפעם האחרונה נקבע שההצבעות על הצעת חוק לשינוי סדרי העדיפויות וחוק התקציב
יסתיימו לא יאוחר מהשעה 9:00 בבוקר.

מרב מיכאלי (המחנה הציוני):

זה משאיר לך את יום חמישי פנוי בכל מקרה.

יואב בן צור (ש"ס):

אי אפשר. עד 6:00 בבוקר. יש לנו תפילה. אין דבר כזה.

מרב מיכאלי (המחנה הציוני):

תמיד יש תפילה. שלוש פעמים ביום.

ארבל אסטרחן:

הם החלו ב-10:00 בבוקר - -

מנחם אליעזר מוזס (יהדות התורה):

אדוני היושב-ראש, חוסמים לנו את חוק הגיוס בצורה כזאת.

ארבל אסטרחן:

או שחוזרים לפה - - -

אפשר גם להחליט כמה הצבעות שמיות הקואליציה והאופוזיציה יכולות לבקש.

היו"ר דוד ביטן:

אוקיי. לקואליציה יש עד עשרים, ולאופוזיציה עד עשר. לא נשמע לכם?

מרב מיכאלי (המחנה הציוני):

אנחנו עדיין ברביזיה?

היו"ר דוד ביטן:

עלינו על בעיה ברביזיה.

מרב מיכאלי (המחנה הציוני):

מה שהציעה היועצת המשפטית - - - זה יסתיים.

היו"ר דוד ביטן:

הבעיה היא אחרת – לא נספיק. אם אנחנו מגבילים בזמן אנחנו עלולים לא להספיק.

יואב בן צור (ש"ס):

אז ממשיכים.

היו"ר דוד ביטן:

בואו לא נגביל. מה שיהיה יהיה.

הם יכולים לבקש על כל סעיף הצבעה שמית?

ארבל אסטרחן:

כן.

היו"ר דוד ביטן:

אז אתה יודע כמה הצבעות יש?

מרב מיכאלי (המחנה הציוני):

גם אתם יכולים לבקש על כל סעיף הצבעה שמית.

היו"ר דוד ביטן:

אתה לא תגמור בחיים. אני רוצה לכתוב שמספר ההצבעות השמיות יתחשב במסגרת
הדיון.

יואב קיש (הליכוד):

אתה יכול לכתוב שהחל מ-22:00 בלילה אין יותר הצבעות שמיות.

יואב בן צור (ש"ס):

אתה תעשה הגבלה עד 9:00 בבוקר, ואם לא תגמור אז נמשיך.

צחי הנגבי (הליכוד):

יש לי שאלה לאפרת, בדרך כלל האופוזיציה לא עשתה שימוש לרעה בעניין הזה, גם
של הצבעות שמיות. זאת עובדה. אנחנו יכולים לסמוך על זה, והיא גם אומרת שאין
להם כוונה לעסוק בזה; אבל אני שואל שאלה – אם אנחנו רואים שהם משתגעים כי
רק אדם אחד - -

היו"ר דוד ביטן:

אז אני אכנס את ועדת הכנסת.

ארבל אסטרחן:

לא אדם אחד יכול לבקש הצבעה שמית.

מרב מיכאלי (המחנה הציוני):

אתה צריך עשרים חתימות.

צחי הנגבי (הליכוד):

עשרים איש משתגעים. האם אנחנו יכולים לעשות הפסקה, כינוס של ועדת הכנסת
ולעשות שינוי?

היו"ר דוד ביטן:

כן. תכתוב את זה.

ארבל אסטרחן:

כן. קביעת סדרי דיון.

היו"ר דוד ביטן:

- - - שאף ועדה לא מתכנסת.

צחי הנגבי (הליכוד):

זה אפשרי?

ארבל אסטרחן:

אחרי שהתחלה ההצבעה האמת שזה בעיה לשנות את סדרי ההצבעה.

יואב קיש (הליכוד):

אז תעשי שעד עשר בלילה אפשר שמיות, ומעשר בלילה - -

היו"ר דוד ביטן:

אבל לפעמים אנחנו נרצה שמית.

יואב בן צור (ש"ס):

עזבו, זה דיון עקר.

היו"ר דוד ביטן:

אל תהיה בטוח. זה לא עקר בכלל.

יואב בן צור (ש"ס):

תשב פה עד יום חמישי ויום שישי ונביא את הצ'ולנט?

היו"ר דוד ביטן:

אז לא לגעת בזה?

צחי הנגבי (הליכוד):

אנחנו סומכים עליהם.

ארבל אסטרחן:

בפעם שעברה לא הגבילו, בפעם שלפניה אמרו שיהיו עד 22:00 הצבעות שמיות.

היו"ר דוד ביטן:

ביום רביעי לא הגבלנו שעה. שמתם לב? ביום רביעי מתחיל ב-11:00 עד הסוף.
תכתבי כך: "תימשך עד לסיום ההצבעות".

מרב מיכאלי (המחנה הציוני):

זה ברור, לא צריך להגיד את זה.

היו"ר דוד ביטן:

זה לא ברור. תכתבי.

ארבל אסטרחן:

אוקיי.

מנחם אליעזר מוזס (יהדות התורה):

אני לא שמעתי אפשרות להצביע בשביל חוק הגיוס. אין זמן לזה.

צחי הנגבי (הליכוד):

אם תהיה החלטה על קריאה שנייה ושלישית נצטרך לכנס את ועדת הכנסת ולקבל
החלטה חדשה.

היו"ר דוד ביטן:

אמרנו את זה בהחלטה.

צחי הנגבי (הליכוד):

הוא רצה שאני אומר את זה שוב.

היו"ר דוד ביטן:

אני אומר את זה. אני היושב-ראש, לא הוא. הוא יושב-ראש הקואליציה. אני אומר,
אם הממשלה תפנה אלי בקשה אני אכנס את הוועדה.

קריאות:

- - -

היו"ר דוד ביטן:

בעניין שאי אפשר לדון - -

מרב מיכאלי (המחנה הציוני):

אבל זה חלק מההסכמות.

היו"ר דוד ביטן:

אף ועדה לא יכולה להתכנס למעט ועדת הכנסת.

ארבל אסטרחן:

ולמעט ועדות אחרות בקשר לחוקים שכאן.

היו"ר דוד ביטן:

בסדר. תוסיפי את זה.

יואב בן צור (ש"ס):

גברתי היועצת המשפטית, הרי בשבוע הזה אין כינוס של ועדות - -

ארבל אסטרחן:

בשני, שלישי ורביעי. לא בשבוע.

יואב בן צור (ש"ס):

במידה שהחליטו שתהיה קריאה שנייה ושלישית שכן מעבירים את חוק הגיוס - -

היו"ר דוד ביטן:

אז אמרנו. הוספתי את זה.

צחי הנגבי (הליכוד):

הוא יכול לכנס את הוועדה ולהחליט.

יואב בן צור (ש"ס):

מי אחראי על הכינוס של ועדת החוץ והביטחון?

היו"ר דוד ביטן:

הנה, אני מסביר. הוספתי את זה להחלטה. כל הוועדות לא יכולות להתכנס. ועדת
הכנסת יכולה להתכנס.

יואב בן צור (ש"ס):

אבל צריך את ועדת החוץ והביטחון.

ארבל אסטרחן:

לא – למעט ועדת הכנסת ולמעט הוועדות שיש להן קשר להצעות החוק שנזכרות
בהחלטה הזאת.

יואב בן צור (ש"ס):

אוקיי.

היו"ר דוד ביטן:

הבנת? פתרנו את זה.

מרב מיכאלי (המחנה הציוני):

זה תמיד היה.

צחי הנגבי (הליכוד):

לא השתנה.

ארבל אסטרחן:

בעבר ההחלטה לא כללה את חוק הגיוס וחוק החטיבה להתיישבות. היא בדרך כלל
כללה רק את התקציב.

היו"ר דוד ביטן:

זה כתוב בהחלטה שלנו הפעם.

מרב מיכאלי (המחנה הציוני):

מה שהציע יושב-ראש הקואליציה זה שוועדת החוץ והביטחון תוכל להתכנס בקשר
לחוק הגיוס ביום חמישי אחרי שנגמור את ההצבעות.

צחי הנגבי (הליכוד):

זה מה שהצעתי. אבל אנחנו אמרנו פה שאם יהיה שינוי, והממשלה תחליט להביא רק
ועדת הכנסת תוכל להכניס בזה שינויים.

ארבל אסטרחן:

זה לא מה שאמרתי עכשיו. אני הבנתי אחרת.

צחי הנגבי (הליכוד):

לא על ועדת החוץ והביטחון.

מרב מיכאלי (המחנה הציוני):

זה גם לא מתקבל על הדעת. אין משמעות לשום סיכום.

אלעזר שטרן (יש עתיד):

צחי, אין משמעות לשום סיכום. אז ועדת הכנסת יכולה להחליט על הכול.

היו"ר דוד ביטן:

לא, רק לגבי החוקים שכתובים פה.

אלעזר שטרן (יש עתיד):

אז מה המשמעות של הסיכום?

מרב מיכאלי (המחנה הציוני):

אז אנחנו בכלל לא ברביזיה. אתם משנים את הסיכום שהיה. סליחה.

היו"ר דוד ביטן:

אני רציתי להגיד. יש רביזיה, ואנחנו מתקנים - -

מרב מיכאלי (המחנה הציוני):

אם כך, אז אני - -

היו"ר דוד ביטן:

תעשי עוד רביזיה. אנחנו מתקנים כרגע - -

רוברט אילטוב (ישראל ביתנו):

אז אנחנו מצביעים בעד הרביזיה? צריך לפתוח את זה לדיון. אם לא פתחת את זה
לדיון, זה לא בסדר היום, אדוני.

היו"ר דוד ביטן:

מה יש לפתוח בדיון? על מה אתה מדבר?

רוברט אילטוב (ישראל ביתנו):

- - - או שיש הצבעה או שאתה פותח את הרביזיה ואתה מכניס שינויים או שאתה לא
פותח את הרביזיה.

מרב מיכאלי (המחנה הציוני):

כן, נכון. בדיוק.

היו"ר דוד ביטן:

אני מעלה את זה להצבעה.

מרב מיכאלי (המחנה הציוני):

את מה אתה מעלה להצבעה? אתה לא יכול להעלות להצבעה.

היו"ר דוד ביטן:

שנייה, עם כל הכבוד לכם.

מרב מיכאלי (המחנה הציוני):

אתה לא יכול להעלות להצבעה.

היו"ר דוד ביטן:

שנייה, אל תגיד לי מה להגיד ומה לא. תן לי להגיד.

אני מציע שנקבל את הרביזיה רק בעניין של התיקונים שתיקנו פה.

מי בעד ההצעה שלי?

מרב מיכאלי (המחנה הציוני):

איזה תיקונים? לא - -

רוברט אילטוב (ישראל ביתנו):

- - -

היו"ר דוד ביטן:

אני יכול גם לתקן. לקבל אותה בחלקה. תגידי מה התיקונים.

מרב מיכאלי (המחנה הציוני):

אבל דוד, זה לא עובד ככה.

היו"ר דוד ביטן:

תגידי מה התיקונים.

מרב מיכאלי (המחנה הציוני):

אבל זה לא עובד ככה. אתה רוצה לקבל את הרביזיה - -

היו"ר דוד ביטן:

אני יכול לקבל את הרביזיה בחלקה. על מה אתה מדבר.

מרב מיכאלי (המחנה הציוני):

לא, אתה לא יכול לקבל את הרביזיה בחלקה.

קריאות:

- - -

מרב מיכאלי (המחנה הציוני):

אתה או מקבל אותה או לא, ואז פותחים מחדש.

היו"ר דוד ביטן:

על הכול הייתה רביזיה אז אני יכול לתקן משהו מתוכה.

מרב מיכאלי (המחנה הציוני):

רק אחרי שאתה מקבל את הרביזיה.

קריאות:

- - -

היו"ר דוד ביטן:

מה זה "לא"? איפה זה כתוב בתקנון שלא?

רוברט אילטוב (ישראל ביתנו):

- - -

היו"ר דוד ביטן:

רגע, הם הגישו רביזיה על הכול?

צחי הנגבי (הליכוד):

כן.

היו"ר דוד ביטן:

אז אני מתקן משהו.

מרב מיכאלי (המחנה הציוני):

לא, אתה לא יכול. אם אתה מקבל את הרביזיה אתה פותח הכול.

היו"ר דוד ביטן:

כי זה לא נכון. זה סביר.

ארבל אסטרחן:

הייתה הצבעה - - -

היו"ר דוד ביטן:

אז אנחנו נתקן את זה אחר כך.

צחי הנגבי (הליכוד):

מה יש לתקן?

היו"ר דוד ביטן:

יש לנו תיקונים. אני חושב שאפשר לקבל רביזיה בחלקה.

צחי הנגבי (הליכוד):

אתה לא יכול.

היו"ר דוד ביטן:

איפה זה כתוב בתקנון? בחייך, כל דבר צריך לפי התקנון? אם לא כתוב אני יכול
לעשות מה שאני רוצה.

רוברט אילטוב (ישראל ביתנו):

לא.

היו"ר דוד ביטן:

מה אתה אומר. בכל מקום אתה יכול לעשות תיקון על תיקון.

רוברט אילטוב (ישראל ביתנו):

אבל אתה צריך לפתוח את הדיון. הוא לא יכול לא לפתוח את הדיון. באמת.

היו"ר דוד ביטן:

בסדר, שילך לאיל ינון. אין בעיה. מה נראה לך שאני ילד? לא יודע להסביר את
עצמי? גם מול איל ינון.

רוברט אילטוב (ישראל ביתנו):

אפשר לדבר?

היו"ר דוד ביטן:

לא צריך לדבר. אתה לא יכול לדבר ברביזיה. אתה לא יכול. רק היא יכולה לדבר
ואני. זה הכול.

ארבל אסטרחן:

עדכון אחד שביקשת שרק מבהיר שהדיונים יימשכו עד סיום ההצבעות - -

היו"ר דוד ביטן:

הם אומרים שלא.

ארבל אסטרחן:

זה, בעיני, דבר ברור. אין לי בעיה לכתוב את זה אבל לא על זה תיפתח הרביזיה.

היו"ר דוד ביטן:

אנחנו נקבל החלטת תיקון. אין בעיה.

רוברט אילטוב (ישראל ביתנו):

אני מבקש הצעה לסדר.

ארבל אסטרחן:

זה שלא יהיו במליאה נושאים נוספים, מובהר שזה בימים שני, שלישי ורביעי.

היו"ר דוד ביטן:

זאת גם הבהרה. מה הבעיה עם זה?

ארבל אסטרחן:

הדבר האחרון שנוגע לחוק הגיוס הוא שבימים שני, שלישי ורביעי לא יתקיימו
ישיבות של ועדות. קודם הסכמנו, למעט דיונים בקשר להצעת חוק התקציב והחוקים
הנלווים - -

היו"ר דוד ביטן:

ועדת הכנסת יכולה.

ארבל אסטרחן:

- - עכשיו אתה מבקש להוסיף גם את ועדת הכנסת.

היו"ר דוד ביטן:

נכון.

אז לפני שדנים ברביזיה- -

יואב בן צור (ש"ס):

לא, סליחה.

היו"ר דוד ביטן:

הם לא רוצים אז לא צריך.

צחי הנגבי (הליכוד):

אני אמרתי קודם, וזה עמד בפני הוועדה כשהיא הצביעה קודם, שוועדת הכנסת תוכל
להתכנס אם תהיה לנו דרישה מהממשלה לקריאה שנייה ושלישית.

מרב מיכאלי (המחנה הציוני):

זה לא עמד קודם בפני הוועדה, וזה גם לא מופיע בסיכום.

צחי הנגבי (הליכוד):

אמרתי את זה פעמיים או שלוש.

מרב מיכאלי (המחנה הציוני):

אבל זה לא מופיע בסיכום. זה לא מופיע בסיכום לא בכדי.

היו"ר דוד ביטן:

אני משנה את ההחלטה. שמענו אותך. בסדר היום היה לנו תיקון החלטה. אנחנו
נתקן את ההחלטה, נצביע, ואחר כך נשמע את - - -

רוברט אילטוב (ישראל ביתנו):

אפשר הצעה לסדר?

היו"ר דוד ביטן:

לא, חכה רגע.

מרב מיכאלי (המחנה הציוני):

אבל אדוני היושב-ראש, הוא רוצה לדבר לפני ההצבעה.

רוברט אילטוב (ישראל ביתנו):

כבוד היושב-ראש, אתה לא נותן לי לדבר.

היו"ר דוד ביטן:

קודם נתקן את ההחלטה.

מרב מיכאלי (המחנה הציוני):

אבל הוא רוצה לדבר לפני ההצבעה. חשוב לו לדבר לפני ההצבעה.

רוברט אילטוב (ישראל ביתנו):

אתה לא נותן לי לדבר.

מרב מיכאלי (המחנה הציוני):

זה מוגזם.

היו"ר דוד ביטן:

שנייה רגע, אני רוצה לסיים. אתה תדבר, אל תדאג. כל אחד יכול לדבר.

רוברט אילטוב (ישראל ביתנו):

אחרי ההצבעה?

מרב מיכאלי (המחנה הציוני):

לא, לפני ההצבעה.

היו"ר דוד ביטן:

אני לא עושה שום הצבעה. מה אתה רוצה? אני לא מסכים עם היועצת המשפטית.

ארבל אסטרחן:

הדיונים יימשכו עד סיום ההצבעות. בימים שני, שלישי ורביעי לא יהיו דיונים
נוספים במליאה. אלה דברים טכניים. הדבר המהותי הוא שבימים שני, שלישי
ורביעי, כאמור, לא יתקיימו ישיבות של ועדות הכנסת במקביל למליאה, למעט ועדת
הכנסת – שזאת תוספת – ודיונים בקשר להצעות חוק התקציב - - - ככל שיידרש.

היו"ר דוד ביטן:

אתה רוצה הצעה לסדר? תגיד.

יואב בן צור (ש"ס):

- - - חוק הגיוס?

ארבל אסטרחן:

חוק הגיוס לא יהיה בשני, שלישי ורביעי.

מנחם אליעזר מוזס (יהדות התורה):

גם אם ועדת הכנסת תתכנס?

ארבל אסטרחן:

לא. מה שנכנס זה שוועדת הכנסת יכולה להתכנס.

יואב בן צור (ש"ס):

היא יכולה להחליט?

היו"ר דוד ביטן:

כן, היא יכולה להחליט.

מנחם אליעזר מוזס (יהדות התורה):

יופי, בסדר.

היו"ר דוד ביטן:

בבקשה, מה רצית להציע לסדר?

רוברט אילטוב (ישראל ביתנו):

אני רוצה קודם כול להבהיר דבר אחד: אם אתה רוצה לפתוח דיון מחדש, רביזיה,
אז אתה צריך לפתוח דיון מחדש. אחר כך אתה יכול להגיד שאתה רוצה את זה ואת
זה ואת זה.

היו"ר דוד ביטן:

אז אמרתי – תיקון החלטה.

רוברט אילטוב (ישראל ביתנו):

אבל אם אתה דוחה את הרביזיה אז את כל הדברים האלה אתה לא יכול להוסיף.

היו"ר דוד ביטן:

אני תמיד יכול לתקן החלטה. מה הבעיה? כתבתי בסדר היום שאני מתקן את ההחלטה.
אתה יכול להגיש רביזיה על התיקון. התיקונים לא משמעותיים. אתם רוצים להגיש,
תגישו.

צחי הנגבי (הליכוד):

התיקונים בסך הכול מבהירים את המצב.

היו"ר דוד ביטן:

בואו נצביע על הרביזיה.

מי בעד הרביזיה?

צחי הנגבי (הליכוד):

איפה מרב?

מרב מיכאלי (המחנה הציוני):

רק רגע. אני מבררת משהו עם היועצת המשפטית.

היו"ר דוד ביטן:

באמצע ההצבעה?

מרב מיכאלי (המחנה הציוני):

עוד לא התחילה ההצבעה.

היו"ר דוד ביטן:

רציתי להצביע.

ארבל אסטרחן:

אני אמרתי קודם שברגע שיתחילו ההצבעות על חוקי התקציב וההסדרים אי אפשר
לשנות את סדרי ההצבעות. אפשר להגדיל פתאום את מספר השמיות. ברגע שהתחילה
ההצבעה התחילה ההצבעה, וכל החלטה - -

היו"ר דוד ביטן:

אבל הוא סומך עליה.

מרב מיכאלי (המחנה הציוני):

הבעיה היא לא שלא סומכים עלי, אלא אם אנחנו סומכים או לא סומכים עליכם.

ארבל אסטרחן:

חברת הכנסת מיכאלי אומרת שאחרי שהתחילו הדיונים אי אפשר יהיה לשנות את כל
ההחלטה הזאת, ולהוסיף נושאים לסדר היום כמו הקריאה השנייה והשלישית.

היו"ר דוד ביטן:

נעשה את זה לפני כן.

מרב מיכאלי (המחנה הציוני):

לא. זה לא לפני כן. אם אנחנו מחליטים - - -

היו"ר דוד ביטן:

אין כוונה לעשות את זה ביום רביעי בערב.

מרב מיכאלי (המחנה הציוני):

- - - אחרת מה המשמעות של זה?

היו"ר דוד ביטן:

אם יסכמו לפני כן - - -

מרב מיכאלי (המחנה הציוני):

אדוני, אני רוצה להגיד לפרוטוקול שגם מבחינה משפטית, סעיף 98, קביעת סדרי
דיון אמורה להיות סופית. אחר כך אי אפשר לפתוח אותה - -

היו"ר דוד ביטן:

לא, אני הסברתי לך.

מרב מיכאלי (המחנה הציוני):

- - אחרת מה כל הטעם בקביעת סדרי דיון?

היו"ר דוד ביטן:

אז אני אסביר לך מה הטעם, והסברתי את זה לפני כן.

מרב מיכאלי (המחנה הציוני):

מבחינה משפטית, לא מבחינת ההיגיון של הקואליציה.

היו"ר דוד ביטן:

צחי אוהב להגיע להסכמות. אני הסברתי לך - -

אלעזר שטרן (יש עתיד):

מרב, אני אמרתי את זה מזמן. אנחנו עושים פשרה, ונותנים להם להחליט שהם
יכולים להחליט מה שהם רוצים.

מרב מיכאלי (המחנה הציוני):

כן. אנחנו לא עשינו - - - אנחנו התנגדנו לזה.

היו"ר דוד ביטן:

תקשיבי רגע. סדרי הדיון קשורים לתקציב - -

מרב מיכאלי (המחנה הציוני):

אנחנו הגענו לפשרה, צחי. זה לא נכון.

צחי הנגבי (הליכוד):

אבל אתם מצביעים נגד. איזו פשרה?

מרב מיכאלי (המחנה הציוני):

כי הבאתם סעיף אחר.

צחי הנגבי (הליכוד):

לא, אתם מקבלים - -

מרב מיכאלי (המחנה הציוני):

אני עמדתי להציע לך - -

צחי הנגבי (הליכוד):

אנחנו מקבלים את מה שאתם מבקשים כפשרה, ואתם מצביעים נגד.

היו"ר דוד ביטן:

הם תמיד ככה. זה חדש?

מרב מיכאלי (המחנה הציוני):

אנחנו קיבלנו את מה שאתם הצעתם, ומאז שחזרנו לרביזיה הוספתם כבר ארבעה
סעיפים.

היו"ר דוד ביטן:

לא הוספנו, הבהרנו דברים.

מרב מיכאלי (המחנה הציוני):

לא, אתם הוספתם.

יואב בן צור (ש"ס):

צחי, בוא נעשה הפוך. נחליט עכשיו שאנחנו הולכים גם לקריאה שנייה ושלישית -
-

מרב מיכאלי (המחנה הציוני):

לא, מה פתאום.

יואב בן צור (ש"ס):

- - ואם תגיע להסכמה אז לא תהיה קריאה שנייה ושלישית.

היו"ר דוד ביטן:

לא, לא. אי אפשר להחליט החלטות וירטואליות שלא קיימות. כרגע אין קריאה
שנייה ושלישית. עוד לא הבאנו את זה לקריאה ראשונה. אי אפשר סתם. זה גם
יגרום לבעיה עם סעיף 98. אני הסברתי בהתחלה – את לא רוצה לשמוע – מכיוון
שיש לנו שתי הצעות חוק נוספות שדנים בהן בקריאה ראשונה, אני לא יודע מתי הן
יסתיימו; לכן במסגרת הזמן שקבענו התחשבנו בזה. זה הכול. ברגע שמסתיים הדיון
בהן מתחיל הדיון בתקציב. זה עומד בתקנה 98.

מרב מיכאלי (המחנה הציוני):

זה לא קשור - - - 98 הכול עומד - - -

היו"ר דוד ביטן:

עכשיו אני רוצה להצביע על הרביזיה. מי בעד הרביזיה?

מרב מיכאלי (המחנה הציוני):

סליחה, אני רוצה להציע אחרי שיושב-ראש הקואליציה ידבר.

צחי הנגבי (הליכוד):

השאלה היא כזאת: יש מצב שהסתייגות עוברת. כשהסתייגות עוברת יושב-ראש הוועדה
יכול לבקש את הפסקת ההצבעה ולמשוך את זה חזרה לוועדה.

היו"ר דוד ביטן:

איפה זה כתוב פה?

ארבל אסטרחן:

זה אפשרנו. זה כתוב: "לא יתקיימו ישיבות ועדות, למעט בקשר להצעת חוק התקציב
ולהצעות החוק הנלוות". זה כבר מופיע.

מרב מיכאלי (המחנה הציוני):

נכון.

ארבל אסטרחן:

מה שרציתם להוסיף זה גם ועדת הכנסת. זה השינוי.

מרב מיכאלי (המחנה הציוני):

כי אתם רוצים שוועדת הכנסת תוכל לקבל החלטה על כל ועדה אחרת ועל כל נושא
נוסף.

היו"ר דוד ביטן:

אפשר להוסיף שוועדת הכנסת תחליט על התקציב, ואז הזמן יהיה מהיר מאוד.

צחי הנגבי (הליכוד):

זה מה שאני רוצה להבהיר. לא יהיה מצב שוועדת הכנסת תתכנס מאז יום שני
שיתחיל הדיון, ותעשה שינוי בסדרי הדיון. ועדת הכנסת תוכל עד יום שני לקבל
החלטה - -

היו"ר דוד ביטן:

לא, גם ביום שלישי. למה לא?

צחי הנגבי (הליכוד):

כי ההחלטה אם תהיה קריאה שנייה ושלישית יכולה להיות לפני כן. לכן אין לכם
מה לחשוש.

היו"ר דוד ביטן:

אני מקווה שאתה צודק.

מרב מיכאלי (המחנה הציוני):

זה משהו אחר. אבל אז שוב, זה לפתוח את סדרי הדיון. זה יהיה דיון מחדש.

צחי הנגבי (הליכוד):

לכן אנחנו אומרים לכם למפרע שיש אפשרות כזאת.

מרב מיכאלי (המחנה הציוני):

זה לא אומר שאנחנו מסכימים, וזה לא אומר שמשפטית זה אפשרי, אבל זה דיון
אחר.

אדוני, אני רוצה להציע הצעה. לפני שהתחילו כל הדיונים הנוספים האלה וכל
הנושאים הווירטואליים או הלא-וירטואליים הנוספים להציע הדבר הבא- -

היו"ר דוד ביטן:

על הווירטואליים לא הסכמת.

מרב מיכאלי (המחנה הציוני):

- - רציתי להציע שמשום שגם לך וגם לי יש העדפה להגיע לדברים בהסכמה; משום
שאתה אמרת פה שהחוק של החטיבה להתיישבות יבוא כפוף להסכמות שיהיו או לא
יהיו ולאישור היועץ המשפטי לממשלה, אני מציעה לא להצביע עכשיו על הרביזיה.

היו"ר דוד ביטן:

מה זה לא להצביע? להשאיר אותה פתוחה?

מרב מיכאלי (המחנה הציוני):

אני אסביר.

צחי הנגבי (הליכוד):

ועדת שרים לחקיקה החליטה לתמוך בחקיקה הזאת. היא אמרה, אנחנו לא נעשה את זה
אם יהיו הסכמות עם דינה זילבר שמייתרות חקיקה.

היו"ר דוד ביטן:

אתה יכול לעשות איתה הסכמות? הצחקת אותי. היא עצמה לא יכולה להגיע להסכמה –
אתה רוצה הסכמות איתה?

צחי הנגבי (הליכוד):

אני מבקש, זה שידור ישיר. אתה לא רוצה לעמוד לדין.

היו"ר דוד ביטן:

על מה לעמוד לדין? שהיא לא יכולה להגיע להסכמה עם עצמה?

מרב מיכאלי (המחנה הציוני):

על השמצת עובד ציבור, ובמקרה הזה עובדת ציבור נאמנה לכל דבר ועניין.

היו"ר דוד ביטן:

אוקיי, אני חוזר בי.

רוברט אילטוב (ישראל ביתנו):

יש לו חוק חסינות חברי הכנסת.

צחי הנגבי (הליכוד):

זה היה בבדיחות הדעת.

היו"ר דוד ביטן:

הכול בבדיחות הדעת.

אני מבקש למחוק מהפרוטוקול.

ארבל אסטרחן:

אין מחיקה.

היו"ר דוד ביטן:

אתם מפחדים לדבר על הדברים האלה?

מרב מיכאלי (המחנה הציוני):

משום שיש אפשרות תיאורטית, על-פניו, אבל יותר מתיאורטית שהצעת החוק הזאת לא
תעלה להצבעה ביום שני אני מציעה שלא נצביע על הרביזיה. ואם אכן – ובכל רגע
נתון הרי הוועדה יכולה להתכנס ולהצביע, אבל יכול להיות שלא יהיה צורך, ואז
אני אוכל למשוך את הרביזיה, ותבוא לציון גואלת.

צחי הנגבי (הליכוד):

רק ביום שני הבא יידעו.

מרב מיכאלי (המחנה הציוני):

מאה אחוז.

היו"ר דוד ביטן:

לא נדע לפני - - -

צחי הנגבי (הליכוד):

נגמור את עניין הרביזיה.

היו"ר דוד ביטן:

בואו נגמור עם הרביזיה. אם יגיעו עם זילבר להסכמה מה טוב. אם לא, לא.

צחי הנגבי (הליכוד):

- - - אז אין בינינו מחלוקות.

מרב מיכאלי (המחנה הציוני):

לכן אני אומרת ואז אנחנו לא מזדקקים לרביזיה.

יואב קיש (הליכוד):

אי אפשר להשאיר את זה פתוח.

מרב מיכאלי (המחנה הציוני):

אבל יואב, יש פה בעל סמכות.

יואב קיש (הליכוד):

לך יש אינטרס.

מרב מיכאלי (המחנה הציוני):

גם לך יש אינטרס. לכולנו יש אינטרס, וטוב שכך.

יואב קיש (הליכוד):

נשאיר את זה פתוח.

מרב מיכאלי (המחנה הציוני):

אני באמת אומרת לך, אם זה יורד אנחנו נמשוך את הרביזיה.

צחי הנגבי (הליכוד):

אני חושב שצריך להצביע.

היו"ר דוד ביטן:

אני אמרתי מזמן - - -

מרב מיכאלי (המחנה הציוני):

הרביזיה שלנו – אני אבהיר - -

צחי הנגבי (הליכוד):

את מושכת זמן. זה לא ייאמן.

מרב מיכאלי (המחנה הציוני):

מה יש לי למשוך זמן?

צחי הנגבי (הליכוד):

מרב הפכה להיות כמו כולנו.

מרב מיכאלי (המחנה הציוני):

ממש אין לי עניין למשוך זמן. אני מדברת אתך בשיא הכנות.

היו"ר דוד ביטן:

אני שמעתי – לא מקבל את ההצעה הזאת.

מי בעד? ירים את ידו?

מרב מיכאלי (המחנה הציוני):

הצעה כל כך יפה בתום לב. זה כל כך חבל.

היו"ר דוד ביטן:

אין בעיה. מי בעד הרביזיה? ירים את ידו.

מרב מיכאלי (המחנה הציוני):

חבל, אפשר להימנע מזה - - -

היו"ר דוד ביטן:

הצבעה

בעד הרביזיה – 5

נגד – 9

נמנעים – אין

הרביזיה לא התקבלה.

היו"ר דוד ביטן:

בעד- 5, נגד- 9, נמנעים- אין. הרביזיה לא התקבלה.

עכשיו אני רוצה לעבור לתיקון ההחלטה. תגידי מה התיקונים. יש עוד הצבעה אחת.

ארבל אסטרחן:

כמו שאמרנו היה העניין שמוסיפים גם את החוק שפוצל מחוק ההתייעלות בעניין
הקלות מס. ייכנס לכל ההסכמות בעניין הזה.

סעיף 6 יגיד שביום רביעי המליאה תיפתח בהצבעות, והדיונים יימשכו עד סיום
ההצבעות. זה יכול להיות ביום רביעי או ביום חמישי – כשזה יקרה.

סעיף 7 יגיד שבימים שני, שלישי ורביעי, כאמור, לא יידונו במליאה נושאים
נוספים על האמור בהחלטה זאת.

סעיף 8 יגיד שבימים שני, שלישי ורביעי, כאמור, לא יתקיימו ישיבות של ועדות
הכנסת במקביל לישיבות המליאה, למעט ועדת הכנסת ודיונים בקשר להצעת חוק
התקציב ולהצעות החוק הנלוות ככל שיידרש, שזה עניין המשיכה.

צחי הנגבי (הליכוד):

יש לי שאלה: יכול להיות שנצטרך לכנס אופוזיציה וקואליציה כאחד את הוועדה
המשותפת לתקציב הביטחון במידה שתהיה הסכמה בין משרד הביטחון למשרד האוצר
אחרי התחייבות שלקחנו על עצמנו כשלא אישרנו את תקציב הביטחון.

מרב מיכאלי (המחנה הציוני):

אבל זה אמור לגבי ועדות שקשורות לחוק התקציב, לדעתי.

ארבל אסטרחן:

האמת היא שזה חלק מחוק התקציב.

מרב מיכאלי (המחנה הציוני):

זה חלק מחוק התקציב. זאת הוועדה.

צחי הנגבי (הליכוד):

אנחנו רוצים לעשות את זה בכל מקרה לפני תחילת הדיון ביום שני. לפעמים אנחנו
יודעים שזה מה שאנחנו רוצים ולא מה שקורה.

היו"ר דוד ביטן:

תוסיפי את זה גם.

מרב מיכאלי (המחנה הציוני):

אבל כך או כך זה נופל בתוך זה.

ארבל אסטרחן:

מספיק להגיד את זה בהבהרה כי זה חלק מחוק התקציב.

היו"ר דוד ביטן:

אוקיי, מאה אחוז.

מי בעד הצעת התיקון?

הצבעה

בעד התיקון – 8

נגד – 4

נמנעים – אין

התיקון התקבל.

היו"ר דוד ביטן:

בעד- 8, 4- נגד, אין נמנעים. התיקון התקבל.

רוברט אילטוב (ישראל ביתנו):

אני רוצה רביזיה.

היו"ר דוד ביטן:

רביזיה – אוקיי. ההצבעה על הרביזיה ב-14:50.

מרב מיכאלי (המחנה הציוני):

מי הגיש רביזיה?

היו"ר דוד ביטן:

רוברט אילטוב.

מרב מיכאלי (המחנה הציוני):

על התיקונים.

ב. הצבעה על תיקונים בהצעות החוק הבאות:

  1. הצעת חוק חסינות חברי הכנסת, זכויותיהם וחובותיהם (תיקון מס' 41)
  (הרחבת סמכויות ועדת האתיקה), התשע"ו-2015

  2. הצעת חוק חסינות חברי הכנסת, זכויותיהם וחובותיהם (תיקון מס' 42)
  (חיוב חבר הכנסת בנזק כספי שגרם לרכוש הכנסת), התשע"ו-2015

היו"ר דוד ביטן:

לא סיימנו. יש לנו נושא שאמרנו שנעשה עליו הצבעה: הצעת חוק חסינות חברי
הכנסת בעניין סמכויות ועדת האתיקה לגבי נזק כספי. ניהלנו דיון
אופוזיציה-קואליציה, והגענו לתיקונים הבאים כדי להגיש את זה לקריאה שנייה
ושלישית. אנחנו החלטנו למזג את ההצעות להצעה אחת, לא שתיים. התיקונים יהיו
קשורים למיזוג: שלילת השכר תהיה עד שבועיים ולא חודש; ניכוי כספי בשל נזק
עד 5,000 במקום 10,000 שקל; ולא יחול על הפרות אתיות שקדמו לתחילת החוק.

מי בעד התיקונים האלה? מי נגד? פה אחד.

הצבעה

בעד התיקונים – פה-אחד

נגד – אין

נמנעים – אין

התיקונים התקבלו.

היו"ר דוד ביטן:

התיקונים התקבלו פה-אחד.

רביזיה בעניין הסעיף הקודם ב-14:55.

הישיבה ננעלה בשעה 14:25.
