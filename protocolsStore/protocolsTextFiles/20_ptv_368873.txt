הכנסת העשרים

מושב שלישי

פרוטוקול מס' 217

מישיבת ועדת הכנסת

יום רביעי, י"ב בשבט התשע"ז (08 בפברואר 2017), שעה 9:00

סדר היום:

1. חילופי אישים בוועדה המשותפת לוועדת החוקה, חוק ומשפט ולוועדת הכספים
לחוק ביטוח מנועי, מטעם ועדת הכספים.

2. חילופין בראשות הוועדה המשותפת לוועדה המיוחדת לדיון בהצ"ח התכנון
והבניה (תיקון - פיצול דירות) ובסעיפים מהצעת חוק ההסדרים ולוועדת החוקה,
חוק ומשפט, לדיון בהצעת חוק פינוי בינוי (מ/1023) ו-(מ/1024).

3. פניית יו"ר הוועדה המיוחדת לזכויות הילד בדבר העברת הצעה לסדר היום
בנושא: "שבעה ילדים וילדות נהרגו או נרצחו בידי הוריהם", מוועדת העבודה,
הרווחה והבריאות לדיון בוועדה המיוחדת לזכויות הילד.

4. פניית יו"ר ועדת הכלכלה בדבר טענת חריגה מגדר נושא הצעת חוק איסור הפליה
במוצרים, בשירותים ובכניסה למקומות ציבוריים (תיקון מס' 4) (איסור הפליה
מחמת מקום מגורים), התשע"ו-2016 (כ/638), הנדונה בוועדת הכלכלה.

נכחו:

חברי הוועדה:

יואב קיש – היו"ר

אמיר אוחנה

רוברט אילטוב

אחמד טיבי

שולי מועלם-רפאלי

חברי הכנסת:

יהודה גליק

דב חנין

אכרם חסון

מיכאל מלכיאלי

אוסאמה סעדי

מוזמנים:

  ------------------------------------------------------------------------
  אביגל כספי           –     הלשכה המשפטית
  -------------------- ----- ---------------------------------------------
  תמי ברנע             –     מנהלת הוועדה לזכויות הילד

  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רמי בן שמעון

פניית יו"ר הוועדה המיוחדת לזכויות הילד בדבר העברת הצעה לסדר היום בנושא:
"שבעה ילדים וילדות נהרגו או נרצחו בידי הוריהם", מוועדת העבודה, הרווחה
והבריאות לדיון בוועדה המיוחדת לזכויות הילד.

היו"ר יואב קיש:

בוקר טוב, שלום. פותח את הישיבה. יש לנו מספר נושאים על סדר-היום. אני
אתחיל עם הדברים הפשוטים יתר ונמשיך אחרי זה לנושא החדש שעלה בדיון. הנושא
החדש זה סעיף א', אני מניח, נכון?

אתי בן יוסף:

כן.

היו"ר יואב קיש:

אז אני עובר לסעיף ב': פניית יושב-ראש הוועדה המיוחדת לזכויות הילד בדבר
העברת הצעה לסדר-היום בנושא: "שבעה ילדים וילדות נהרגו או נרצחו בידי
הוריהם", מוועדת העבודה, הרווחה והבריאות לדיון בוועדה המיוחדת לזכויות
הילד.

אתי בן יוסף:

יש הסכמה.

היו"ר יואב קיש:

זו הצעה של חבר הכנסת מסעוד גנאים וחבר הכנסת יגאל גואטה. יש לנו הסכמה
מיושב-ראש ועדת העבודה, הרווחה והבריאות, אלי אלאלוף, שמאשר שהוא מסכים
להעביר את ההצעה הזו לשם, לכן אני לא רואה מניעה שלא לכבד.

אוסאמה סעדי (הרשימה המשותפת):

יש לי הצעה, אדוני היושב-ראש.

היו"ר יואב קיש:

המציעים גם ביקשו?

אתי בן יוסף:

הוועדה עצמה מבקשת.

תמי ברנע:

הוועדה ביקשה.

אוסאמה סעדי (הרשימה המשותפת):

יש לי הצעה. הנושא הוא חשוב מאוד - - -

היו"ר יואב קיש:

אני שואל מה המציעים אמרו.

אתי בן יוסף:

הוועדה ביקשה על דעתם?

תמי ברנע:

יו"ר הוועדה ביקשה על דעתם.

היו"ר יואב קיש:

על דעתם. זאת אומרת - - -

תמי ברנע:

קיימנו כבר דיון בנושא - - -

היו"ר יואב קיש:

זה חשוב לי. אם זה לא היה על דעתם, אני לא – זה שראשי ועדות מחליטים, זה
יפה; בממשלתי זה גם - - -

תמי ברנע:

יכול להיות שהיא דברה אתם. אני יכולה לבדוק את זה.

היו"ר יואב קיש:

אני מבקש לבדוק את זה, בסדר? אנחנו נמשיך הלאה. אתה רוצה להתייחס במשהו?

אוסאמה סעדי (הרשימה המשותפת):

כן. אני סבור שמאחר שוועדת הכלכלה קיימה דיונים - - -

היו"ר יואב קיש:

אני עכשיו בנושא ב', ידידי.

שולי מועלם-רפאלי (הבית היהודי):

בנושא ב', רצח ילדים.

היו"ר יואב קיש:

נושא ב'. זה לא סעיף א'. אני מבקש תשובה לגבי המציעים.

אני עובר לסעיף ג'.

אוסאמה סעדי (הרשימה המשותפת):

לגבי מסעוד גנאים, אני חושב שאין לנו בעיה.

היו"ר יואב קיש:

אני רוצה לוודא שהמציעים - - - וזה לא רק על דעת ראשי הוועדות.

אוסאמה סעדי (הרשימה המשותפת):

לגבי מסעוד גנאים, אנחנו אין לנו בעיה.

היו"ר יואב קיש:

טוב. היא בודקת.

מלכיאלי, אתה יכול לשאול את גואטה?

עם מי את מדברת?

תמי ברנע:

אני שואל את יפעת שאשא ביטון אם היא דברה אתם.

היו"ר יואב קיש:

אתה אומר שמסעוד בסדר. אתה רק תבדוק שגואטה גם מסכים שההצעה בסעיף ב' תעבור
מוועדת העבודה והרווחה לוועדה לזכויות הילד.

חילופין בראשות הוועדה המשותפת לוועדה המיוחדת לדיון בהצ"ח התכנון והבניה
(תיקון - פיצול דירות) ובסעיפים מהצעת חוק ההסדרים ולוועדת החוקה, חוק
ומשפט, לדיון בהצעת חוק פינוי בינוי (מ/1023) ו-(מ/1024).

היו"ר יואב קיש:

ג': חילופין בראשות הוועדה המשותפת לוועדה המיוחדת לדיון בהצ"ח התכנון
והבניה (תיקון - פיצול דירות) – זו ועדת הרפורמות. על זה כבר החלטנו, לא?

ארבל אסטרחן:

לא. החלטנו על יו"ר ועדת הרפורמות. יש ועדה משותפת של ועדת חוקה לדיון בשתי
הצעות החוק - - -

היו"ר יואב קיש:

ובסעיפים מהצעת חוק ההסדרים ולוועדת החוקה, חוק ומשפט, לדיון בהצעת חוק
פינוי בינוי (מ/1023) ו-(מ/1024). במקום חבר הכנסת אלי כהן, תכהן חברת
הכנסת רחל עזריה כיו"ר הוועדה המשותפת מטעם הוועדה המיוחדת. מישהו רוצה
להתייחס?

מי בעד, שירים את ידו.

הצבעה

בעד ההצעה – פה אחד

ההצעה בדבר מינוי חברת הכנסת רחל עזריה ליושבת-ראש הוועדה המשותפת לוועדה
המיוחדת לדיון בהצ"ח התכנון והבניה (תיקון - פיצול דירות) ובסעיפים מהצעת
חוק ההסדרים ולוועדת החוקה, חוק ומשפט, לדיון בהצעת חוק פינוי בינוי
(מ/1023) ו-(מ/1024), נתקבלה.

היו"ר יואב קיש:

פה אחד.

מיכאל מלכיאלי (ש"ס):

אני עם יגאל כרגע על הקו. הוא טוען שהנושא הוא לא הילדים בכלל.

היו"ר יואב קיש:

אני לא יודע. אני שואל אם דברו אתו והוא מסכים.

תמי ברנע:

לא. אתו לא דברו - - -

מיכאל מלכיאלי (ש"ס):

לא - - -

היו"ר יואב קיש:

לא תואם – אני לא מעביר את זה. אנחנו לא דנים בזה עד שתגיעו להסכמים גם עם
המציעים. אני לא עושה את זה בניגוד לדעת המציעים.

מיכאל מלכיאלי (ש"ס):

תודה רבה.

חילופי אישים בוועדה המשותפת לוועדת החוקה, חוק ומשפט ולוועדת הכספים לחוק
ביטוח מנועי, מטעם ועדת הכספים.

היו"ר יואב קיש:

סעיף ד': חילופי אישים בוועדה המשותפת לוועדת החוקה, חוק ומשפט ולוועדת
הכספים לחוק ביטוח מנועי, מטעם ועדת הכספים. במקום חבר הכנסת אלי כהן, יכהן
חבר הכנסת רועי פולקמן מטעם ועדת הכספים.

מי בעד, שירים את ידו. מי נגד?

הצבעה

בעד ההצעה – פה אחד

נגד – אין

נמנעים – אין

ההצעה בדבר חילופי אישים נתקבלה.

היו"ר יואב קיש:

פה אחד התקבל. בסדר.

סעיף ב' נדחה לקבלת תשובה.

פניית יו"ר ועדת הכלכלה בדבר טענת חריגה מגדר נושא הצעת חוק איסור הפליה
במוצרים, בשירותים ובכניסה למקומות ציבוריים (תיקון מס' 4) (איסור הפליה
מחמת מקום מגורים), התשע"ו-2016 (כ/638), הנדונה בוועדת הכלכלה.

היו"ר יואב קיש:

אני עובר לסעיף א', זה הנושא שלך, אוסאמה, אל תלך.

אוסאמה סעדי (הרשימה המשותפת):

דב ינמק.

היו"ר יואב קיש:

אנחנו דנים בפניית יו"ר ועדת הכלכלה בדבר טענת חריגה מגדר נושא הצעת חוק –
נושא חדש, מה שנקרא – איסור הפליה במוצרים, בשירותים ובכניסה למקומות
ציבוריים (תיקון מס' 4) (איסור הפליה מחמת מקום מגורים), התשע"ו-2016,
הנדונה בוועדת הכלכלה.

איפה היועצת המשפטית של ועדת הכלכלה? אתי בנדלר, קוראים לך? שלום.

אביגל כספי:

אביגל כספי.

היו"ר יואב קיש:

אביגל. בבקשה, דב, אתה מנמק או אוסאמה?

שולי מועלם-רפאלי (הבית היהודי):

הם צעירים ורעננים היועצים המשפטיים שלנו, ברוך השם.

היו"ר יואב קיש:

והם הופכים צעירים מיום ליום. בבקשה, דב.

דב חנין (הרשימה המשותפת):

בוקר טוב, אדוני היושב-ראש. אני אקצר. הצעת החוק הזו היא הצעת חוק שיש בה
שני ממדים. יש ממד שאנחנו ראים אותו כממד פוליטי או הייתי אומר אפילו
אידאולוגי, כמו שהגדיר את זה חברי חבר הכנסת אוסאמה סעדי, מהלך של סיפוח
זוחל, של החלת דין ישראלי על איזורים שהם מחוץ לגבולות ישראל. זה הביט אחד
של הצעת החוק.

היו"ר יואב קיש:

הוא היה הנושא החדש?

דב חנין (הרשימה המשותפת):

לא. הוא המקור.

יש נושא שני שדווקא בו יש כן טעם. למשל, יש עיריות, שלמרות שהדבר הזה נקבע
כבר בפסיקה כבלתי-חוקי, אומרות: לי יש פארק, מי ששייך לעיר שלי יכול להיכנס
לפארק הזה בחינם. מי שאיננו שייך לעיר שלי – ישלם כסף.

זו אפליה מטעמי מגורים.

היו"ר יואב קיש:

היא נראית לך הגיונית או לא נראית לך הגיונית?

דב חנין (הרשימה המשותפת):

היא נראית לי לא הגיונית. אני דווקא חושב שהמהלך הזה הוא מהלך שצריך לפסול
אותו. כתוצאה מאיזשהו ערבוב שיש בין שני המישורים האלה בעבודת הוועדה,
אנחנו בכל פעם נתקלים בגישה שמשנה את המיקוד של הצעת החוק ומזיזה אותו
ממקום למקום.

לכן, בעצם כל החוק הזה, כפי שהוא כרגע מגובש בוועדת הכלכלה, יש בו סטייה
מהנושא המקורי ולא ברור לנו, אפילו לנו כחברי כנסת, לא ברור בדיוק באיזה
מגרש אנחנו נמצאים ומה נותר מהמגרש המקורי של הצעת החוק ואיזה היבטים אנחנו
הולכים.

לכן, הבקשה שלנו היא שוועדת הכנסת תקבע שכל סטייה מהרעיון המקורי של הצעת
החוק, תיחשב לצורך הדיון הזה, כנושא חדש.

היו"ר יואב קיש:

הבנתי.

אוסאמה סעדי (הרשימה המשותפת):

רק להשלים, אדוני היושב-ראש.

היו"ר יואב קיש:

הוא לא ייצג אותך כהלכה?

אוסאמה סעדי (הרשימה המשותפת):

כהלכה - - -

היו"ר יואב קיש:

אז מה אתה צריך להשלים?

אוסאמה סעדי (הרשימה המשותפת):

כל המוסיף גורע, אתה אומר?

יהודה גליק (הליכוד):

בדיוק.

היו"ר יואב קיש:

פשוט בפעם הבאה אני אחשוש שאולי דב לא עושה את עבודתו כשורה.

שולי מועלם-רפאלי (הבית היהודי):

נאמנה.

היו"ר יואב קיש:

ולא אתן לו - - -

אוסאמה סעדי (הרשימה המשותפת):

אם הייתי צריך לבחור עורך דין, הייתי בוחר רק את דב חנין.

היו"ר יואב קיש:

אתה גם עורך דין? כל המשותפת עורכי דין?

שולי מועלם-רפאלי (הבית היהודי):

כל המשותפת עורכי דין, חוץ מאעידה והרופאים.

היו"ר יואב קיש:

באסל מהו?

אוסאמה סעדי (הרשימה המשותפת):

דוקטור.

היו"ר יואב קיש:

גם דוקטור? דוקטור למה?

רוברט אילטוב (ישראל ביתנו):

דוקטור להעברת המכשירים - - -

שולי מועלם-רפאלי (הבית היהודי):

להנדסה אזרחית.

היו"ר יואב קיש:

מהנדס.

רוברט אילטוב (ישראל ביתנו):

המהנדס.

היו"ר יואב קיש:

אתה רוצה, אוסאמה? אני אתן לך, אם אתה רוצה להוסיף.

אוסאמה סעדי (הרשימה המשותפת):

אומר בקיצור כי אנחנו חייבים ללכת לוועדת חוקה, יש את חוק האינטרנט שם. אני
רק אוסיף שלמעשה מה שנשאר מהחוק הזה ובזה תודה ולא תבוש חברתי שולי – אני
כבר לא אומר שלי.

שולי מועלם-רפאלי (הבית היהודי):

כן. איתן הסביר לו שיש הבדל בין שולי לשלי.

אוסאמה סעדי (הרשימה המשותפת):

במיוחד שזה היה באותו יום של ההסתדרות. אני אומר שתודה ולא תבוש חברתי
יוזמת החוק, שהמטרה שלה בעצם, מטרת החוק כפי שהיא רוצה, זה להחיל את זה על
מה שנקרא בהצעת החוק, יהודה ושומרון. אנחנו קוראים לזה: השטחים הכבושים
משנת 67'.

יהודה גליק (הליכוד):

אז אל תקראו לזה.

רוברט אילטוב (ישראל ביתנו):

השטחים המשוחררים.

אוסאמה סעדי (הרשימה המשותפת):

היא לא רוצה שתהיה אפליה של האזרחים שם. אבל בעצם אם אנחנו רוצים לעשות
עילה של אפליה מחמת מגורים – את זה אמרנו גם בוועדה ואני חוזר על זה פה גם
בוועדת הכנסת וגם לפרוטוקול – שאם לא היה את סעיף (2) שם – נדמה לי סעיף
(2) – אין לנו בעיה והיינו מסכימים שלהוסיף עוד עילה של גזע, מין וגם מחמת
מקום מגורים.

ברגע שאתה מוציא את מה שאמר דב, שבעניין החשוב הזה של אפליה, שאוסרים על
ערבים, למשל, להיכנס לפארקים ולגנים לאומיים וכל אלה, וזה מחמת מגורים
ומשאירים רק את העניין של השטחים הכבושים משנת 67', בוודאי שהנושא המהותי
שלשמו ועל שמו נקראת הצעת החוק, איסור אפליה מחמת מקום מגורים, לא נמצא
בחוק.

היו"ר יואב קיש:

טוב. תודה.

שולי, את רוצה להגיד כמה מילים?

שולי מועלם-רפאלי (הבית היהודי):

לא. יש את היועצת המשפטית.

היו"ר יואב קיש:

בבקשה, בואו נשמע את היועצת המשפטית של ועדת הכלכלה. היו פה הרבה דברים
שנאמרו לגבי החוק עצמו, אני מודה שאני פחות מתעניין בזה כרגע, רק לגבי
המהות של נושא חדש.

אביגל כספי:

עלתה במהלך הדיון טענה מטעם השלטון המקומי שברגע שקובעים איסור אפליה מחמת
מקום מגורים, יכול להתפרש שהענקת שירות על ידי רשות מקומית לתושביה מהווה
אפליה אסורה מחמת העילה החדשה של מקום מגורים.

השלטון המקומי ביקש להוסיף הבהרה בחוק שלא יראו את זה כאפליה. משרד המשפטים
ומשרד הפנים גם חשבו שזו תוספת נכונה. אני לא חושבת שזו חריגה מהנושא כי זה
בעצם הבהרה של הסעיף הרלוונטי.

היו"ר יואב קיש:

הבנתי. אני גם חושב שאנחנו מדברים על הבהרה. הרי אי-אפשר בחוק שמגיע לוועדה
לצפות שכמו שהוא נכנס כך הוא ייצא – הרי לא עשינו בזה שום דבר. אני חושב
שאנחנו דנים בנשואים שמדוברים בחוק. זה לא שעכשיו הוסיפו משהו שאיננו
מוזכר, כמו ששמענו.

דב חנין (הרשימה המשותפת):

רק במשפט. בעצם הוציאו מהחוק את התכלית של - - - והשאירו רק את התכלית
הפוליטית.

היו"ר יואב קיש:

דב, זה כבר שיפוט סובייקטיבי לגמרי.

חברים, אני מעלה להצבעה את הטענה לנושא חדש. ההצבעה תהיה על כך שאין מדובר
בנושא חדש, ולכן מי שמצביע בעד – המשמעות היא שאין נושא חדש והחוק חוזר
לוועדה. מי שמצביע נגד – המשמעות היא שזה נושא חדש. בסדר? או שאתם רוצים
שאני אצביע - - -

רוברט אילטוב (ישראל ביתנו):

אתה עושה הפוך פה.

אוסאמה סעדי (הרשימה המשותפת):

הפוך. אתה מבלבל אותנו.

היו"ר יואב קיש:

בסדר. ידעתי שאני מבלבל. אחרי זה יטענו לזה. מי שמצביע בעד – תומך בנושא
חדש, מי מצביע נגד – מתנגד.

מי בעד, שירים את ידו. שניים. מי נגד? 6.

הצבעה

בעד טענת נושא חדש – מיעוט

נגד – רוב

נמנעים – אין

טענת חריגה מגדר נושא הצעת חוק איסור הפליה במוצרים, בשירותים ובכניסה
למקומות ציבוריים (תיקון מס' 4) (איסור הפליה מחמת מקום מגורים),
התשע"ו-2016 (כ/638), לא נתקבלה.

היו"ר יואב קיש:

נדחה.

דב חנין (הרשימה המשותפת):

תודה רבה.

שולי מועלם-רפאלי (הבית היהודי):

תודה רבה.

אוסאמה סעדי (הרשימה המשותפת):

רביזיה.

היו"ר יואב קיש:

רביזיה? רביזיה בחמישה ל-10.

אתי בן יוסף:

- - -

היו"ר יואב קיש:

סליחה. זו תהיה רביזיה קצרה, בוא ונעשה את זה בעשרה ל-10:00. עשר דקות.
בעשרה ל-10:00 רביזיה.

שולי מועלם-רפאלי (הבית היהודי):

תודה רבה.

יהודה גליק (הליכוד):

עוד לא הספקתי לשתות את הקפה.

היו"ר יואב קיש:

יש לך חצי שעה. אתה יכול להישאר פה עד הרביזיה. תשתה כמה קפה שאתה רוצה.

הישיבה ננעלה בשעה 09:15.
