הכנסת העשרים

מושב רביעי

פרוטוקול מס' 344

מישיבת ועדת הכנסת

יום שני, כ"ה באדר התשע"ח (12 במרץ 2018), שעה 13:30

סדר היום:

א. בקשה להעברת פרק י"א (רשויות תחבורה מטרופוליניות) בהצעת חוק התוכנית
הכלכלית (תיקוני חקיקה ליישום המדיניות הכלכלית לשנת התקציב 2019,
התשע"ח-2018 (מ1196), לוועדה אחרת ופיצול מהותי מהצעת החוק.

ב. בקשת הממשלה להקדמת הדיון בהצעות חוק – לפני הקריאה הראשונה:

1. הצעות חוק לתיקון דיני הבחירות לרשויות המקומיות, התשע"ח-2018 (מ/1217)

2. הצעת חוק שחרור על תנאי ממאסר (תיקון מס' 16) (הרכב ועדת שחרורים),
התשע"ח-2018

ג. בקשות יו"ר ועדת החוקה, חוק ומשפט להקדמת הדיון בהצעות החוק לפני הקריאה
השנייה והשלישית:

1. הצעת חוק בתי המשפט (תיקון מס' 76), התשע"ד-2014 (מ/873)

2. הצעת חוק לצמצום השימוש במזומן, התשע"ה-2015 (מ/945)

ד. בקשת חה"כ רחל עזריה יו"ר הוועדה המיוחדת לדיון בהצעות חוק ובסעיפים
מהצעת חוק ההסדרים - להעברת הצעת חוק המקרקעין (תיקון מס' 33) (חלקה
תלת-ממדית), התשע"ח-2018 (מ/1200), מוועדת הפנים והגנת הסביבה לדיון בוועדה
המיוחדת בראשותה.

ה. קביעת ועדה לדיון בהצעת חוק הסמים המסוכנים (עבירת קנס מיוחדת-הוראת
שעה), התשע''ח-2018 (מ/1211).

ו. סדרי הדיון בחוק התקציב והצעת חוק המדיניות הכלכלית לשנת התקציב 2019.

נכחו:

חברי הוועדה:

מיקי מכלוף זוהר – היו"ר

רוברט אילטוב

דוד ביטן

יואל חסון

אחמד טיבי

רועי פולקמן

יואב קיש

אלעזר שטרן

חברי הכנסת:

יעקב אשר

דב חנין

ניסן סלומינסקי

רחל עזריה

מוזמנים:

  ------------------------------------------------------------------------
  גיל ברינגר   –   ראש מטה שרת המשפטים, משרד המשפטים
  ------------ --- -------------------------------------------------------
  נדב שמברגר   –   ראש מטה שר האוצר, משרד האוצר

  מתן יגל      –   משרד האוצר

  איתן אלון    –   שדלן/ית (גלעד יחסי ממשל ולובינג) מייצג/ת את עיריית
                   ירושלים
  ------------------------------------------------------------------------

ייעוץ משפטי:

ארבל אסטרחן

תומר רוזנר

מנהל/ת הוועדה:

אתי בן יוסף

רישום פרלמנטרי:

הדר אביב

א. בקשה להעברת פרק י"א (רשויות תחבורה מטרופוליניות) בהצעת חוק התוכנית
הכלכלית (תיקוני חקיקה ליישום המדיניות הכלכלית לשנת התקציב 2019,
התשע"ח-2018 (מ1196), לוועדה אחרת ופיצול מהותי מהצעת החוק

היו"ר מכלוף מיקי זוהר:

שלום, אני מתכבד לפתוח את ישיבת ועדת הכנסת. על סדר היום: א. בקשה להעברת
פרק י"א (רשויות תחבורה מטרופוליניות) בהצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019, התשע"ח-2018 (מ1196),
לוועדה אחרת ופיצול מהותי מהצעת החוק. אנחנו לא מספיקים לדון בחוק הזה
במסגרת התקציב. אי אפשר לעשות את זה בכזו מהירות, זה חוק מורכב. בשלב זה
אני מפצל אותו מהחוק, ואני מבקש את אישור הוועדה לפיצול החוק. מי בעד? מי
נגד? מי נמנע?

הצבעה

בעד – רוב

נגד – מיעוט

הבקשה לפיצול אושרה.

יואב קיש (הליכוד):

לאיזו ועדה?

היו"ר מכלוף מיקי זוהר:

הוא אצלי בוועדת הכנסת, והוא יעבור אחר כך לוועדה שיואב קיש - - -

דב חנין (הרשימה המשותפת):

למה לא להעביר אותו לוועדת הכלכלה?

היו"ר מכלוף מיקי זוהר:

אישרנו פיצול מהותי.

ב. בקשת הממשלה להקדמת הדיון בהצעות חוק – לפני הקריאה הראשונה:

1. הצעות חוק לתיקון דיני הבחירות לרשויות המקומיות, התשע"ח-2018 (מ/1217)

2. הצעת חוק שחרור על תנאי ממאסר (תיקון מס' 16) (הרכב ועדת שחרורים),
התשע"ח-2018

היו"ר מכלוף מיקי זוהר:

סעיף ב': בקשת הממשלה להקדמת הדיון בהצעות חוק – לפני הקריאה הראשונה, סעיף
1: הצעות חוק לתיקון דיני הבחירות לרשויות המקומיות, התשע"ח-2018 (מ/1217).
מי בעד? מי נגד? מי נמנע?

הצבעה

בעד – רוב

נגד – מיעוט

הבקשה להקדמת הדיון אושרה.

היו"ר מכלוף מיקי זוהר:

הבקשה התקבלה.

סעיף 2: הצעת חוק שחרור על תנאי ממאסר (תיקון מס' 16) (הרכב ועדת שחרורים),
התשע"ח-2018. מי בעד? ירים את ידו.

דב חנין (הרשימה המשותפת):

רגע. אני מבין שאתם מקדמים שחרורים ממאסר. יש בין היתר את הסיפור של
הקטינים שנמצא אצלכם כבר יותר מדי, אבל הקטינים מתבגרים.

גיל ברינגר:

זה לא קשור לזה. הוא שואל על הקטינים. הקטינים, אמרתי לך, יש החלטת ממשלה
מוכנה, אנחנו צריכים הסכמות של בט"פ ורווחה.

דב חנין (הרשימה המשותפת):

הם פשוט מתבגרים בינתיים.

גיל ברינגר:

אנחנו גם תקצבנו את החלטת הממשלה עד 2019.

דב חנין (הרשימה המשותפת):

טוב, תודה.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד – רוב

נגד – מיעוט

הבקשה להקדמת הדיון אושרה.

היו"ר מכלוף מיקי זוהר:

הבקשה התקבלה.

ג. בקשות יו"ר ועדת החוקה, חוק ומשפט להקדמת הדיון בהצעות החוק לפני הקריאה
השנייה והשלישית:

1. הצעת חוק בתי המשפט (תיקון מס' 76), התשע"ד-2014 (מ/873)

2. הצעת חוק לצמצום השימוש במזומן, התשע"ה-2015 (מ/945)

היו"ר מכלוף מיקי זוהר:

סעיף ג': בקשת יו"ר ועדת החוקה, חוק ומשפט להקדמת הדיון בהצעות החוק לפני
הקריאה השנייה והשלישית, סעיף 1: הצעת חוק בתי המשפט (תיקון מס' 76),
התשע"ד-2014 (מ/873).

יואל חסון (המחנה הציוני):

מה זה?

דב חנין (הרשימה המשותפת):

בואו לא נקדים את הדיון. אף אחד לא יודע מה זה.

יואב קיש (הליכוד):

מיקי, זו הצעתו של חבר הכנסת מוטי יוגב לקנות די-9 לכנסת.

דב חנין (הרשימה המשותפת):

זה לא דחוף. הלאה.

היו"ר מכלוף מיקי זוהר:

אנחנו רוצים להצביע על זה.

יואב קיש (הליכוד):

רגע, לא. מה זה? על מה מדובר?

דב חנין (הרשימה המשותפת):

אדוני היושב-ראש, הקדמת דיון זה הליך יוצא דופן. צריכות להיות סיבות מאוד
מאוד מיוחדות.

יואל חסון (המחנה הציוני):

לא מגיעים אפילו להסביר.

דב חנין (הרשימה המשותפת):

נמצא אתנו יושב-ראש ועדת הכנסת לשעבר. לא מקדימים ככה בגלל שבא למישהו. אי
אפשר להקדים את זה.

היו"ר מכלוף מיקי זוהר:

אז אני אעבור לסעיף הבא עד שהוא יגיע. סעיף 2: הצעת חוק לצמצום השימוש
במזומן, התשע"ה-2015 (מ/945).

יעקב אשר (יהדות התורה):

אדוני היושב-ראש, שאלה מהותית. כתוב פה שלבקשת יושב-ראש ועדת החוקה מבקשים
את זה. אם אני זוכר נכון, הצעת החוק לצמצום השימו במזומן היתה ועדת משותפת.
אני רוצה לדעת אם תיאמו את זה עם היושב-ראש השני.

היו"ר מכלוף מיקי זוהר:

כן, זה מתואם על ידי גפני ועל ידי - - -

יעקב אשר (יהדות התורה):

מתואם עם גפני?

היו"ר מכלוף מיקי זוהר:

כן.

יעקב אשר (יהדות התורה):

מי אומר את זה?

היו"ר מכלוף מיקי זוהר:

אני רוצה להסביר לכם, חברים. זה חוק שהשווי שלו הוא מיליארד שקלים, ואנחנו
צריכים לאשר אותו, אחרת אין תקציב. חבר'ה, בואו נצביע. זה חוק חשוב, זה חוק
שעוצר את הלבנות ההון.

יואב קיש (הליכוד):

בסדר, אבל הוא אומר לך בצדק שגפני - - -

יעקב אשר (יהדות התורה):

- - -

היו"ר מכלוף מיקי זוהר:

אני אעביר פה משהו בלי תיאום עם גפני?!

יעקב אשר (יהדות התורה):

קיבלתי תשובה. תודה רבה. תצביע.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד – רוב

נגד – מיעוט

הבקשה להקדמת הדיון אושרה.

היו"ר מכלוף מיקי זוהר:

הבקשה התקבלה.

יואל חסון (המחנה הציוני):

רביזיה, אדוני.

היו"ר מכלוף מיקי זוהר:

רביזיה.

הגיעו החבר'ה מוועדת החוקה?

ד. בקשת חה"כ רחל עזריה יו"ר הוועדה המיוחדת לדיון בהצעות חוק ובסעיפים
מהצעת חוק ההסדרים - להעברת הצעת חוק המקרקעין (תיקון מס' 33) (חלקה
תלת-ממדית), התשע"ח-2018 (מ/1200), מוועדת הפנים והגנת הסביבה לדיון בוועדה
המיוחדת בראשותה

היו"ר מכלוף מיקי זוהר:

אני עובר לבקשת חה"כ רחל עזריה יו"ר הוועדה המיוחדת לדיון בהצעות חוק
ובסעיפים מהצעת חוק ההסדרים - להעברת הצעת חוק המקרקעין (תיקון מס' 33)
(חלקה תלת-ממדית), התשע"ח-2018 (מ/1200), מוועדת הפנים והגנת הסביבה לדיון
בוועדה המיוחדת בראשותה. תסבירי למה זה צריך להיות אצלך.

רחל עזריה (כולנו):

זה היה סיכום עם שרת המשפטים שביקשה להעביר כמה חוקים מוועדת - - - יושב פה
גיל, והוא יכול לאשר.

היו"ר מכלוף מיקי זוהר:

גיל, איפה השרה רצתה את החוק הזה?

גיל ברינגר:

היא ביקשה את זה אצל רחל עזריה.

היו"ר מכלוף מיקי זוהר:

אוקיי. מה אומרת היועצת המשפטית?

ארבל אסטרחן:

- - - אני אמרתי בישיבה הקודמת - - -חוק המקרקעין הוא חוק של ועדת החוקה.
במקרה הספציפי הזה, ואולי ישלים תומר, היתה סיבה שהתבקשה העברה לוועדת
הפנים - - -

יואב קיש (הליכוד):

תקשיבו, כי זה חשוב. עם כל המסחרה שהיתה פה, יש פה עניין מקצועי. לא יכול
להיות שהחצי השני של חוק מסוים יעבור לוועדה אחרת. תומר, בבקשה. אני מוכן
שחוק קומה מבונה לא יתקדם לשום מקום.

קריאה:

- - -

יואב קיש (הליכוד):

לא, הוא של ועדת הפנים והוא לא יתקדם.

קריאה:

רגע, מה זה הדבר הזה?

יואב קיש (הליכוד):

אני רוצה רביזיה על הוותמ"ל של הרביזיה של הוותמ"ל.

היו"ר מכלוף מיקי זוהר:

תומר, בבקשה.

תומר רוזנר:

אדוני היושב-ראש, החוק המדובר כולל שני חלקים. הוא - - - כחוק המקרקעין,
אבל הוא כולל תיקון מקיף מאוד גם לחוק התכנון והבנייה. דבר שני, גם
בתיקונים לחוק המקרקעין - - - בחוק התכנון והבנייה ומתנה את הרישום של
החלקות התלת-ממדיות האלה בתיקונים בחוק התכנון והבנייה. דבר שלישי וחשוב
מכל, במסגרת חוק ההסדרים הועבר לוועדת הפנים פרק העוסק בהעברת קומה מבונה
לרשויות מקומיות בבניינים. ההעברה של הקומה המבונה קשורה ואחוזה באופן הדוק
בנושא הרישום בפנקסי המקרקעין של הזכויות של הרשויות המקומיות במסגרת
הרישום התלת-ממדי. ולכן סברנו שהנושא הזה צריך להיות ראוי להידון ביחד בשני
הנושאים האלה.

יואב קיש (הליכוד):

חבר הכנסת מיקי זוהר, יושב-ראש הוועדה, כפי ששמעתם את הייעוץ המשפטי,
לפעמים יש פה דיונים שמגיעים והם לפעמים סביב הצעות חוק כאלה או אחרות, ויש
להם לפעמים משמעות שהיא משפטית, לפעמים משמעות עניינית, ולפעמים משמעות
פוליטית.

במקרה הזה, אני אומר לך, מדובר לחלוטין במאה אחוז נושא ענייני. נושא קומה
מבונה הוא דיוןם במהות בליבה של ועדת הפנים על חלוקה, ולא יכול להיות
שאנחנו מפרידים את זה בגלל - - -

דרך אגב, אם חושבת יושב-ראש ועדת הרפורמות או שרת המשפטים שיש להן איזו
שהיא בעיה, נא שיבואו וידברו, נסביר להן את המהות. זה לא מתנהל ככה בהנחתה
רבע שעה לפני.

היו"ר מכלוף מיקי זוהר:

הבנתי, בסדר.

רחל עזריה (כולנו):

קודם כל, כל החוקים בוועדת הרפורמות עוסקים בשלוש השנים האחרונות בשני
נושאים מרכזיים, בנושאי תכנון ובנייה ובנושאי בנקאות. תומר, אתה היועץ
המשפטי גם בוועדת הרפורמות - - -

יואל חסון (המחנה הציוני):

ישיבת סיעה התחילה.

קריאות:

- - -

היו"ר מכלוף מיקי זוהר:

אני עובר לסדרי דיון - - -

יואל חסון (המחנה הציוני):

לא.

יואב קיש (הליכוד):

יאללה, בוא, סדרי דיון זה דקה.

יואל חסון (המחנה הציוני):

לא, לא, לא.

היו"ר מכלוף מיקי זוהר:

זה דקה. אבל יש סיכום. זה דקה. זה הצבעה.

יואל חסון (המחנה הציוני):

מיקי, אתה לא עושה לי כאן טובה. אנשים מחכים. התקשורת מחכה. יש כללים
בכנסת. אי אפשר.

רחל עזריה (כולנו):

אני מצטערת, לגבי החוק - - -

יואל חסון (המחנה הציוני):

לא, לא. נא לסגור את הישיבה.

רחל עזריה (כולנו):

מיקי, לגבי החוק, כל החוקים - - -

היו"ר מכלוף מיקי זוהר:

אני סוגר את הדיון עכשיו.

רחל עזריה (כולנו):

לא, תעשה הצבעה על זה.

היו"ר מכלוף מיקי זוהר:

על מה?

רחל עזריה (כולנו):

על זה.

נדב שמברגר:

- - - שיגיש רביזיה.

יואב קיש (הליכוד):

מה פתאום?! מה פתאום?! נדב, זה לא עובד ככה. אתה רוצה את זה, אז אני אהרוג
לך את כל מה שאתה רוצה אצלי בוועדה.

רחל עזריה (כולנו):

כמו שעשית - - -

נדב שמברגר:

התחלנו?

יואב קיש (הליכוד):

כן, התחלנו.

היו"ר מכלוף מיקי זוהר:

הישיבה - - -

רחל עזריה (כולנו):

מיקי, לא. אין בעיה. תצביע. הוא אמר שזה בסדר. תצביע.

יואב קיש (הליכוד):

על הראש שלך נעביר את זה, ואתה, לבקשות שלך לא נקשיב בכלל.

נדב שמברגר:

אין בעיה.

יואב קיש (הליכוד):

האוצר מתנהג פה בדורסנות. נמאס כבר מההתנהגות הזו, חסרת אחריות ציבורית,
אפס משמעות לכנסת. לא ניתן לכם.

היו"ר מכלוף מיקי זוהר:

הישיבה נסגרת ונפתחת שוב ב-14:45. תודה.

הישיבה ננעלה בשעה 13:47.
