הכנסת העשרים

מושב שני

פרוטוקול מס' 102

מישיבת ועדת הכנסת

יום שני, ט"ו בשבט התשע"ו (25 בינואר 2016), שעה 11:15

סדר היום:

1. מינוי ממלאי מקום קבועים בוועדות הפנים והגנת הסביבה ובוועדת החינוך
התרבות והספורט – פניית חה"כ מרב מיכאלי, יו"ר סיעת המחנה הציוני.

2. הקמת הוועדה המיוחדת לדיון בהצעה לסדר היום בנושא: קשיים ברפורמה בשירות
המדינה".

3. קביעת ממלא מקום ליו"ר הכנסת בעת העדרו מהארץ.

4. הצעת חברי הכנסת צחי הנגבי ומרב מיכאלי לתיקון תקנון הכנסת בנושאים:
"שעת שאלות" ו"הצעות אי אמון בממשלה".

5. בקשת הממשלה להקדמת הדיון בהצעת חוק למניעת הסתננות (עבירות ושיפוט)
(תיקון מס' 5 והוראת שעה), התשע"ו-2016 (מ/1006), לפני הקריאה הראשונה

6. מימון יועצים פרלמנטריים של יושב-ראש ועדה בעת סיור הוועדה – עפ"י בקשת
חה"כ דוד אמסלם.

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

אחמד טיבי

שולי מועלם-רפאלי

מרב מיכאלי

איילת נחמיאס ורבין

רועי פולקמן

יואב קיש

חברי הכנסת:

אמיר אוחנה

נאוה בוקר

יוסף ג'בארין

שרן השכל

מיקי לוי

קסניה סבטלובה

מיכל רוזין

מיקי רוזנטל

מוזמנים:

מנכ"ל הכנסת רונן פלוט

מזכירת הכנסת ירדנה מלר-הורוביץ

  -----------------------------------------------------------------------
  חיים אבידור        –   חשב הכנסת
  ------------------ --- ------------------------------------------------
  עו"ד דניאל סלומון  –   יועץ משפטי, רשות האוכלוסין וההגירה, משרד הפנים

  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

מינוי ממלאי מקום קבועים בוועדת הפנים והגנת הסביבה ובוועדת החינוך, התרבות
והספורט – פניית חה"כ מרב מיכאלי, יו"ר סיעת המחנה הציוני – רביזיה

היו"ר דוד ביטן:

בוקר טוב. אני מתכבד לפתוח את ישיבת ועדת הכנסת. דודי, אתה מתעקש על
הרביזיה? הבנתי שאתה לא מתעקש.

דוד אמסלם (הליכוד):

לא, לא.

היו"ר דוד ביטן:

אז תגיד לפרוטוקול שאתה מוותר על הרביזיה ומסיר אותה.

דוד אמסלם (הליכוד):

אני סיכמתי איתך את העניין.

היו"ר דוד ביטן:

כן, רק תגיד שאתה מוותר.

דוד אמסלם (הליכוד):

הייתה לי שיחה עם חברת הכנסת מיכאלי. אני מסיר את הרביזיה. אנחנו אומרים
שממלא המקום זה רשות, זאת לא חובה. מי שרוצה שימלא מקום ומי שלא, לא.

מרב מיכאלי (המחנה הציוני):

בכל מקרה - -

דוד אמסלם (הליכוד):

אין בעיה, דיברנו על זה. אני לא הבנתי את זה ככה. אין בעיה, אני מסיר את
הרביזיה.

אתה רוצה לדבר אתי עכשיו על נושא מס' 6 או שאתה רוצה שאני אעלה ויירד?

היו"ר דוד ביטן:

אבל המנכ"ל והחשב מבקשים להיות.

דוד אמסלם (הליכוד):

מה זה קשור? למה יש להם עמדה בעניין?

היו"ר דוד ביטן:

זכותם שתהיה להם עמדה. גם ליועצת המשפטית יש עמדה. אני מבקש ממך את זה. אתה
לא יכול להיענות לבקשה שלי?

דוד אמסלם (הליכוד):

אני נענה לכל מה שאתה אומר לי.

היו"ר דוד ביטן:

אז תגיע ב-12:00.

דוד אמסלם (הליכוד):

אני אבוא לקראת הסוף.

היו"ר דוד ביטן:

בסדר, נודיע לך חמש דקות לפני כן.

מיכל רוזין (מרצ):

אני רוצה לדבר על תיקון לתקנון הכנסת.

היו"ר דוד ביטן:

על קואליציה-אופוזיציה? אוקיי.

סיעת המחנה הציוני מבקשת למנות ממלאי מקום קבועים. אבל למה צריך לאשר את
זה? אם אני מאשר ממלאי מקום צריך להעביר את זה אצלי? רק בהודעת סיעה.

ארבל אסטרחן:

צריך ועדת כנסת.

היו"ר דוד ביטן:

בגלל שזה ממלא מקום צריך את ועדת הכנסת?

ארבל אסטרחן:

ועדת הכנסת בוחרת את ממלאי המקום שמית.

היו"ר דוד ביטן:

בניגוד לחברים?

ארבל אסטרחן:

ודאי, חברים - - -

היו"ר דוד ביטן:

למה, הם שולחים לי הודעה.

ארבל אסטרחן:

מלכתחילה השמות עברו כאן.

היו"ר דוד ביטן:

הבנתי.

סיעת המחנה הציוני מבקשת למנות ממלאי מקום קבועים בוועדות הכנסת הבאות:
חברת הכנסת יעל כהן-פארן תשמש ממלאת מקום בוועדת הפנים והגנת הסביבה. ממלאת
מקום של מי?

ארבל אסטרחן:

של הסיעה.

היו"ר דוד ביטן:

חבר הכנסת איתן ברושי ישמש ממלא מקום בוועדת החינוך, התרבות והספורט. סיעות
אחרות שמעוניינות בממלא מקום, שישלחו לנו. לא חובה.

יואב בן צור (ש"ס):

האם זה גם לוועדות אחרות?

היו"ר דוד ביטן:

לא, רק לשתי אלה.

יואב בן צור (ש"ס):

למה?

היו"ר דוד ביטן:

כי זאת הבקשה. זאת פרוצדורה. היום אתה יכול לבוא לכל ועדה, ואם חבר לא נמצא
אתה יכול להצביע. נושא של ממלא מקום סתם גורם לטרדה של הסיעות כיוון שאין
בזה צורך. אבל המחנה הציוני ביקש כי יש אצלם איזושהי בעיה, והסכמנו.

יואב בן צור (ש"ס):

אם נבקש?

היו"ר דוד ביטן:

יכול להיות שאם תבקש זה יהיה בסדר. היום זה יהיה ועדת הפנים, ועדת החינוך,
ועדת הכספים וועדת חוץ וביטחון.

לא חובה, אבל מי שרוצה להעביר לנו שמות בישיבה הבאה או אחרי זה שיעביר.

פתרנו לך את הבעיות הפנים-סיעתיות בעניין הזה?

מרב מיכאלי (המחנה הציוני):

אם הייתם פותרים את בעיות המדינה, לפי העצות שלי, אז הכול היה נראה הרבה
יותר טוב.

יואב בן צור (ש"ס):

אם ההצעות שלך היו כמו של המדינה זה היה בסדר.

היו"ר דוד ביטן:

בדיוק. אני לא צריך להגדיר את זה טוב יותר.

אנחנו מצביעים על ממלאי המקום. מי בעד? מי נגד?

הצבעה

בעד ממלאי מקום – רוב

נגד – אין

נמנעים – אין

ממלאי המקום אושרו.

היו"ר דוד ביטן:

ממלאי המקום אושרו.

2. הקמת הוועדה המיוחדת לדיון בהצעה לסדר היום בנושא: "קשיים ברפורמה
בשירות המדינה"

היו"ר דוד ביטן:

אנחנו עוברים לנושא הבא: הקמת הוועדה המיוחדת לדיון בהצעה לסדר היום בנושא:
"קשיים ברפורמה בשירות המדינה". בישיבה הקודמת החלטנו כחלק מתהליך הפיקוח
שאנחנו נקים ועדה מיוחדת לשלושה חודשים בלבד כדי שהיא תעשה עבודת פיקוח על
הנושא הזה מול נציבות שירות המדינה. אנחנו לא רוצים לעשות מזה עניין גדול
מאוד, אבל מכל סיעה אנחנו נמנה אחד. אין פה קואליציה-אופוזיציה.

הוועדה תהיה בת עשרה חברים לפי ההרכב הבא: סיעת כולנו – חבר הכנסת רועי
פולקמן; סיעת הליכוד – חברת הכנסת נאוה בוקר; סיעת יהדות התורה – חבר הכנסת
אורי מקלב;

ישראל אייכלר (יהדות התורה):

יש פה טעות. נציג יהדות התורה - -

היו"ר דוד ביטן:

אז עכשיו אני רוצה לדעת.

ישראל אייכלר (יהדות התורה):

אז אם עכשיו זה אני.

רועי פולקמן (כולנו):

לא, אין עכשיו. דיברנו על זה.

ישראל אייכלר (יהדות התורה):

אין דבר כזה שאין עכשיו. אני קבעתי שאני אהיה חבר הוועדה. זאת בעצם ועדה של
ועדת הכנסת.

היו"ר דוד ביטן:

לא, זה לא של ועדת הכנסת. אתם תתנו לי את השמות.

ישראל אייכלר (יהדות התורה):

בדיוק. דיברתי עם היושב-ראש. ניתן לך את השם.

היו"ר דוד ביטן:

סיעת ש"ס – חבר הכנסת יואב בן-צור; סיעת הבית היהודי – חברת הכנסת שולי
מועלם רפאלי; סיעת ישראל ביתנו – חבר הכנסת עודד פורר; סיעת המחנה הציוני –
חבר הכנסת מנואל טרכטנברג; סיעת יש עתיד – עליזה לביא; סיעת מרצ – חברת
הכנסת תמר זנדברג - -

לא?

מיכל רוזין (מרצ):

נודיע לאחר מכן.

היו"ר דוד ביטן:

אוקיי.

סיעת הרשימה המשותפת – חברת הכנסת עאידה תומא סלימאן. יושב-ראש הוועדה יהיה
רועי פולקמן. אני רק מבקש מרועי – מדובר על שלושה חודשים בלבד. בסוף אתם
מביאים את ההמלצות לוועדת הכנסת כי אנחנו טיפלנו בזה. מקובל?

ארבל אסטרחן:

ואז ועדת הכנסת היא זאת שתניח את ההמלצות? הרי מקימים ועדה מיוחדת. זה
עניין מאוד גדול בחיי הכנסת להקים ועדה מיוחדת, למה שהיא לא תעשה את
העבודה?

היו"ר דוד ביטן:

את יודעת מה, אין לי בעיה עם זה. מקובל.

מי בעד? מי נגד?

הצבעה

בעד הקמת הוועדה המיוחדת – רוב

נגד – אין

נמנעים – אין

הקמת הוועדה המיוחדת אושרה.

היו"ר דוד ביטן:

בעד- רוב, אין מתנגדים, אין נמנעים. הקמת הוועדה המיוחדת אושרה.

3. קביעת ממלא מקום ליושב ראש הכנסת בעת היעדרו מן הארץ

היו"ר דוד ביטן:

קביעת ממלא מקום ליושב-ראש הכנסת בעת היעדרו מן הארץ. הכוונה למנות את
נורית קורן לממלאת מקום.

אחמד טיבי (הרשימה המשותפת):

הסתייגות. יש לי הצעה אחרת, אדוני. אני מבקש להצביע על ההצעה שלי.

היו"ר דוד ביטן:

טוב, תן לה לסיים.

מזכירת הכנסת ירדנה מלר-הורוביץ:

היושב-ראש מתעתד לצאת את גבולות המדינה ביום רביעי 27 בינואר. הוא ישוב
ארצה ביום שני 1 בפברואר. זאת נסיעה פרטית לארצות-הברית. הוא מבקש למנות
כממלאת מקומו את חברת הכנסת נורית קורן.

היו"ר דוד ביטן:

לפני שאתה נותן את ההצעה – לפי התקנון, כפי שזכור לי, ההמלצה היא של
היושב-ראש, ואנחנו יכולים לאשר אותה או לדחות אותה. אנחנו לא יכולים לקבוע
מישהו אחר במקום ההצעה של היושב-ראש.

אחמד טיבי (הרשימה המשותפת):

אם יש מישהו ראוי יותר?

היו"ר דוד ביטן:

זה לא קשור. התקנון אומר שההמלצה שלו - -

אחמד טיבי (הרשימה המשותפת):

אני מבקש לשקול את בקשתי.

יואב בן צור (ש"ס):

מה בקשתך?

איילת נחמיאס ורבין (המחנה הציוני):

הוא לא אמר.

היו"ר דוד ביטן:

תגיד, בסדר. אם לא שכנעתי אותך, אז בבקשה.

אחמד טיבי (הרשימה המשותפת):

אני מבקש למנות את חבר הכנסת אורן חזן לממלא מקום יושב-ראש הכנסת. לדעתי,
זה ייצג טוב יותר את הליכוד.

היו"ר דוד ביטן:

הבנתי. אבל החלטנו להעביר את אורן חזן לרשימה המשותפת.

מיקי לוי (יש עתיד):

אני מבקש להביא את זה להצבעה, אדוני.

היו"ר דוד ביטן:

שמעתי. בבדיחות הדעת הכול טוב. כמו שאמרתי, התקנון אומר שההמלצה היא של
היושב-ראש, וועדת הכנסת מוסמכת לאשר או לא לאשר. היא לא מוסמכת להביא מישהו
במקום ההצעה. אמרתי נכון? ממה שהיא הקריאה לי בפעם שעברה אני זוכר את זה.

ארבל אסטרחן:

הבחירה היא של הוועדה. היושב-ראש בדרך כלל - - -

היו"ר דוד ביטן:

אנחנו יכולים להחליף?

ארבל אסטרחן:

כן.

היו"ר דוד ביטן:

אז לא שמעתי את זה טוב.

ארבל אסטרחן:

אתה גם עשית את זה פעם, אבל זה לא נהוג.

היו"ר דוד ביטן:

אבל אז הקראת לי שזאת המלצה של היושב-ראש.

מזכירת הכנסת ירדנה מלר-הורוביץ:

הוא ממליץ, אבל הוועדה - -

היו"ר דוד ביטן:

אז טעות שלי.

מזכירת הכנסת ירדנה מלר-הורוביץ:

בדרך כלל הוועדה מקבלת את המלצת היושב-ראש.

היו"ר דוד ביטן:

אתה עוד עומד על דעתך?

אחמד טיבי (הרשימה המשותפת):

אני לא רוצה לחסום שור בדישו או למנוע ממישהו להתקדם בבניין הזה.

היו"ר דוד ביטן:

מאה אחוז. אתה רוצה להצביע על זה? לא.

אז מי בעד חברת הכנסת נורית קורן?

הצבעה

בעד מינוי ממלא מקום ליושב-ראש הכנסת– רוב

נגד – אין

נמנעים – אין

מינוי ממלא מקום ליושב-ראש הכנסת אושר.

היו"ר דוד ביטן:

בעד – רוב. חברת הכנסת נורית קורן תמלא את מקומו של יושב-ראש הכנסת בעת
היעדרו מן הארץ.

4. הצעת חברי הכנסת צחי הנגבי ומרב מיכאלי לתיקון תקנון הכנסת בנושאים:
"שעת שאלות"

ו"הצעות אי אמון בממשלה"

היו"ר דוד ביטן:

אנחנו עוברים לנושא של ההסכם בין הקואליציה לאופוזיציה לגבי הצעות אי
אמון - -

יוסף ג'בארין (הרשימה המשותפת):

זה לא הסכם עם האופוזיציה. זה חלק מהאופוזיציה.

מיכל רוזין (מרצ):

כן. אנחנו לא מסכימים.

היו"ר דוד ביטן:

לגבי הצעות אי אמון ושעת שאלות. זה מחייב שינוי תקנון. שינוי התקנון הוא רק
לקדנציה הזאת. תעשי את זה שעד שלא יתוקן התקנון זה יישאר, כדי שלא ייווצר
מצב שנהיה בלי.

ארבל אסטרחן:

זה לא צריך להגיד.

היו"ר דוד ביטן:

לא. הוראת שעה. זאת הוראה שעה, אבל צריך לתקן את זה תוך שלושה חודשים ממועד
הבחירות כי אחרת אנחנו בבעיה.

ארבל אסטרחן:

בסדר. אין בעיה לעשות את זה. יש תיקונים שהם תיקונים מתחייבים מהתיקון של
חוק היסוד שהתקנון עוד לא הותאם להם של שינוי האי אמון הקונסטרוקטיבי.

היו"ר דוד ביטן:

אז עשית את ההתאמות האלה?

ארבל אסטרחן:

יש פה גם שינויים מתחייבים וגם שינויים שעולים מההסכמות פה שאפשר גם אותם
לעשות כהוראת שעה.

היו"ר דוד ביטן:

לפני שאת אומרת מה ההערות, אני מבין שלמרצ יש טענה עקרונית.

מיכל רוזין (מרצ):

אני אגיד את ההסבר של העניין?

היו"ר דוד ביטן:

יש לכם משהו עקרוני. מה זה שייך ההסבר של העניין?

מיכל רוזין (מרצ):

לא, ההסבר העקרוני להסכמה הזאת.

היו"ר דוד ביטן:

אני אתן לך לדבר לפני שנגיד מה התיקון. אם הבעיה היא עקרונית אז קודם כול
תגידו אותה.

מיכל רוזין (מרצ):

בוודאי, זה עקרוני.

החטא הקדום הוא ההחלטה בכנסת הקודמת שגם לה התנגדתי חריפות בוועדת חוקה.
קודם כול הגישה לבוא כל פעם ולתקן כל מיני טלאים קטנים בחוק יסוד: הכנסת
ובחוק יסוד: הממשלה, היא מוטעית . יש שיטה פרלמנטרית שקבענו אותה שבה
מתנהלת המדינה. אם רוצים לשנות את השיטה צריך להתייחס לכל המכלול. לבוא כל
פעם לשנות את נושא האי אמון ואת נושא החוק הנורבגי זאת טעות. זאת אי
התייחסות כוללת, אי הסתכלות רחבה על השיטה שלנו, ומה אנחנו רוצים. כבר
עשינו ניסויים וחוק בחירה ישירה שכמובן נכשל, וחזרנו אחורה. מאז אנחנו
מנסים לעשות כל מיני טלאי על טלאי ולא מתייחסים ולא דנים בשיטה כשיטה
ורואים את כל המרכיבים שלה. נושא האי אמון מאוד נפגם גם ככה. זה אחד הכלים
העיקריים של האופוזיציה. אנחנו, דרך אגב, הוכחנו היסטורית שמעולם לא נפלה
במדינת ישראל ממשלה בגלל הצבעת אי אמון. מעולם לא.

ישראל אייכלר (יהדות התורה):

פעם אחת נפלה ממשלה בגלל אי אמון.

מיכל רוזין (מרצ):

לא. היא נפלה והתהפכה.

ישראל אייכלר (יהדות התורה):

שמיר נפל באי אמון.

מיכל רוזין (מרצ):

בסוף היא לא באמת נפלה, אבל בסדר.

יוסף ג'בארין (הרשימה המשותפת):

לא היו בחירות.

מיכל רוזין (מרצ):

לא היו בחירות, הוקמה ממשלה.

לכן יש פה קושי רב, בעיני. גם עכשיו רוצים לבטל את היכולת. יש הצעת חוק
שאומרת שראש הממשלה לא יוכל לפזר את הכנסת. באמת, אנחנו רוצים לקבע את
עצמנו? אנחנו רוצים לקבע את זה שראש הממשלה הוא לארבע-חמש שנים כמו נשיא
ארצות-הברית? ודרך אגב, שם יש קשיים אחרים. יש שני בתים ויש שיתוק - -

היו"ר דוד ביטן:

לא מונעים מכם את האי אמון, אבל אנחנו לא עושים פה שיעור היום.

מיכל רוזין (מרצ):

רגע. אני אומרת שיש פה שיטה מסוימת. הצבעת אי אמון היא כלי חשוב מאוד בידי
האופוזיציה. אף אחד לא לוקח אותו בקלות דעת, וזה לא קורה סתם. להפך, ככל
שאנחנו מפחיתים מהיכולת להצביע אי אמון אמתי, אז מתחילים כל מיני תרגילים
של חברי קואליציה אם להצביע או לא להצביע. אם זה היה אמתי, והם היו יודעים
שהממשלה נופלת הם לא היו משחקים בלבוא או לא לבוא.

עוד דבר – אתה צודק. היום זה כמעט בלתי אפשרי, זה כלי לכאורה ריק שאי אפשר
להפיל אתו ממשלה. אבל זה בכל זאת נותן לאופוזיציה כלי לעמוד ולהגיד את
העמדות הפוליטיות שלו. אחרת מה יקרה? ברגע שאין הכלי הזה אז אנחנו יכולים
על כל הצעת חוק בקריאה ראשונה לעלות ולדבר על אלף דברים. אבל זה עוד יותר
זלזול בכנסת. אני רוצה שכן יהיה המרחב הזה. כל חבר כנסת יעלה בסופו של דבר
וידבר על כל מה שהוא רוצה ומתי שהוא רוצה, אבל צריך להיות מרחב הזמן הזה
בתוך המליאה. אנחנו בפרלמנטריזם, זה "פרלה" – אנחנו באנו לפה גם כדי לדבר,
לשוחח זה עם זה ולשוחח עם הציבור, ושוב ושוב לוקחים מאתנו את הכלים האלה.

היו"ר דוד ביטן:

מיכל, את מייצגת את דעתך או את דעת סיעת מרצ?

מיכל רוזין (מרצ):

את דעת סיעת מרצ, ותכף אולי סיעות נוספות יצטרפו. גם העניין של הסחר-מכר של
שעת השאלות, גם היא בעייתית בעיני. מאוד שמחנו שהוכרז בכנסת הקודמת שעת
שאלות לשרים. בסופו של דבר זה מנגנון בדיוק כמו שאילתה. אין שום הבדל
בעניין הזה. במדינות מסוימות מתוקנות בעולם המערבי עומד ראש הממשלה, ונקבע
דובר מכל סיעה, אפילו רק אחד, ששואל את השאלות הספונטניות.

מרב מיכאלי (המחנה הציוני):

יש פה.

מיכל רוזין (מרצ):

זה לא פה. פה צריך להגיש מראש.

מרב מיכאלי (המחנה הציוני):

לא מגישים מראש את השאלות פה.

מיכל רוזין (מרצ):

אני קראתי היטב. אני לא רואה שלא מגישים פה את השאלות. אומרים שזה אותו
מנגנון כמו שאילתה דחופה.

היו"ר דוד ביטן:

מרב, תסבירי.

מרב מיכאלי (המחנה הציוני):

חד-משמעית לא.

היו"ר דוד ביטן:

מרב הייתה מעורבת. היא תגיד לך שיש עשר ספונטניות ועשר לא.

מרב מיכאלי (המחנה הציוני):

זה לא היה בנוסח שאת דיברת עליו.

ירדנה מלר הורוביץ:

כפי שהיום מתנהל מבנה שעת השאלות יש עשר שאלות שמועברות מראש לשר. השר רואה
מה הוא נשאל, והוא קובע באלו תחומי סמכות של משרדו הוא יהיה מוכן להישאל.
יש שאלות ספונטניות מהאולם בלי שהוא מוכן על זה מראש. היום זה קיים. אתם לא
מנצלים את זה, אבל זה קיים.

מרב מיכאלי (המחנה הציוני):

זה לא מה שיש כאן. בהצעה הזאת לא מגישים לו.

ארבל אסטרחן:

בהצעה החדשה זה לא קיים.

מרב מיכאלי (המחנה הציוני):

בהצעה החדשה לא מעבירים שאלות מראש.

יוסף ג'בארין (הרשימה המשותפת):

זה לא בהכרח חיובי. צריך להתכונן.

מרב מיכאלי (המחנה הציוני):

סליחה, חברת הכנסת רוזין הציגה את זה כדבר חיובי.

קריאה:

הוא אומר, אני לא יודע לענות - -

מיכל רוזין (מרצ):

אני יכולה להמשיך בדברי?

היו"ר דוד ביטן:

אני אתן לה יותר זמן. היא בפאתוס כזה - -

מיקי רוזנטל (המחנה הציוני):

אל תזלזל. זה לא יפה. היא מדברת מדם לבה.

היו"ר דוד ביטן:

אני לא מזלזל. אני נותן לה זמן.

מרב מיכאלי (המחנה הציוני):

היא באה לפה לעבוד - -

מיקי רוזנטל (המחנה הציוני):

היא מדברת מדם לבה.

היו"ר דוד ביטן:

אני דווקא אמרתי שאני נותן לה יותר זמן. מה אתם רוצים ממני?

מיכל רוזין (מרצ):

חברי הכנסת שמכירים אותי גם מהכנסת הקודמת, אני מאוד עקבית בעמדות שלי. גם
כששולי, עמד על ראשה החוק הנורבגי, עם כל אהבתי אליה הייתי מאוד עקבית
בעמדות שלי ששינויים כאלה צריך לעשות בצורה מערכתית.

היו"ר דוד ביטן:

בסוף היא נכנסה בלי החוק הנורבגי.

קריאות:

- - -

מיקי לוי (יש עתיד):

היא נכנסה עם החוק הנורבגי.

היו"ר דוד ביטן:

היא הייתה נכנסת חודשיים אחרי זה.

מיקי רוזנטל (המחנה הציוני):

- - -

איילת נחמיאס ורבין (המחנה הציוני):

מזל.

מיכל רוזין (מרצ):

אחת הבעיות של הכנסת לאחרונה – ובזה אני חושבת שאתה שותף לעמדתי – היא
שאנחנו הולכים ומייתרים את ישיבות המליאה ואת הדיונים המליאה. אנחנו הופכים
את מליאת הכנסת לריקה. גם הציבור רואה את זה. מזמן יום שלישי הפך ליום שאף
אחד לא טורח לבוא לכנסת מכיוון שיש - - -

היו"ר דוד ביטן:

זאת בעיה שאנחנו צריכים לשנות אותה.

מיכל רוזין (מרצ):

אבל זה חלק מהעניין. בגלל שיש הצבעות אי אמון השרים גם מגיעים להצביע, ויש
פחות קיזוזים. כאשר לא יהיו הצבעות אי אמון אז בוודאי יהיו יותר קיזוזים
ופחות אנשים יגיעו למליאה, ויום שני יתרוקן בדיוק כמו יום שלישי.

מזכירת הכנסת ירדנה מלר-הורוביץ:

אני חולקת.

איילת נחמיאס ורבין (המחנה הציוני):

תספרי מה היה ביום רביעי האחרון.

מיכל רוזין (מרצ):

ביום רביעי האחרון מצאנו את עצמנו כבר ב-14:00 בצהריים לבד לגמרי.

איילת נחמיאס ורבין (המחנה הציוני):

זה היה ביזיון. גם חברי הכנסת שהגישו הצעות לסדר לא היו.

היו"ר דוד ביטן:

אז מה את רוצה ממני? אם לא באים זאת בעיה שלהם.

מיכל רוזין (מרצ):

לא, יש פה בעיה. לכן אני רוצה להגיד כמה הסתייגויות שצריך להכניס. קודם כול
שעת השאלות לראש הממשלה צריכה להיות ביום שני ולא ביום רביעי.

ארבל אסטרחן:

עכשיו לא כתוב באיזה יום. זה יכול להיות בכל יום.

מיכל רוזין (מרצ):

בסדר. אבל מכיוון שדיון ארבעים חתימות נקבע ליום רביעי חשוב לקבוע כך. אפשר
גם ביום שלישי, אבל אין לי שום ספק שהממשלה לא תגיע.

היו"ר דוד ביטן:

הבנו את המסר.

מיכל רוזין (מרצ):

אבל יש לי כמה הסתייגויות.

היו"ר דוד ביטן:

אבל עוד לא נכנסנו לגופו של עניין. אמרנו עקרונית.

מיכל רוזין (מרצ):

תן לי בכל זאת לסיים את דברי. דבר ראשון זה ימי שני.

היו"ר דוד ביטן:

מה זה קשור להצעה שלנו עכשיו?

מיכל רוזין (מרצ):

אני מדברת - - -

היו"ר דוד ביטן:

עצרי רגע. אנחנו עוד לא הצגנו את השינויים, אז דברי עקרונית. את נגד ההסדר
באופן עקרוני.

מיכל רוזין (מרצ):

אבל ההצעות שלי מתייחסות - - -

היו"ר דוד ביטן:

אז אנחנו ניתן לך להתייחס לזה אחר כך.

מיכל רוזין (מרצ):

דבר נוסף זה שרק השר – ובוודאי שזה רק ראש הממשלה, אבל אם כבר עושים
תיקונים – רק השר עונה בשעת שאלות. לא יכול להיות ששולחים סגני שרים - -

מרב מיכאלי (המחנה הציוני):

זה כתוב.

היו"ר דוד ביטן:

זה כתוב. בהסדר החדש זה רק שרים.

מיכל רוזין (מרצ):

דבר אחרון – בכנסת הקודמת כשהשר לוין היה יושב-ראש הקואליציה החלטות כאלה
התקבלו אך ורק אם כל סיעות הקואליציה והאופוזיציה הסכימו. פה אין הסכמה של
כל הסיעות - -

היו"ר דוד ביטן:

למה את חושבת שמפלגה של – כמה מנדטים אתם, חמישה? – צריכה לקבוע למאה
וחמישה-עשר אחרים?

מיכל רוזין (מרצ):

מה זה משנה?

היו"ר דוד ביטן:

אני לא מקבל את הטענה.

מיכל רוזין (מרצ):

א', לא שמעת עוד סיעות שיכול להיות שמתנגדות; ב', אני חושבת שזה לא בסדר
בכל מקרה. לפחות אם אנחנו לא יכולים להחליט על מדיניות הביטחון של ישראל,
לפחות על המדיניות של הכנסת - -

היו"ר דוד ביטן:

מיקי, אם אתה רוצה להתייחס לגופו של עניין אז אני מעדיף לתת לה להגיד מה
עקרוני. אם זה עקרוני אין לי בעיה.

מיקי רוזנטל (המחנה הציוני):

אני רוצה להגיד משהו עקרוני. לאור הדברים של מיכל ולאור העובדה שיש יתרונות
רבים להצעה הזאת אבל אנחנו יודעים איך מתחילים את השינויים ולא יודעים איך
יוצאים מהם יש לי הצעת ייעול לחוק. אני מקבל את עיקריו. אני חושב שהכנסת
זקוקה לכלים חדשים ולריענון בעבודתה. האי אמון איבד הרבה מיוקרתו, בין היתר
בגלל השינויים שחלו בו. ההצעה שלי היא כדלקמן: מכיוון שאנחנו לא יודעים
כיצד הדבר הזה יעבוד אני מציע לחברי, גם כדי שההצעה תתקבל בקונצנזוס של כל
המפלגות והסיעות, לעשות את הדבר הבא: להכניס את החידוש כבר במושב הזה,
להפעיל אותו ארבע-חמש פעמים, לראות איך זה עובד, ואז לעשות את השינוי הכולל
בהנחה שהדבר הזה פועל כראוי. זאת אומרת ששעת השאלות לראש הממשלה ולשרים
ייכנסו לאלתר - -

היו"ר דוד ביטן:

לא, אם זה זמני אז הכול זמני. לא חצי עבודה.

מיקי רוזנטל (המחנה הציוני):

רגע, תקשיב שנייה. זה לא חצי עבודה.

היו"ר דוד ביטן:

לא, לא, מיקי. אם אתה מציע הצעה כזאת שזה יהיה לתקופת זמן מצומצמת אז הכול
יהיה לתקופת זמן מצומצמת ולא רק החלק של האי אמון.

מיקי רוזנטל (המחנה הציוני):

למה?

היו"ר דוד ביטן:

כי זה העניין. הכול ביחד, זה מקשה אחת.

מיקי רוזנטל (המחנה הציוני):

הממשלה יזמה פה כל כך הרבה שינויים בחוקי יסוד בין בהוראת שעה ובין בשינוי
החוק עצמו. הם כולם נכנסו לתוקפם במהלך הכנסת הנוכחית. אני אומר לכם כמו
שאמרו הרומאים: "פסטינה לנטה" או בתרגום לעברית – "תמהרו לאט". אל תמהרו
לעשות שינויים דרמטיים שאין לכם מושג מה המשמעות שלהם.

היו"ר דוד ביטן:

עשינו את זה כהוראת שעה, זה לא הסדר קבוע.

מיקי רוזנטל (המחנה הציוני):

זה לא חשוב. אתה יודע כמה חוקי יסוד שונו פה בהוראת שעה בכנסת הזאת? כבר
חמישה או ארבעה לפחות. הדבר הוא לא סביר. יש לנהוג במידת הזהירות. לכן
ההצעה שלי נכונה כי היא תהיה גם מקובלת על רוב סיעות הבית.

היו"ר דוד ביטן:

הבנתי. תודה. אחמד טיבי, בבקשה.

אחמד טיבי (הרשימה המשותפת):

תודה. אני אדבר עקרונית כפי שביקשת. למען ההגינות מרב הציגה את ההבנות ואת
הדו-שיח שהיה לה עם חבר הכנסת צחי הנגבי לכל חברי האופוזיציה וראשי
האופוזיציה כבר בהתחלת המגעים. מטרתה הייתה למנוע מצב שבו הקואליציה באופן
דורסני וחד צדדי תבטל את האי אמון ולא תגיש משהו בתמורה. יחד עם זאת אנחנו
ברשימה המשותפת חושבים שביטול מוסד האי אמון במתכונתו הנוכחית גורע עוד כלי
בידי האופוזיציה שמאלץ את שרי הממשלה ואת ראש הממשלה להיות גם ביום שני.
אני מסכים עם מיכל מאוד שאם יבוטל האי אמון ביום שני יום שני יהיה יום
שלישי.

היו"ר דוד ביטן:

למה? יש הרבה חוקים ביום שני.

מיכל רוזין (מרצ):

אתה תראה.

אחמד טיבי (הרשימה המשותפת):

אתה חדש. אתה לא מכיר את שרי הממשלה. כל יום אני מקבל בממוצע 7.3 בקשות
קיזוז.

מיכל רוזין (מרצ):

כל כך מעט? אני מקבלת יותר.

היו"ר דוד ביטן:

זה משהו אחר. למה אתם נותנים לשרים? אל תתנו להם.

איילת נחמיאס ורבין (המחנה הציוני):

אחמד, תפסיקו לקזז אותם.

יוסף ג'בארין (הרשימה המשותפת):

צריך לאסור על קיזוזים בשינוי הזה.

אחמד טיבי (הרשימה המשותפת):

איילת, אני אפסיק לקזז, ואתם תפסיקו לתזז תכניות מדיניות.

היו"ר דוד ביטן:

אל תקזז שרים.

איילת נחמיאס ורבין (המחנה הציוני):

אתה עוד לא שמעת את התכנית המדינית שלי.

אחמד טיבי (הרשימה המשותפת):

העיתונאים אומרים לי שלא שמעו מה שאמרתי. אנחנו נפסיק לקזז אותם, ואתם
תפסיקו לתזז יחד איתם בתכניות מדיניות כאלה כמו שהציג הרצוג.

היו"ר דוד ביטן:

מה שאתה צריך לעשות זה לא לקזז שרים, לקזז חברי כנסת.

מיכל רוזין (מרצ):

בסדר, גם חברי כנסת. זה אומר שאף אחד לא יהיה בכנסת ביום שני. מספיק
להיתמם.

היו"ר דוד ביטן:

כי לשרים יש הצעות חוק. שיעמדו.

מיכל רוזין (מרצ):

לא יהיה ביום שני אף אחד בכנסת.

היו"ר דוד ביטן:

חבר הכנסת ג'בארין, בבקשה.

יוסף ג'בארין (הרשימה המשותפת):

אני מצטרף לדברים שלדעתי עדיין לא מיצינו את השיח סביב הנושא הזה, והוא עוד
לא בשל להביא אותו להכרעה - -

היו"ר דוד ביטן:

מה יש פה לבשל?

מיכל רוזין (מרצ):

יש פה שתי סיעות שמתנגדות - - - זלזלת במרצ.

היו"ר דוד ביטן:

אוקיי, אז יהיה מאה ושניים נגד שמונה עשר.

מיכל רוזין (מרצ):

אבל זה לא עניין של בעד ונגד. התנהלות בתוך הכנסת צריכה להיות מקובלת על כל
סיעות הבית.

היו"ר דוד ביטן:

עדיין עם כל הכבוד אתם צריכים לתת גיבוי ליושבת-ראש סיעת המחנה הציוני שגם
שוחחה איתכם על זה.

מיכל רוזין (מרצ):

- - - שאנחנו לא מסכימים.

היו"ר דוד ביטן:

זה מתעכב חצי שנה בגלל העניין הזה.

מיכל רוזין (מרצ):

- - - לא הסתרנו את התנגדותנו.

יוסף ג'בארין (הרשימה המשותפת):

דוד, אתה פתחת באופן חגיגי, ואמרת שאלה ההסכמות בין האופוזיציה לבין
הקואליציה. יכול להיות שנגיע לחגיגיות הזאת.

היו"ר דוד ביטן:

אז לא בין כל האופוזיציה – מאה מול עשרים.

מיכל רוזין (מרצ):

זה לא עובד ככה בהתנהלות של הכנסת.

יוסף ג'בארין (הרשימה המשותפת):

אני רוצה להעלות עוד היבט שלא עלה בדיון הזה ברמה העקרונית. אני חושב שכולם
מודעים לכך שהאופציות של האופוזיציה להעלות נושאים לדיון במליאה בלי לעבור
את המסננת של נשיאות הכנסת הן מאוד מוגבלות. גם הדיון המהיר וגם השאילתה
הדחופה וגם הצעות דחופות לסדר הם הכלים המרכזיים של האופוזיציה, וכולם
עוברים את המסננת של הנשיאות.

היו"ר דוד ביטן:

אתה מודע לזה שלאור התיקון שיש בהצעות אי אמון אנחנו יכולים להגביל את זה
באופן גדול יותר מאשר היום?

יוסף ג'בארין (הרשימה המשותפת):

אני טוען שהצעת האי אמון היא אולי אחד הכלים היחידים שאנחנו יכולים באופן
אוטומטי להבטיח שנושא שחשוב לנו יעלה. מה שקורה זה שיש כאן צמצום של האי
אמון.

היו"ר דוד ביטן:

הצמצום של האי אמון קיים. זה לא אנחנו עשינו את זה, אלא הכנסת עשתה את זה
בקדנציה הקודמת, נכון? אנחנו עד עכשיו לא תיקנו את התקנון כדי לצמצם את זה
ממש. מה שעשתה יושבת-ראש הסיעה של המחנה הציוני היה שיקול נכון. עדיף להגיע
להסכם שיהיה לטובת כל הצדדיים מאשר להמתין שנעשה תיקון שלא ייצא לכם כלום
ממנו. התיקון הזה יהיה תואם לחוק הקיים. אז מה אתם צריכים את זה? שני
הצדדים הלכו אחד לקראת השני בעניין זה כדי להגיע להסכמה. אז סוף-סוף מקבלים
שכל בכנסת, אז אתם נגד.

מיכל רוזין (מרצ):

זה לא שכל. מי אמר שזה שכל?

היו"ר דוד ביטן:

זה שכל. למה לא?

מיכל רוזין (מרצ):

זה - - - זה לא שכל.

יוסף ג'בארין (הרשימה המשותפת):

אני לא יודע עד כמה המחנה הציוני הוא אופוזיציה לוחמנית כמו הרשימה המשותפת
ומרצ.

איילת נחמיאס ורבין (המחנה הציוני):

לא, לא, לא.

יוסף ג'בארין (הרשימה המשותפת):

תן לנו את הזמן - -

איילת נחמיאס ורבין (המחנה הציוני):

גדולי המקזזים - - -לא, לא, לא, יוסף - -

יוסף ג'בארין (הרשימה המשותפת):

אמרתי את מה שעל לבי.

רועי פולקמן (כולנו):

רק הצעה.

איילת נחמיאס ורבין (המחנה הציוני):

גם אני אמרתי את מה שבלבי.

רועי פולקמן (כולנו):

מיכל, הפניות הן לא לדוד. אם אתם לא רוצים שזה יעלה, אז זה סיכום עם מרב.
מבחינתנו היא מייצגת את האופוזיציה.

מיכל רוזין (מרצ):

מה זה היא מייצגת?

רועי פולקמן (כולנו):

זה הנורמה. איתה אנחנו יושבים כל שבוע כדי להגיע להסכמות. אז אם יש לכם
השגות תפנו אליה שתבקש דחייה, לא מעל הראש. יש נהלי עבודה. אם האופוזיציה
רוצה משהו אחר תסכמו בתוך האופוזיציה.

מיכל רוזין (מרצ):

רועי, מה לעשות – גם לכם יש הנהלה - - - נלחמים בהתאם ולא מסכימים. עם כל
הכבוד, אנחנו רוצים לדחות את זה.

מיקי רוזנטל (המחנה הציוני):

זה לא נושא שולי.

רועי פולקמן (כולנו):

אני לא חושב כך בכלל. זה לגיטימי לחכות.

מיקי רוזנטל (המחנה הציוני):

או לקבל את הצעת הפשרה שלי כי היא מאוד הגיונית. בואו נעשה את זה כמה
פעמים, נראה איך זה עובד - -

היו"ר דוד ביטן:

רבותי, תודה רבה.

ישראל אייכלר (יהדות התורה):

אדוני היושב-ראש, רציתי לדבר.

היו"ר דוד ביטן:

עקרוני גם כן?

ישראל אייכלר (יהדות התורה):

כן.

היו"ר דוד ביטן:

טוב, בבקשה.

ישראל אייכלר (יהדות התורה):

אני מאוד מבין את הממשלה ואת השלטון שרוצים פחות אי אמון ופחות בעיות וכמה
שפחות שהשרים יישבו כאן וישמעו דברי ביקורת. אני לא מבין את האופוזיציה
שמוותרת על הכלי המרכזי בכל השנים הרבות שאני יושב פה - -

מיכל רוזין (מרצ):

בבקשה.

יוסף ג'בארין (הרשימה המשותפת):

תודה רבה.

ישראל אייכלר (יהדות התורה):

- - אי אמון זה היה דבר שתמיד הפחיד את הממשלה; אי אמון זה היה גם הכלי
שחבר כנסת מהאופוזיציה יכול לגשת לשר ולדבר אתו על צרכים שיש לציבור שלו.
לרוקן את הכנסת מאיום האי אמון יהיה מעשה של התאבדות לאופוזיציה.

עכשיו לקואליציה. אני הרי בקואליציה. גם חבר קואליציה, כשהוא רוצה לפגוש שר
או לבקש משהו נגד הבירוקרטיה הנוראה שיורדת לחיי כל האזרחים ולא רק לאנשי
אופוזיציה, יש לו ביום שני השר כדי לפנות אליו. אני רוצה להגיד לכם שבאותם
שבועות שבנט לא היה בכנסת הרגשתי חסר נוראי - -

מיכל רוזין (מרצ):

לא היה עם מי לדבר.

ישראל אייכלר (יהדות התורה):

- - לא היה לי עם מי לדבר על בעיות שמשרד החינוך עושה. לכן הוויתור של כלי
האי אמון זה לרוקן את מעמד הכנסת מול מעמד הממשלה. צריך לחשוב על זה היטב.
תראו איך נראים התחליפים של שעת השאלות, זה נראה שממה בכנסת.

היו"ר דוד ביטן:

אני גם עונה לך עקרונית. אתה פספסת שלב אחד בדיון – שהכנסת עשתה תיקון
בנושא האי אמון. אם נכניס רק את התיקון כפי שאנחנו מבינים אותו אז הצעות אי
אמון כמעט לא - - -. זה לא שאנחנו עושים פה תיקון בהסכמה. ההסכמה מאפשרת
לאופוזיציה לבוא לידי ביטוי בהצעות אי אמון הרבה יותר מאשר אנחנו סבורים.
אבל לא משנה.

ישראל אייכלר (יהדות התורה):

לא, היא מרמה את עצמה.

ארבל אסטרחן:

יש לפניכם נוסח משולב כך שגם קל לראות את זה. קודם כול בעמוד 1 יש למעלה
נוסח חוק יסוד הממשלה בנוסח שחוקקה הכנסת הקודמת. בסעיף קטן (ב) כתוב:
"הבעת אי אמון בממשלה תיעשה בהחלטה של הכנסת, ברוב חבריה, להביע אמון
בממשלה אחרת שהודיעה על קווי היסוד של מדיניותה, על הרכבה ועל חלוקת
התפקידים בין השרים. הממשלה החדשה תיכון משהביעה בה הכנסת אמון, ומאותה שעה
ייכנסו השרים לכהונתם". זה היה התיקון הגדול שעשו.

היו"ר דוד ביטן:

שימו לב שלפי הנוסח הקיים הם צריכים שישים ואחת חתימות.

מיקי רוזנטל (המחנה הציוני):

לא נכון.

היו"ר דוד ביטן:

כתוב בסעיף (ג).

מיקי רוזנטל (המחנה הציוני):

לא, זה רק בשביל להחליף את הממשלה.

היו"ר דוד ביטן:

אבל אתה חייב באי אמון להראות מה הממשלה החילופית. אז אנחנו רואים את זה
ככה; לעומת זאת האופוזיציה רואה את זה אחרת. מה אני יכול לעשות. הפשרה היא
מה שהבאנו עכשיו.

ארבל אסטרחן:

בסעיף (ג) כתוב: "פרטים לעניין הגשת הצעה להביע אי אמון בממשלה והדיון בה,
ייקבעו בחוק או בתקנון הכנסת; הוגשה ההצעה בידי שישים ואחד חברי הכנסת
יתקיים הדיון בהקדם האפשרי, ולא יאוחר משבוע מיום הגשתה.

היו"ר דוד ביטן:

זאת אומרת שצריך שישים ואחת חתימות.

ארבל אסטרחן:

לא. זה אומר שאם היא לא הוגשה בידי שישים ואחד חברי כנסת יכול להיות שהדיון
יתקיים אחרי יותר משבוע.

היו"ר דוד ביטן:

לא, אני רואה את זה אחרת דווקא, שאי אפשר להגיש אם אין שישים ואחד חתימות.

מיקי רוזנטל (המחנה הציוני):

אתה לא ישבת בוועדה שדנה בזה.

ארבל אסטרחן:

דיברו על זה בוועדה.

מיקי רוזנטל (המחנה הציוני):

הפרשנות שאתה נותן עכשיו לא הייתה בוועדה.

היו"ר דוד ביטן:

זאת הפרשנות שלי ושל צחי.

צחי הנגבי (הליכוד):

היא פרשנות חדשה. היא פרשנות שלא - - -

מיקי רוזנטל (המחנה הציוני):

תלך לפרוטוקולים של הוועדה, ותראה מה נאמר שם. מה שאתה אומר עכשיו לא היה
ולא נברא. אתה המצאת את זה עכשיו.

היו"ר דוד ביטן:

- - - אי אמון שישים ואחד.

ארבל אסטרחן:

שישים ואחד נדרש בהצבעה.

יוסף ג'בארין (הרשימה המשותפת):

אבל יש הפרשנות של היועץ המשפטי לכנסת.

היו"ר דוד ביטן:

לא בהצבעה. היא חייבת שישים ואחת חתימות.

מיקי רוזנטל (המחנה הציוני):

לא היה ולא נברא.

מיכל רוזין (מרצ):

לא, אין דבר כזה. אנחנו ישבנו כנסת שלמה במשך שלוש שנים על החוק הזה. עזוב
אותך, אין דבר כזה.

היו"ר דוד ביטן:

על זה אמר בית המשפט שדברי ההסבר בחוק ומה שכתוב בפרוטוקול לא תמיד מחייב
אותו. זה גם כנ"ל אצלנו.

מיכל רוזין (מרצ):

אבל יש כוונת המחוקק - - -

קריאות:

- - -

מיקי רוזנטל (המחנה הציוני):

כוונת המחוקק היא מאוד ברורה בעניין הזה.

מיכל רוזין (מרצ):

כוונת המחוקק כפי שהוצגה בוועדה הייתה ברורה.

היו"ר דוד ביטן:

בסדר. הלאה.

ארבל אסטרחן:

אנחנו מתלבשים על סעיף התקנון הישן שהיה לפי חוק היסוד הקודם, ומכניסים בו
את התיקונים. אז בסעיף קטן (א) יש הגדרות לא רלוונטיות כרגע, ואנחנו לא
נוגעים בזה; סעיף קטן (ב)(1) "סיעה או מספר סיעות יחד רשאיות להגיש הצעה
להביע אי אמון בממשלה כפוף להוראות סעיף קטן (ג)(1)". פה מתוספות המילים:
"ואמון בממשלה אחרת" כי זה מה שחוק היסוד החדש קובע, שאי אמון הוא גם אמון.
משהו שכתוב בחוק היסוד. אין פה עוד שינוי ב-(ב)(1).

בסעיף קטן (2) מוצע להוסיף משהו שכתוב בחוק היסוד אבל להבהיר אותו גם
בתקנון: "להצעה להביע אי אמון בממשלה תצורף הודעה בכתב על קווי היסוד של
מדיניותה - -

איילת נחמיאס ורבין (המחנה הציוני):

סליחה רגע, אבל אני עדיין תקועה בסעיף קטן (1). אני רוצה להבין. סיעה אחת
הגישה בקשה להגיש אי אמון. כל הסיעות האחרות יכולות באותו יום גם להגיש אי
אמון?

ארבל אסטרחן:

כן. זה כמו היום.

איילת נחמיאס ורבין (המחנה הציוני):

זאת אומרת זה לא משתנה.

ארבל אסטרחן:

נכון. הן יכולות להגיד שהן מגישות יחד, או במסגרת כל סיעה.

איילת נחמיאס ורבין (המחנה הציוני):

או לחוד, לא משנה. אבל הן עדיין יכולות - -

היו"ר דוד ביטן:

כמו היום.

איילת נחמיאס ורבין (המחנה הציוני):

כמו היום.

ארבל אסטרחן:

הן יכולות, אבל תכף נגיע למכסה.

איילת נחמיאס ורבין (המחנה הציוני):

זהו, זה העניין.

היו"ר דוד ביטן:

אבל זה לא מונע ממך להצהיר על הצעת חוק הבעת אי אמון, ואז זה נשאר.

מיקי רוזנטל (המחנה הציוני):

זה בסדר. אבל זה לא שייך להצעת אי האמון הרגילה.

ארבל אסטרחן:

פסקה (2) חוזרת על החוק ואומרת: "להצעה תצורף הודעה בכתב על קווי היסוד של
מדיניותה של הממשלה המוצעת, על הרכבה ועל חלוקת התפקידים בין השרים
המיועדים". יש תוספת שמבהירה: "ההודעה תהיה חתומה בידי חבר הכנסת המיועד
לעמוד בראש הממשלה המוצעת ותצורף לה הסכמה של כל השרים המיועדים". לכאורה
היום אפשר להגיש הצעה ולתת כל מיני שמות של אנשים שיהיו שרים.

מיקי רוזנטל (המחנה הציוני):

זה מה שקורה.

ארבל אסטרחן:

אפילו של אנשים שאינם חברי כנסת. אז מוצע כאן שתהיה לפחות הסכמה שלהם שהם
יודעים שהם מוצעים להיות שרים.

"מזכיר הכנסת יביא לידיעת חברי הכנסת את ההודעה לפני תחילת הדיון וההצבעה
על הצעת האי אמון".

איילת נחמיאס ורבין (המחנה הציוני):

"תצורף לה הסכמה של כל השרים המיועדים" זה קיים היום בחוק?

ארבל אסטרחן:

לא, זה לא בחוק. זאת תוספת.

איילת נחמיאס ורבין (המחנה הציוני):

למה? להטיל עוד בירוקרטיה?

ארבל אסטרחן:

שלא - - - שיוסי כהן הולך להיות שר כשהוא בכלל לא יודע מזה.

איילת נחמיאס ורבין (המחנה הציוני):

"ההודעה תהיה חתומה בידי חבר הכנסת המיועד לעמוד בראש הממשלה המוצעת,
ותצורף לה הסכמה של כל השרים המיועדים". זה ממש סתם.

מיכל רוזין (מרצ):

סתם בירוקרטיה נוספת.

ארבל אסטרחן:

הרעיון היה - - -

איילת נחמיאס ורבין (המחנה הציוני):

ארבל, אמרו שמאמצים את החוק כפי שהוא – תאמצו את החוק כפי שהוא. אין לי
התנגדות לעיקרון עצמו.

ארבל אסטרחן:

אפשר להסתפק בזה שהוא יהיה חתום בידי חבר הכנסת.

היו"ר דוד ביטן:

איזה סעיף?

ארבל אסטרחן:

ב-(2) יש הצעה שההודעה תהיה חתומה בידי חבר הכנסת המיועד לעמוד בראש הממשלה
ותצורף הסכמה של כל השרים המיועדים. הם אומרים שזה סתם מכביד.

איילת נחמיאס ורבין (המחנה הציוני):

זה סתם, באמת, דוד.

היו"ר דוד ביטן:

אז תציעו רק חברי כנסת, ותחתימו אותם. מציעים אנשים שהם לא חברי כנסת.

מיכל רוזין (מרצ):

מי מציע אנשים שהם לא חברי כנסת?

היו"ר דוד ביטן:

יש.

איילת נחמיאס ורבין (המחנה הציוני):

אני לא ראיתי דבר כזה.

היו"ר דוד ביטן:

אם זה חברי כנסת אין בעיה להחתים אותם.

איילת נחמיאס ורבין (המחנה הציוני):

למה צריך להחתים?

אחמד טיבי (הרשימה המשותפת):

אדוני היושב-ראש, הצעה לסדר בסיכום עם מרב.

מרב מיכאלי (המחנה הציוני):

- - -

אחמד טיבי (הרשימה המשותפת):

אז שלא בסיכום עם מרב. אני הצעתי לה שנדחה את זה בשבוע.

מרב מיכאלי (המחנה הציוני):

זה לא תלוי בי, זה תלוי ביושב-ראש.

היו"ר דוד ביטן:

קודם נשמע את ההסבר, ואחר כך נראה.

מרב מיכאלי (המחנה הציוני):

אני נתתי הסכמה בשם מי שיכולתי לתת הסכמה. לא הייתי לוקחת על עצמי בחיים -
-

אחמד טיבי (הרשימה המשותפת):

אני רוצה לחזור ולומר שהיא דיווחה לחברי האופוזיציה. לאחרונה אנחנו לא
ידענו שזה מגיע.

מרב מיכאלי (המחנה הציוני):

לא הסתכלתם בסדר היום של ועדת הכנסת.

אחמד טיבי (הרשימה המשותפת):

נכון. מקובל בהצעות גדולות כאלה לבוא לעדכן, ולא רק להסתמך על מה שמופיע
בסדר היום.

מיכל רוזין (מרצ):

אין הסכמה באופוזיציה, אז הוויכוח לא משנה.

מרב מיכאלי (המחנה הציוני):

אדוני היושב-ראש, אני מציעה שנדחה את ההצבעה בשבוע.

קריאות:

- - -

היו"ר דוד ביטן:

אז אין הסכמה. אני התאהבתי בהצעה הזאת. אז הקואליציה תצביע עליה,
והאופוזיציה תסתייג.

יואב בן צור (ש"ס):

שיהיו גם קצת סכסוכים אצלכם. זה לא נורא.

יוסף ג'בארין (הרשימה המשותפת):

זה לא סכסוכים, זה דיונים.

קריאות:

- - -

איילת נחמיאס ורבין (המחנה הציוני):

אני מכבדת את זה שאתה רוצה לאמץ את החוק לתוך התקנון. תאמץ אותו כמו שהוא.

היו"ר דוד ביטן:

אמרתי שתציעו חברי כנסת. אל תציעו מי שהוא לא חבר כנסת.

מיכל רוזין (מרצ):

חבר הכנסת ביטן, יש פה הצעה שהגיעה לוועדת הכנסת. זה לא חוק ממשלה וגם לא
חוק פרטי. יש פה הצעה מוסכמת בין קואליציה לאופוזיציה. נציגת האופוזיציה
אומרת לך שמכיוון שאין לה הסכמה של כל האופוזיציה היא מבקשת ממך לדחות
לפחות בשבוע. לא נראה לי שזה משהו שאי אפשר לעמוד בו.

היו"ר דוד ביטן:

הגיע הזמן שהמחנה הציוני יהיו בעלי הבית של האופוזיציה.

מיכל רוזין (מרצ):

הגיע, מה לעשות. אנחנו רוצים שהם יהיו הבעלים על דברים יותר חשובים.

איילת נחמיאס ורבין (המחנה הציוני):

אנחנו מאוד אוהבת את יושבת-ראש הסיעה שלנו, והיא מאוד קשובה ליתר הסיעות.
זה בסדר.

יואב קיש (הליכוד):

דוד, כנראה, היית צריך לעשות תיאומים עם המפלגה של לפיד שאולי היא מובילה
את האופוזיציה.

היו"ר דוד ביטן:

דווקא לפיד מסכימים, אין בעיה.

איילת נחמיאס ורבין (המחנה הציוני):

יואב קיש התעורר הבוקר כדי לעקוץ אותנו. זה סבבה.

מיכל רוזין (מרצ):

אני שומעת פה סייגים גם מחברים בקואליציה.

היו"ר דוד ביטן:

מי, אייכלר?

מיכל רוזין (מרצ):

לא רק. אני רואה פה עוד כאלה שלא נוח להם עם ההצעה.

ישראל אייכלר (יהדות התורה):

תמיד תקשיב לאיש קואליציה שאומר לך הפוך ממה שהקואליציה חושבת.

היו"ר דוד ביטן:

אין לי בעיה, אמרתי שאייכלר. היו לנו גם כל מיני הסתייגויות בדברים אחרים
והצבענו.

מיכל רוזין (מרצ):

אבל זאת לא הצעת חוק לא פרטית ולא ממשלתית.

רועי פולקמן (כולנו):

- - - עם האופוזיציה. לא נעביר להם את זה על הראש.

מרב מיכאלי (המחנה הציוני):

אדוני, אני לא הייתי מתקדמת לשום הסכמות - -

היו"ר דוד ביטן:

לא חובה שתהיה הסכמה. הגענו להסכמה, וחצי שנה - - -

מיקי רוזנטל (המחנה הציוני):

ראוי שתהיה הסכמה. אם נדחה את זה בעוד שבוע לא יקרה כלום.

מרב מיכאלי (המחנה הציוני):

חד משמעית ראוי שתהיה הסכמה, אדוני. אני לעולם לא הייתי מגיעה למשהו מוסכם
שלא על דעת סיעות האופוזיציה האחרות. חבל לי שחלק מהן מוצאות לנכון להתכחש
לזה עכשיו, ואני לא מדברת על מרצ.

היו"ר דוד ביטן:

בואו רגע נשמע את ההסבר. הצבעה זה עניין אחר.

איילת נחמיאס ורבין (המחנה הציוני):

אני הבעתי את הסתייגותי מסעיפים (1), (2).

ארבל אסטרחן:

של החתימה של השרים המצורפים.

היו"ר דוד ביטן:

לא, זה נשאר.

מרב מיכאלי (המחנה הציוני):

ומה אם הם לא חותמים? איזה מין דבר זה?

מיכל רוזין (מרצ):

אי אפשר, זה מחייב.

היו"ר דוד ביטן:

שימו חברי כנסת ותחתימו אותם.

ארבל אסטרחן:

אפשר לצרף דף של הסכמת הסיעה.

מיכל רוזין (מרצ):

ברור. זה מה שאנחנו אומרים, זאת בירוקרטיה - - -

קריאות:

- - -

היו"ר דוד ביטן:

שמים לנו פרופסור שלא נמצא בכנסת ולא חתם. אולי הוא לא רוצה להיות שר? אני
לא רוצה ליצור מצב שראש הממשלה הנבחר החדש כבר מהיום הראשון יחזיק כמה
תיקים. אנשים לא יסכימו.

מיקי רוזנטל (המחנה הציוני):

זה הרי לא נוגע להרכב הממשלה.

היו"ר דוד ביטן:

היא תסביר לכם למה.

מיקי רוזנטל (המחנה הציוני):

אני הבנתי טוב מאוד.

היו"ר דוד ביטן:

לא הבנת. תן לה להסביר. העיקרון הוא שברגע שזה עבר הממשלה מתחילה לפעול.
לכן צריך הסכמה של השר.

ארבל אסטרחן:

לעניין המכסות. זה השינוי המהותי העיקרי שהציעה האופוזיציה או חלק ממנה.
הוצע למחוק את הסעיף שקובע היום מכסות לסיעות לפי גודלן, כמה הצעות אי אמון
הן יכולות להגיש במושב. היום סיעה של פחות משבעה חברים יכולה להגיש שלוש
הצעות במושב, שבעה – להגיש ארבע וכו'. הסעיף הזה יירד ובמקומו יבוא מה שיש
לכם בעמוד 2 בסעיף קטן (ג)(1): "הצעה להביע אי אמון בממשלה יכול שתהיה בדרך
של הצעת סעיף לסדר היום" – שזה ימי שני שאתם מכירים – "או הצעה בסיום הדיון
בכל סעיף העומד על סדר היום" – זה כמו היום. "אולם לא יידונו בכל מושב של
הכנסת יותר מעשר הצעות שהוגשו בדרך של הצעת סעיף לסדר היום". זה אומר שבכל
נושא שעל סדר היום בקריאה ראשונה ובקריאה שנייה – עדיין אפשר לבקש אי אמון.

איילת נחמיאס ורבין (המחנה הציוני):

תחזרי על זה, בבקשה.

ארבל אסטרחן:

יש שתי דרכים להגיש אי אמון, ושתי הדרכים האלה נשארות. דרך אחת היא כשיש
נושא על סדר היום, למשל, הצעה ממשלתית בקריאה ראשונה או שנייה ושלישית - -

ישראל אייכלר (יהדות התורה):

או הצעת חוק ממשלתית.

ארבל אסטרחן:

כן. הצעת חוק.

ישראל אייכלר (יהדות התורה):

כתבת הוספת סעיף לסדר היום. זה צריך להיות חוק.

ארבל אסטרחן:

זה לא רק חוק.

ישראל אייכלר (יהדות התורה):

גם חוק.

ארבל אסטרחן:

נכון, גם חוק.

ישראל אייכלר (יהדות התורה):

לא כתוב פה גם חוק.

ארבל אסטרחן:

תסתכל פה, יש הגדרה בעמוד הקודם – "סעיף העומד על סדר היום" – סעיף
שמתקיימת לגביו הצעה שהממשלה הציעה אותו או הביעה עמדה לגביו למעט הצעת חוק
בדיון מוקדם. זה כולל חוק בקריאה ראשונה - -

היו"ר דוד ביטן:

כמו היום, אין הבדל.

ארבל אסטרחן:

כמו היום. סיעה יכולה בסוף הדיון להביע אי אמון. ופה לא יהיו מכסות.

רועי פולקמן (כולנו):

אז איך החלוקה קורית בין סיעות?

ארבל אסטרחן:

גם אני רציתי לשאול את זה. בסוף נושא אין הגבלה. בימי שני כנושא על סדר
היום מוצע שיהיו עשר במושב.

איילת נחמיאס ורבין (המחנה הציוני):

עשר במושב, וזה לכל סיעות האופוזיציה. זה כמו היום.

ארבל אסטרחן:

מה שחשוב לחדד פה זה מה שקורה אם סיעה תגיש עשר ותגמור את המכסה לכולם. מה
שאין כאן זה איך בתוך האופוזיציה - -

ישראל אייכלר (יהדות התורה):

חייבת להיות חלוקה. לא תמיד האופוזיציה - - - ליברמן ומרצ זה לא אותו דבר.

היו"ר דוד ביטן:

יש סעיף שאומר "רוב חברי האופוזיציה".

יוסף ג'בארין (הרשימה המשותפת):

ארבל, את יכולה להגיד כמה יש היום שזה יהפוך לעשר? שנדע את הפרופורציות?

ארבל אסטרחן:

לא.

יוסף ג'בארין (הרשימה המשותפת):

רק הערכה.

היו"ר דוד ביטן:

זה רשום בהצעה המקורית – "רוב חברי האופוזיציה".

מיקי רוזנטל (המחנה הציוני):

היום יש כל שבוע. זה יהיה פעם בחודש.

ארבל אסטרחן:

היום לסיעה של עשרה חברים ומעלה או כמה סיעות שהתאחדו, והם עשרה ומעלה אין
מגבלה. עכשיו תהיה מגבלה.

היו"ר דוד ביטן:

אבל זה רק לעניין המועד. זה לא אומר שסיעות לא יכולות להגיש הצעת אי אמון
במועד הספציפי. תרשמי, "רוב סיעות האופוזיציה".

יוסף ג'בארין (הרשימה המשותפת):

זה כמעט עשירית ממה שיש.

ארבל אסטרחן:

אבל יוצא שמרצ לא תוכל אף פעם להגיש.

היו"ר דוד ביטן:

היא יכולה להגיש. הרוב קובעים רק לגבי המועד. אם קבענו מועד לעוד שבועיים
היא יכולה להגיש הצעת אי אמון במועד הזה. הבנת למה אני מתכוון?

ארבל אסטרחן:

כן. רוב חברי סיעות האופוזיציה יוכלו להודיע - - -

היו"ר דוד ביטן:

כן. על המועד בלבד. על ההגשה – כל אחד יכול להגיש, אין בעיה.

רועי פולקמן (כולנו):

אז יכולה להיות סיעה שתגיש עשר, וסיעה שתגיש אפס.

היו"ר דוד ביטן:

לא. זה לגבי המועד. קביעת המועד על-ידי רוב חברי האופוזיציה. לעומת זאת כל
אחת מהסיעות יכולה להגיש אי אמון במועד שנקבע.

רועי פולקמן (כולנו):

זה עשרה מועדים שבכל אחד מהם כל הסיעות יכולות להגיש.

היו"ר דוד ביטן:

לכן אין עם זה בעיה.

ארבל אסטרחן:

בסוף נושא להשאיר את המכסה?

היו"ר דוד ביטן:

ברור. אנחנו לא נוגעים במה שיש היום. זה ההסכם. אנחנו לא משנים את זה לא
לרעה ולא לטובה.

ארבל אסטרחן:

אז צריך לשים לב שלגבי אי אמון בסוף נושא כן תהיה מכסה.

היו"ר דוד ביטן:

לגבי נושא – מה שיש היום. אנחנו לא משנים את זה.

ארבל אסטרחן:

סיעה של פחות משבעה – שלוש הצעות; בין שבעה לתשעה – ארבע; למעלה מזה אין
מגבלה.

היו"ר דוד ביטן:

היום אי אפשר להגיד "אני רוצה" בכל הצעת חוק.

ישראל אייכלר (יהדות התורה):

אמרת שרוב חברי האופוזיציה. ואם חברי הקואליציה רוצים להגיש אי אמון?

היו"ר דוד ביטן:

אין דבר כזה.

ישראל אייכלר (יהדות התורה):

אם סמוטריץ' לא היה מאיים ביום שני הזה לא הייתה החלטת ממשלה אתמול בעניין
חברון. קח בחשבון.

היו"ר דוד ביטן:

יכול להיות. אז מה?

ישראל אייכלר (יהדות התורה):

גם אנשי קואליציה צריכים את זה.

מיכל רוזין (מרצ):

גם אתם מוותרים על כלי חשוב.

ישראל אייכלר (יהדות התורה):

אם הם רוצים לפרוש מהממשלה, נגיד.

ארבל אסטרחן:

סיעה מגישה אי אמון, לא חבר כנסת. חבר כנסת יכול להציע.

ישראל אייכלר (יהדות התורה):

וסיעה שרוצה לפרוש מהקואליציה? היא גם צריכה להיות בספירה של הרוב.

ארבל אסטרחן:

כל סיעה יכולה להביע אי אמון.

ישראל אייכלר (יהדות התורה):

אין הבדל בין אופוזיציה - -

ארבל אסטרחן:

יהיה הבדל רק לגבי מה שהיושב-ראש אמר, לגבי קביעת המועד. שם צריך את רוב
חברי האופוזיציה. אבל כל סיעה יכולה לבקש להביע אי אמון.

היו"ר דוד ביטן:

הסברנו. היא תגיש. לא ראיתי מה סמוטריץ' תיקן.

ישראל אייכלר (יהדות התורה):

אין הסכם?

היו"ר דוד ביטן:

אין.

ארבל אסטרחן:

פה יש תיקון לגבי מה שכתוב ב-(ה) שההודעה ליושב-ראש הכנסת - -

היו"ר דוד ביטן:

הוא אוהב לאיים. הוא שוכח מה הוא מקבל. רק לאחרונה קבענו את חוק החטיבה
להתיישבות בניגוד לעמדה שלנו בנוסחים. אז זה בסדר. אחר כך על כל דבר קטן
הוא אומר, אני לא מצביע. קצת מגזים הבחור.

מרב מיכאלי (המחנה הציוני):

כל הסיעות יכולות להגיש אי אמון. נכון?

מיכל רוזין (מרצ):

זה מגדיל לך את המכסה, אבל זה מוריד לך את הנוכחות בכנסת לאפס.

מיקי רוזנטל (המחנה הציוני):

נכון. יהיה פעם בחודש – כל הקואליציה תגיע. כל היתר לא יהיה. יהיה נורא
ואיום. אנחנו מרוקנים את מליאת הכנסת בחוק הזה עוד ועוד. אין בזה שום
היגיון. ואני הייתי בעד, אני רציתי לעזור.

מיכל רוזין (מרצ):

אתה תראה שבימי שני שוב לא יהיה כלום.

ארבל אסטרחן:

סעיף (ה) קובע מתי יהיו עשר הפעמים האלה. אני משנה קצת עכשיו לאור מה שנאמר
כאן. לא כל סיעה יכולה לבקש לקבוע את המועד, אלא רק סיעות שמייצגות את רוב
חברי האופוזיציה. הם יוכלו להודיע כמו שקיים היום – עד יום רביעי בסוף
דיוני המליאה שביום שני הבא יהיה אי אמון. כל הסיעות שהביעו אי אמון עד
המועד הזה ביום רביעי בסוף דיוני המליאה, האי אמון שלהם יידון באותו מועד
שנקבע.

ישראל אייכלר (יהדות התורה):

אני רוצה שבאותו מועד תוכל סיעה קואליציונית - -

היו"ר דוד ביטן:

מותר. רק המועד ייקבע על-ידי האופוזיציה.

שולי מועלם-רפאלי (הבית היהודי):

אבל תיאורטית אפשר שיהיה כל יום שני אי אמון.

ארבל אסטרחן:

לא. יש עשרה מועדים.

ישראל אייכלר (יהדות התורה):

אם מחר כולנו רוצה לפרוש מהקואליציה, אז היא תצטרך לחכות עד שהאופוזיציה
תאפשר לה?

היו"ר דוד ביטן:

לא. אתה פורש באותו רגע.

קריאות:

- - -

ארבל אסטרחן:

פסקה (ה)(3) מעגנת את מה שכתוב בחוק היסוד שאם האי אמון הוגש על-ידי שישים
ואחד חברי כנסת הדיון יהיה במועד שיקבע יושב-ראש הכנסת. זה יכול להיות בכל
יום, לא יאוחר משבוע מיום הגשת ההצעה, לרבות בפגרה. כי אי אמון אם הוא לא
מוגש על-ידי שישים ואחד חברי כנסת, הוא נדחה למועד אחרי הפגרה כמו היום.
בגלל התיקון הזה מוצע למחוק את סעיף 21 לתקנון שאומר מה קורה אם שישים ואחד
חברי כנסת מבקשים לכנס את הכנסת לאי אמון בפגרה. היום קבוע שהיושב-ראש יקבע
את הישיבה במועד שלא יקדם משבעה ימים ולא יאוחר מעשרים ואחד ימים. זה בעצם
סותר את חוק היסוד, וצריך למחוק אותו. אם יש שישים ואחד שמבקשים אי אמון זה
יידון תוך שבעה ימים, לא משנה - -

ישראל אייכלר (יהדות התורה):

באמצע פגרה?

ארבל אסטרחן:

כן.

ישראל אייכלר (יהדות התורה):

ואם אנשים יהיו בחו"ל?

יוסף ג'בארין (הרשימה המשותפת):

זה חוק היסוד.

ישראל אייכלר (יהדות התורה):

אז תישארי בחוק היסוד הקודם.

היו"ר דוד ביטן:

אם יש שישים ואחד חתומים אז תבוא מחו"ל.

ארבל אסטרחן:

חוק היסוד אומר: "הוגשה הצעה בידי שישים ואחד יתקיים הדיון בהקדם האפשרי".

היושב-ראש יכול לקבוע את זה גם למחר.

היו"ר דוד ביטן:

אבל בינינו, ברור שהוא יקבע לשבוע.

ארבל אסטרחן:

סעיף קטן (ז) בעמוד 3 מדבר על הפרוצדורה של ההצבעה. מה שמוצע להוסיף כאן זה
שאם האי אמון הוגש בחתימות של שישים ואחד חברי כנסת חבר הכנסת המיועד לעמוד
בראש הממשלה המוצעת יציג לפני ההצבעה את הרכבה ואת קווי היסוד שלה. כי היום
כשזה בסוף נושא, כשמבקשים אי אמון על נושא בעצם אין דיון. אף אחד לא מציג
את האי אמון ולא מדבר על זה. אז רק אם יש שישים ואחד חתימות ייתנו הזדמנות
לראש הממשלה המיועד לדבר.

סעיף קטן (ח) הוא תיקון טכני שמבהיר שהאי אמון, משמעו שקמה ממשלה.

סעיף קטן (ט) מדבר על הפרוצדורה של אי אמון של ימי שני. היום כתוב שהסיעה
שהגישה את ההצעה תנמק אותה עשר דקות, ופה גם מוצע שיצורפו שישים ואחד
חתימות, ובנוסף לכך חבר הכנסת שמיועד לעמוד בראשות הממשלה להציג את הרכבה
של הממשלה המוצעת במשך חמש עשרה דקות.

עכשיו יש תיקון משמעותי בהסדר – למחוק את האפשרות שסגן שר יוכל להשיב לאי
אמון.

איילת נחמיאס ורבין (המחנה הציוני):

מצוין.

ארבל אסטרחן:

עד היום סגן שר יכול היה להשיב להצעת אי אמון. אגב, זה תיקון. פעם הוא לא
יכול היה, ואחר כך תיקנו שהוא יוכל בענייני משרדו. עכשיו מוצע להוריד את
האפשרות הזאת. ב-(ט)(4) מוצע להבהיר שאחרי תשובת הממשלה יתקיים דיון סיעתי
במסגרת זמן של שלוש דקות לסיעה. עשר זה למציעים ושלוש דקות לסיעה. אם הוגשו
כמה הצעות יהיה דיון סיעתי משולב. היום זה גם שלוש דקות לדיון סיעתי - -

מיקי רוזנטל (המחנה הציוני):

זה אותו דבר. זה כמו החוק הקיים.

ארבל אסטרחן:

נכון. אלה ההוראות לגבי האי אמון. רק העניין של המכסה של עשר הצעות, אותו
רוצים לעשות כהוראת שעה. כל הדברים האחרים זה התאמות לחוק היסוד.

היו"ר דוד ביטן:

יש לך מה להגיד בעניין הזה?

ארבל אסטרחן:

אפשר לקבוע שהמכסה של עשר ההצעות יהיה עד סוף הכנסת הנוכחית. בכנסת הבאה
חוזרים למצב הרגיל עד שהכנסת החדשה תתקן את זה. זאת אומרת התוספת של עשר
למושב לעשות כהוראת שעה עד סוף הכנסת העשרים.

היו"ר דוד ביטן:

אבל גם שעת שאלות.

ארבל אסטרחן:

על שעת שאלות תכף נדבר. כן, זה רשום שם. צריך לשים לב שלפעמים יש מושב קצר,
למשל בשנת בחירות. לא התייחסנו לזה פה.

היו"ר דוד ביטן:

אז זה יהיה באופן יחסי.

ארבל אסטרחן:

מה זה באופן יחסי?

היו"ר דוד ביטן:

אם המושב זה שנה - -

ארבל אסטרחן:

כן, מושב זה שנה.

היו"ר דוד ביטן:

אז אם זה חצי שנה יהיה חמש.

ארבל אסטרחן:

אם המושב כולל רק כנס אחד - -

איילת נחמיאס ורבין (המחנה הציוני):

רגע, רגע. ארבל, אין סיבה שזה יהיה באופן יחסי. הסכמנו לעשר הצעות למושב
שזה שני כנסים. אין סיבה שבשנה - -

היו"ר דוד ביטן:

למה לא?

איילת נחמיאס ורבין (המחנה הציוני):

עשר זה עשר. אם המושב התקצר מנסיבות שאינן תלויות באופוזיציה?

היו"ר דוד ביטן:

בחירות. אין נסיבות אחרות.

איילת נחמיאס ורבין (המחנה הציוני):

- - - הולכים לבחירות, אין סיבה שיהיה פחות מעשר.

היו"ר דוד ביטן:

אבל הם קובעים את המועדים. אז הם יקבעו לך את כל העשרה בארבעה חודשים.

איילת נחמיאס ורבין (המחנה הציוני):

אז יהיה עשרה בארבעה חודשים.

היו"ר דוד ביטן:

אז אמרנו באופן יחסי, מה לא בסדר?

איילת נחמיאס ורבין (המחנה הציוני):

אני לא חושבת שזה צריך להיות באופן יחסי.

מיכל רוזין (מרצ):

- - -

היו"ר דוד ביטן:

אני מוכן שיהיה לכם לא חצי-חצי, שיהיה לכם שבעה מתוך עשר.

מרב מיכאלי (המחנה הציוני):

זה לא "לכם", דוד.

היו"ר דוד ביטן:

זה לאופוזיציה.

מיכל רוזין (מרצ):

זה גם לכם.

היו"ר דוד ביטן:

מה נעשה, בבחירות נבוא לכאן כל שבוע?

איילת נחמיאס ורבין (המחנה הציוני):

כן, אם צריך.

קריאה:

- - - גם להם יש בחירות.

היו"ר דוד ביטן:

אבל יש להם עניין בבחירות להגיש כמה שיותר הצעות. זה נותן להם זמן נוסף.
נו, באמת.

מיקי רוזנטל (המחנה הציוני):

לממשלה יש כל כך הרבה כלים. למה אתם שוב מצמצמים - - -

מרב מיכאלי (המחנה הציוני):

עשרה במושב. נקודה.

איילת נחמיאס ורבין (המחנה הציוני):

אין סיבה להתפשר גם על זה, דוד.

מיקי רוזנטל (המחנה הציוני):

לחברי הכנסת יש כל כך מעט כלים. למה אתם מצמצמים?

היו"ר דוד ביטן:

הם לא מסכימים לכלום אז מה זה משנה באמת? אנחנו נחשוב על זה. מה הנושא הבא?

ארבל אסטרחן:

שעת שאלות זה בעמוד 4 – מה שכתוב למטה בפונט קטן זאת החלטה שהייתה של ועדת
הכנסת ב-2007. היא לא הוכנסה מעולם כסעיף בתקנון, פשוט שמתי אותה כדי לדעת
מה היה. אנחנו מסתכלים על הסעיף החדש המוצע 50א(א): "ועדת הכנסת תקבע לכל
מושב של הכנסת עשרה מועדים שיכול שיהיו בכל אחד מימי ישיבות הכנסת שבהם
יישאלו ראש הממשלה או שר אחר שאלות בידי חברי הכנסת על עניינים שבתחום
תפקידם וישיבו עליהן, הכול במסגרת זמן שלא תעלה על שעה". זה ייקרא שעת
שאלות. "ראש הממשלה או שר אחר לא יוזמנו לשעת שאלות יותר מפעם אחת במושב של
הכנסת".

(ב) "מסגרת הזמן לכל שאלה לא תעלה על שתי דקות ולכל תשובה – על שלוש דקות".

יוסף ג'בארין (הרשימה המשותפת):

מושב או כנס?

ארבל אסטרחן:

מושב. שנה שלמה.

מיכל רוזין (מרצ):

זה פשוט פרס לראש הממשלה. הוא צריך לבוא לכנסת פעם בשנה.

ארבל אסטרחן:

נכון. פעם בשנה לכל שר.

היו"ר דוד ביטן:

בינתיים הוא נמצא כל היום.

מיקי רוזנטל (המחנה הציוני):

וזה לא טוב לכנסת? זה מצוין לכנסת שהוא נמצא. אנחנו רוצים שהוא יהיה.

היו"ר דוד ביטן:

אין בעיה.

מיקי רוזנטל (המחנה הציוני):

אנחנו רוצים שהוא יהיה והשרים יהיו. זה בדיוק העניין.

יוסף ג'בארין (הרשימה המשותפת):

היום זה בכנס, לא במושב. רק שנבין, יש כאן הרעה או לא? נדמה לי שיש כאן
הרעה כי היום זה בממוצע בכנס, לא פעם במושב.

ארבל אסטרחן:

אבל היום ראש הממשלה לא חייב להגיע. פה מעוגנת החובה שאפשר לבקש גם את ראש
הממשלה. היום יושב-ראש הכנסת קובע מי השר שיוזמן, ופה האופוזיציה. תכף תראה
ב-(ד).

(ג). "יושב-ראש הישיבה יקבע את סדר השואלים, ובלבד שמספר השואלים מקרב חברי
סיעות האופוזיציה יהיה לכל הפחות שלושה רבעים מהשואלים; חבר הכנסת המבקש
לשאול יצביע ממקומו באולם המליאה, ויהיה רשאי לשאול פעם אחת בלבד".

אני לא בטוחה עד הסוף שהיושב-ראש יוכל לנהל את המספר הזה, אבל הרעיון הוא
שלאופוזיציה יהיו שלושה רבעים.

איילת נחמיאס ורבין (המחנה הציוני):

זאת אומרת שבשעת שאלות לחברי כנסת מהקואליציה יש רבע מהזמן.

היו"ר דוד ביטן:

כן. אייכלר ביקש.

איילת נחמיאס ורבין (המחנה הציוני):

אני שמחה להסכים עם הרב אייכלר, אבל זה רק מה שמוכיח - -

היו"ר דוד ביטן:

מה את רוצה, שרק האופוזיציה - -

איילת נחמיאס ורבין (המחנה הציוני):

אני אומרת ההיפך, אני מחזקת את זה. אני אומרת שכל הכלים האלה הם לא רק
לאופוזיציה.

היו"ר דוד ביטן:

ברור. חוץ מהנושא של האי אמון.

איילת נחמיאס ורבין (המחנה הציוני):

לא, גם האי אמון.

מיכל רוזין (מרצ):

- - - באי אמון.

היו"ר דוד ביטן:

למה? אבל נתנו לכם פה 75%, והיום אין לכם זכות להזמין - - -

מיכל רוזין (מרצ):

אתה מרוקן את הכנסת. תסתכל על הכנסת ועל השינויים שנעשו, איך הם השפיעו על
מליאת הכנסת ולא לטובה. אני מוכנה לתת לך את עבודת המאסטר שלי על חוק
הבחירה הישירה, איך היא פגעה במעמדה של הכנסת וגרמה לזילות הכנסת.

היו"ר דוד ביטן:

הבנו את המסר.

ארבל אסטרחן:

(ד) "סיעות האופוזיציה שמספר חבריהן מהווה רוב מקרב חברי האופוזיציה יודיעו
למזכיר הכנסת לפחות שבועיים לפני כל מועד שעת שאלות". שימו לב, ועדת הכנסת
קובעת את המועדים, ואז סיעות האופוזיציה מודיעות שבועיים מראש מיהו השר
שיוזמן לאותו מועד. "הודיעה הממשלה כי הזמן שהוזמן לא יוכל להשתתף במועד
שנקבע, תקבע ועדת הכנסת מועד חדש לא יאוחר משבועיים מהמועד המקורי, ודחייה
כאמור תיעשה פעם אחת בלבד לגבי אותו שר ולא תשנה את המועדים האחרים שנקבעו
לשעת שאלות".

(ה) "השיב שר בשעת שאלות כי עליו לקיים בירורים לפני מתן תשובה עניינית
יקבע יושב-ראש הכנסת בתיאום עם השר מועד למתן תשובות כאמור בתוך שבוע ממועד
שעת השאלות".

(ו) "על השאלות והתשובות יחולו הוראות סעיף 47 לתקנון" – זה אומר מתי יש
שאילתה פסולה וסירוב להשיב מטעמים של ביטחון המדינה וכולי.

מיכל רוזין (מרצ):

איך זה מסתדר מה ששאלתי בהתחלה עם הנושא של התקנון כמו שהוא היום שמאפשר
לסגן שר להשיב במקום שר? למה זה נוגד פה? זה יקרה גם פה.

ארבל אסטרחן:

לא, מה פתאום. פה האופוזיציה מודיעה מי השר, והשר עצמו יגיע. פה אין סגנים.

יוסף ג'בארין (הרשימה המשותפת):

רק צריך לחדד את זה, ארבל.

ארבל אסטרחן:

זה ברור, השר.

מיכל רוזין (מרצ):

גם בשאילתה רשום שהשר יענה, ויש סעיף שגם סגן שר יכול לענות.

ארבל אסטרחן:

נכון, יש סעיף.

מיכל רוזין (מרצ):

השאלה אם זה לא יחול גם פה.

ארבל אסטרחן:

לא, לא. אין שאלה. סגן שר לא במשחק הזה בכלל.

מיקי רוזנטל (המחנה הציוני):

עד שיבוא יושב-ראש ועדת הכנסת ויגיד, אני מפרש את החוק כמו שאני מבין אותו.
כמו שקרה עכשיו למרות מה שנאמר.

ארבל אסטרחן:

ראית את התוצאה. בתקנון בכלל כשסגני שרים יכולים לדבר הדבר כתוב במפורש.

אם השר אמר שהוא צריך לעשות בדיקות יקבעו מועד נוסף למתן תשובות לעניינים
שהוא בדק בתוך שבוע. אמרנו שיחולו על זה אותם כללים של שאילתה פסולה. וזה
יחול בתקופת כהונתה של הכנסת העשרים.

היו"ר דוד ביטן:

זה מצוין. נכון? גם לרוזנטל - - -

מיקי רוזנטל (המחנה הציוני):

אבל לא יכול לבוא במקום. אני אומר לך, אדוני, תשקול היטב את ההצעה.

מיכל רוזין (מרצ):

- - -

מיקי רוזנטל (המחנה הציוני):

אם מעמדה וקרנה של הכנסת חשוב לך בוא נוסיף את זה קודם ונראה איך זה עובד,
ואז נחליט אם אנחנו - - - את הדברים האחרים.

היו"ר דוד ביטן:

אם נעשה את זה לשנה זה מקובל עליכם?

מיכל רוזין (מרצ):

לא. אי אמון, לא.

היו"ר דוד ביטן:

גם לא? הוא אמר שנעשה - -

מיכל רוזין (מרצ):

הוא מדבר בשם המחנה הציוני.

מיקי רוזנטל (המחנה הציוני):

אני הצעתי משהו אחר. הצעתי לעשות את המוסד החדש לניסיון ולבדוק איך זה
עובד.

היו"ר דוד ביטן:

אם נעשה את זה לשנה, ונבדוק איך זה עובד - -

חמישה חודשים זה מעט זמן.

מיכל רוזין (מרצ):

זה לא מעט זמן. אתה תראה איך המליאה - - -

איילת נחמיאס ורבין (המחנה הציוני):

בוא נראה אם השרים מגיעים.

היו"ר דוד ביטן:

אני אגיד לכם למה צריך שנה. גם בשעת השאלות - - -

מיכל רוזין (מרצ):

זה לא משנה, יש בחירות. עזוב.

היו"ר דוד ביטן:

יכול להיות שכן ויכול להיות שלא. גם בשעת השאלות עוברים את כל השרים. אולי
הבחירות יהיו בכלל ב- 2019.

מיכל רוזין (מרצ):

עזוב אותך, אנחנו מכירים - - - ביבי הראשון שיפזר. זה לא רלוונטי. שנה
בכנסת זאת תקופה בלתי מוגבלת.

היו"ר דוד ביטן:

כל עוד יש תיקו בסקרים כמו היום לא יהיו שום בחירות. אין טעם בבחירות, ואז
נחזיק עד 2019. אתם רוצים בחירות? תגידו למינה צמח בידיעות שתעשה קצת
שינויים.

איילת נחמיאס ורבין (המחנה הציוני):

הנה, עכשיו היא מכניסה את הערבים.

מרב מיכאלי (המחנה הציוני):

רוברט רוצה להעלות נקודה חשובה.

רוברט אילטוב (ישראל ביתנו):

דיברנו עכשיו עם מרב, ויש לנו בעיה. בהצעות אי אמון אני חייב לתאם את
המועד - -

היו"ר דוד ביטן:

רק את המועד. ואז חובה שיהיה רוב.

רוברט אילטוב (ישראל ביתנו):

ואם אני לא יכול לתאם את המועד הזה?

היו"ר דוד ביטן:

אז מה הבעיה? אז הם קובעים מועדים ואתה מגיש אי אמון במועד הזה.

רוברט אילטוב (ישראל ביתנו):

אז אני לא יכול להגיש אי אמון.

ארבל אסטרחן:

אתה הגשת – זה יעלה במועד שהרוב רצה.

רוברט אילטוב (ישראל ביתנו):

בגלל המועד או בגלל דברים אחרים אני לא יכול להצביע עם כל האופוזיציה כי
אני ימין והם שמאל.

מיכל רוזין (מרצ):

נכון, צודק.

רוברט אילטוב (ישראל ביתנו):

ואני בעצם נפגע.

היו"ר דוד ביטן:

למה אתה לא יכול להגיש? אתה מגיש הצעת אי אמון בנושא שאתה רוצה.

שולי מועלם-רפאלי (הבית היהודי):

אבל אם - - - תומכים בו אז הוא לא יכול.

מרב מיכאלי (המחנה הציוני):

יש פה בעיה אמתית.

היו"ר דוד ביטן:

יש פה בעיה אחת שלא שמנו לב אליה – מה קורה במצב שהרוב באופוזיציה לא רוצים
להגיש הצעות אי אמון. אז אי אפשר להגיש הצעות אי אמון. זאת אומרת אנחנו
צריכים להוסיף סעיף שלפיו אם לא הוגש בתוך חודש אז גם מיעוט יכול להגיש.

ארבל אסטרחן:

בחודש מסוים או כמו שאמרת קודם, שלושים יום מהיום שהם הגישו? בחודש מסוים.

היו"ר דוד ביטן:

במצב שהם לא רוצים להגיש אי אמון בממשלה.

ארבל אסטרחן:

אם בחודש מסוים לא ביקשו רוב סיעות האופוזיציה אז כל סיעת אופוזיציה תוכל.

רוברט אילטוב (ישראל ביתנו):

לא שלושים יום – חמישה עשר יום.

היו"ר דוד ביטן:

לא, שלושים כי זה עשר הצעות לשנה.

מיכל רוזין (מרצ):

אבל אז זה לא רלוונטי. אז הוא ממילא יכול לחכות למועד.

היו"ר דוד ביטן:

בסדר. מה שאמרת – אמרתי - - -

מיכל רוזין (מרצ):

- - -

ארבל אסטרחן:

אם בפברואר לא ביקשו אז במרס יכולה גם סיעה אחרת?

רוברט אילטוב (ישראל ביתנו):

המכסה נשארת לאותן הסיעות אותה מכסה?

היו"ר דוד ביטן:

לא, עשר הצעות, אבל זה לא מונע ממך את המכסה שאתה יכול להצהיר על הצעת חוק
כהצעת אי אמון. עדיין זה נשאר. זה לא ממש עשר. יכולים להגיש גם עשרים או
שלושים. אתה יכול להגיד, למשל, שעל חוק המישוש אתה רוצה להגיש הצעת אי
אמון. לסיעה גדולה בלי הגבלה באמת. אני לא רציתי שיהיה מותר מעבר לעשר
הצעות. רציתי להגביל את זה לעוד חמש הצעות, אבל מרב התעקשה וויתרנו לה.

רוברט אילטוב (ישראל ביתנו):

מה הסיכום הסופי?

היו"ר דוד ביטן:

קיבלנו את העמדה של האופוזיציה בעניין הזה. זה לא ממש עשר.

ארבל אסטרחן:

אפשר להפוך כל הצבעה לאי אמון?

יוסף ג'בארין (הרשימה המשותפת):

כל הצבעה זה לא מעשי. מי משתמש בזה? השתמשנו בזה פעם?

מיקי רוזנטל (המחנה הציוני):

משתמשים בזה אבל - - - ביבי משתמש בזה הרבה.

רוברט אילטוב (ישראל ביתנו):

מה הוחלט לגבי הבקשה שלי?

ארבל אסטרחן:

אם במשך חודש רוב סיעות האופוזיציה לא ביקשו אי אמון - -

היו"ר דוד ביטן:

אם יש תאריך אתה מתביית על התאריך.

רוברט אילטוב (ישראל ביתנו):

לא, לגבי תיאום.

היו"ר דוד ביטן:

לא, אי אפשר. חייבים לתת רוב. אין דרך.

רוברט אילטוב (ישראל ביתנו):

אבל אני לא יכול.

היו"ר דוד ביטן:

מה אתה רוצה, שאם אין תיאום לא יהיה בכלל?

ארבל אסטרחן:

אם הם קבעו מועד הנושא של יתוסף.

רוברט אילטוב (ישראל ביתנו):

אפשר לדבר?

היו"ר דוד ביטן:

כן.

רוברט אילטוב (ישראל ביתנו):

בתחילת הקדנציה הזאת היה אירוע שלא תיאמו אתנו את סוגיית חלוקת הוועדות כי
היה להם רוב בין קואליציה לאופוזיציה, ואני נשארתי בלי ועדות. אז הם לא
מתאמים אתי, מה אני עושה?

היו"ר דוד ביטן:

אני אסביר לך מה ההבדל. הוועדות זה דבר אחד – אם לא תיאמו אתך נפגעת, וכאן
אתה לא נפגע בכלום.

רוברט אילטוב (ישראל ביתנו):

שמאל החליט לפגוע בימין בתוך האופוזיציה - -

היו"ר דוד ביטן:

תן לי לענות. הם רק קובעים את המועד. במועד ההוא גם אתה יכול להגיש הצעת אי
אמון, אין בעיה.

מיכל רוזין (מרצ):

אבל הוא צריך לחכות עכשיו שלושים יום כי אנחנו לא רוצים, ואחרי שבוע יש לו
משהו בוער שהוא רוצה להעלות.

היו"ר דוד ביטן:

מה לעשות? זה ה - - -

איילת נחמיאס ורבין (המחנה הציוני):

- - -

היו"ר דוד ביטן:

אז תשכנעו זה את זה.

סיימנו להסביר. מה אתם רוצים – לדחות או לא לדחות?

יוסף ג'בארין (הרשימה המשותפת):

כן, לדחות לפחות בשבוע. שלוש סיעות באופוזיציה מבקשות.

היו"ר דוד ביטן:

אני מצהיר לפרוטוקול שנותנים דחייה של שבוע. אחרי שבוע הקואליציה לא מחויבת
להצעה, ויכול להיות שתעביר - -

מיכל רוזין (מרצ):

אין דבר כזה בוועדת הכנסת.

היו"ר דוד ביטן:

רגע. עם כל הכבוד, גם לי יש מה להגיד. הקואליציה לא מחויבת להצעה הזאת,
ויכול להיות שהיא תעביר את ההצעה הזאת כפי שהיא בלי הסכמת האופוזיציה.

איילת נחמיאס ורבין (המחנה הציוני):

אני חושבת שאדוני צריך להיות מוכן לכותרות "הקואליציה מסרסת את האופוזיציה
בכיפופי ידיים".

היו"ר דוד ביטן:

אנחנו ישבנו עם מרב הרבה זמן על העניין הזה - -

קריאות:

- - -

היו"ר דוד ביטן:

עם כל הכבוד אתם לא תגידו לי מה להגיד.

איילת נחמיאס ורבין (המחנה הציוני):

עלו פה עוד - - -

היו"ר דוד ביטן:

אני אומר מה העמדה שלנו. העמדה שלנו פשוטה. אנחנו מכבדים את הישיבה הזאת
ואת ההסכמות בינינו, אבל אם בעוד שבוע תגידו לי "לא" אני אומר שאנחנו לא
מחויבים לשום דבר ונעשה מה שאנחנו מבינים, כולל להעביר את ההצעה כפי שהיא.

איילת נחמיאס ורבין (המחנה הציוני):

אולי נביא עוד פתרונות?

מיכל רוזין (מרצ):

- - -

היו"ר דוד ביטן:

ואני גם אומר שתיקונים לא יהיו מעבר למה שתיקנו.

איילת נחמיאס ורבין (המחנה הציוני):

למה?

היו"ר דוד ביטן:

מכיוון שהרבה מאוד תיקונים שביקשה מרב – והיא עדה פה.

מיכל רוזין (מרצ):

- - -

היו"ר דוד ביטן:

אני נכנסתי לתמונה לפני כמה ימים, ורוב התיקונים בנוסח שהיא ביקשה היא
קיבלה. אני אומר משהו לא נכון, מרב?

מרב מיכאלי (המחנה הציוני):

חד משמעית. הכול לפי - -

היו"ר דוד ביטן:

בישיבה הבאה נבוא רק להצבעה, לא לדיון. דנו פה מספיק היום.

רועי פולקמן (כולנו):

למעט תיקונים - - -

היו"ר דוד ביטן:

לא יהיו תיקונים.

איילת נחמיאס ורבין (המחנה הציוני):

אז בשביל מה עוד שבוע?

היו"ר דוד ביטן:

יש תיקונים שהסכמנו עליהם. עכשיו מרב תבוא ותגיד, שמרצ מבקשת ככה וככה –
אין דבר כזה. מה שהסכמנו הסכמנו.

קריאות:

- - -

מיכל רוזין (מרצ):

יש פה שלוש סיעות אופוזיציה שאומרות לך שהן לא מסכימות. אז אתה עושה את זה
על ראשן.

היו"ר דוד ביטן:

מה לעשות שכל סיעות האופוזיציה לא שווים את המחנה הציוני עם עשרים וארבעה
מנדטים? מה אני יכול לעשות?

מיכל רוזין (מרצ):

ועדיין תיקוני התקנון בכנסת - - -

היו"ר דוד ביטן:

ביחד אולי אתם שווים. אז זאת ההחלטה של המחנה הציוני.

איילת נחמיאס ורבין (המחנה הציוני):

אבל הכנסת לא מתנהלת בדורסנות.

היו"ר דוד ביטן:

זאת לא דורסנות. אני אומר שאנחנו לא מחויבים, מה הבעיה? אתם לא מחויבים, אז
אם תתנו לי תשובה שלילית מה התוצאה של זה? שאתם לא מוכנים לזה. אז גם אנחנו
לא מחויבים. מה הבעיה? מה אמרתי? אבל אולי נתאהב בדבר הזה, ונאשר אותו בכל
מקרה.

איילת נחמיאס ורבין (המחנה הציוני):

אבל בהתנהלות היומיומית - -

היו"ר דוד ביטן:

מה אני אמרתי לא בסדר? אם אתם נותנים לי תשובה שלילית זאת אומרת אתם לא
מחויבים לזה. אז ההסכמה היא בין שניים.

איילת נחמיאס ורבין (המחנה הציוני):

יש לי פחות בעיה עם זה. יש לי יותר בעיה עם העובדה שאתה אומר שבשום פנים
ואופן אם נצליח לשכנע את סיעות האופוזיציה האחרות במקרה כפוף לתיקון מסוים,
לא להביא בפניך?

היו"ר דוד ביטן:

להביא אתם יכולים תמיד. היחידה שיכולה להביא לי תיקונים זאת מרב.

איילת נחמיאס ורבין (המחנה הציוני):

אני מקבלת את זה. אין בעיה.

מרב מיכאלי (המחנה הציוני):

אנחנו נשב ונראה אם אפשר בכל זאת להגיע להסכמה מחודשת באופוזיציה.

איילת נחמיאס ורבין (המחנה הציוני):

אל תפסול מראש את ההבנות שאולי נצליח להגיע אליהן.

5. בקשת הממשלה להקדמת הדיון בהצעת חוק למניעת הסתננות (עבירות ושיפוט)
(תיקון מס' 5 והוראת שעה), התשע"ו-2016 לפני קריאה ראשונה

היו"ר דוד ביטן:

אני עובר לבקשת הממשלה להקדמת הדיון בהצעת חוק למניעת הסתננות (עבירות
ושיפוט) (תיקון מס' 5 והוראת שעה), התשע"ו-2016 לפני קריאה ראשונה.

איילת נחמיאס ורבין (המחנה הציוני):

אני נרשמת לזכות דיבור.

היו"ר דוד ביטן:

אני רק רוצה לומר לכם דבר אחד. בקריאה הראשונה אנחנו בדרך כלל הולכים לקראת
הממשלה. בקריאה שנייה ושלישית אנחנו פחות. יש לי הרבה בקשות שמוגשות, ואני
לא מאשר אותן. למשל, היום הוגשה בקשה לגבי חוק המישוש. לאחר שביררתי והבנתי
שזה היה בוועדת חוקה במשך שלושה חודשים סירבתי. אז זה לא יעלה היום. אבל
לגבי קריאה ראשונה – זה להתניע תהליך. מה הבעיה עם זה? מה לא בסדר עם זה?

משרד הפנים, תסביר לנו מה הדחיפות בעניין הזה כרגע.

דניאל סלומון:

אנחנו מדברים על התיקון לחוק למניעת הסתננות שעוסק, בין היתר, בקיומו של
מרכז השהייה בחולות, ובג"ץ נדרש לאחרונה בנושא הזה ב-11 באוגוסט, והכשיר
אמנם את החוק אבל פסל אותו חלק שנגע אך ורק למשך השהייה שמסתנן יכול לשהות
במרכז השהייה בחולות. החוק דיבר על מקסימום של עשרים חודשים, ובית המשפט
קבע שזאת תקופה ממושכת מדי.

היו"ר דוד ביטן:

אולי זה לפי הוראת בית המשפט. כמה זמן בית המשפט נתן לנו לתקן את זה?

דניאל סלומון:

שישה חודשים. אם עד 11 בפברואר החוק לא מתוקן חולות ייסגר.

היו"ר דוד ביטן:

אז יש סיבה לאשר. באמת הפעם יש.

איילת נחמיאס ורבין (המחנה הציוני):

מעבירים חוק מסובך אז - -

מרב מיכאלי (המחנה הציוני):

אם זה עד 11 בפברואר למה צריך פטור, אדוני? יש מספיק זמן.

היו"ר דוד ביטן:

אנחנו צריכים להתניע את התהליך. אנחנו כבר בסוף ינואר, ומדובר על 11
בפברואר. רבותי, אם אני אדחה את זה בשבוע אז ידונו בוועדה ביום אחד בחוק
הזה? מן הראוי לאור החלטת בית המשפט להסכים לזה בהסכמה.

מרב מיכאלי (המחנה הציוני):

אז היו צריכים להביא את זה לפני שבוע. כל פעם מחדש אותו דבר.

היו"ר דוד ביטן:

בסדר, לוקח להם זמן. מה אני אעשה, הביאו לי את זה עכשיו. אז מה אתם אומרים,
אופוזיציה?

מרב מיכאלי (המחנה הציוני):

אנחנו מתנגדים.

היו"ר דוד ביטן:

אז אולי תימנעו. אתם מתנגדים לתוכן, אתם לא מתנגדים - -

מרב מיכאלי (המחנה הציוני):

לא, אנחנו מתנגדים לפטור. אנחנו מתנגדים לכל השיטה הזאת שהממשלה מרשה לעצמה
להתנהג איך שהיא רוצה, להביא מתי שהיא רוצה, וסומכת על זה שאנחנו ניתן להם
פטור.

היו"ר דוד ביטן:

לדעתי, הפעם יש עילה ועניין לדבר הזה. אם 11 בפברואר זה המועד האחרון,
ואנחנו עכשיו ב-25 בינואר, אנחנו לא יכולים לדחות את זה ל-2 בחודש. מה הם
רוצים שביום אחד ידונו? ואז מה תגידו? הדיון בוועדה מהיר מדי.

איילת נחמיאס ורבין (המחנה הציוני):

נדמה לי שהערת ב-29 בדצמבר שלא מקובל עליך שמביאים חוק שמסתיים ב-31
בדצמבר.

היו"ר דוד ביטן:

אמרתי.

איילת נחמיאס ורבין (המחנה הציוני):

עם כל הכבוד הם הצליחו להקדים בחמישה ימים.

היו"ר דוד ביטן:

משרד הפנים ומשרד המשפטים, לא היה קורה לכם כלום אם הייתם מביאים את זה
אחרי - - -

איילת נחמיאס ורבין (המחנה הציוני):

למיטב ידיעתי, ראש הממשלה גם בכהונתנו כשר הפנים - - -

היו"ר דוד ביטן:

רבותי, מי בעד לתת פטור מחובת הנחה לאור הנסיבות המיוחדות?

איילת נחמיאס ורבין (המחנה הציוני):

לתשומת לבך, לא קיבלתי את זכות הדיבור שלי הפעם.

היו"ר דוד ביטן:

אני יודע, שמתי לב. למרות שאמרת קריאות ביניים.

איילת נחמיאס ורבין (המחנה הציוני):

לא, לא דיברתי.

הצבעה

בעד ההצעה לפטור מחובת הנחה – רוב

נגד – 3

נמנעים – אין

ההצעה לפטור מחובת הנחה התקבלה.

היו"ר דוד ביטן:

בעד - רוב, נגד - 3, אין נמנעים. פטור מחובת הנחה התקבל.

אני גם רוצה להצהיר כאן שאני אמרתי שאני לא אתן למשרד הביטחון ולמשרד
לביטחון פנים פטור מחובת הנחה לאור מה שהיה, אבל קיבלתי מכתב מהמשרד
לביטחון הפנים שהם הופיעו לפנינו, והם אמרו שמי שהפר את ההסדר זה משרד
הביטחון. לכן מה שאמרתי יחול רק על משרד הביטחון ולא על המשרד לביטחון
הפנים. העברנו לכם את התוכן של המכתב.

6. מימון יועצים פרלמנטריים של יושב-ראש ועדה בעת סיור הוועדה –

על-פי בקשת חבר הכנסת דוד אמסלם.

היו"ר דוד ביטן:

אני עובר לסעיף הבא. מימון יועצים פרלמנטריים של יושב-ראש ועדה בעת סיור
הוועדה –על-פי בקשת חבר הכנסת דוד אמסלם. תסביר את הבקשה, בבקשה.

דוד אמסלם (יו"ר ועדת הפנים והגנת הסביבה):

צהריים טובים. אני נוהג להוציא את הוועדה אחת לתקופה לסיורים בארץ ולמפגשים
עם ראשי ערים וכולי. קיבלתי פנייה מראש עיריית אילת, וקבענו סיור שיתקיים
בעוד שבוע. הוועדה תרד לאילת, ותקיים שם דיון. דרך אגב, כשאנחנו מגיעים
אנחנו עושים דיון במקום, כלומר הוועדה מעתיקה את עצמה מפה לשם. אז צוות
הוועדה מגיע, הרמקולים, הפרוטוקולים.

היו"ר דוד ביטן:

חברי כנסת מגיעים?

דוד אמסלם (יו"ר ועדת הפנים והגנת הסביבה):

כן, כן. כאילו עשינו דיון פה. הרעיון הוא גם לחבר את הפריפריות לכנסת ולחבר
את הכנסת לאנשים.

הביקור הוא יומיים. אנחנו מגיעים ביום רביעי, וביום חמישי בבוקר אנחנו
מקיימים את הדיון. על הדרך אנחנו עושים סיור גם בעברונה וגם בגבול ירדן.
ביקשתי לעשות את ההזמנה. חברי הכנסת נרשמו, והזמינו לעצמם חדר. הסתבר
שהעוזרים שלהם לא באים. סיפרתי למנכ"ל הכנסת שיום אחד העוזרים שלי לא באים,
והסדרן נאלץ לתת לו את הטלפון שלי כאן כשאני מנהל את הוועדה. לכן חשבתי שזה
לא נכון. אני נמצא פה עשרה חודשים. אני בא מהתחום המוניציפלי. כל מנהל
מחלקה בעירייה היה יוצא עם העוזרים שלו. אני מרגיש כאן כאילו אנחנו מנהלים
כאן איזושהי חנות מכולת. כל פעם על עוגייה צריך לעשות פה רעש. אני לא מבין
מה קורה פה בכלל. רבותי, אני הולך לאילת עם העוזר שלי ועם הדובר שלי. למה?
ככה. אני לא הולך עם עצמי.

מרב מיכאלי (המחנה הציוני):

אתה וכל חבר כנסת אחר וכל חברת כנסת אחרת.

דוד אמסלם (יו"ר ועדת הפנים והגנת הסביבה):

כן. כיושב-ראש הוועדה גם קשה לי כי אני לא יכול לעצור את הדיון. כל חבר
כנסת שמגיע קם, יוצא והולך – אני לא מסוגל.

היו"ר דוד ביטן:

מה הבקשה? שכל חבר כנסת - - -

דוד אמסלם (הליכוד):

חבר כנסת, לדעתי, צריך לקחת עוזר אחד. אני צריך גם לדברר את כל הנושא של
הוועדה אז אני גם לוקח את הדובר שלי. זה נשמע לי מאוד סביר ומאוד הגיוני.
אנחנו לא מפעל לגרעינים בעזריקם. אני הייתי בטוח שהכנסת ככה. אני המום. כמה
זה קורה? פעם בשנתיים? אני חשבתי שזה מוסדר. לא האמנתי שיתקיים פה דיון על
הנושא הזה. אז פעם בשנתיים יוצאת ועדה לאילת. הרי אם אני נוסע לחיפה אני
חוזר באותו יום. המקום היחיד בארץ שלא, זה אילת. אז בשביל זה צריך דיון?
חשבתי שזה ברור.

היו"ר דוד ביטן:

זה רק אילת. לא מדובר פה על משהו מיוחד.

דוד אמסלם (יו"ר ועדת הפנים והגנת הסביבה):

אז פה הכול זה דרך כל מיני גורמים. לפעמים אני מרגיש פה סוג של השפלה.
אנחנו חברי כנסת, אנחנו מייצגים את הכנסת. כל ראש עיר שמגיע לוועדה שלי
מגיע עם עשרה עוזרים. על כל בקבוק שתייה אני צריך לבוא לפה? מה זה?

היו"ר דוד ביטן:

המנכ"ל, בבקשה.

מנכ"ל הכנסת רונן פלוט:

שלום לכולם. זה נכון שחבר הכנסת דוד אמסלם פנה אלי. מה שהוא מסביר זה נכון.
הוא צריך את העוזרים הפרלמנטריים שיעזרו לו, ואני בטוח שהוא מבקש לאשר לו
לקחת עוזרים פרלמנטריים כדי שיעבדו יחד אתו בוועדה. אלא מה, עוזר פרלמנטרי
הוא לא עובד הכנסת. חד וחלק. אין שום יכולת של הכנסת לממן עוזר פרלמנטרי
בנסיעה. הוועדה הזאת גם לא יכולה לדון על הנושא הזה. מי שדן בנושא הזה זאת
הוועדה הציבורית שמטפלת בתנאי השכר של חברי הכנסת.

היו"ר דוד ביטן:

למה נקבע בעבר שעוזר פרלמנטרי הוא לא עובד כנסת?

מרב מיכאלי (המחנה הציוני):

הכנסת משלמת את שכרו למרות שהוא לא עובד כנסת, אז איזה היגיון אומר שדווקא
את הנסיעה הזאת הוא יוכל לממן?

מנכ"ל הכנסת רונן פלוט:

אם חבר כנסת דוד אמסלם יביא הצעה שהכנסת תקלוט עוד שלוש מאות משרות נדון על
זה.

היו"ר דוד ביטן:

אני שואל, מה הרעיון. ראש המטה של היושב-ראש עובד בכנסת.

דוד אמסלם (יו"ר ועדת הפנים והגנת הסביבה):

בכנסת יש אלף עובדים. למה שלוש מאות העובדים האלה הם הבעיה של הכנסת?

מנכ"ל הכנסת רונן פלוט:

בכנסת יש שש מאות עובדים. מה שאתה מציע בלתי אפשרי לעשות.

דוד אמסלם (יו"ר ועדת הפנים והגנת הסביבה):

למה?

מנכ"ל הכנסת רונן פלוט:

אני אסביר. מי שקולט את העוזר הפרלמנטרי זה אתה, מי שמפטר אותו זה עתה.
במקרה אחר יהיה פה פול של חברי כנסת, ואתה לא תחליט מי העוזר שלך. הוא יהיה
עובד מדינה.

דוד אמסלם (יו"ר ועדת הפנים והגנת הסביבה):

יושב-ראש הכנסת, יש לו עוזרים?

מנכ"ל הכנסת רונן פלוט:

תסלח לי.

היו"ר דוד ביטן:

לא, הוא מינוי אישי.

מרב מיכאלי (המחנה הציוני):

אדוני, עם כל הכבוד, כמו יועצי שרים. יועצי שרים הם מינוי משרת אמון, ובכל
זאת הם עובדים של הממשלה. אבל הם לא נהנים מקביעות ומההגנות האלה. אני לא
מבינה למה יועצי חברי כנסת לא צריכים להיות אותו דבר, וגם לא צריך מכרז. זה
אותו דבר בדיוק.

ארבל אסטרחן:

הם צריכים להיות במשרד כל יום.

מנכ"ל הכנסת רונן פלוט:

הם צריכים להחתים כרטיס כל בוקר – גם בפגרה. זה החוק. אתם רוצים לבטל את כל
החוקים? אני מציע שוועדת הכנסת תמציא חוקים חדשים. בבקשה. הכול אפשר פה. גם
תבנו שמונה בניינים חדשים ויהיה מקום; גם תבנו חניון חדש – גם יהיה מקום.
די, יש גבול לכל דבר. אתם פורצים את כל הגבולות.

שולי מועלם-רפאלי (הבית היהודי):

בעבר מי שלא רצה להיות עובד כנסת זה העוזרים.

היו"ר דוד ביטן:

זה פשוט בלתי אפשרי. האם ועדת הכנסת תיתן לכם תקציב לבנות פנימיות? אז
הנה - - - מה הבעיה? כרגע אין תקציב.

דוד אמסלם (יו"ר ועדת הפנים והגנת הסביבה):

רונן, למה אתה כועס? זאת שאלה עקרונית.

מרב מיכאלי (המחנה הציוני):

וזה בטח לא נגדך, רונן. להפך, אנחנו מעריצות ומעריצים את המאמצים שעושה ואת
התנאים.

דוד אמסלם (יו"ר ועדת הפנים והגנת הסביבה):

יש משרות אמון במדינת ישראל. במשרות האמון האלה יש חובות, כמו שאמרה מרב.
יועץ שר נחשב לעובד מדינה? בוודאי. הוא הולך עם השר. הוא מחתים כל בוקר
כרטיס? לא.

מנכ"ל הכנסת רונן פלוט:

מה זה לא? מה זה לא?

דוד אמסלם (יו"ר ועדת הפנים והגנת הסביבה):

אם השר נמצא - -

היו"ר דוד ביטן:

ההבדל הוא באמת רק החתמת כרטיס.

דוד אמסלם (יו"ר ועדת הפנים והגנת הסביבה):

אנחנו יכולים להחריג אותו.

היו"ר דוד ביטן:

זאת לא הבעיה.

דוד אמסלם (יו"ר ועדת הפנים והגנת הסביבה):

זאת לא הבעיה, אבל אני רוצה - - - אנחנו נייצר - - - מה זה משנה?

היו"ר דוד ביטן:

זה לא נושא הדיון.

דוד אמסלם (יו"ר ועדת הפנים והגנת הסביבה):

אני מדבר כרגע על המלון.

מנכ"ל הכנסת רונן פלוט:

דיברתי עם איל ינון, היועץ המשפטי של הכנסת. עמדתו חד משמעית שלא. אולי גם
הוא לא קובע? הבעתי את עמדתו, והוא אמר לי לא. אז, בבקשה, היועצת המשפטית
שלו.

היו"ר דוד ביטן:

היא אמרה לי מה שהיא אמרה. אני לא מסכים איתה. קודם כול נושא הדיון עכשיו
הוא לא להפוך את העוזרים הפרלמנטריים לעובדי הכנסת. יש לזה השלכות לכאן
ולכאן. רוב המינוסים אני יכול לעשות בתיקון חוק, ולהגיד שהם לא חלים, כמו
למשל, פעילות פוליטית וכולי. אבל אני לא נכנס לזה כרגע, אלא אני אומר
שההכלאה הזאת של עובד של חבר כנסת ומקבל משכורת מהכנסת היא הכלאה שלא קיימת
בשום מקום במדינה. אין דבר כזה. לכן לאור העובדה שהם מקבלים משכורת מכנסת
אפשר להתגמש עם העניין הזה שאם הוועדה יוצאת הם חלק מצוות הוועדה. אין שום
בעיה עם זה כי הם מקבלים משכורת מהכנסת.

ארבל אסטרחן:

אם יורשה לי, יש בעיה.

היו"ר דוד ביטן:

אוקיי, אני אומר את דעתי.

זה גם מקרים מאוד חריגים, אז אני לא רואה בזה בעיה רצינית.

רועי פולקמן (כולנו):

זה רק יו"ר במקרה הזה.

היו"ר דוד ביטן:

זה רק יו"ר.

מרב מיכאלי (המחנה הציוני):

זה לא רק יו"ר. היושב-ראש מקבל שניים, אבל כל חברות וחברי הכנסת - -

שולי מועלם-רפאלי (הבית היהודי):

לא, תקשיבו, חברים - -

קריאות:

- - -

רועי פולקמן (כולנו):

הייתי בכנס באילת. טסתי בעשר בבוקר, חזרתי בחמש אחר-הצהריים. הוא יושב-ראש
ועדה, אני מבין.

שולי מועלם-רפאלי (הבית היהודי):

אני ממש לא מסכימה איתך, מרב.

היו"ר דוד ביטן:

אני רוצה שתסבירי לי מה העיקרון. איך עברתם את המכשול המשפטי שעובד של חבר
הכנסת מקבל משכורת מהכנסת? אם זה עבר אז הוא גם יכול לצאת במסגרת הוועדה.
אני לא רואה שום בעיה עם זה.

ארבל אסטרחן:

השאלה האם העוזרים הפרלמנטריים יהיו עובדי הכנסת או עובדי חברי הכנסת זאת
שאלה שנדונה בעבר פעמים רבות, ומדי פעם שבה ועולה. כמובן, כמו שאומר
היושב-ראש אפשר לתקן את זה בחוק בשתי דקות. עד היום כל הצדדים המעורבים
סברו שנכון שהעוזרים לא יהיו עובדי הכנסת כי לכנסת אין בעצם שום שליטה
עליהם. היא לא בוחרת אותם, לא מפטרת אותם ולא אומרת להם מה לעשות ואיפה
לעשות. חבר כנסת יכול להגיד לעוזר שלו שהוא רוצה שהוא יסתובב בארץ ויעשה לו
פעילות פוליטית, והכנסת לא יודעת מזה.

היו"ר דוד ביטן:

לא, מדובר על היציאה של הוועדה.

ארבל אסטרחן:

לגבי היציאה של הוועדה. כל תנאיהם של העוזרים הפרלמנטריים מוסדרים בהחלטה
של ועדת הכנסת, לפי המלצה של הוועדה הציבורית. פה מדובר על שינוי, על דבר
שלא קיים היום בהחלטה, וגם נדרשת שאלה.

היו"ר דוד ביטן:

ארבל, זה לא תנאים של העוזרים. זה חלק מהעבודה של הוועדה. הוועדה יוצאת.

ארבל אסטרחן:

מי מחליט? האם רק ליושב-ראש הוועדה? האם לכל חברי הוועדה? אולי דווקא
יושב-ראש הוועדה צריך פחות עוזרים מחברים אחרים כי יש לו מנהל ועדה ודובר
ועדה לצדו? אז אולי דווקא החברים האחרים צריכים שיעזרו להם יותר? למה שני
עוזרים? למה לא ארבעה עוזרים? צריכה להתקבל פה החלטה מושכלת.

היו"ר דוד ביטן:

תתקבל. השאלה שלנו כרגע, איך אנחנו מתגברים על הטענה של המנכ"ל. הוא אומר
שמכיוון שהם לא עובדים של הכנסת אז אי אפשר. אבל הם מקבלים משכורת מהכנסת.
לכן יש פה יצור כלאיים שאין אותו בשום מקום בארץ. לכן הטענה שהם לא עובדים
של הכנסת, ולכן הם לא יכולים לצאת עם היושב-ראש במימון של הכנסת לישיבת
ועדה באילת, נראית לי מאוד מוזר.

ארבל אסטרחן:

יש לי שתי דרכים לעשות את זה: או במימון הכנסת בפרוצדורה של ועדה ציבורית
והחלטה של ועדת הכנסת, ויש גם דרך לאפשר מימון כזה מתקציב הקשר עם הציבור,
ובלבד שגם פה נדרשת הוועדה הציבורית, אבל לא עם כל הפרוצדורה. חשב הכנסת
יכול באישור הוועדה הציבורית לקבוע אלו דברים ניתן לממן מתקציב הקשר עם
הציבור.

מנכ"ל הכנסת רונן פלוט:

חשב הכנסת אישר שעוזר אחד ייצא.

ארבל אסטרחן:

ליושב-ראש הוועדה.

מנכ"ל הכנסת רונן פלוט:

אז איפה הבעיה? למה אחד? למה שניים?

דוד אמסלם (יו"ר ועדת הפנים והגנת הסביבה):

אני הסברתי. אני צריך עוזר ואת הדובר שלי.

מנכ"ל הכנסת רונן פלוט:

אין דבר כזה, דובר.

שולי מועלם-רפאלי (הבית היהודי):

יש דובר לוועדה.

מנכ"ל הכנסת רונן פלוט:

דובר שהוא עוזר? אין דבר כזה.

דוד אמסלם (יו"ר ועדת הפנים והגנת הסביבה):

הדובר שלי.

שולי מועלם-רפאלי (הבית היהודי):

אין מושג כזה. העוזרים שלנו קרויים כולם "עוזרים".

דוד אמסלם (יו"ר ועדת הפנים והגנת הסביבה):

הבנתי. את שואלת מה אני צריך. אני שואל דבר מאוד פשוט. אין מנכ"ל שנוסע בלי
עוזר שלו. אני בא מהתחום המוניציפלי. רק חבר כנסת נוסע לבד. יושב-ראש הכנסת
נוסע לבד?

מנכ"ל הכנסת רונן פלוט:

העוזר שלו הוא עובד כנסת.

דוד אמסלם (יו"ר ועדת הפנים והגנת הסביבה):

העוזרים שלו עובדי כנסת? אז נעשה את כולם עובדי כנסת.

מנכ"ל הכנסת רונן פלוט:

בבקשה.

דוד אמסלם (יו"ר ועדת הפנים והגנת הסביבה):

אז עכשיו אתם באים לפרוצדורה או למהות?

מנכ"ל הכנסת רונן פלוט:

אף אחד לא מתנגד שנעשה את זה.

דוד אמסלם (יו"ר ועדת הפנים והגנת הסביבה):

אני שומע שמתנגדים.

היו"ר דוד ביטן:

כשיושב-ראש עוזב כולם עוזבים אתו. אין שום בעיה.

ארבל אסטרחן:

רק העוזר הרביעי עוזב.

היו"ר דוד ביטן:

כולם עוזבים.

ארבל אסטרחן:

- - -

היו"ר דוד ביטן:

לא, אני מדבר על יושב-ראש הכנסת, לא יושב-ראש ועדה.

מרב מיכאלי (המחנה הציוני):

אני מבינה שיושב-ראש הוועדה צריך גם את דובר הוועדה כדי לדברר את הוועדה -
-

היו"ר דוד ביטן:

דובר היושב-ראש.

חשב הכנסת חיים אבידור:

יוצא איתם דובר הוועדה.

מנכ"ל הכנסת רונן פלוט:

יוצא איתו דובר הוועדה ומנהל הוועדה וכל מי שעובד בוועדה. ריבונו של עולם.

מרב מיכאלי (המחנה הציוני):

אדוני היושב-ראש, אפשר דיבור לפרוטוקול?

היו"ר דוד ביטן:

בבקשה.

מרב מיכאלי (המחנה הציוני):

צר לי שחלק מחברי מתרעמים על הרעיון שחבר או חברת כנסת שיוצאת לסיור תצטרך
את היועצת שלה איתה. אני לא מבינה איך אתם חושבים שאנחנו עושים את העבודה
שלנו. את צריכה את היועצת שלך גם בגלל הידע שיש לה ואין לך; ושנית, את
צריכה שהיועץ או היועצת הרלוונטיים יראו בעצמם את הדברים כי אחר כך את
חוזרת, ואת רוצה לעשות עם זה דברים.

דוד אמסלם (יו"ר ועדת הפנים והגנת הסביבה):

גם מי ינהג לאילת? יגידו לי, הטיסות יעלו להם פי שניים, רק לא תיקח 500 שקל
במלון.

מנכ"ל הכנסת רונן פלוט:

אסור לך שהעוזר ינהג באוטו.

דוד אמסלם (יו"ר ועדת הפנים והגנת הסביבה):

אז מי ינהג? אני?

מרב מיכאלי (המחנה הציוני):

מה זאת אומרת, אסור שהעוזר ינהג באוטו? מותר שהעוזר ינהג באוטו, ברוך-ה'.

ארבל אסטרחן:

כשנוסעים באישור ועדת האתיקה אסור לצרף.

היו"ר דוד ביטן:

טיסה מאשרים לך.

דוד אמסלם (יו"ר ועדת הפנים והגנת הסביבה):

לא הבנת. זה מה שעקום פה. יאשרו לך טיסה ב-2,000 דולר ולא חדר ב-300 שקל
לעוזר.

חשב הכנסת חיים אבידור:

אל תיסע ב-2,000 דולר.

היו"ר דוד ביטן:

ב-700 שקל.

מרב מיכאלי (המחנה הציוני):

אני רציתי להוסיף לדיון הזה להפך. אני רציתי לא רק לחזק את העיקרון הזה,
אלא להוסיף בהזדמנות הזאת תיקון שכשאני מוזמנת ללשכת עורכי הדין או ללשכת
רואי החשבון לכנס באילת הם ישלמו גם את נסיעתו של היועץ או היועצת. גם זה
דבר לא מתקבל על הדעת שאני צריכה לנסוע, כמו שתיאר פה חבר הכנסת פולקמן,
מעשר בבוקר עד שבע בערב, ואת לא יכולה לקבל את היועצת שלך. את צריכה הכול
לעשות בטלפונים בטירוף.

ארבל אסטרחן:

זה אפשר מקשר עם הציבור ולא במימון - - -

מרב מיכאלי (המחנה הציוני):

אבל אני לא יכולה להרשות לעצמי לבזבז את הכסף הזה מקשר עם הציבור. אני מאוד
מצטערת.

ארבל אסטרחן:

זאת החלטה של ועדת האתיקה.

מרב מיכאלי (המחנה הציוני):

לי יש ציבור להיות אתו בקשר - -

שולי מועלם-רפאלי (הבית היהודי):

אז בואי - - - ועדת האתיקה. יש פה יושב-ראש מצוין לוועדת האתיקה.

מרב מיכאלי (המחנה הציוני):

זה שינוי שאפשר לעשות בתקנות.

דוד אמסלם (יו"ר ועדת הפנים והגנת הסביבה):

אני רוצה להבין, מה הסגפנות הזאת? מה הרעיון?

שולי מועלם-רפאלי (הבית היהודי):

זאת לא סגפנות.

מרב מיכאלי (המחנה הציוני):

זאת אי הבנה של העבודה הנדרשת.

שולי מועלם-רפאלי (הבית היהודי):

לא. זאת לא סגפנות ולא אי הבנה למרות שיש פה, כמובן, מי שמבינות טוב יותר.
אבל ברשותך, מרב, לא כל דבר שלא מוסכם עלייך הוא אי הבנה.

מרב מיכאלי (המחנה הציוני):

חס וחלילה, שולי. לא אי הבנה שלך. הדברים האלה נקבעו בעבר - -

שולי מועלם-רפאלי (הבית היהודי):

הדברים נקבעו בעבר. הייתי בוועדת האתיקה בכנסת הקודמת. העוזרים לא רוצים
להיות עובדי כנסת.

היו"ר דוד ביטן:

הם קובעים מה להיות או לא להיות? כל דבר אני אשאל אותם? לא הבנתי את זה. מה
זה הם לא רוצים? הם לא רוצים. אז שלא יהיו פה אם הם לא רוצים. אנחנו
קובעים, לא הם.

שולי מועלם-רפאלי (הבית היהודי):

מצוין. אף אחד לא מתווכח איתך מה אתה קובע. אני מנסה להגיד שהדיון הזה הוא
דיון יותר גדול.

היו"ר דוד ביטן:

אמרתי שזה לא הנושא.

שולי מועלם-רפאלי (הבית היהודי):

נכון. זה כל מה שאמרתי.

דוד אמסלם (יו"ר ועדת הפנים והגנת הסביבה):

דרך אגב, באותו רעיון, אם לעוזר לא מגיע, למה לחבר כנסת מגיע? שגם הוא
ישתמש בכספי הקשר לציבור. לא הבנתי למה לא מגיע.

מנכ"ל הכנסת רונן פלוט:

חברים, עוד משפט אחד.

דוד אמסלם (יו"ר ועדת הפנים והגנת הסביבה):

אנחנו לא הולכים לשחק שש-בש. זה לא כנס פוליטי.

מנכ"ל הכנסת רונן פלוט:

אני פתחתי ואמרתי – אין לי שום ספק שטוב היה אם עוזר היה נוסע. עמדתנו היא
שעוזר חייב להיות צמוד לחבר הכנסת בכל העבודה שלו. שלא תבין אחרת שמישהו
מתנגד כאן שהוא ייסע אתך. אדרבה, ששניים ייסעו. יש עכשיו שלושה?

דוד אמסלם (יו"ר ועדת הפנים והגנת הסביבה):

שיישנו באוטו?

מנכ"ל הכנסת רונן פלוט:

שיישנו איפה שהם צריכים לישון, ואני בעד. למה אני נגד כרגע? כל עוד המצב
הוא כזה אין לי אפשרות. אבל אם אתה שואל אותי עקרונית, האם הוא צריך לנסוע
אתך או לא – כן, הוא צריך לנסוע אתך.

דוד אמסלם (יו"ר ועדת הפנים והגנת הסביבה):

מצוין. עכשיו צריך להסדיר.

מנכ"ל הכנסת רונן פלוט:

הדבר הוא אחר פה.

דוד אמסלם (יו"ר ועדת הפנים והגנת הסביבה):

הבנתי. אני רק שואל אם ברמה העקרונית אתה מקבל את זה.

יואב בן צור (ש"ס):

נלך לוועדה הציבורית. היא תסרב, ואנחנו נחליט שכן.

נאוה בוקר (הליכוד):

לדעתי, צריך לקיים דיון נוסף בנושא.

היו"ר דוד ביטן:

אישית אני חושב שהעוזר צריך לצאת. זה דבר חריג. זה רק באילת, אין את זה
בשום מקום אחר.

חשב הכנסת חיים אבידור:

זה לא רק באילת.

היו"ר דוד ביטן:

זה רק באילת. ממקומות אחרים אפשר לחזור באותו יום.

חשב הכנסת חיים אבידור:

אני רוצה שתבין. כשיועצים של חברי כנסת יצאו לחברי כנסת לרמת-גולן, ויוצאים
ליומיים לרמת הגולן - -

דוד אמסלם (יו"ר ועדת הפנים והגנת הסביבה):

חיים, אילת זה רמת-הגולן.

חשב הכנסת חיים אבידור:

עכשיו אני אשאל אותך עוד שאלה: ועדת החוץ והביטחון יצאה עכשיו לוושינגטון.
זה גם וושינגטון?

מרב מיכאלי (המחנה הציוני):

לגמרי. התשובה היא כן.

דוד אמסלם (יו"ר ועדת הפנים והגנת הסביבה):

גם לירח. אנחנו מדברים בארץ.

מנכ"ל הכנסת רונן פלוט:

למה לא בחו"ל?

דוד אמסלם (הליכוד):

כי בסוף יש גם עלות. אם לאילת היה עולה - -

מנכ"ל הכנסת רונן פלוט:

אבל הוא בא לעזור לך, לא?

דוד אמסלם (יו"ר ועדת הפנים והגנת הסביבה):

לא הבנת. לפעמים גם אם זה מעל עשרים אלף דולר אני אגיד לו, תשב פה. אנחנו
מדברים על עלויות קטנות. לקחתם את זה למקרה קיצוני. אני מוכן להתערב אתך
שגם אם זה היה עולה שני מיליון דולר לעוזר של ראש הממשלה הוא לא היה לוקח
אותו.

מנכ"ל הכנסת רונן פלוט:

אני מסכים עקרונית. כרגע המצב כיום לא מאפשר לנו להוציא עוזרים פרלמנטריים.

היו"ר דוד ביטן:

אתם לא צודקים בגדול, לא בקטן.

יואב בן צור (ש"ס):

זה החוק. מה תעשה?

היו"ר דוד ביטן:

זה לא נכון שזה החוק. זה הפרשנות לחוק שהם המציאו. הנושא של עוזר פרלמנטרי
הוא יצור כלאיים שאין אותו במדינה, רק בכנסת. המציאו משהו – עבר. אני לא
יודע איך המציאו את זה. במצב הזה אתם לא יכולים להחיל על יצור הכלאיים הזה
כללים כמו "עובד" או "לא עובד" כי הוא משהו באמצע. אבל אני מבקש בקשה אישית
– העלית נושא חשוב וענייני. אנחנו נדסקס את זה עם היועצים המשפטיים, עם
המנכ"ל ועם החשב. אם צריך לנקוט פעולות אנחנו גם ננקוט אותן. אם נגיע
למסקנה שלא צריך לפנות לוועדה נעשה את זה אחרת. בינתיים מכיוון שמדובר
בנסיעה אחת שרק הפעם הזאת תסכים שזה יהיה. תוך חודשיים-שלושה נגבש את
העניין.

דוד אמסלם (יו"ר ועדת הפנים והגנת הסביבה):

אין בעיה.

היו"ר דוד ביטן:

אנחנו סיימנו את העניין הספציפי הזה, אבל אנחנו נדסקס את העניין הזה.

חשב הכנסת חיים אבידור:

אני רוצה - -

היו"ר דוד ביטן:

מה אמרתי? שנגבש כללים.

נאוה בוקר (הליכוד):

דוד, צריך לעשות דיון על תנאי ההעסקה של העוזרים הפרלמנטריים.

היו"ר דוד ביטן:

זאת החלטת הוועדה, לתת הפעם באופן חד פעמי לאור הפרשנות הזאת, ואנחנו נגבש
עמדה מאוחדת של חברי הכנסת.

ארבל אסטרחן:

לוועדת הכנסת אין סמכות לקרוא לחשב לשקול את זה. ועדת הכנסת לא מוסמכת לזה.

חשב הכנסת חיים אבידור:

החשב כבר אישר ליושב-ראש הוועדה עוזר אחד.

היו"ר דוד ביטן:

אנחנו מבקשים שניים.

חשב הכנסת חיים אבידור:

אני חייב - -

מנכ"ל הכנסת רונן פלוט:

בגדר הפשרות פה מכיוון שבעוד שלושה חודשים נדע את סוף העניין, כחריג נאשר.
בלאו הכי הוא משלם עבור זה.

חשב הכנסת חיים אבידור:

אבל אם אני אאשר לו שניים – גמרנו, אני צריך לאשר לכולם שניים.

היו"ר דוד ביטן:

אבל אתה לא שמעת מה אמרתי. תוך שלושה חודשים לאחר דיונים בינינו נבוא עם
משהו מגובש. זה חד-פעמי.

חשב הכנסת חיים אבידור:

דוד, תן לי רגע לומר משהו. גם אני חושב שצריך לצאת עוזר פרלמנטרי עם חבר
הכנסת. אין לי הכלים לתת את זה. איך אמרת לי? צריך קומון-סנס. אני הפעלתי
את הקומון סנס, ובמסגרת אותו קומון סנס אישרתי עוזר אחד. למה? כי בינתיים
אין לי הסמכות לעוזר הזה, אז אמרתי, אני אאשר את המינימום שזה עוזר אחד.

היו"ר דוד ביטן:

מתוך ארבעה אישרת שניים. כשאשרת היו שלושה.

חשב הכנסת חיים אבידור:

אין לי אפילו אחד. הפעלתי את הקומון-סנס.

היו"ר דוד ביטן:

אני מבקש ממך לא להתנגד להחלטה הזאת כיוון שזה חריג וזמני, ונגבש כללים
ברורים.

מנכ"ל הכנסת רונן פלוט:

אני אגבה אותך.

חשב הכנסת חיים אבידור:

אני מבקש דבר אחד, שבמידה שיבוא עוד מישהו ויגיד, אישרת לו שניים, ואני
מבקש גם שניים שהוועדה תורה לי לא לתת.

היו"ר דוד ביטן:

לא, זה חד פעמי מקשר לציבור. הנושא הזה הוא חד-פעמי עד שנגבש כללים בסיבוב
הזה מקשר לציבור. זה לא יחול על יושבי ראש אחרים שיבואו בעוד שבוע.

ארבל אסטרחן:

וגם לא - - -

היו"ר דוד ביטן:

אנחנו נגבש כללים. ואם יהיה צורך לפנות לוועדה נפנה לוועדה.

דוד אמסלם (יו"ר ועדת הפנים והגנת הסביבה):

בסדר גמור, תודה רבה.

היו"ר דוד ביטן:

תודה רבה, הישיבה נעולה.

הישיבה ננעלה בשעה 12:50.
