פרוטוקולים/ועדת הכנסת/1322

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 46

מישיבת ועדת הכנסת

שהתקיימה ביום שני, י"ח בטבת התש"ס, 27.12.99, בשעה 13:15

נכחו:

חברי הוועדה: ס' טריף – היו"ר

י' אדלשטיין

א' בן-מנחם

מ' גפני

א' גולדשמידט

י' גלאון

ע' אלמאלכ דהאמשה

נ' חזן

ס' לנדבר

ר' מילוא

י' פרץ

א' פינס-פז

י' פריצקי

ש' שמחון

מוזמנים: א' האן – מזכיר הכנסת

ד' לב – סגן מזכיר הכנסת

א' שניידר – יועצת משפטית

מנהל/ת הוועדה: א' בר-יוסף

קצרנית: ש' לחוביצקי

סדר היום:

בקשת יו"ר ועדת הכספים להקדמת הדיון בהצעת חוק ההסדרים במשק המדינה

(תיקוני חקיקה להשגת יעדי התקציב והמדיניות הכלכלית לשנת התקציב 002),
התש"ס-‏1999,

וחוק התקציב לשנת 2000.

1. בקשת יו"ר ועדת הכספים להקדמת הדיון בהצעת חוק ההסדרים במשק המדינה

(תיקוני חקיקה להשגת יעדי התקציב והמדיניות הכלכלית לשנת התקציב 002),
התש"ס-‏1999,

וחוק התקציב לשנת 2000

היו"ר סאלח טריף:

שלום לכולם. אני מתכבד לפתוח את ישיבת ועדת הכנסת.

אפתח בקריאת מכתבו של חבר הכנסת אלי גולדשמידט, יושב-ראש ועדת הכספים,
אליי, מיום ה-27 בדצמבר, 1999, כדלקמן:

"בהתאם לסעיף 125 לתקנון הכנסת, אבקש מוועדת הכנסת להתיר את הקריאה השנייה
והשלישית בהצעת החוק שבנדון, ביום הנחתה על שולחן הכנסת, דהיינו: ביום
27.12.99".

אנחנו מדברים על הצעת חוק ההסדרים במשק המדינה (תיקוני חקיקה להשגת יעדי
התקציב והמדיניות הכלכלית לשנת התקציב 0002), התש"ס-1999.

הבקשה היא להקדים את הדיון.

(מגיע חבר הכנסת גולדשמידט).

חבר הכנסת גולדשמידט, זה עתה הצגתי את בקשתך. אנחנו מבקשים מיד, אלא אם כן
יש שאלות ותשובות, להצביע על הבקשה לשחרור מחובת הנחה, כדי שנוכל להתחיל
בדיון בחוק.

ראובן ריבלין:

אדוני היושב-ראש, הואיל וזה האינטרס של האופוזיציה, לא פחות מאשר של
הקואליציה, לבוא ולהסביר את התנגדותנו, או את תמיכתנו, בסעיף זה או אחר –
אנחנו מסכימים לבקשת יושב-ראש ועדת הכספים. אנחנו נצביע בהתאם, זאת אומרת
הליכוד ושינוי יצביעו כך.

היו"ר סאלח טריף:

אני מאד מודה לך, אדוני.

אלי גולדשמידט:

הבקשה חלה גם על חוק התקציב.

היו"ר סאלח טריף:

הבקשה חלה גם על חוק התקציב לשנת 2000.

האם יש הערות אחרות ליושבים כאן? – אין. מי בעד שחרור מחובת ההנחה? מי נגד?

ה צ ב ע ה

בעד בקשת יושב-ראש ועדת הכספים להקדמת הדיון בהצעת חוק ההסדרים

במשק המדינה (תיקוני חקיקה להשגת יעדי התקציב והמדיניות הכלכלית

לשנת התקציב 0002), התש"ס-‏1999–12–27

והקדמת הדיון בחוק התקציב לשנת 2000 – רוב

נגד – אין

ההצעה נתקבלה

אופיר פינס-פז:

בהזדמנות זו אני רוצה לדווח לוועדה שהתקיימה ישיבה הראשונה של ועדת
ההסכמות, בהרכב של אלי גולדשמידט, יאיר פרץ (שלא השתתף בדיון, אבל הוא חבר
בוועדה), זהבה גלאון, ראובן ריבלין, מאיר שטרית, מודי זנדברג, רחבעם זאבי
ויוסף פריצקי. התחלנו לשבת.

ההסכמה היחידה שהגענו אליה כרגע היא לגבי זכות הדיבור במליאה. לגבי
ההסתייגויות סוכם שתינתנה 10 דקות לדובר עד השעה עשר בלילה ולאחר השעה עשר
בלילה תינתנה 20 דקות לדובר. היחס בין הקואליציה לאופוזיציה הוא כדלקמן: 3
חברים מהאופוזיציה ו-1 מהקואליציה.

היו"ר סאלח טריף:

זוהי נדיבות לב.

אופיר פינס-פז:

ליושב-ראש ועדת הכספים, או לממלא מקומו, יש אפשרות לדבר במהלך כל הישיבה
מתי שהם רוצים. אותו דבר לגבי שרים. אם יש שר שנמצא במליאה ורוצה לדבר –
הוא יוכל לדבר.

סגן מזכיר הכנסת דוד לב:

זה שרים וסגני שרים.

אופיר פינס-פז:

הצבעות תיערכנה מחר, בשעה שמונה בערב.

אלי בן-מנחם:

מדובר רק בשרים, לא בסגני שרים. אחרת נגמור את כל העסק.

ראובן ריבלין:

לא יכול להיות שיהיה במליאה יותר ממלא מקום אחד ליושב-ראש ועדת הכספים.

מזכיר הכנסת אריה האן:

חבר הכנסת ריבלין, לא הבנתי את האמור לגבי סגני שרים.

אופיר פינס-פז:

 סגני שרים מדברים כמו חברי כנסת.

מזכיר הכנסת אריה האן:

 לגבי סגן שר - לפי סעיף 126(ז), אם הנושא נוגע למשרדו של סגן השר דינו כשר.

אלי גולדשמידט:

בסדר.

ראובן ריבלין:

אדוני היושב-ראש, אם נציגי האופוזיציה לא יספיקו לדבר, לא תהיינה הצבעות
ביום חמישי. אנחנו נעמוד על זכותנו. אחרת יבואו סגני השרים ו"יזבלו" לנו את
המוח.

אלי גולדשמידט:

אני מבקש להעיר הערה. היחס של שלושה חברים מהאופוזיציה וחבר אחד מהקואליציה
הוא יחס מאד טולרנטי כלפי האופוזיציה. אני זוכר תקופות שבהן היה יחס דומה
לאופוזיציה ולקואליציה. כנראה שזה השתנה בשנים האחרונות.

היו"ר סאלח טריף:

אבל האופוזיציה היא קטנה והקואליציה רחבה. יש אופוזיציה בתוך הקואליציה
ואי-אפשר לסתום לה את הפה.

אלי גולדשמידט:

מה שאני אומר הוא שהיו מקרים בעבר שאם יושב-ראש ועדת הכספים, או ממלא מקומו
ביקשו לדבר, לפעמים זה לא מצא חן בעיני יושב-ראש ישיבה. אני מבקש שיהיה
ברור שגם היחס הזה של שלוש לאחד נקבע, בין היתר, על סמך העובדה שיש לנו את
הזכות לדבר, קרי: גם ליושב-ראש ועדת הכספים או לממלא מקומו, וגם לשרים. אני
מציין זאת כדי שלא תהיה טענה: מה אתה קם וקופץ, ומה אתה עולה כל הזמן?

ראובן ריבלין:

אני ניצלתי את זכותי זאת בלילות בשנה שעברה. אמנם ניצלתי זאת במשורה.

היו"ר סאלח טריף:

אני רוצה לשאול לפחות את נציגי הקואליציה, האם באמת כולם מסכימים לעניין
הזה? זאת כדי שהדבר יבוא לידי ביטוי. לפי הערכתי, יש חברים בקואליציה שלא
יוכלו להתבטא.

אופיר פינס-פז:

לא, לא יקרה מצב כזה.

היו"ר סאלח טריף:

יקרה. מניסיוני, לפי היחס הזה, זה יקרה.

נעמי חזן:

אני מזמינה את כולם לשעה שלוש בבוקר. אני מנהלת את הישיבה.

אופיר פינס-פז:

חבר הכנסת טריף, היחס הוא סביר. זה היחס שהיה בשנה שעברה. יש לנו גם את
השרים וגם את יושב-ראש ועדת הכספים וממלאי מקומו שהם כל חברי הקואליציה
בוועדת הכספים.

סופה לנדבר:

זאת חלוקה לא צודקת.

אופיר פינס-פז:

זו חלוקה צודקת. את יכולה לדבר במהלך הדיונים גם כממלאת מקום של חבר הכנסת
אלי גולדשמידט. חבר הכנסת גולדשמידט יעשה סבב פנימי בין חברי הקואליציה.
השרים יוכלו לדבר מתי שהם רוצים.

סופה לנדבר:

לשרים אנחנו לא דואגים.

היו"ר סאלח טריף:

רבותיי, אני נועל את הישיבה. על סדרי הדיון נקיים ישיבה אחרת. תודה רבה.

הישיבה ננעלה בשעה 13:30

  
