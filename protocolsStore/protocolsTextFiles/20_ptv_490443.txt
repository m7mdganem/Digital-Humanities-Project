הכנסת העשרים

מושב רביעי

פרוטוקול מס' 323

מישיבת ועדת הכנסת

יום רביעי, ח' בשבט התשע"ח (24 בינואר 2018), שעה 10:25

סדר היום:

1. רביזיה על החלטת ועדת הכנסת לדחות את ערעורה של חה''כ קסניה סבטלובה על
החלטת נשיאות הכנסת שלא לאשר דחיפות הצעתה לסדר-היום

2. רביזיה על החלטת ועדת הכנסת בדבר סיום כהונתה של הוועדה המיוחדת לצדק
חלוקתי ולשוויון חברתי.

נכחו:

חברי הוועדה:

מכלוף מיקי זוהר – היו"ר

ישראל אייכלר

דוד ביטן

יואל חסון

רועי פולקמן

חברי הכנסת:

ענת ברקו

בנימין זאב בגין

יצחק וקנין

לאה פדידה

טלי פלוסקוב

קסניה סבטלובה

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

רביזיה על החלטת ועדת הכנסת לדחות את ערעורה של חברת הכנסת קסניה סבטלובה
על החלטת נשיאות הכנסת שלא לאפשר את דחיפות הצעתה לסדר היום

היו"ר מכלוף מיקי זוהר:

10:45 חברים. אני מתכבד לפתוח את ישיבת ועדת הכנסת בנושא הרביזיות שהונחו
על שולחנה. מדובר בשתי רביזיות: רביזיה על החלטת ועדת הכנסת לדחות את
ערעורה של חברת הכנסת קסניה סבטלובה על החלטת נשיאות הכנסת שלא לאפשר
דחיפות הצעתה לסדר היום. נא לנמק את הרביזיה. בבקשה, חברת הכנסת סבטלובה.
נא לנמק באישורו של יואל חסון.

קסניה סבטלובה (המחנה הציוני):

חברי היקר מיקי זוהר, אתה התייחסת מקודם לכך שהדבר הזה הוא נושא פוליטי
ואמרת שאין מקום בכנסת למקום פוליטי. אז אני אגיד לך שאין שום קשר לעניין
של פוליטיקה. מדובר פה בצורך אמתי של האזרחים שזועקים את זעקתם, וכאשר הם
עושים בדרכים המקובלות והדמוקרטיות יש לומר, לא מפרים שום חוק, הם מקבלים
מטח של קללות גזעניות ממישהי שמקבלת כסף הרי מכולנו, עובדת ברשות מקומית
וממש נושא לשנאה והקנטה. הדבר הזה לא ראוי, הדבר הזה לא יפה. אנחנו יודעים
שזה המקום שבו אנחנו אומרים את הדברים. כנסת זה מקום ששם מדברים מהמילה
"פרלה". מי שלא זוכר את זה אז אולי שכח את תפקידו אבל אנחנו לא שכחנו את
תפקידנו. תפקידנו פה לייצג את הציבור ואנחנו לא מתערבים עכשיו בעניין שזה
כן נכון או לא נכון, שההפגנה הזאת צודקת או לא. היא הפגנה לגיטימית ולא
ראוי שעובדי ציבור יקללו ויצאו נגד ההפגנה.

היו"ר מכלוף מיקי זוהר:

תודה. מי בעד הרביזיה? מי נגד?

הצבעה

בעד – מיעוט

נגד – הרוב

נמנעים – אין

הרביזיה לא התקבלה.

היו"ר מכלוף מיקי זוהר:

הרביזיה לא התקבלה.

רביזיה על החלטת ועדת הכנסת בדבר סיום כהונתה של הוועדה המיוחדת לצדק
חלוקתי

ושוויון חברתי

היו"ר מכלוף מיקי זוהר:

סעיף 2: רביזיה על החלטת ועדת הכנסת בדבר סיום כהונתה של הוועדה המיוחדת
לצדק חלוקתי ושוויון חברתי. ינמק חבר הכנסת יואל חסון, בבקשה.

יואל חסון (המחנה הציוני):

תודה רבה אדוני היושב ראש.

היו"ר מכלוף מיקי זוהר:

מי שהתנגד להקמת הוועדה ינמק למה הוא מתנגד לסגירתה.

יואל חסון (המחנה הציוני):

אני הסברתי ואמרתי בתחילת דבריי שהוכח שהמינוי הזה היה מלכתחילה מינוי
פרסונלי עבורך. אבל, אתה הצגת בפני הוועדה - חבר הכנסת דוד ביטן, תקשיב למה
שאני אומר: אתה הצגת בפני הוועדה רשימת הישגים כל כך מרשימה של הוועדה
הזאת, שבאמת - -

היו"ר מכלוף מיקי זוהר:

עבודה קשה משתלמת.

יואל חסון (המחנה הציוני):

- - שבאמת תרמה לציבור הישראלי ולמדינת ישראל. ואני שואל: למה לעשות הכל
פרסונלי? נו אז מה אם קיבלת תפקיד חדש בוועדת הכנסת? אם הוועדה הזאת עכשיו,
אתה אומר שהיא כל כך חשובה, אז למה לסגור אותה? לא כזה בקלות מקימים פה
ועדות, למה לסגור אותה?

היו"ר מכלוף מיקי זוהר:

הסברתי שהשיקולים הם שיקולים של יו"ר הקואליציה, ואני באופן אוטומטי לא
מתווכח עם החלטות קואליציוניות של יו"ר הקואליציה. זו עבודה משותפת שלי
אתו. בנושאים קואליציוניים זה החלטות שלו, לא שלי, והוא ביקש את סגירתה
ואני מביא את זה לאישור.

יואל חסון (המחנה הציוני):

אמרת את זה ואני בכל זאת מציע, וזאת המהות של הרביזיה: אני מציע בכל זאת
אדוני, להציע לך הצעה לדחות את ההצבעה על הרביזיה כרגע לשבוע הבא. לתת זמן
לקואליציה ולאופוזיציה - -

היו"ר מכלוף מיקי זוהר:

ראית דוד? הם התנגדו להקים אותה, עכשיו הם מתנגדים לסגור אותה.

יואל חסון (המחנה הציוני):

לא, הסברתי לך אבל למה. למה אתה עושה את זה שלילי? אנחנו אומרים - -

לאה פדידה (המחנה הציוני):

קיבלת מחמאה, למה אתה הורס? בחיאת יושב ראש הוועדה מכלוף מיקי זוהר, זו
היתה מחמאה שזה לא פרסונלי, שעשית ועדה, אז אל תיקח את זה למקום שלילי.

יואל חסון (המחנה הציוני):

אתם גם באותה מידה, בעקבות הסגירה הזאת אתם לא פותחים את הוועדה הנוספת
שהיה סיכום לגביה, שהיתה אמורה להינתן ליש עתיד. לכן, אני מציע לא להצביע
על הרביזיה כעת אדוני, להצביע עליה בשבוע הבא. לדחות בשבוע - -

אני רוצה להמשיך את דבריי: אני אומר בצורה ברורה – אני מאוד מאמין בזה
שהוועדות בכנסת ישראל צריכות להיות סטטוטוריות וקבועות. זה קודם כל. בגלל
זה כל ההמצאה הזאת שהיתה בקדנציה הזאת של הקואליציה על כל מיני המצאות של
ועדות - אני לא אהבתי אותה גם כשהיא היתה לטובתנו וגם לרעתנו. אני לא אוהב
את זה. אבל כשהקמתם את הוועדה הזאת, ובאמת כפי שאני גם קיבלתי דיווח מחברת
הכנסת פדידה שהיתה מאוד פעילה בוועדה וגם מה שאתה הקראת, היו שם באמת המון
נושאים שעלו על סדר היום מאוד מאוד חשובים, שאם אתה רוצה לקבע היסטורית את
ההגדרה שהדבר הזה מונה בגללך ונסגר בגללך – זאת אומרת, שבהתחלה זאת היתה
ועדה פרסונלית לחלוטין בלי קשר לצורך, בעצם הביטול שלך עכשיו אתה מוכיח את
זה. אתה מוכיח את זה שזה היה פרסונלי, אתה מוכיח שזה היה רק לטובת טובתך
כמינוי - -

היו"ר מכלוף מיקי זוהר:

אגב, אני לא הכחשתי את זה אף פעם.

יואל חסון (המחנה הציוני):

- - אז אני אומר שחבל לך על ההיסטוריה שלך, על התדמית שלך.

היו"ר מכלוף מיקי זוהר:

למה? התדמית שלי דווקא צריכה להיות טובה בהתאם להישגים של הוועדה הזאת.

יואל חסון (המחנה הציוני):

לא, אם אתה עכשיו, בגלל שאתה עכשיו קיבלת מינוי אתם סוגרים ועדה בגלל שאתם
עכשיו מוכיחים כאילו שזה היה עבורך, זה בסוף פוגע גם בך, אדוני היושב ראש.
אני אומר באמת, הלכתי וקראתי גם בזמן שלא היית כאן נכנסתי לאתר, ראיתי קצת
פרוטוקולים, ראיתי דברים שאתם מדברים עליהם, ראיתי נושאים שאתם עוסקים בהם.
ראיתי את הפעילות של חברי הכנסת. היה מרפאות פרקינסון בפריפריה ועוד - -

היו"ר מכלוף מיקי זוהר:

זה של פדידה, היא גם תנהל את הדיון.

לאה פדידה (המחנה הציוני):

אני מנהלת את הוועדה הזאת.

היו"ר מכלוף מיקי זוהר:

מפרגן לך.

יואל חסון (המחנה הציוני):

אז אני אומר דבר מאוד פשוט: בוא לא נקבע את העניין הזה כאילו שזו היתה ועדה
פרסונלית כי ההקמה שלה ועכשיו הביטול שלה, אם ייעשה בדרך הזאת, זו הוכחה
שזה פרסונלי.

היו"ר מכלוף מיקי זוהר:

טוב. גם חברת הכנסת פדידה רוצה, אני אאפשר לה.

יואל חסון (המחנה הציוני):

אני אסיים ואומר עוד משפט: אני אומר אדוני, שבאמת כדאי מאוד להגיע למצב
שהחלטות כאלה נקבל ענייניות ולא פרסונליות.

היו"ר מכלוף מיקי זוהר:

אוקי. חברת הכנסת פדידה, בבקשה. לפני שאת מדברת אני רוצה לומר משהו: כמו
שאמרתי לחברי, חבר הכנסת חסון, ההחלטה פה לא על דעתי. אני חושב שזו ועדה
שצריכה להמשיך ולהתקיים. אני חושב שהוועדה הזאת, יש לה יתרונות רבים והיא
יכולה גם לעשות שינויים משמעותיים בחברה הישראלית וגם להביא להישגים, כפי
שהיא הביאה. אפילו להישגים גדולים יותר מאשר אני הצלחתי להביא במסגרת
הוועדה. העניין הוא שהשיקול פה, כפי שציינתי, הוא שיקול קואליציוני. ולכן,
בעניין הזה דעתי חשובה אבל לא קובעת. מי שקובע זה יו"ר הקואליציה ולכן כמו
שהצעת, אחרי שנסיים את ההצבעה הזאת אני מציע שתדבר עם יו"ר הקואליציה אולי
יחד עם דוד ביטן שיוכל לסייע בגישור על הפערים, ותנסו להגיע להבנות. אם זה
מקובל עליכם להמשיך, אני אשמח לאשר את זה אבל זה לא תלוי בי, זה תלוי ביו"ר
הקואליציה.

דוד ביטן (הליכוד):

אם אתה מצביע על הרביזיה אז אין ועדה.

היו"ר מכלוף מיקי זוהר:

לא, אני יודע.

לאה פדידה (המחנה הציוני):

אנחנו נצביע על דחיית ההצבעה.

היו"ר מכלוף מיקי זוהר:

אנחנו, יש לנו עד 11:00 ואני מאמין שנספיק להצביע. לאה תדברי.

לאה פדידה (המחנה הציוני):

אז אני רוצה להגיד ככה: יש יתרון, ומי שלא מכיר את ההיסטוריה – אני הגעתי
לוועדה לאחר שביקשתי להיות בוועדה לצדק חלוקתי כך שהעניין הזה פרסונלי או
לא פרסונלי - -

היו"ר מכלוף מיקי זוהר:

אבל את יודעת שהמחנה הציוני התנגד להקמת הוועדה.

לאה פדידה (המחנה הציוני):

עזוב אותך. מיקי, יש יתרון בזה שמישהי שלא הכירה את ההיסטוריה והגיעה לכנסת
ודרשה - -

טלי פלוסקוב (כולנו):

היא לא ידעה - - -

לאה פדידה (המחנה הציוני):

אני לא ידעתי את ההיסטוריה, וכשנתבקשתי לבחור ועדה בחרתי להיות בוועדה הזאת
כי בוועדה הזאת נשמעים קולות, צבעים וריחות של אנשים שלא עולים בוועדות
אחרות. היו שם נושאים של החצר האחורית של המדינה. ואתם, הליכוד, שמייצג את
הפריפריה, מייצג את הקול הדומם הזה, אתם הולכים וסוגרים קול לפרלמנט
שמגיעים אנשים שם שכואב להם ודנים על הדברים האלה. וגם אם זה לא סטטוטורי,
הצלחת והצלחנו להעלות את זה לסדר היום הציבורי. הצלחנו להשמיע את זה. הנושא
הגדול ביותר שרץ גם עכשיו זה הנושא של הפערים הענקיים בבריאות בין צפון
למרכז. הנושא של הבריאות לא יכול להימשך ככה. לכן אני אומרת שצריך להגיד:
חבר'ה, יש דברים שאין קואליציה ואופוזיציה. אני בטוחה שהקואליציה
והאופוזיציה, חשוב להם מאוד מאוד השוויון בין פריפריה למרכז. חשוב להם מאוד
הכלים האלה שאנחנו עושים. אני גם רוצה להגיד, גם באופן אישי, על הניהול ביד
רמה שלך.

היו"ר מכלוף מיקי זוהר:

תודה.

לאה פדידה (המחנה הציוני):

- - בטח נגיד את הדברים על הפתיחות, על החשיבות של הדברים האלה ובאמת, אני
רוצה להגיד לכם שהדברים האלה - -

היו"ר מכלוף מיקי זוהר:

גברתי, אני אפשרתי לך לדבר מאחר והיית דומיננטית בוועדה הזאת, באמת היה
ראוי שגם תעשי את המאבק הפרלמנטרי כדי למנוע את סגירתה ולכן גם אפשרתי
לדבר.

מכאן אני רוצה לעבור להצבעה - -

יואל חסון (המחנה הציוני):

אדוני, אני רוצה התייעצות סיעתית.

היו"ר מכלוף מיקי זוהר:

איזה תרגיל פרלמנטרי מבריק, חבר הכנסת יואל חסון. חמש דקות, זה אומר שלא
אוכל להצביע על הרביזיה. כמה אתם צריכים?

יואל חסון (המחנה הציוני):

לפני ההתייעצות אני אסביר משהו - -

היו"ר מכלוף מיקי זוהר:

מה התקנון אומר? נבדוק בתקנון בינתיים.

יואל חסון (המחנה הציוני):

אני אסביר משהו, אדוני: אנחנו בסוגיות חברתיות של צדק חלוקתי וחברתי, הנושא
הזה בסיעת המחנה הציוני בוער. זה בוער בנו. אנחנו מאמינים בנושאים האלה, זה
הדגל אולי המרכזי של סיעת המחנה הציוני. חברת הכנסת פדידה הציגה פה באמת את
העשייה שלה בוועדה. אני רוצה הזדמנות לעשות כאן התייעצות סיעתית עמוקה,
משמעותית, רצינית, כדי להבין איך אנחנו, הסיעה, אמורים לעשות הכל שהוועדה
תישאר, ואם היא לא תישאר לראות איך אנחנו מוצאים מקום אחר להביא לידי ביטוי
את הנושאים שחשובים לנו. וזה נושא שאתה מבין שאנחנו צריכים - -

היו"ר מכלוף מיקי זוהר:

חמש דקות לפחות?

יואל חסון (המחנה הציוני):

כן.

היו"ר מכלוף מיקי זוהר:

טוב. הישיבה נעולה. תודה רבה.

הישיבה ננעלה בשעה 10:57.
