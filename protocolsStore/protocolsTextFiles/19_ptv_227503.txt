הכנסת התשע-עשרה

נוסח לא מתוקן

מושב ראשון

פרוטוקול מס' 1

מישיבת ועדת הכנסת

יום רביעי, ז' באייר התשע"ג (17 באפריל 2013), שעה 8:30

סדר היום:

1. המלצה לבחירת יושב ראש לוועדת הכנסת

2. המלצה לבחירת יושבי ראש לוועדות הכנסת הקבועות והמיוחדות

3. מתן היתר לוועדות הכנסת להתכנס בפגרה לצורך בחירת יושבי ראש לוועדות,
על-פי המלצת ועדת הכנסת

4. שונות

נכחו:

חברי הוועדה:

צחי הנגבי – היו"ר

יריב לוין – יו"ר ועדת הכנסת היוצא

יצחק הרצוג

דב ליפמן

משה זלמן פייגלין

דוד רותם

שמעון אוחיון

מרדכי יוגב

מירי רגב

עפר שלח

מוזמנים:

יושב-ראש הכנסת יולי יואל אדלשטיין

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

קצרנית פרלמנטרית:

אירית שלהבת

המלצה לבחירת יושב ראש לוועדת הכנסת

יריב לוין:

רבותי, בוקר טוב. אני מודה ליושב-ראש הכנסת שמכבד אותנו בנוכחותו כאשר
אנחנו מתחילים את תהליך בחירת ראשי הוועדות בכנסת התשע-עשרה.

אני רוצה לנצל את ההזדמנות האחרונה שאני יושב כאן בכיסא הזה כדי להודות,
באמת תודה גדולה, לצוות של ועדת הכנסת, לאתי בן יוסף, לנועה בירן-דדון,
לעאליה עודה, ליועצת המשפטית המצוינת שלנו ארבל אסטרחן, שליוו אותנו כולם,
באמת, בעבודה אדירה בכל הקדנציה הקודמת וגם סייעו בידי בכל הכנת התהליכים
שאנחנו מתכוונים להתחיל לבצע היום. באמת תודה רבה על הכול.

אעבור לצד הפורמלי. בהתאם להוראות סעיף 106(א)(1) לתקנון הכנסת, הוועדה
תבחר יושב-ראש מבין חבריה לפי המלצה של ועדת הכנסת. יושב-ראש הכנסת הסמיך
אותי להמליץ בפני ועדת הכנסת לבחור בחברנו הוותיק והמנוסה, חבר הכנסת צחי
הנגבי, כדי לכהן כיושב-ראש הוועדה. אני מעמיד את ההצעה הזאת להצבעה. מי
בעד? מי נגד?

הצבעה

בעד ההצעה לבחור את חבר הכנסת צחי הנגבי להיות יושב-ראש ועדת הכנסת – פה
אחד

ההצעה נתקבלה.

יריב לוין:

בעד – פה אחד. אין מתנגדים ואין נמנעים. אדוני היושב-ראש, בבקשה.

היו"ר צחי הנגבי:

בוקר טוב, אדוני היושב-ראש היוצא ועדיין יושב-ראש הקואליציה. תודה לכל חברי
הכנסת שתמכו בהצעה.

ב-1992-1996, כאשר הייתי יושב-ראש ועדת הכלכלה, לא הייתי צריך מיקרופון או
משקפיים. ב-2006-2010 כיושב-ראש ועדת החוץ והביטחון כבר הייתי צריך
מיקרופון, והיום אני כבר צריך משקפיים.

אני מודה לכולם.

אני רוצה לפתוח באופן מעשי את הישיבה בדברי תודה והוקרה ליושב-ראש היוצא,
בין היתר כי כאשר הוצע לי התפקיד נזכרתי בשנים שעבדתי כאן במחיצתו של ידידי
יריב לוין ובדרך הרגועה אך נחושה שהוא הוביל את הוועדה הזאת לאורך קדנציה.
פעם ראשונה לאחר שנת 1988 שוועדת הכנסת כיהנה 4 שנים, הקואליציה כיהנה 4
שנים, הממשלה כיהנה 4 שנים, בין היתר בזכות שיתוף הפעולה הנאמן בין הממשלה
ובין הכנסת, כאשר הוועדה הזאת היא למעשה אחת מה"אשמות" בהצלחה הזאת. תודה,
ונמשיך לעבוד ביחד כמקובל.

המלצה לבחירת יושבי-ראש לוועדות הכנסת הקבועות והמיוחדות

היו"ר צחי הנגבי:

נעבור לסדר היום הרגיל שלנו.

בהתאם להוראות סעיף 106(א)(1) לתקנון הכנסת ועדה תבחר יושב-ראש מבין חבריה
לפי המלצת ועדת הכנסת. אני מביא בפניכם את ההמלצה לבחירת יושבי-ראש לוועדות
הקבועות ולוועדות לעניין מסוים, כדלקמן:

הוועדות הקבועות:

יושב-ראש ועדת הכספים – חבר הכנסת ניסן סלומינסקי;

יושב-ראש ועדת החוץ והביטחון – חבר הכנסת אביגדור ליברמן;

יושב-ראש ועדת החוקה, חוק ומשפט – חבר הכנסת דוד רותם;

יושבת-ראש ועדת הפנים והגנת הסביבה – חברת הכנסת מירי רגב;

יושב-ראש ועדת החינוך, התרבות והספורט – חבר הכנסת עמרם מצנע;

יושב-ראש ועדת העבודה, הרווחה והבריאות – חבר הכנסת חיים כץ;

יושב-ראש ועדת העלייה, הקליטה והתפוצות – חבר הכנסת יואל רזבוזוב;

יושבת-ראש הוועדה לקידום מעמד האישה – חברת הכנסת עליזה לביא.

הוועדות לעניין מסוים:

יושבת-ראש הוועדה לפניות הציבור – חברת הכנסת עדי קול;

יושבת-ראש הוועדה לזכויות הילד – חברת הכנסת אורלי לוי אבקסיס.

טרם נמסרו שמות של יושבי-ראש הוועדות הבאות: ועדת הכלכלה, הוועדה לענייני
ביקורת המדינה, ועדת המדע והטכנולוגיה, הוועדה למאבק בנגע הסמים והוועדה
לבחינת בעיות העובדים הזרים.

לפני שנעבור להצבעה, אני רוצה להודות ליושב-ראש הכנסת, אי אפשר להגיד החדש
כי הוא כבר ניהל את ישיבת הכנסת, חבר כנסת ותיק מזה הרבה מאוד שנים. אני
בטוח שנעבוד בשיתוף פעולה, כמקובל בין יושב-ראש הכנסת לוועדה הזאת, שלמעשה
עומדת לצדו ומסייעת בידו לנהל את הבית. בהצלחה לך.

יצחק הרצוג:

אדוני היושב-ראש, אולי אפשר לומר מילה. היות והזכרת את הוועדות שהן בראשות
האופוזיציה – זה לא שטרם נמסרו שמות. אנחנו מנסים להגיע באופוזיציה להבנות,
בתיאום עם יושב-ראש הקואליציה. אם נראה שבכל זאת יש גורם מעכב כלשהו שהוא
אחד מכל הקבוצה אז אני חושב שנכון לדאוג להביא את זה לוועדת הכנסת, את שאר
הוועדות, וזהו. אני מקווה שלא נאלץ להגיע להחלטה של ועדת הכנסת.

היו"ר צחי הנגבי:

המטרה שלנו ביום פתיחת מושב הכנסת ב-22 באפריל היא להשלים את המינויים כדי
שהכנסת, על כל ועדותיה, תפעל.

יצחק הרצוג:

אנחנו מתואמים עם יושב-ראש הקואליציה. אני מקווה שנוכל לסיים את זה היום.

עפר שלח:

גם יכול להיות שינוי בוועדה לפניות הציבור אחרי שאתם תאשרו, לכן אני לא
יודע אם כדאי להצביע על יושב-ראש הוועדה לפניות הציבור.

יצחק הרצוג:

גם אני הייתי ממתין עם המינוי בוועדה לפניות הציבור, אם זה אפשרי ואם הוא
מבקש.

עפר שלח:

אחרי שזה יסתדר, יכול להיות שנעשה חילוף עם הוועדה לפניות הציבור.

יריב לוין:

אני ממליץ שיתמנו אנשים. להחליף אפשר תמיד, אבל שלא יהיה מצב שאדם יצטרך
עכשיו להמתין אני לא יודע למה.

עפר שלח:

לי אין בעיה.

יריב לוין:

זה החלטה שלך בסופו של דבר.

עפר שלח:

אני מחכה למישהו אחר.

יצחק הרצוג:

אני חושב שאם הוא מבקש, שווה להמתין. זה גם מראה רצון טוב.

יריב לוין:

השאלה אם הוא רוצה לחכות.

עפר שלח:

נחכה עד יום שני. אתה הרי יודע שזה לא תלוי בי. ברגע שיחליטו, נתקדם. אני
מבקש להמתין עם מינוי יושב-ראש הוועדה לפניות הציבור.

היו"ר צחי הנגבי:

הודענו כאן על חברת הכנסת עדי קול אך לא נקיים הצבעה על מינוי יושבת-ראש
הוועדה לפניות הציבור, בהנחה שביום שני הנושא הזה גם הוא ייכלל בסדר יומנו
וייסגר.

אני מעלה להצבעה את רשימת השמות כולה. ההצבעה היא על כולם, אלא אם כן מישהו
ירצה להפריד אז נוכל להפריד, אבל כרגע ההצבעה היא על כל המועמדים ששמותיהם
הוקראו. מי בעד? מי נגד?

הצבעה

בעד ההצעה שהוקראה למינוי יושבי-ראש ועדות הכנסת הקבועות והמיוחדות – פה
אחד

ההצעה נתקבלה.

היו"ר צחי הנגבי:

תודה. ההצעה אושרה פה אחד.

מתן היתר לוועדות הכנסת להתכנס בפגרה לצורך בחירת יושבי ראש לוועדות, על-פי
המלצת ועדת הכנסת

היו"ר צחי הנגבי:

הסעיף השלישי שעל סדר היום עניינו מתן היתר לוועדות הכנסת להתכנס בפגרה
לצורך בחירת יושב-ראש לוועדות, על-פי המלצת ועדת הכנסת.

הוועדות אינן מוסמכות להתכנס בפגרה בלא אישור לכך, לכן צריכה ועדת הכנסת
להתיר לוועדות להתכנס בפגרה כדי לבחור יושב-ראש. הן לא יוכלו להתכנס לעניין
אחר עד סיום הפגרה ביום שני. למעשה זה אישור לצורך המפגשים שאנחנו קבענו
למפרע כבר מהיום והוועדות ממתינות לאישור הזה.

מי בעד? מי נגד? תודה.

הצבעה

בעד הבקשה למתן היתר לוועדות הכנסת להתכנס בפגרה לצורך בחירת יושב-ראש
לוועדות, על-פי המלצת ועדת הכנסת – פה אחד

הבקשה נתקבלה.

היו"ר צחי הנגבי:

הבקשה אושרה פה אחד.

שונות

יושב-ראש הכנסת יולי יואל אדלשטיין:

אדוני היושב-ראש, אבקש להתייחס. מכיוון שאישרתם עכשיו מה שאישרתם, אתחיל
בסדר המקובל בוועדות השונות. אני מברך מראש את כל הנכנסים, שחלקם נמצאים
כאן אתנו בוועדת הכנסת ותיכף נהיה אצלם בוועדות שהם מיועדים ומיועדות לנהל.

רק רציתי לברך את שניכם. יש קושי מסוים, כי היושב-ראש היוצא, חבר הכנסת
יריב לוין, אמר שהוא שמח שחבר כנסת ותיק ומנוסה מתמנה ליושב-ראש ועדת
הכנסת. אני גם שמח על כך, בוודאי צחי הנגבי המוכר לכולנו הוא חבר כנסת ותיק
ומנוסה שמכיר את התקנון, מכיר את ההליכים. אני בתור יושב-ראש לא מסתיר שאני
שמח על כך שאדם כזה יעמוד לצדי, כפי שאמרת, כמקובל בוועדת הכנסת. יכול
להיות שלפעמים יהיו גם חילוקי דעות, אבל מזה הכנסת רק מתחזקת. בסופו של
דבר, אין לי ספק שהעבודה תהיה משותפת ועניינית. אבל הקושי שלי, שמי שברכו
אותו כאן לפני 4 שנים בתור היושב-ראש הנכנס לא היה בכלל חבר כנסת ותיק
ומנוסה, הוא היה חבר כנסת בדיוק כמה ימים ועדיין, בדיוק כפי שאמרת, חבר
הכנסת הנגבי, הוא ניהל את הוועדה בצורה פשוט מעוררת פליאה והערכה. יכול
להיות שחלק מן הסוד, גם של ההצלחה של חבר הכנסת יריב לוין וגם אני בטוח של
ההצלחה שלך, זה אותו צוות ששניכם הזכרתם, שהם אנשים מנוסים, טובים, בעלי
ידע רב, אבל עובדה היא כנראה שבראשות הוועדה הרגישה הזאת – היא לא תמיד
מגיעה לכותרות, היא מגיעה לכותרות בדרך כלל כאשר קורה משהו לא נעים בוועדה,
אבל היא אחת הוועדות החשובות והסוד כנראה – זה לא עניין אריתמטי-חשבונאי,
כמה שנים מישהו מכהן בכנסת, אלא עניין של ידע, אישיות והבנה של התמרון בין
התקנון והתפקיד של הוועדה ובין היותה הוועדה אולי הכי פוליטית בכנסת
במובנים מסוימים.

זאת הזדמנות גם להודות ליושב-ראש היוצא, חבר הכנסת יריב לוין, שבוודאי יבלה
בוועדה הזאת לא פחות זמן אולי ממה שבילה כיושב-ראש, וגם לאחל המון הצלחה,
שבה כולנו בטוחים, לחבר הכנסת הוותיק והמנוסה צחי הנגבי. אני שמח מאוד
שנעבוד ביחד על כל מיני סוגיות ודברים. תודה.

היו"ר צחי הנגבי:

תודה. הישיבה נעולה.

הישיבה ננעלה בשעה 08:55.
