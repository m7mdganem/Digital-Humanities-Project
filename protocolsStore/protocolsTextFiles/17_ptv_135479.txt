הכנסת השבע-עשרה נוסח לא מתוקן

מושב שלישי

פרוטוקול מס' 200

מישיבת ועדת הכנסת

יום שני, כ"א בשבט התשס"ח (28 בינואר 2008), בשעה 10:30

סדר היום:

1.  קביעת מסגרת הדיון להצעות להביע אי אמון בממשלה.

2.  בקשות חברי הכנסת להקדמת הדיון בהצעות חוק, לפני הקריאה הטרומית:

    1.  הצעת חוק הכנסת (תיקון – דיווח שרים לוועדות הכנסת), התשס"ח-2007
        (פ/3175/17), של חה"כ אריה אלדד.

    2.  הצעת חוק המועצה הישראלית לחילופי נוער וצעירים, התשס"ח-2008
        (פ/3305/17), של חה"כ יואל חסון.

    3.  הצעת חוק העונשין (תיקון – תקיפת עובד ציבור ושוטר), התשס"ח-2007
        (פ/3231/17), של חה"כ יוחנן פלסנר ודוד רותם.

    4.  הצעת חוק הביטוח הלאומי (תיקון מס' 109), התשס"ח-2008.

    5.  הצעת חוק הרבנות הראשית לישראל (הוראת שעה) (הארכת תקופת כהונה של
        מועצת הרבנות הראשית), התשס"ח-2008.

3.  הקמת ועדת משותפת לוועדת המדע והטכנולוגיה ולוועדת החינוך, התרבות
    והספורט לנושא "הפיקוח על ניסויים רפואיים בבעלי חיים" והעברת הצעות
    לסדר היום בנושא: "ניסויים בקופים במכון ויצמן" לדיון בוועדה משותפת
    זו.

4.  בקשת חה"כ משה כחלון, יו"ר הוועדה המיוחדת לבדיקת ההיערכות והמוכנות
    לרעידת אדמה, להגדלת מספר חברי הוועדה המיוחדת.

5.  בקשת יו"ר ועדת הכלכלה למיזוג הצעות החוק הבאות, לפי סעיף 122 לתקנון
    הכנסת:

    1.  הצעת חוק לתיקון פקודת ביטוח רכב מנועי (מס' 17) (השתתפות עצמית
        בביטוח אופנוע), התשס"ז-2007, של חברי הכנסת סטס מיסז'ניקוב וגלעד
        ארדן.

    2.  הצעת חוק לתיקון פקודת ביטוח רכב מנועי (מס' 17) התשס"ח-2007, מטעם
        הממשלה.

6.  קביעת ועדה לדיון בהצעת חוק אחריותן המשפטית של הנהלות אתרי האינטרנט
    על דברי הגולשים המגיבים באתריהן (תיקוני חקיקה), התשס"ח-2007, של חה"כ
    ישראל חסון (פ/3171/17).

7.  קביעת ועדה לדיון בהצעה לסדר היום בנושא: "ביצוע בדיקות גניקולוגיות
    פולשניות בנשים ללא הסכמתן, על ידי סטודנטים לרפואה", של חברות הכנסת
    קולט אביטל ואסתרינה טרטמן.

נכחו:

חברי הוועדה:

היו"ר דוד טל

קולט אביטל

יולי אדלטשיין

אריה אלדד

אלי אפללו

אורי אריאל

אלחנן גלזר

יצחק גלנטי

משה גפני

נסים זאב

יואל חסון

אסתרינה טרטמן

שלי יחימוביץ

אמנון כהן

אברהם מיכאלי

אלכס מילר

גדעון סער

מרינה סולודקין

יוחנן פלסנר

דוד רותם

מוזמנים:

אייל ינון - מזכיר הכנסת

רועי קרת - המוסד לביטוח לאומי

עודד וינר - מנכ"ל הרבנות הראשית

אבי חליבה - משרד ראש הממשלה

שמעון אולמן - משרד הדתות

מיכל שוורץ - משרד המשפטים

לי דגן - משרד האוצר

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: סיגל גורדון

 

קביעת מסגרת הדיון להצעות להביע אי אמון בממשלה

היו"ר דוד טל:

בוקר טוב, אני מתכבד לפתוח את ישיבת ועדת הכנסת. הנושא הראשון על סדר היום:
קביעת מסגרת הדיון להצעות להביע אי אמון בממשלה. חבר הכנסת גדעון סער,
כדרכנו בקודש, 3 דקות ו-10 דקות? מי בעד 3 דקות ו-10 דקות ירים את ידו.

הצבעה

בעד – רוב

נגד – אין

נמנעים – אין

ההצעה התקבלה

היו"ר דוד טל:

ההצעה אושרה.

  בקשות חברי הכנסת להקדמת הדיון בהצעות חוק, לפני הקריאה הטרומית:

1.  הצעת חוק הכנסת (תיקון – דיווח שרים לוועדות הכנסת), התשס"ח-2007
    (פ/3175/17), של חה"כ אריה אלדד.

2.  הצעת חוק המועצה הישראלית לחילופי נוער וצעירים, התשס"ח-2008
    (פ/3305/17), של חה"כ יואל חסון.

3.  הצעת חוק העונשין (תיקון – תקיפת עובד ציבור ושוטר), התשס"ח-2007
    (פ/3231/17), של חה"כ יוחנן פלסנר ודוד רותם.

4.  הצעת חוק הביטוח הלאומי (תיקון מס' 109), התשס"ח-2008.

5.  הצעת חוק הרבנות הראשית לישראל (הוראת שעה) (הארכת תקופת כהונה של
    מועצת הרבנות הראשית), התשס"ח-2008.

היו"ר דוד טל:

רבותיי חברי הכנסת, אנחנו עוברים לבקשות חברי הכנסת להקדמת הדיון בהצעת
חוק, בלשוננו, פטור מחובת הנחה לפני קריאה טרומית. הצעה ראשונה: הצעת חוק
הכנסת (תיקון – דיווח שרים לוועדות הכנסת), של ידידנו רב הפעלים, חבר הכנסת
אריה אלדד. אני מבין שהגעת להסכמות עם הממשלה בנושא?

אריה אלדד:

בשבוע שעבר הצגתי את הצעת החוק ועל פי הצעתו של חבר הכנסת יואל חסון, לא
העליתי אותה להצבעה. נפגשתי עם הנהלת הקואליציה, נדמה לי שהצלחתי לשכנע
אותם, הם הביעו תמיכה.

היו"ר דוד טל:

על פי הנהון הראש של חבר הכנסת יואל חסון, אני מבין שיש הסכמה. תודה, אנחנו
עוברים להצבעה. מי בעד פטור מחובת הנחה.

הצבעה

בעד – 9

נגד – אין

נמנעים – אין

ההצעה נתקבלה.

היו"ר דוד טל:

אשר על כן ההצעה אושרה. הצעת החוק של חבר הכנסת אריה אלדד קיבלה פטור מחובת
הנחה.

אריה אלדד:

תודה רבה.

היו"ר דוד טל:

אנחנו עוברים להצעת חוק המועצה הישראלית לחילופי נוער וצעירים, של חבר
הכנסת יואל חסון, אני מניח שהקואליציה מתנגדת.

יואל חסון:

אדוני, גם אני הייתי צריך להשקיע את מאמציי בשכנוע הקואליציה. הקואליציה
התנגדה אבל בסוף שכנעתי אותה והיא תומכת.

דוד רותם:

למה זה דחוף?

יואל חסון:

אדוני היושב ראש, אני רוצה להסביר את הדחיפות של הצעת החוק הזאת. מי
מהחברים שפעיל במערכת הפוליטית והציבורית שנים, מכיר את המועצה לחילופי
צעירים ונוער כגוף שמקיים קשרים בינלאומיים בשם מדינת ישראל, גוף שקיימים
לו גופים משניים בעולם, מקיים משלחות חילופי נוער וחילופי צעירים, משלחות
מנהיגות, חותם על הסכמים של שיתוף פעולה עם ממשלות בנושא נוער וצעירים,
חינוך וכדומה. בשנים האחרונות המועצה הזאת נקלעה למשבר כלכלי קשה ביותר,
בעיקר בשל בעיות ביורוקרטיות קשות במשרד החינוך שהפכו את הפעילות של המועצה
הזאת לכמעט בלתי אפשרית. המועצה עומדת על סף סגירה.

אני חייב לומר, שהצעת החוק הזאת היא בתיאום עם הממשלה שבאה להסדיר את קיום
המועצה הזאת באופן מיידי. במידה והמועצה הזאת תיסגר תוך מספר חודשים,
התוצאה תהיה הפרה של הסכמים בינלאומיים שמדינת ישראל חתמה עליהם, תקלות
רבות מאוד וגם נזק מהותי. לכן יש דחיפות להצעה.

דוד רותם:

עם כל הכבוד, יכול להיות שזה דבר חשוב מאוד, אבל למה זה דחוף?

היו"ר דוד טל:

הוא ציין.

דוד רותם:

אם מדינת ישראל חתומה על הסכמים, קרוב לוודאי שהיא לא תפר אותם גם בלי
החוק. כי מדינת ישראל בינתיים מפירה הסכמים עם תושביה, לא עם מדינות חוץ.
אני פשוט לא מבין את הדחיפות.

יואל חסון:

אתה לא הקשבת. סמוך על שיקול דעתי. זאת הפעם הראשונה שביקשתי פטור מחובת
הנחה.

היו"ר דוד טל:

חבר הכנסת יואל חסון, אתה לא צריך להתנצל ולא צריך להסביר מעבר למה שביקש
היושב ראש.

רבותיי חברי הכנסת, אנחנו מעלים את זה להצבעה, מי בעד לתת פטור מחובת הנחה
להצעת החוק של חבר הכנסת יואל חסון, ירים את ידו.

הצבעה

בעד – רוב

נגד – אין

נמנעים – אין

ההצעה לפטור מחובת הנחה התקבלה.

היו"ר דוד טל:

חבר הכנסת חסון, הצלחת לשכנע את הקואליציה, הצלחת לשכנע את ועדת הכנסת,
קיבלת פטור מחובת הנחה.

הצעת חוק העונשין (תיקון – תקיפת עובד ציבור ושוטר), התשס"ח-2007, של חבר
הכנסת יוחנן פלסנר ודוד רותם.

יוחנן פלסנר:

אני אתייחס לדחיפות ההצעה. יש לי את הנתונים מהירחון הסטטיסטי לישראל, אני
מדבר על נתונים משנת 2007, מדי שנה ישנם 566 מקרים של תקיפות אלימות נגד
שוטרים. המצב הזה רק הולך ומחמיר, הסטטיסטיקה בעלייה. אנחנו צריכים לחזק את
המשטרה ולחזק את כוח ההרתעה של השוטרים מפני פגיעה בהם. במקביל, אנחנו
רואים אירועים רבים מאוד, מקרים קשים של תקיפה כמו דריסת שוטר.

היו"ר דוד טל:

למה אתה מתמקד בשוטרים ולא ברופאים למשל?

יוחנן פלסנר:

אני חושב, שהשוטרים נמצאים בחזית המאבק שלנו מול האלימות. אם להם אין הכלים
להרתיע ולהגן על עצמם ואחר כך עלינו, הם הראשונים בשרשרת, אין מי שיגן על
כל שאר הקבוצות. בוודאי שצריך להגיע לכולם.

היו"ר דוד טל:

כשהם נפצעים הם מגיעים לרופאים.

יוחנן פלסנר:

הכוונה להחמיר עם ענישת המינימום כלפי תוקפי שוטרים וכלפי עובדי ציבור.

אלי אפללו:

אני רוצה לתמוך בהצעה ולומר, אנחנו צריכים לשמור על השוטרים שאוכפים את
החוק ולכן צריך לתת להם את כל העזרה.

אורי אריאל:

אני לא רואה דחיפות בהצעה הזאת ואני מציע לחבריי להתנגד. כשיגיע החוק, אם
יגיע, להוריד אותו מסדר היום.

היו"ר דוד טל:

נעבור להצבעה. רבותיי חברי הכנסת, מי בעד פטור מחובת הנחה ירים את ידו.

הצבעה

בעד – 10

נגד – 1

נמנעים – אין

ההצעה לפטור מחובת הנחה התקבלה.

היו"ר דוד טל:

תודה, אושר, חבר הכנסת פלסנר וקבוצת חברי כנסת אחרים קבלו פטור מחובת הנחה.

רבותיי חברי הכנסת, אני עובר לבקשת הממשלה להקדמת הדיון בהצעת החוק הבאות,
לפני הקריאה הראשונה: הצעת חוק הביטוח הלאומי (תיקון מס' 109), מי מציג?

רועי קרת:

בהתאם להחלטת הממשלה מהשבוע שעבר ולפני מספר שבועות, בשבוע שעבר אושרה הצעת
חוק המתייחסת לטיפול כולל בניצולי השואה, יש שם איזשהו מרכיב של תיקון לחוק
הבטחת הכנסה. התיקון שמובא בפניכם עכשיו הוא תיקון משלים לתיקון ההוא, הוא
כולל שני מרכיבים עיקריים, תוספת לקצבאות הזקנה, ובהתאמה, הגדלה של גמלאות
לפי חוק הבטחת הכנסה, למי שמקבל את התוספת.

היו"ר דוד טל:

תודה רבה, אני מניח שלא יהיו מתנגדים. מי בעד ירים את ידו.

הצבעה

בעד – רוב

נגד – אין

נמנעים –

ההצעה לפטור מחובת הנחה התקבלה.

היו"ר דוד טל:

הממשלה קיבלה פטור מחובת הנחה להצעת חוק הביטוח הלאומי (תיקון מס' 109).

אנחנו עוברים לבקשה השנייה של הממשלה, הצעת חוק הרבנות הראשית לישראל
(הוראת שעה) (הארכת תקופת כהונה של מועצת הרבנות הראשית), התשס"ח-2008. מי
מציג? בבקשה, מנכ"ל הרבנות הראשית.

עודד וינר:

על פי החוק, תוקף כהונתה של מועצת הרבנות הראשית המכהנת שסיימה את הקדנציה
של חמש השנים הראשונות היה לפני יומיים. היות וכידוע חלו שינויים במשרד
הדתות, משרד ראש הממשלה עד לאחרונה, לכן הממשלה מבקשת להאריך את תקופת
כהונתה של המועצה המכהנת עד א' בניסן, כדי לאפשר עריכת בחירות כדין.

היו"ר דוד טל:

תודה רבה.

דוד רותם:

לא הבנתי, מה הדחיפות בחוק הזה? אני רואה שתוקף כהונתה של הרבנות הראשית פג
כבר, אני מוכרח לומר, שקמתי אתמול, קמתי הבוקר, לא ראיתי שהשמיים נפלו.

יואל חסון:

מה קמת קרבי היום?

דוד רותם:

אני אגיד לך את האמת, אני בעד שנבטל כרגע את הרבנות הראשית ונקים אותה
מחדש.

שמעון אולמן:

מועצת הרבנות הראשית שמורכבת מ-15 חברים, יש לה משימות יום יומיות. אנחנו
מדברים על הארכת תוקף של מספר חודשים ספורים. יום יום יש דיונים שמקיימים
חברי המועצה. אני מבקש להסביר, שכל עיכוב בעבודה וכל הפסקת פעולה, תהיה
גורם מפריע בפעילות הרגולאטיבית של הרבנות הראשית לישראל בכל מקום בארץ.
אנחנו לא יכולים להפסיק לפעול, אנחנו לא יכולים להיות במצב שבו הרגולאטור
לא עובד.

דוד רותם:

תסביר דברים ספציפיים, מה ייקרה?

שמעון אולמן:

יש לנו רב שצריך לדון בנושא שצריך להקים הרכב של שלושה רבנים. אם המועצה
חדלה מלפעול כחוק, כל המהלך נעצר.

דוד רותם:

מה פירוש?

שמעון אולמן:

פירושו של דבר, שבעיר מסוימת לא יהיו שירותי דת.

דוד רותם:

אדוני מדבר על עבירות משמעת?

שמעון אולמן:

אני מדבר על עבירות משמעת, אני מדבר על עבירות כספיות, כל מיני נושאים
שמצריכים דיון.

דוד רותם:

אם יהיה דיון, הרב יפוטר ולא יהיה רב אז לא יהיו שירותי דת. אם לא יהיה
דיון, יש רב ואין שירותי דת.

שמעון אולמן:

הסברת את הדברים טוב ממני, לכן אתה מוכיח, שאנחנו צריכים להמשיך להתקיים
ולעבוד.

נסים זאב:

כשאני שומע את חבר הכנסת דודו רותם, הוא נשמע כמו איש מרצ. למרות שהוא
באופוזיציה, זה לא מתיר לו לקנטר בצורה כזאת.

היו"ר דוד טל:

הבמה הזאת פתוחה לכל מי שרוצה לומר את דעתו.

נסים זאב:

אני מסכים אתך, אבל אני מצפה מאדם שיראת אלוקים על פניו, שיתייחס בקצת כבוד
לרבנות הראשית, שלא יטיח בה האשמות ויזלזל בכבודה.

היו"ר דוד טל:

אנחנו עוברים להצבעה, מי בעד פטור מחובת הנחה לממשלה בנושא הרבנות הראשית?

הצבעה

בעד – רוב

נגד – 2

נמנעים – אין

ההצעה לפטור מחובת הנחה התקבלה.

היו"ר דוד טל:

ברוב קולות, הממשלה קיבלה פטור מחובת הנחה גם על הצעת חוק הרבנות הראשית
לישראל.

הקמת ועדה משותפת לוועדת המדע והטכנולוגיה ולוועדת החינוך, התרבות והספורט
לנושא:

"הפיקוח על ניסויים רפואיים בבעלי חיים" והעברת הצעות לסדר היום בנושא:

"ניסויים בקופים במכון ויצמן" לדיון בוועדה משותפת זו

היו"ר דוד טל:

רבותיי חברי הכנסת, יושב ראש ועדת המדע והטכנולוגיה ויושב ראש ועדת החינוך
התרבות והספורט פנו לוועדת הכנסת בבקשה להקים ועדה משותפת לשתי הוועדות
לנושא "הפיקוח על ניסויים רפואיים בבעלי חיים". הוועדה תהיה בת שמונה
חברים, ארבעה מכל ועדה, בראשות ועדת המדע והטכנולוגיה. להלן הצעה להרכב
שלה, מטעם ועדת המדע והטכנולוגיה, חברי הכנסת בני אלון, שישמש כיושב ראש,
מנחם בן-ששון, ג'מאל זחאלקה ואריה אלדד. מטעם ועדת החינוך, חברי הכנסת יואל
חסון, רונית תירוש, זבולון אורלב וחיים אמסלם.

ראשית, אני רוצה לאשר את ההרכב הזה ולאחר מכן לעבור לסעיף השני של אותה
בקשה.

נסים זאב:

האם מדובר רק בקופים או גם בעכברים?

גדעון סער:

במה דן ההרכב?

היו"ר דוד טל:

בניסויים רפואיים בבעלי חיים. אשוב להרכב: חברי הכנסת בני אלון, מנחם
בן-ששון, ג'מאל זחאלקה, אריה אלדד, יואל חסון, רונית תירוש, זבולון אורלב
וחיים אמסלם.

רבותיי, אני מעלה את זה להצבעה, מי בעד לאשר את ההרכב, ירים את ידו.

הצבעה

בעד – רוב

נגד – אין

נמנעים – אין

ההצעה להקמת ועדה משותפת לנושא "הפיקוח על ניסויים רפואיים בבעלי חיים"
נתקבלה.

היו"ר דוד טל:

הקמת הוועדה אושרה על הרכב חבריה.

אני עובר לסעיף שני של אותה בקשה. יושבי ראש הוועדות מבקשים להעביר את
ההצעות לסדר היום בנושא "ניסויים בקופים במכון ויצמן", הצעות חברי הכנסת
יואל חסון, גדעון סער, איתן כבל ואריה אלדד, מוועדת החינוך התרבות והספורט
לדיון בוועדה המשותפת הנ"ל, וכי המסקנות בוועדה המשותפת יאושרו בוועדת
החינוך. מי בעד ירים את ידו.

הצבעה

בעד – רוב

נגד – נגד

נמנעים – אין

ההצעה להעביר את ההצעות לסדר היום בנושא "ניסויים בקופים במכון ויצמן"
מוועדת החינוך התרבות והספורט לדיון בוועדה המשותפת, נתקבלה.

היו"ר דוד טל:

גם הסעיף השני התקבל, ההצעות לסדר היום יועברו לוועדה המשותפת שאישרנו לפני
רגע.

בקשת חבר הכנסת משה כחלון, יושב ראש הוועדה המיוחדת לבדיקת ההיערכות
והמוכנות לרעידת אדמה, להגדלת מספר חברי הוועדה המיוחדת

היו"ר דוד טל:

אנחנו עוברים לבקשת חבר הכנסת משה כחלון, יושב ראש הוועדה המיוחדת לבדיקת
ההיערכות והמוכנות לרעידת אדמה, להגדלת מספר חברי הוועדה המיוחדת. חבר
הכנסת כחלון מבקש להוסיף למניין החברים את חברת הכנסת רונית תירוש ואני
מביא את זה להצבעה. מי בעד להוסיף את חברת הכנסת רונית תירוש, ירים את ידו.

הצבעה

בעד – רוב

נגד – אין

נמנעים – אין

ההצעה התקבלה

היו"ר דוד טל:

ההצעה התקבלה וחברת הכנסת רונית תירוש צורפה לוועדה.

בקשת יו"ר ועדת הכלכלה למיזוג הצעות החוק הבאות, לפי סעיף 122 לתקנון
הכנסת:

1.  הצעת חוק לתיקון פקודת ביטוח רכב מנועי (מס' 17) (השתפות עצמית בביטוח
    אופנוע, התשס"ז-2007, של חברי הכנסת סטס מיסז'ניקוב וגלעד ארדן.

2.  הצעת חוק לתיקון פקודת ביטוח רכב מנועי (מס' 17), התשס"ח-2007, מטעם
    הממשלה

היו"ר דוד טל:

אנחנו עוברים לבקשת יושב ראש ועדת הכלכלה למיזוג הצעות החוק הבאות, לפי
סעיף 122 לתקנון הכנסת. הראשונה: הצעת חוק לתיקון פקודת ביטוח רכב מנועי
(מס' 17) (השתתפות עצמית בביטוח אופנוע, של חברי הכנסת סטס מיסז'ניקוב
וגלעד ארדן. השנייה, הצעת חוק לתיקון פקודת ביטוח רכב מנועי (מס' 17),
התשס"ח-2007.

אני אסתפק במכתב שהופנה אליי על ידי חבר הכנסת גלעד ארדן, נאמר, שההצעה
נדונה בקריאה ראשונה בכנסת ביום ח' בטבת, 17 בדצמבר 2007. ועדת הכלכלה
החליטה לדון בהצעות החוק האמורות באופן מאוחד לצורך הכנתן לקריאה שנייה
וקריאה שלישית. בתוקף סמכותה לפי סעיף 122 לתקנון, מבקש חבר הכנסת ארדן
להביא לאישור ועדת הכנסת את מיזוגן של שתי הצעות החוק האמורות והבאתן כהצעת
חוק אחת לקריאה שנייה ושלישית. מי בעד איחוד ההצעות, ירים את ידו.

הצבעה

בעד – רוב

נגד – אין

נמנעים – אין

ההצעה לאיחוד ההצעות, נתקבלה

היו"ר דוד טל:

ההצעה אושרה והצעות החוק יאוחדו.

קביעת ועדה לדיון בהצעת חוק אחריותן המשפטית של הנהלות אתרי האינטרנט על
דברי הגולשים המגיבים באתריהן (תיקוני חקיקה), התשס"ח-2007, של חבר הכנסת
ישראל חסון

היו"ר דוד טל:

אנחנו עוברים לקביעת ועדה לדיון בהצעת חוק אחריותן המשפטית של הנהלות אתרי
האינטרנט על דברי הגולשים המגיבים באתריהן (תיקוני חקיקה), של חבר הכנסת
ישראל חסון. לא נשמעה כל הצעה להעביר את הנושא – עמדת הלשכה המשפטית שלנו
זה ועדת הכלכלה. יושב ראש ועדת הכלכלה מבקש להעביר אליו את ההצעה מהנימוק,
שוועדת הכלכלה דנה בנושאים הקשורים בתקשורת על כל היבטיה ואף דנה בהצעת חוק
מסחר אלקטרוני, המתבצע בעיקר האינטרנט.

יושב ראש ועדת המדע והטכנולוגיה מבקש להעביר את ההצעה אליו מן הנימוק, שבין
סמכויות ועדת המדע נמצאים נושא מידע ומחשוב הכוללים גם את נושא האינטרנט.
מצ"ב גם מכתבו, אם תרצו, אקרא את מכתבו.

התייחסות, לאחר מכן נעבור להצבעה.

גדעון סער:

אדוני היושב ראש, חייב להיות היגיון פנימי בתחומי העיסוק בבית הזה. ועדת
הכלכלה היום עוסקת בכל נושאי האינטרנט. הצעה אחת, הצעת חוק של אמנון כהן,
שנתמכת על ידי שר התקשורת לגבי חסימת אתרים מסוימים. הצעה שנייה, הצעת חוק
ממשלתית שאושרה בשבוע שעבר במליאת הכנסת בנושא מסחר אלקטרוני. יש מידה של
השקה, בכל נושא אנחנו יכולים למצוא כיוון כזה או אחר, אבל הוועדה היחידה
שעסקה ברגולציה של נושא האינטרנט בכנסת הזאת זה ועדת הכלכלה, לכן בלתי סביר
להעביר לוועדת המדע.

אברהם מיכאלי:

אדוני היושב ראש, אני חושב, שוועדת המדע בקדנציה הזאת דווקא כן עוסקת
בעניינים כאלה, אפילו הוקם צוות מיוחד שעוסק באינטרנט, בראשותו של חבר
הכנסת מיקי איתן. מכיוון שבקדנציה הזאת עסקו רבות בנושאים האלה, אני חושב
שזה צריך לעבור לוועדת המדע.

נסים זאב:

ההיגיון אומר, שזה שייך לוועדת המדע. ראשית, לוועדת הכלכלה יש נושאים מעל
ומעבר, אין לה זמן להגיע לנושאים השונים כדי לסיימם.

היו"ר דוד טל:

אבל זה לא נימוק.

נסים זאב:

זה גם נימוק.

היו"ר דוד טל:

השאלה, היכן צריכה להיות האכסניה האמיתית. אתה יכול לחשוב שזה ועדת מדע, זה
בסדר.

נסים זאב:

יש הבדל בין אכסניה לבין קבורה. לפעמים לא יכולים להגיע לנושאים ולטפל בהם
כמו שצריך. זה נושא שמטבעו צריך להיות בוועדת המדע, מדובר בגלישה, לא מדובר
בנושא מסחרי שוועדת הכלכלה צריכה לדון בו, יש פה עניין של גולשים באתר
האינטרנט ומביעים דעה ועמדה כזאת או אחרת ואין פיקוח עליהם, כל אחד כותב
ככל העולה על רוחו, משמיץ ככל העולה על רוחו ואין מי שייתן את הדין. לא
מדובר בנושא כלכלי, אלא נושא הקשור למדע.

אלכס מילר:

אדוני היושב ראש, אני מסכים עם הטענה, שגם אם ועדת הכלכלה דנה בנושאים
הנוגעים לאינטרנט, היא דנה בזה במסגרת הנושאים המסחריים. כל הנושאים
שמובאים לשם ועוסקים באינטרנט, יש להם קשר מסחרי. גם הצעת החוק של חבר
הכנסת רן כהן וגם הצעת החוק שלי, שנדונה בוועדת הכלכלה, יש להן השלכות
כלכליות על הציבור או על הספקים. באשר להצעת החוק של ישראל חסון, מדובר
בעניין שאנחנו מתלבטים בין ועדת החוקה לבין ועדת המדע כי יש שם עניין של
פרטיות. לדעתי, לוועדת המדע יש יכולת מספיק טובה כדי לבוא ולדון בנושא הזה.

יוחנן פלסנר:

היבט מרכזי מאוד בהצעת החוק של חבר הכנסת חסון היא בנושא ההגבלה של מספר
הגולשים, בין אם זה 50 אלף או מספר אחר. זה נושא שהוא במוקד ההצעה והוא
טכנולוגי במהותו, זה נושא מורכב מאוד לגבי מספר הגולשים הייחודים וכו'
והוועדה תידרש לדון בזה לעומק כדי ליצור חוק סביר. זה תחום של הוועדה - - -

גדעון סער:

כל מי שיושב שם הוא - - -

יצחק גלנטי:

האם הוא עוסק רק במספר הגולשים או עוסק גם בתכנים?

יוחנן פלסנר:

כל מי שנמצא בוועדת הכלכלה הוא כלכלן מדופלם? זה תחום העיסוק של הוועדה
הזאת, אף אחד לא בהכרח איש מקצוע בתחומים האלה, אבל זה תחום העיסוק של
הוועדה.

אמנון כהן:

אדוני היושב ראש, הנושא הזה הוא השקה של שתי הוועדות, יש בו גם היבטים
כלכליים וגם היבטים מדעיים. ישנה הצעת חוק נוספת שעוסקת ב"דואר זבל", גם
בהצעה זו יש היבטים כלכליים והיבטים מדעיים ולצורך כך הוקמה ועדה משותפת
לוועדת המדע והכלכלה. ייתכן שגם בנושא הזה אפשר לשקול ועדה משותפת, שאותה
ועדה תוכל לקדם את הצעת החוק הזאת.

יואל חסון:

אדוני היושב ראש, ראשית, ברמה העקרונית אני חושב, שהצעת החוק הזאת היא הצעת
חוק מיותרת. אני מתנגד להצעה הזאת באופן עקרוני. היכן הנושא צריך להידון,
לדעתי זה צריך להיות בוועדת הכלכלה, יגיעו אנשי מקצוע, האנשים הרלוונטיים
שייתנו את דעתם, הם יגיעו גם לוועדה הזאת וגם לוועדה הזאת, אבל בסופו של
דבר, רוב האתרים המדוברים, דווקא ההשפעה של ועדת הכלכלה על האתרים האלה,
היא השפעה גדולה כי אלה אתרים שצריכים את הוועדה גם לנושאים אחרים.

היו"ר דוד טל:

ההצעה לוועדה המשותפת יכולה לספק את שני הגורמים.

יואל חסון:

אני חושש שזה יסרבל את עבודת הוועדה.

ארבל אסטרחן:

כאמור, עמדתנו היא, שהצעת החוק מתאימה יותר לוועדת הכלכלה. אם כבר היתה לנו
התלבטות, היא בין ועדת הכלכלה לבין ועדת החוקה כי מדובר בהצעה שמתקנת את
חוק איסור לשון הרע וחוק הגנת הפרטיות, שניהם חוקים שנדונים בוועדת החוקה.
אבל מדובר פה בעניין של תקשורת, כל ענייני התקשורת נדונים בוועדת הכלכלה.

אלכס מילר:

אז למה צריך את ועדת מדע?

ארבל אסטרחן:

אנחנו חושבים שההצעה אינה מתאימה לוועדת המדע.

שלי יחימוביץ:

לסוגיית ועדת הכלכלה או ועדת המדע, גם כדי לעסוק בסוגיות של הרשות השנייה
והטלוויזיה למשל, לא צריך להיות מומחה לסיבים האופטיים שבהם מועברת התמונה.

היו"ר דוד טל:

הדברים נאמרו על ידי חבר הכנסת גדעון סער טרם כניסתך.

שלי יחימוביץ:

לא ידעתי. לכן, סוגיית המיומנויות המדעיות היא לחלוטין לא רלוונטית. כשם
שאנחנו עוסקים למשל במדען הראשי בוועדת הכספים ואנחנו לא אמורים להיות
בקיאים בסוגיות מדעיות, כאן אנחנו מדברים על סוגיות של רגולציה ושל חקיקה
ושל הסדרה. הדברים האלה רלוונטיים אך ורק לוועדת הכלכלה, בוודאי לא ועדת
המדע.

יצחק גלנטי:

מדובר פה באחריות משפטית על דברי הגולשים והמגיבים באתריהם, לא על כמותם.
לפי מה שאני מבין, מדובר פה בכלל על התכנים ולא על כמותם, מדובר כאן על
אחריות משפטית. ולכן, נראה לי שהמקום לדיון בנושא הזה, או ועדת החוקה או
שיתוף של ועדת החוקה עם ועדת החינוך.

אלי אפללו:

היות והנושא נוגע לשתי הוועדות, יש לזה גם היבט כלכלי וגם היבט מדעי. לכן
אני מציע אדוני היושב ראש, שתהיה ועדה משותפת בראשות יושב ראש ועדת המדע על
מנת שנוכל למצות את העניין.

היו"ר דוד טל:

ממלא מקום יושב ראש הקואליציה התנגד לזה, הוא אמר שזה מסרבל.

אלי אפללו:

שמעתי את דעתו ואני מתנגד למה שהוא אומר. אני מציע ועדה משותפת בראשות ועדת
המדע.

קולט אביטל:

אם הבנתי נכון, מדובר בטוקבקים ויש לזה אספקטים משפטיים, לכן אני חושבת שזה
צריך לעבור לוועדת החוקה.

אסתרינה טרטמן:

אני יושבת כאן ומתלבטת כי הטיעונים של דברים משפטיים נכון לכל ועדה. בכל
ועדה אנחנו דנים בחוק ולכן יכולים לייחס את זה ישירות לוועדת החוקה. הרעיון
של הוועדות זה מהות החקיקה, כי החקיקה מובנת מאליה.

אדוני היושב ראש, מכיוון שאני מבינה את ההיגיון הרב שטוענים כאן חבריי
לעניין של ועדת הכלכלה, אבל יחד עם זאת, אי אפשר להתעלם מדברים טכניים
טכנולוגיים מבחינת מי שולט, מי יכול לדעת, מי כתב, מי לא כתב. יש כאן
היבטים של מדע. למרות שהיום אני באופוזיציה, אני אכן תומכת בהצעתו של יושב
ראש הקואליציה. אני חושבת שיש בזה פתרון של פשרה, שיבואו כל הצדדים לטובה
וברכה.

היו"ר דוד טל:

רבותיי, אנחנו מתכנסים לשתי הצעות, הצעה אחת – ועדה משותפת לוועדת המדע
והכלכלה בראשות ועדת המדע. הצעה שנייה, ועדת הכלכלה. מי בעד ועדה משותפת
ירים את ידו.

הצבעה

בעד – 8

נגד – 3

נמנעים – אין

ההצעה להעביר את הנושא לוועדה המשותפת לוועדת המדע והכלכלה נתקבלה.

מי בעד ועדת הכלכלה ירים את ידו.

הצבעה

בעד – 3

נגד – 8

נמנעים – אין

ההצעה להעביר את הנושא לוועדת הכלכלה לא נתקבלה.

היו"ר דוד טל:

אשר על כן, הנושא יועבר לוועדה המשותפת בת שמונה חברים, ארבעה מכל ועדה.
אני מבקש מראשי הוועדות להמציא לי את שמות חברי הוועדה שידונו בנושא.

קביעת ועדה לדיון בהצעה לסדר היום בנושא

"ביצוע בדיקות גניקולוגיות פולשניות בנשים ללא הסכמתן, על ידי סטודנטים
לרפואה"

(של חברי הכנסת קולט אביטל ואסתרינה טרטמן)

היו"ר דוד טל:

אנחנו עוברים לסעיף האחרון בסדר היום: קביעת ועדה לדיון בהצעה לסדר היום
בנושא "ביצוע בדיקות גניקולוגיות פולשניות בנשים ללא הסכמתן, על ידי
סטודנטים לרפואה", של חברות הכנסת קולט אביטל ואסתרינה טרטמן. נשמעו הצעות
להעביר את ההצעה לוועדה לקידום מעמד האישה או לוועדת העבודה הרווחה
והבריאות של הכנסת.

קולט אביטל:

כיוון שמדובר בנושא מקצועי שעליו מערכת הבריאות צריכה לתת את הדעת, לא רק
את הדעת, גם את הדין – כיוון שנאמר לנו במליאה, שקיימות הוראות אבל כנראה
הן לא מבוצעות, אני חושבת שהנושא צריך לעבור לוועדת העבודה הרווחה
והבריאות, בנוכחות כל הדרג המקצועי של משרד הבריאות. אני רוצה לצאת משם עם
החלטות שמחייבות את מערכת הבריאות.

שלי יחימוביץ:

למרות ההערכה הרבה שאני חשה לוועדת העבודה הרווחה והבריאות, במיוחד לעומד
בראשה, לרגע אינני מפקפקת בעבודה המעולה שתיעשה בוועדה הזאת, אני חושבת
שמדובר כאן בסוגיה שאינה בריאותית אלא נוגעת לכבוד האישה, עצמאותה וחירותה
על גופה. זאת סוגיה שהיא פרופר של הוועדה לקידום מעמד האישה. יתרה מזאת, כל
הדברים שעומדים על הפרק בוועדה לקידום מעמד האישה, קשורים תמיד לוועדות
אחרות. כיוון שהוועדה הזאת פחות עמוסה מהוועדה שלך, שהעומס עליה הוא עצום,
אני בטוחה שזה יטופל כיאות בידי יו"ר הוועדה ואני חושבת שאולי עדיף לוותר
על זה ברוחב לב מבלי לריב על העניין.

אסתרינה טרטמן:

חייבים להודות, העלינו את הנושא לסדר היום הציבורי בעקבות המעשה שנעשה
בנשים. בדבריי במליאת הכנסת, חיברתי את זה לניסויים נוספים שנעשו בכלל בבני
אדם, לא רק נשים, שזה חמור בכלל. היום קראתי בעיתון, שמשרד הבריאות כינס
ועדה מיוחדת, בראשות פרופסור אבי רכס, לדון בכללי אתיקה להתנהגות - - -

היו"ר דוד טל:

הוא יושב ראש ועדת האתיקה.

אסתרינה טרטמן:

בדיוק. כך שהנושא הזה מטופל מבחינת הבריאות ואני שמחה ומברכת על כך, כיוון
שהם כבר יצאו בהכרזה ראשונה, שלא יבוצעו שום ניסויים אלא בהסכמה מראש של
החולה. כך שאני חושבת, שהקריאה שלנו מקבלת במידה מסוימת - - -

היו"ר דוד טל:

את לא מדברת על ניסויים, את מדברת על בדיקות פולשניות.

אסתרינה טרטמן:

על בדיקות פולשניות שלא בידיעתו של המטופל.

יצחק גלנטי:

זה עדיין לא חייב להיות ניסוי רפואי. יכולה להתבצע בדיקה שהיא לא ניסוי
רפואי.

אסתרינה טרטמן:

הבדיקות הפולשניות האלה שלא בידיעתו של האדם, נעשו לצורכי למידה. אז באותה
נשימה אפשר לומר שזה גם עניין של חינוך, הנה למידה.

אני מכבדת מאוד את הוועדה ואת היושב בראשה, אני בהחלט אמביוולנטית בסוגיה
הזאת, אבל מכיוון שהנושא עלה בעיקר בסוגיה של נשים, אולי יש מקום לדון בזה
בוועדה למעמד האישה.

היו"ר דוד טל:

אם כן רבותיי, נצביע בין שתי הוועדות החשובות, ועדה אחת, ועדת העבודה,
הרווחה והבריאות. הוועדה השנייה, הוועדה למעמד האישה.

אלי אפללו:

אני רוצה להציע, ועדת העבודה והרווחה.

היו"ר דוד טל:

יש הצעה כזאת, העליתי זאת להצבעה. מי בעד ועדת העבודה הרווחה והבריאות,
ירים את ידו.

הצבעה

בעד – 7

נגד – 2

נמנעים – אין

ההצעה להעביר את הנושא לוועדת העבודה הרווחה והבריאות נתקבלה.

מי בעד להעביר את הנושא לוועדה למעמד האישה, ירים את ידו.

הצבעה

בעד – 2

נגד – אין

נמנעים – אין

ההצעה להעביר את הנושא לוועדה למעמד האישה, לא נתקבלה.

היו"ר דוד טל:

אשר על כן, הנושא יועבר לוועדת העבודה, הרווחה והבריאות. יש לי בקשה ליושב
ראש הוועדה, היות וידיכם עמוסות, אני מבקש שהנושא יבוא לטיפול זריז ומהיר.
תודה רבה, הישיבה נעולה.

הישיבה ננעלה בשעה 11:15.
