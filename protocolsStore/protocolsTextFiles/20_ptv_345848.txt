הכנסת העשרים

מושב שני

פרוטוקול מס' 142

מישיבת ועדת הכנסת

יום שלישי, ו' בתמוז התשע"ו (12 ביולי 2016), שעה 13:30

סדר היום:

א. בקשת הממשלה להקדמת הדיון בהצעות חוק, לפני הקריאה הראשונה:

  1. הצעת חוק ההוצאה לפועל (תיקון מס' 51) (מסלול מקוצר), התשע"ו-2016,
  (מ/1058).

  2. הצעת חוק האזרחות (תיקון מס' 13), התשע"ו-2016, (מ/1058).

ב. בקשת יו"ר ועדת הכספים להקדמת הדיון בהצעת חוק לתיקון פקודת מס הכנסה
(תיקון מס' 221), התשע"ו-2016 (מ/1016) – לפני הקריאה השנייה והשלישית.

ג. בקשת יו"ר ועדת החוקה, חוק ומשפט למיזוג הצעות חוק - לפי סעיף 84(ד)
לתקנון:

  1. הצעת חוק הנוער (שפיטה, ענישה ודרכי טיפול) (דרכי ענישה – הוראת שעה),
  התשע"ו-2016( מ/1038).

  2. הצעת חוק הנוער (שפיטה, ענישה ודרכי טיפול) (תיקון – קטין שביצע מעשה
  טרור), התשע"ו-2015, של חה"כ ענת ברקו (פ/20/2207).

ד. בחירת ממלא מקום ליושב ראש הכנסת בעת היעדרו מן הארץ.

ה. קביעת ועדות לדיון בהצעות החוק הבאות:

  1. הצעת חוק הטבות לניצולי שואה (תיקון – ביטול ניכוי הקצבה החודשית לפי
  הסכם עם גרמניה), התשע"ו-2016 – של חה"כ טלי פלוסקוב (פ/20/3009).

  2. הצעת חוק הטבות לניצולי שואה (תיקון – ביטול ניכוי הקצבה החודשית לפי
  הסכם עם גרמניה), התשע"ו-2016 – של חה"כ דב חנין וקבוצת חברי כנסת
  (פ/20/2751).

ו. בקשת יו"ר ועדת העבודה, הרווחה והבריאות להעברת הצעת חוק המאבק בתופעת
השימוש בחומרים מסכנים (תיקון מס' 2), התשע"ו-2016, מוועדת החוקה, חוק
ומשפט לדיון בוועדת העבודה, הרווחה והבריאות.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

יואב בן צור

מכלוף מיקי זוהר

אברהם נגוסה

רועי פולקמן

חברי הכנסת:

אלי אלאלוף

נאוה בוקר

משה גפני

דב חנין

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  גיל ברינגר          –   יועץ השרה ומרכז ועדת שרים לחקיקה, משרד המשפטים
  ------------------- --- ------------------------------------------------
  רעיה שטנר-וייכנסקי  –   ע' יועמ"ש, המשרד לביטחון פנים

  זק'לין ויזמן אלפסי  –   מנהלת סיעת כולנו
  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

בחירת ממלא מקום ליו"ר הכנסת בעת העדרו מהארץ

היו"ר יואב קיש:

שלום לכולם, אני פותח את ישיבת ועדת הכנסת. אנחנו נתחיל בנושא ד'
בסדר-היום: בחירת ממלא מקום ליו"ר הכנסת בעת העדרו מהארץ. נמצאת אתנו
מזכירת הכנסת, ירדנה מלר-הורוביץ, שלום לך.

מזכירת הכנסת ירדנה מלר-הורוביץ:

צהריים טובים, תודה.

היו"ר יואב קיש:

אני אקריא את ההודעה: הנדון: בחירת ממלא מקום ליושב ראש הכנסת בעת העדרו
מהארץ. יושב ראש הכנסת, חבר הכנסת יולי (יואל) אדלשטיין, יצא מגבולות
המדינה ביום רביעי, ז' בתמוז התשע"ו, 13 ביולי 2016, ויחזור ביום שישי,
בעזרת-השם, ט' בתמוז התשע"ו, 15 ביולי 2016. סעיף 20א(א) לחוק-יסוד: הכנסת,
קובע כי: יצא יושב-ראש הכנסת את גבולות המדינה, ימלא סגן יושב-ראש את מקומו
עד שישוב היושב ראש. סעיף 20א(ד) לחוק-יסוד: הכנסת, קובע כי הסגן ליושב-ראש
שיכהן כממלא מקום של יושב-ראש הכנסת היא הסגן שנבחר לכך על ידי ועדת הכנסת.
אנחנו קיבלנו את המלצת יושב-ראש הכנסת שאת מקומו תמלא סגנית יושב-ראש
הכנסת, החדשה יחסית בתפקידה אבל המבטיחה, חברת הכנסת נאוה בוקר. אני מציע
להיענות לבקשה ולקבל. מי שבעד ירים את ידו, מי נגד? מי נמנע?

אלי אלאלוף (כולנו):

אני רשאי להצביע בשם החברים שלי?

היו"ר יואב קיש:

במקום פולקמן, כן.

הצבעה

בעד – פה אחד

ההמלצה למנות את חברת הכנסת נאוה בוקר לממלאת-מקום יו"ר הכנסת בהיעדרו
נתקבלה.

היו"ר יואב קיש:

פה אחד, הבקשה התקבלה, תודה רבה.

מזכירת הכנסת ירדנה מלר-הורוביץ:

תודה רבה.

דב חנין (הרשימה המשותפת):

ברכות ליושבת-הראש הזמנית.

היו"ר יואב קיש:

עוד לא, חכה ליום רביעי.

בקשת יו"ר ועדת הכספים להקדמת הדיון בהצעת חוק לתיקון פקודת מס הכנסה
(תיקון 221), התשע"ו-2016 (מ/1016) – לפני הקריאה השנייה והשלישית.

היו"ר יואב קיש:

גפני, בסעיף ב' הגשתם בקשה להקדמת דיון בנושא - - -

משה גפני (יהדות התורה):

אין צורך, כיוון שזה הונח אתמול.

היו"ר יואב קיש:

אין צורך, בדיוק, הונח אתמול. סעיף ב' יורד מסדר-היום ואני מבטל אותו.

קביעת ועדות לדיון בהצעות החוק הבאות:

הצעת חוק הטבות לניצולי שואה (תיקון - ביטול ניכוי הקצבה החודשית לפי הסכם
עם גרמניה), התשע"ו-2016 - של הצעת ח"כ טלי פלוסקוב (פ/20/3009).

הצעת חוק הטבות לניצולי שואה (תיקון – ביטול ניכוי הקצבה החודשית לפי הסכם
עם גרמניה), התשע"ו-2016 – של חה"כ דב חנין וקבוצת חברי כנסת (פ/20/2751).

היו"ר יואב קיש:

אנחנו עברנו לסעיף ה' – קביעת ועדות לדיון בהצעות החוק הבאות: הצעת חוק
הטבות לניצולי שואה (תיקון – ביטול ניכוי הקצבה החודשית לפי הסכם עם
גרמניה), התשע"ו-2016, של הצעת ח"כ טלי פלוסקוב (פ/20/3009). טלי פה, דרך
אגב?

זק'לין ויזמן אלפסי:

לא, היא לא מרגישה טוב.

היו"ר יואב קיש:

יש כאן מישהי מהעוזרות שלה?

זק'לין ויזמן אלפסי:

לא, אבל אנחנו פה.

היו"ר יואב קיש:

האמת שהיא ביקשה ממני את ועדת הכספים, כשאני חושב על זה, אז אני לא יודע אם
העניין בהסכמתה.

משה גפני (יהדות התורה):

אני הסכמתי שזה יהיה בוועדת עבודה ורווחה אבל צריך לשאול את המציעות.

ארבל אסטרחן:

שהיא גם הוועדה המתאימה. דב חנין היה פה, לגבי ההצעה השנייה.

היו"ר יואב קיש:

ההצעה שנייה היא: הצעת חוק הטבות לניצולי שואה (תיקון – ביטול ניכוי הקצבה
החודשית לפי הסכם עם גרמניה), התשע"ו-2016. אלעד, תתקשר לטלי, רק תגיד לה
שזה הסיכום, יש פה את יושבי-ראש הוועדות אבל בכל זאת מן הראוי שנשמע אותה.
אני חשבתי שההסכמה היתה לוועדת הכספים וכשהיא אמרה לי שהיא רוצה ועדת
הכספים אז אמרתי שאין לה צורך להגיע.

משה גפני (יהדות התורה):

היא אמרה לי שהיא רוצה ועדת כספים. אבל אני רק מבקש בהזדמנות הזאת, עד
שקוראים להם, יש את החוק של נפגעי פעולות איבה, מדובר על היתומים, אנחנו
הבאנו להם כסף, עשינו את החקיקה והיה סיכום עם האוצר שממשיכים את החקיקה
הזאת כדי להחיל את זה על כולם. היה סיכום ברור וחד משמעי ופתאום – אני לא
הייתי ביום שני שעבר – סגן שר האוצר ביקש להעביר את זה לוועדת העבודה,
הרווחה והבריאות. זה לא תקין, זה לא בסדר, זה ממש המשך החקיקה בעניין,
באותו עניין, באותו סיכום שהיה. אני לא יודע, יכול להיות שהיו לו מניעים
זרים.

ארבל אסטרחן:

נפגעי פעולות איבה ככלל זה חוק של ועדת העבודה.

משה גפני (יהדות התורה):

אין ויכוח על זה בכלל, אין ויכוח. אם זה היה חוק של נפגעי פעולות איבה
במובן הרגיל של המדינה זה צריך להיות בוועדת העבודה והרווחה, מדובר על
חוק - - -

היו"ר יואב קיש:

גפני, קודם כל, הלקח הראשון הוא שאסור לך להיעדר מהכנסת.

משה גפני (יהדות התורה):

יש לי עוד לקחים מזה, אין זמן לספר את המניעים. זה המשך החקיקה, זה דבר
שצריך לגמור אותו.

היו"ר יואב קיש:

אנחנו לא נדון בזה עכשיו.

משה גפני (יהדות התורה):

בסדר, העיקר שאלי יבדוק את זה. זה פשוט לא תקין, לא תקין.

היו"ר יואב קיש:

בסדר, אנחנו לא נדון בזה עכשיו.

משה גפני (יהדות התורה):

חוק נפגעי פעולות איבה שייך לוועדת העבודה והרווחה, נקודה. אין ויכוח על זה
בכלל.

היו"ר יואב קיש:

גפני, תודה, זה לא על סדר-היום, אני לא רוצה לדון בזה. אנחנו מדברים כרגע
על הצעות חוק הטבות לניצולי שואה, דיברו עם טלי וטלי מסכימה אז אני חושב
שהנושא יהיה פשוט ולכן שתי הצעות החוק שהקראתי – של חברת הכנסת טלי פלוסקוב
ושל דב חנין – תעבורנה לוועדת העבודה והרווחה. זו הצעתי, מישהו רוצה
להתייחס?

אלי אלאלוף (כולנו):

רק בקשה – אתם יכולים להוסיף כמה שעות עבודה לוועדה?

זק'לין ויזמן אלפסי:

טלי אומרת שנתנו לה או כספים או קליטה, לכן היא העדיפה כספים אבל ברור שהיא
מעדיפה אצל אלאלוף.

היו"ר יואב קיש:

אין בעיה, דיברנו אתה, מאה אחוז. אז אנחנו הגענו להסכמה שזה בעבודה ורווחה,
הייעוץ המשפטי אומר שמתאים לחוק להיות בעבודת ורווחה.

משה גפני (יהדות התורה):

קליטה לא רלוונטי בכלל.

ארבל אסטרחן:

דווקא מצאתי שהחוק המקורי של הטבות לניצולי שואה נחקק בקליטה, וגם תיקונים
1 ו-2 היו שם, אחר כך היו בוועדת עבודה.

משה גפני (יהדות התורה):

אתה יכול לתת לי עכשיו, אדוני היושב-ראש, איזה שעתיים הרצאה איך זה הגיע
לקליטה? למה יאיר לפיד העביר את זה לקליטה?

היו"ר יואב קיש:

זה מיאיר לפיד או מלפני?

משה גפני (יהדות התורה):

כן.

ארבל אסטרחן:

כן, בכנסת הקודמת, אבל שלושת התיקונים האחרים היו בעבודה.

משה גפני (יהדות התורה):

למה יאיר לפיד העביר את החוק הזה, ששייך לוועדת העבודה והרווחה, לקליטה?

היו"ר יואב קיש:

השאלה מי היה היושב-ראש ועדת הקליטה בממשלה הקודמת – מי היה?

ישראל אייכלר (יהדות התורה):

רזבוזוב.

היו"ר יואב קיש:

לא יודע, אין לי הסבר.

משה גפני (יהדות התורה):

אם אתם רוצים אני אסביר לכם שעתיים איך התנהלה בקדנציה הקודמת ההעברה
לוועדות.

אלי אלאלוף (כולנו):

יש שיעור בערבית מרוקאית, נא לסיים בזמן.

היו"ר יואב קיש:

אז בואו נשחרר באמת את אלי. מי בעד שזה יעבור לוועדת העבודה והרווחה? האם
יש מתנגדים? נמנעים?

הצבעה

בעד – פה אחד

ההחלטה להעביר את הצעות חוק הטבות לניצולי שואה לוועדת העבודה, הרווחה
והבריאות נתקבלה.

היו"ר יואב קיש:

פה אחד. שתי ההצעות כמובן עברו לוועדת העבודה והרווחה.

בקשת יו"ר ועדת העבודה, הרווחה והבריאות להעברת הצעת חוק המאבק בתופעת
השימוש בחומרים מסכנים (תיקון מס' 2), התשע"ו-2016, מוועדת החוקה, חוק
ומשפט לדיון בוועדת העבודה, הרווחה והבריאות.

היו"ר יואב קיש:

אני עובר לנושא ו' על סדר-היום: בקשת יו"ר ועדת העבודה, הרווחה והבריאות –
שנמצא פה אתנו – להעברת הצעת חוק המאבק בתופעת השימוש בחומרים מסכנים
מוועדת החוקה, חוק ומשפט לדיון בוועדת העבודה, הרווחה והבריאות. בבקשה,
תסביר.

אלי אלאלוף (כולנו):

א', זה היה בדיון בוועדה שלנו כבר, החלק הראשון, זה המשך, אוטומטית. מה
הקשר לחוקה – אני לא מבין.

היו"ר יואב קיש:

אני יודע שהשר גלעד ארדן ביקש שזה יעבור לוועדת חוקה.

אלי אלאלוף (כולנו):

אבל איך השר מבקש בתחום שהוא לא שלא?

היו"ר יואב קיש:

בסדר, אנחנו מחליטים פה.

אלי אלאלוף (כולנו):

אבל זה לא תחום שלו, זה תחום באחריות משרד הבריאות.

ארבל אסטרחן:

כדאי אולי לדעת שזו הוראת שעה שנקבעה בוועדת העבודה והופכים אותה עכשיו
לוועדת קבע. מה גם, שהחוק המאבק בתופעת השימוש בחומרים מסכנים שייך לוועדת
העבודה.

משה גפני (יהדות התורה):

זו ועדת העבודה והרווחה. על זה אין לי הסבר, למה זה ועדת חוקה, על כל
האחרים יש לי הסבר, על זה אין לי.

ארבל אסטרחן:

יש בחוק עצמו – זה קורה לפעמים – סעיף של דיווח לכנסת אז כתוב: אחת לשישה
חודשים יימסר לוועדת העבודה, הרווחה והבריאות דיווח של השר לביטחון פנים על
כל מיני עניינים ושל שר הבריאות. יש פה נקודות אולי חוקתיות אבל - - -

היו"ר יואב קיש:

בסדר גמור, אני מקבל את המלצת היועצת המשפטית ואת בקשת - - -

רעיה שטנר-וייכנסקי:

סליחה, אפשר לומר מילה?

היו"ר יואב קיש:

כן.

רעיה שטנר-וייכנסקי:

אין לנו כמובן עניין לקבוע באיזו ועדה זה ידון. זה נכון שהיסטורית, לפני
שלוש שנים, זה נדון בוועדת העבודה, הרווחה והבריאות, זה לא מה שבאתי להגיד.
מה שחשוב כן לציין פה בפני נציגי הוועדות השונות הוא שלא משנה היכן זה
ידון, חייבים לקדם את הדיון בסמכות הזאת בהקדם האפשרי מכיוון שהחוק הזה הוא
חשוב מאין כמותו ואנחנו חייבים לשמור על רציפות של חקיקה.

היו"ר יואב קיש:

יש איזה דד-ליין?

רעיה שטנר-וייכנסקי:

כן, יש דד-ליין, ההוראה של פרק ב' הולכת לפקוע ב-13 באוגוסט, היא למעשה עד
ה-12 לאוגוסט.

היו"ר יואב קיש:

אז צריך להעביר את זה עוד במושב הזה?

רעיה שטנר-וייכנסקי:

צריך להעביר את זה במושב הזה וזה מה שחשוב. מי שלוקח את זה צריך להתחייב.

היו"ר יואב קיש:

אלי, אתה רצית לפני רגע עוד כמה ימים, אתה תספיק?

אלי אלאלוף (כולנו):

לא, כמה שעות.

היו"ר יואב קיש:

אלי, יש פה נושא שאתה חייב להבין את הרגישות.

אלי אלאלוף (כולנו):

שמענו ונעמוד בזה.

היו"ר יואב קיש:

הנה, שמעת? "שמענו ונעמוד בזה".

רעיה שטנר-וייכנסקי:

בסדר גמור, זה חשוב ביותר.

היו"ר יואב קיש:

אז אני ממליץ על ועדת העבודה, הרווחה והבריאות. מי שבעד ירים את ידו.

הצבעה

בעד – פה אחד

ההחלטה להעביר את הצעת חוק המאבק בתופעת השימוש בחומרים מסכנים מוועדת
החוקה, חוק ומשפט לוועדת העבודה, הרווחה והבריאות נתקבלה.

היו"ר יואב קיש:

פה אחד.

ארבל אסטרחן:

זו גם הצבעה במליאה כי זו העברה מוועדה לוועדה. הקודם זו היתה רק הודעה
למליאה, זה הצבעה.

היו"ר יואב קיש:

אוקיי, אז תכינו הודעה, אני היום לא אהיה אז שמישהו אחר יקריא את זה היום
כדי שלא נעכב את זה. תודה.

בקשת יו"ר ועדת החוקה, חוק ומשפט למיזוג הצעות חוק - לפי סעיף 84(ד)
לתקנון:

הצעת חוק הנוער (שפיטה, ענישה ודרכי טיפול) (דרכי ענישה – הוראת שעה),
התשע"ו-2016( מ/1038).

הצעת חוק הנוער (שפיטה, ענישה ודרכי טיפול) (תיקון – קטין שביצע מעשה
טרור), התשע"ו-2015, של חה"כ ענת ברקו (פ/20/2207).

היו"ר יואב קיש:

אנחנו עוברים לסעיף ג' בסדר-היום: בקשת יו"ר ועדת החוקה, חוק ומשפט למיזוג
הצעות חוק - לפי סעיף 84(ד) לתקנון: 1. הצעת חוק הנוער, התשע"ו-2016(
מ/1038); 2. הצעת חוק הנוער, התשע"ו-2015, של חה"כ ענת ברקו (פ/20/2207).
יש פה הצעה פשוטה – למזג הצעות לפי ועדת חוקה. מישהו רוצה להתייחס?

ארבל אסטרחן:

הצעה ממשלתית ופרטית שעוסקות באותו נושא והוועדה מבקשת להכין אותן ביחד
לקריאה שנייה ושלישית.

היו"ר יואב קיש:

מאה אחוז, אני ממליץ לאשר את המלצת הוועדה. מי שבעד ירים את ידו.

הצבעה

בעד – פה אחד

ההחלטה למזג את שתי הצעות חוק הנוער נתקבלה.

היו"ר יואב קיש:

פה אחד. תודה.

אני מבקש להישאר לדיון הבא, חברים, כי יש את ערוץ הכנסת, הקראה והצבעה, אז
זה חשוב ואני מבקש להשתתף בדיון.

בקשת הממשלה להקדמת הדיון בהצעות חוק, לפני הקריאה הראשונה:

הצעת חוק ההוצאה לפועל (תיקון מס' 51) (מסלול מקוצר), התשע"ו-2016,
(מ/1058)

הצעת חוק האזרחות (תיקון מס' 13), התשע"ו-2016, (מ/1058)

היו"ר יואב קיש:

גיל, אני מבין שאתה מציג לנו את ההצעות?

גיל ברינגר:

את ההצעה.

היו"ר יואב קיש:

ההצעה. יש לנו שתי הצעות של הממשלה להקדמת דיון בהצעות חוק לפני הקריאה
הראשונה. אני רק בנקודת פתיחה רוצה להגיד – לצערי מרב מיכאלי לא נמצאת פה –
אנחנו רצינו לעשות את הדיון הזה אתמול, לתת עדיין 24 שעות, אבל אתמול, בגלל
שהזמן היחידי שהיה ניתן לעשות את זה היה סביב ישיבות סיעה, פנתה אלי מרב
וביקשה לדחות את זה. אמרתי לה: אם זה יידחה זה יידחה ביום, אתם תפסידו עוד
24 שעות של עיון בהצעות, אבל ראיתי שהם הונחו ממילא על השולחן אז לא הפסדנו
לצורך העניין. אבל בכל זאת, מכיוון שהממשלה תסביר תכף את הדחיפות בשתי
ההצעות האלה, אנחנו נדון בזה עכשיו. ההצעות לפני קריאה ראשונה: הצעת חוק
ההוצאה לפועל (תיקון מס' 51) (מסלול מקוצר), התשע"ו-2016, והצעת חוק
האזרחות (תיקון מס' 13), התשע"ו-2016. גיל, ומי עוד מציג?

אתי בן יוסף:

נציג של משרד הפנים הוזמן.

היו"ר יואב קיש:

אין נציג משרד הפנים אז זה לא יהיה. אם לא יהיה – לא יהיה. תגיד למשרד
הפנים שאין פה נציג שלהם להציג את הקיצור. גיל, אתה מציג את ההוצאה לפועל,
בבקשה.

גיל ברינגר:

מדובר בהוראת שעה שפוקעת ב-16 בספטמבר השנה, אנחנו מבקשים להפוך אותה
להוראת קבע. במידה ואנחנו לא נספיק לאשר את הצעת החוק כבר במושב הזה בעצם
החוק הזה יפקע. החוק הקיים בהוראת שעה הוא חוק שמאפשר בחירה לאדם אם ללכת
על מסלול מקוצר בהוצאה לפועל, שזה מסלול שהוא יכול לנסות אותו במשך שמונה
חודשים ובמסגרת המסלול הזה יש לו גם אגרות נמוכות יותר. זה בחובות פשוטים
של עד 10,000 שקלים. לא משיתים גם על המפסיד הוצאות משפט. זאת אומרת, זה
איזשהו הליך שמתנהל בחובות פשוטים, מהירים, קצרים, בלי לערב יותר מדי עורכי
דין בעניין הזה וזה לטובת האזרחים וזה פוקע ב-16 בספטמבר.

היו"ר יואב קיש:

אני רוצה לעדכן אתכם בשיחה מקדמית שהיתה עם גיל בנושא: לאחר שהוגשה הבקשה
אני קודם כל רציתי להבין במה מדובר ובאמת הבנתי שמדובר בחוק טוב שאמור
לפתור בעיות לאזרחים, אבל עלתה השאלה – כמו שעולה תמיד, כרגיל – מדוע
נזכרים ברגע האחרון ולמה אנחנו צריכים למצוא את עצמנו נאלצים לוותר על
מינימום הזמן, באמת 48 שעות זה לא הרבה. הבנתי מגיל - - -

גיל ברינגר:

אני יכול להרחיב בעוד משפט וחצי.

היו"ר יואב קיש:

בבקשה.

גיל ברינגר:

בעקבות השיחה אתך עשיתי איזושהי בדיקה אצלנו בתוך המשרד והסיבה שהתעכבנו –
בלי לפרט יותר מדי – אני אגיד את זה רק בכללי, היא שהיה איזשהו רצון ללכת
עוד טיפה לקראת האזרח, לצערנו לא הצלחנו ללכת על המהלך הזה והחלטנו, כדי לא
למנוע את הטוב המסוים הזה בהוראת השעה, כדי שהיא לא תפקע, ללכת על הטוב ולא
על הטוב ביותר. היה איזשהו ניסיון ללכת על טוב יותר מההצעה הזו כרגע, זו
הסיבה לעיכוב.

היו"ר יואב קיש:

טוב, לאור ההסברים של משרד המשפטים אני חושב שזה ראוי ואני ממליץ לאשר את
הקדמת הדיון בהצעת חוק לקריאה ראשונה ולקצר את הזמן. מי שבעד ירים את ידו.

הצבעה

בעד – פה אחד

בקשת הממשלה להקדמת הדיון בהצעת חוק ההוצאה לפועל לפני הקריאה הראשונה
נתקבלה.

היו"ר יואב קיש:

שבעה בעד, הקוורום הנדרש נמצא וההחלטה התקבלה פה אחד.

יש לנו פה נציג של משרד הפנים להצעת חוק האזרחות? ניסינו להשיגם, הם לא
עונים. סעיף א'(ב) בסדר-היום – אין לנו נציג, מישהו פה עשה טעות כנראה אז
אנחנו לא נדון בנושא הזה.

אני מבקש מחברים את תשומת לבכם לרגע – אנחנו דנים בחוק ערוץ הכנסת, בעוד
חמש דקות יתחיל הדיון, הדיון כולל די מהר הקראה והצבעות, אנחנו נשמח מאוד
שתהיה נוכחות שלכם. לגבי הצבעות שיהיו במחלוקת אנחנו נעביר אותן למחר.

תודה רבה, ישיבה זו נעולה.

הישיבה ננעלה בשעה 14:00.
