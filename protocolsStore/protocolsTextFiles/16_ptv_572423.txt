פרוטוקולים/ועדת הכנסת/8562

ירושלים, ז' בסיון, תשס"ד

27 במאי, 2004

הכנסת השש-עשרה נוסח לא מתוקן

מושב שני

פרוטוקול מס' 131

מישיבת ועדת הכנסת

יום שני, ד' בסיוון התשס"ד (24 במאי 2004), שעה 17:00

סדר היום:

פניית יושב-ראש הכנסת והסגנים בדבר ביטול ישיבת הכנסת ביום חמישי השבוע.

נכחו:

חברי הוועדה:

היו"ר רוני בר-און

מיכאל איתן

דניאל בנלולו

מוחמד ברכה

ענבל גבריאלי

מיכאל גורלובסקי

יצחק הרצוג

גדעון סער

מאיר פרוש

עמרי שרון

מוזמנים:

דוד לב - סגן מזכיר הכנסת

גאולה רזיאל - מנהלת לשכת מזכיר הכנסת

מנהלת הוועדה: אתי בן-יוסף

קצרנית: שלומית כהן

פניית יושב-ראש הכנסת והסגנים בדבר ביטול ישיבת הכנסת ביום חמישי השבוע

היו"ר רוני בר-און:

הפעם, בגלל הנושא על סדר-היום, אני אסטה ממנהגי ואדגיש שאני לא מתכבד לפתוח
את ישיבת ועדת הכנסת ה-131. זאת פנייה של רוב סיעות הבית, למרות שחתום עליה
אריה האן, לביטול ישיבת הכנסת ביום חמישי השבוע. התקבלה אצלי פנייה, לפיה
חברי הכנסת המייצגים את רוב סיעות הבית פנו בבקשה אל יושב-ראש הכנסת ואל
הסגנים, שלא לקיים את ישיבת הכנסת ביום ה' השבוע. במקביל – אם כי לא במקרה
– הודיע השר המקשר גדעון עזרא, שלרוב השרים יקשה להגיע לכנסת להשיב להצעות
לסדר-היום, בשל לוח זמנים צפוף שנקבע ליום זה לפני זמן רב. לאחר דיון ממצה
בנושא, החליטו יושב-ראש הכנסת והסגנים פה אחד בישיבתם היום לפנות אל ועדת
הכנסת ולבקש את אישורה לביטול ישיבת מליאת הכנסת, כאמור. אין בהצעה זו כל
השפעה על ישיבות הוועדות, שתוכלנה להתקיים כמתוכנן. אודה אם תעמיד את הבקשה
על סדר יומה של הוועדה בדחיפות המרבית.

חבר הכנסת פרוש, הצעה לסדר.

מאיר פרוש:

הייתי רוצה לשמוע מה בדיוק היה בדיון, מי הם אלה שפנו.

היו"ר רוני בר-און:

ביקשתי לברר עם המזכיר אם נקבע סדר-יום לישיבה ביום חמישי, זאת אומרת אם
נדונו כל ההצעות הדחופות לסדר-היום, חלק מהן גם הצעה דחופה שלי. הבנתי
שבכלל לא התקיים הדיון הזה. מרגע שהוחלט שיפנו בבקשה שלא תהיה ישיבה, ראו
צורך לפטור את עצמם מהצורך לדון בענייני סדר היום. כך שגם אם נחליט שאנחנו
דוחים את הבקשה, ממילא אין סדר יום ליום חמישי.

ענבל גבריאלי:

הנשיאות תתכנס באופן דחוף, כמו שוועדת הכנסת התכנסה באופן דחוף, והיא תקבע
את סדר היום.

היו"ר רוני בר-און:

חבר הכנסת ברכה, האם אתה יכול לומר לנו מה היה שם?

מוחמד ברכה:

יושבי-ראש סיעות העבודה, הליכוד ושינוי פנו ליושב-ראש הכנסת. בימים שלישי
ורביעי יש חג, ובימי חג לא מקיימים ישיבות כנסת. בזמנו חשבו לקיים ישיבה
נוספת ביום חמישי, אבל המסקנה שהגיעו אליה היא שלא לבזות את הכנסת, כי
באותו יום תהיה נוכחות דלה. מה גם שמיתוספת לזה גם עמדת הממשלה, שהשרים לא
יוכלו לענות על הצעות דחופות לסדר היום ולא על שאילתות בעל-פה, ולכן
הנשיאות הגיעה למסקנה להיענות לפנייה.

אני, כיושב-ראש סיעה בכובע השני שלי, תמכתי בעניין הזה ואני תומך בזה גם
כסגן יושב-ראש. מדברים על ימי עבודה, האם ימי עבודה זה רק כאן? יום חמישי
הוא לא יום עבודה? אם יש חברי כנסת שכל העבודה שלהם היא רק בבית הזה, אני
חושב שהם מועלים בתפקידם. הימים האחרים הם גם כדי לעשות דברים, ויש כל מיני
התחייבויות.

היו"ר רוני בר-און:

תודה. חבר הכנסת הרצוג, בבקשה.

יצחק הרצוג:

שוחחנו בנושא הזה עם יושב-ראש הכנסת, חבר הכנסת גדעון סער ואני. הרבה מאוד
חברי כנסת, וגם יושב-ראש הכנסת עמד על כך, גילו רק בימים האחרונים שהישיבה
הזאת מתקיימת. דבר שני, מסתבר שזה יום חופש של תלמידי בתי-הספר, וזה
אסרו-חג, ועלתה פה בעיה מאוד קשה גם מבחינת העובדים וגם מבחינת חברי הכנסת.

היו"ר רוני בר-און:

אין אסרו-חג כשאין חול מועד. בחוץ לארץ זה חג שני.

יצחק הרצוג:

יש היגיון בביטול הישיבה הזאת ביום חמישי. חברי כנסת לא יגיעו, עובדים לא
יגיעו. בבתי-הספר לא לומדים ושרים לא יגיעו. אז למה לבזות את הכנסת? נוסיף
את זה בזמן אחר.

עמרי שרון:

כמו שאני הבנתי את עמדת הסיעה, אם אפשר לבטל את הישיבה הזאת, רצוי לבטל
אותה.

ענבל גבריאלי:

אנחנו משתמשים פה בתירוץ או טיעון לביטול הישיבה בכך שאנחנו אומרים שחברי
כנסת לא יגיעו ושתהיה נוכחות דלילה.

יצחק הרצוג:

כי לא ידעו על הישיבה הזאת. זה לא יום כנסת.

מוחמד ברכה:

אנחנו עושים ביקורי שטח, עושים עבודות, יש פגישות בלשכות. אתם לא חברי
כנסת? אתם לא יודעים מה זאת עבודה של חברי כנסת?

ענבל גבריאלי:

אנחנו כן חברי כנסת, והעבודה היא כל השבוע. אלא שבמקרה הספציפי הזה זה מדיף
ריח לא נעים.

יצחק הרצוג:

אם המליאה תהיה ריקה זה יהיה יותר טוב?

היו"ר רוני בר-און:

מליאה ריקה מדאיגה אותך? לפני שעה ועשר דקות עמדה חברתך על דוכן הנואמים
וביקשה להביע אי-אמון בממשלה מול מליאה שישבו בה שני חברי ליכוד, שני חברי
שינוי וחבר אחד מהעבודה.

יצחק הרצוג:

חברי כנסת לא ידעו על הישיבה הזאת עד הימים האחרונים.

היו"ר רוני בר-און:

כלומר, אנחנו מבטלים את הישיבה מתוך דאגה לכבודה של הכנסת.

יצחק הרצוג:

גם זה.

דניאל בנלולו:

מה יקרה אם פעם אחת נבוא לטובת העובדים של הכנסת? לנו מותר ולהם אסור?

היו"ר רוני בר-און:

גם אם יבטלו את ישיבת המליאה העובדים יבואו לעבודה.

גדעון סער:

אני מצדד בפנייה כפי שהוגשה.

היו"ר רוני בר-און:

אנחנו עוברים להצבעה. מי בעד להיעתר לפניית היושב-ראש? מי נגד? מי נמנע?

ה צ ב ע ה

בעד – 6

נגד – 3

נמנעים – אין

אנחנו קובעים שוועדת הכנסת אישרה ליושב-ראש הכנסת לבטל את הישיבה.

הישיבה ננעלה בשעה 17:20
