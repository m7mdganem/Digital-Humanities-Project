פרוטוקולים/ועדת הכנסת/2936

ירושלים, ט' בניסן, תשס"א

2 באפריל, 2001

הכנסת החמש-עשרה נוסח לא מתוקן

מושב שלישי

פרוטוקול מס' 182

מישיבת ועדת הכנסת

יום שלישי, ג' בניסן תשס"א (27 במרץ 2001), שעה 21:00

נכחו:

חברי הוועדה: יוסי כץ – היו"ר

בני אלון

אפי אושעיה

סופה לנדבר

מרינה סולודקין

אברהם פורז

מוזמנים: אריה האן - מזכיר הכנסת

יועצת משפטית: אנה שניידר

ארבל אסטרחן

מנהלת הוועדה: אתי בן-יוסף

קצרנית: סיגל גורדון

סדר היום: א. בקשת יו"ר ועדת הכספים לשחרר מחובת הנחה את הצעת חוק ההסדרים
במשק המדינה (תיקוני חקיקה להשגת יעדי התקציב לשנת 2001) (תיקון ביטול
והתליה של חקיקה שמקורה בהצעות חוק פרטיות), התשס"א-2001 מחובת הנחה מוקדמת
על שולחן הכנסת – לפני הקריאה השניה והשלישית.

ב. הבאת חלקים מהצעות החוק הנ"ל לדיון על פי סעיף 131 לתקנון ושחרורם מחובת
הנחה.

בקשת יו"ר ועדת הכספים לשחרר מחובת הנחה את הצעת חוק ההסדרים במשק המדינה

(תיקוני חקיקה להשגת יעדי התקציב לשנת 2001) (תיקון ביטול והתליה של חקיקה

שמקורה בהצעות חוק פרטיות), התשס"א-2001 – לפני הקריאה השניה והשלישית

היו"ר יוסי כץ:

אני מתכבד לפתוח את ישיבת ועדת הכנסת, על סדר היום שלנו שני נושאים, הנושא
הראשון: בקשת יושב ראש ועדת הכספים לשחרר מחובת הנחה את הצעת חוק ההסדרים
במשק המדינה (תיקוני חקיקה להשגת יעדי התקציב לשנת 2001) (תיקון ביטול
והתליה של חקיקה שמקורה בהצעות חוק פרטיות), התשס"א-2001 מחובת הנחה מוקדמת
על שולחן הכנסת – לפני הקריאה השניה והשלישית.

אנה שניידר:

ועדת הכספים דנה כרגע בהצעת החוק הזאת ועדיין היא די רחוקה מסיום.

אברהם פורז:

איך אפשר לשחרר מחובת הנחה דבר שלא בא לעולם?

אנה שניידר:

נתבקשתי להניח זאת עוד הלילה על שולחן הכנסת.

בנימין אלון:

אדוני היושב ראש, עם כל הרצון להקל בפרוצדורות, הייתי מבקש לדעת בחוק הזה,
איזה חוקים אתם רוצים לשחרר?

אנה שניידר:

מדובר בהצעת חוק ההסדרים שכוללת 14 חוקים.

בנימין אלון:

תביאי לנו רשימה באיזה חוקים מדובר.

אנה שניידר:

כרגע ישנם הסכמות ודיונים, אני עוד לא יודעת איזה חוק בפנים ואיזה חוק
בחוץ, אני גם לא יודעת מתי יסתיים הדיון.

בנימין אלון:

מה אנחנו מאשרים?

אנה שניידר:

רק את האפשרות כאשר ועדת הכספים תסיים את דיוניה, על מנת שמליאת הכנסת תוכל
להתחיל לדון בהצעה הזאת בקריאה שנייה ובקריאה שלישית. אני לא יכולה לומר
מתי זה יהיה. כל עוד לא נתקבלה החלטה של ועדת הכנסת שמשחררת מחובת הנחה, אי
אפשר להתחיל לדון בזה.

היו"ר יוסי כץ:

אגב, עשינו זאת במקרים קודמים, שתוך כדי דיון בוועדה החלטנו על פטור מחובת
הנחה.

בנימין אלון:

אדוני היושב ראש, כל החוק הזה שהוא אינו חוק הסדרים רגיל, חוק הסדרים רגיל
מונח תמיד יחד עם התקציב, יש בו זמן לעיון, החוק הזה הוא חוק התליה וביטול
של חוקים שעבדנו עליהם פה הרבה זמן, ובגלל כל מה שקרה בפוליטיקה, אני לא
יודע מה אני מתלה ומבטל מחוקים שעסקנו בהם כל כך הרבה זמן.

אנה שניידר:

מליאת הכנסת הצביעה על כך בקריאה ראשונה.

מזכיר הכנסת אריה האן:

הרבה פעמים מביאים הצעה לשחרור, אומרים מראש שמשחררים מכל הקריאות. אנחנו
לא מחדשים דבר.

אברהם פורז:

אדוני היושב ראש, זה אי אמון של הכנסת כנגד הכנסת. מה זאת אומרת, שהכנסת
מחליטה לבטל את החקיקה של הכנסת? זה אי אמון של הכנסת בעצמה ומדובר באותה
כנסת, לא התחלפה כנסת.

יוסי כץ:

חברים, אני מעמיד להצבעה את בקשת יושב ראש ועדת הכספים לשחרר מחובת הנחה את
הצעת חוק ההסדרים במשק המדינה (תיקוני חקיקה להשגת יעדי התקציב לשנת 2001)
(תיקון ביטול והתליה של חקיקה שמקורה בהצעות חוק פרטיות), התשס"א-2001, מי
בעד ירים את ידו.

הצבעה

בעד – 4

נגד – 1

נמנעים – אין

הבקשה התקבלה.

היו"ר יוסי כץ:

בקשת יושב ראש ועדת הכספים לשחרר מחובת הנחה את הצעת חוק ההסדרים במשק
המדינה נתקבלה.

הבאת חלקים מהצעות החוק הנ"ל לדיון על פי סעיף 131 לתקנון ושחרורם מחובת הנחה

היו"ר יוסי כץ:

הסעיף השני על סדר היום: הבאת חלקים מהצעות החוק הנ"ל לדיון על פי סעיף 131
לתקנון ושחרורם מחובת הנחה.

אנה שניידר:

סעיף 131 לתקנון הכנסת מאפשר לוועדת הכנסת לאשר סדרי דיון מיוחדים בנושא
תקציב המדינה. הצעת החוק הזאת קשורה בתקציב המדינה, אני לא יכולה פיזית
להניח את הצעת החוק הזאת ברגע שיסתיימו הדיונים כמקשה אחת על שולחן הכנסת,
ולכן אני מבקשת את אישורה של הוועדה להניח בשלב ראשון מספר סעיפים עם
ההסתייגויות, לדון בהם, יש גם מספר סעיפים שיצטרכו לנסח אותם מחדש. לפי
ההסכמות שאני שומעת שם, צריך להתחיל לעבוד עליהם מחדש.

היו"ר יוסי כץ:

יכול להיווצר מצב שבו אפילו תצטרכי לחלק לחלקים סעיף סעיף.

אנה שניידר:

כל סעיף עומד בפני עצמו.

היו"ר יוסי כץ:

המליאה תכריע בזה בקריאה שנייה ושלישית.

אנה שניידר:

המליאה תכריע בכל הסעיפים בקריאה שנייה ושלישית, אבל אנחנו מבקשים להניח
אותם מבחינת טכנית חלקים חלקים.

בנימין אלון:

סעיף 131 זה הסעיף הרגיל של פיצולים?

אנה שניידר:

לא, זה סעיף סדרי דיון מיוחדים של תקציב.

בנימין אלון:

את בעצם עושה פיצולים.

אנה שניידר:

אני לא עושה פיצול כי אני מניחה בעצם את כל הצעת החוק - - -

בנימין אלון:

אם מדובר בסדרי דיון רגילים, למה אני צריך שהמליאה תאשר לי כל קטע וקטע?

אנה שניידר:

בסדרי דיון רגילים המליאה מאשרת כי החלק שמתפצל נשאר בוועדה ויכול להגיע
לדיון אחרי חצי שנה או ללא הגבלת זמן. את זה התקנון דרש שהמליאה תאשר,
שוועדה לא תוכל "לקבור" חוקים מבלי שהמליאה אישרה לה לפצל אותם. כאן אנחנו
לא מבקשים אישור של המליאה, אנחנו מבקשים, שוועדת הכנסת תאשר לנו מבחינה
טכנית להניח את זה חלקים חלקים במהלך הלילה. פיזית, אין לי אפשרות כרגע
להעלות את החוק כולו.

היו"ר יוסי כץ:

אני מעמיד זאת להצבעה, מי בעד ומי נגד ירים את ידו.

הצבעה

בעד – 4

נגד – 1

נמנעים – אין

הבקשה להבאת חלקים מהצעות החוק הנ"ל לדיון על פי סעיף 131 לתקנון ושחרורם
מחובת הנחה נתקבלה.

היו"ר יוסי כץ:

הבקשה נתקבלה.

רבותיי, תודה רבה, הישיבה נעולה.

הישיבה ננעלה בשעה 21:15.
