הכנסת העשרים

מושב רביעי

פרוטוקול מס' 369

מישיבת ועדת הכנסת

יום שני, כ"ו בתמוז התשע"ח (09 ביולי 2018), שעה 11:00

סדר היום:

בקשת הממשלה להקדמת הדיון בהצעות חוק, לפני הקריאה הראשונה:

1. הצעת חוק סדר הדין הפלילי (חקירת חשודים) (תיקון מס' 9), התשע"ח-2018
(מ/1240).

2. הצעת חוק הקולנוע (תיקון מס' 5), התשע"ח-2018 (מ/1241).

3. הצעת חוק לתיקון דיני הבחירות לרשויות המקומיות (מסירת מידע מפנקס
הבוחרים למתמודדים לראשות מועצה אזורית והצבעת בעלי תפקידים), התשע"ח-2018
(מ/1242).

4. הצעת חוק חומרי נפץ (תיקון מס' 4 והוראת שעה), התשע"ח-2018 (/1243).

5. הצעת חוק משק החשמל (תיקון מס' 16) (רפורמה במשק החשמל), התשע"ח-2018
(מ/1244).

א. עבודת הוועדות בפגרת הקיץ 2018

ב. מינוי בחירת ממלא מקום ליושב-ראש הכנסת בעת היעדרו מהארץ.

ג. בקשה להעברת הצעת חוק שעות עבודה ומנוחה (תיקון - סמכות יושב ראש הכנסת
לעניין עובדי הכנסת), התשע"ח-2018 (פ/5546/20), מוועדת הכנסת לוועדה
משותפת, וקביעת הרכב הוועדה המשותפת.

ד. קביעת ועדה לדיון בהצעת חוק הרשויות המקומיות (בחירות) (תיקון - תשלום
לחברי ועדת קלפי), התשע"ח-2018 (פ/5476/20), הצעת חבר הכנסת דוד ביטן.

ה. חילופי חברים בוועדה המשותפת של ועדת הכנסת וועדת הכלכלה לדיון בהצעת
חוק השידור הציבורי הישראלי (תיקון מס' 8) (תיקון), התשע"ח-2018 (מ/1237).

ו. בקשת יושב ראש ועדת הפנים והגנת הסביבה להקדמת הדיון בהצעות חוק, לפני
הקריאה השנייה והשלישית:

1. הצעת חוק התכנון והבנייה (תיקון מס' 118) (הוראות לעניין היטל השבחה),
התשע"ז-2017 (פ/5293/20) (כ/727), של חה"כ מיכאל מלכיאלי.

2. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2015 ו-2016) (תיקון מס' 2) (חידוש היתר לשימוש חורג ביחידת דיור),
התשע"ח-2018 (פ/5452/20) (כ/792), של חה"כ מירב בן ארי.

ז. בקשת יושב-ראש ועדת החינוך, התרבות והספורט להקדמת הדיון בהצעת חוק
חינוך מיוחד (תיקון מס' 11), התשע"ח-2018 (מ/1199), לפני הקריאה השנייה
והשלישית.

נכחו:

חברי הוועדה:

מכלוף מיקי זוהר – היו"ר

אמיר אוחנה

ישראל אייכלר

רוברט אילטוב

דוד ביטן

יואב בן צור

אחמד טיבי

שולי מועלם-רפאלי

אברהם נגוסה

איילת נחמיאס ורבין

רועי פולקמן

יואב קיש

פנינה תמנו

חברי הכנסת:

אלי אלאלוף

יעקב אשר

משה גפני

יוסי יונה

יעל כהן-פארן

מיכאל מלכיאלי

קסניה סבטלובה

ניסן סלומינסקי

מוזמנים:

מזכירת הכנסת ירדנה מלר-הורוביץ

  -------------------------------------------------------------------------
  נדב שיינברגר    –   ראש מטה שר האוצר, משרד האוצר
  --------------- --- -----------------------------------------------------
  אפרת בלומה      –   לשכה משפטית, משרד האוצר
  נחלון               

  יוני משריקי     –   יועץ השר, משרד הפנים

  גיל ברינגר      –   משרד המשפטים

  ישי יודקוביץ    –   מנהל מחלקה משפטית, משרד הביטחון

  חן קדם מקטובי   –   רל"ש שרת התרבות והספורט, משרד התרבות והספורט

  ראובן חביב      –   מנהל אגף בכיר מחקר ופיתוח, משרד התרבות והספורט

  יצחק דניאלי     –   איגוד לשכות המסחר

  משה רונן        –   ארגון העיתונאים בישראל

  מבשרת נבו       –   שדלן/ית (ריפבליק יועצים), מייצג/ת כאן תאגיד השידור
                      הישראלי
  -------------------------------------------------------------------------

ייעוץ משפטי:

יעל סלנט

גור בליי

אייל לב ארי

מנהלת הוועדה:

אתי בן יוסף

רישום פרלמנטרי:

טלי רם

א. בקשת הממשלה להקדמת הדיון בהצעות חוק, לפני הקריאה הראשונה:

1. הצעת חוק הקולנוע (תיקון מס' 5), התשע"ח-2018 (מ/1241)

היו"ר מכלוף מיקי זוהר:

שלום לכולם. אני מתכבד לפתוח את דיון ועדת הכנסת. נושאים רבים על סדר-היום,
לכן אני מבקש מחברי הכנסת ומהדוברים להיות תמציתיים.

רוברט אילטוב (ישראל ביתנו):

אפשר קודם להצביע, ואחר כך הדיון?

היו"ר מכלוף מיקי זוהר:

אני מוכן. אני לא חושב שזה יהיה דמוקרטי מספיק, ולכן נשתדל להיות תמציתיים
ורציניים. בקשת הממשלה להקדמת הדיון בהצעות החוק הבאות, לפני הקריאה
הראשונה: הצעת חוק הקולנוע. מי נמצא פה מטעם משרד התרבות והספורט? בבקשה.
אנא, פרט, הסבר ונמק.

ראובן חביב:

ראובן חביב, מנהל אגף מחקר ופיתוח במשרד התרבות והספורט. ראשית, אנחנו
מבצעים מספר שינויים במסגרת הרפורמה ששרת התרבות והספורט מבצעת.

זה חוק שחלים בו מספר שינויים לרגל הרפורמה ששרת התרבות והספורט מובילה
בענף הקולנוע. יהיו לנו שינויים גם במסגרת החוק וגם במבחני התמיכה.

הסכם הקולנוע, הוא פג. הוא הסכם שנערך כל חמש שנים, הוא מתבסס על החוק.
חשוב מאוד שנהיה עם חוק חדש שיחיל את כל השינויים של הרפורמה ממש בהקדם כדי
שנוכל ליישם את זה כבר בשנת 2019, והתהליך מאוד ארוך.

היו"ר מכלוף מיקי זוהר:

אוקיי. מי בעד, ירים את ידו. מי נגד? מי נמנע?

הצבעה

בעד – רוב

נגד – 2

נמנעים – אין

בקשת הממשלה להקדמת הדיון בהצעת חוק הקולנוע (תיקון מס' 5), התשע"ח-2018,
לפני הקריאה הראשונה, נתקבלה.

היו"ר מכלוף מיקי זוהר:

ההחלטה התקבלה. יעל, פה בוועדת הכנסת זה לא קואליציה-אופוזיציה תמיד.
לפעמים זה גם ענייני. לפעמים.

יעל כהן-פארן (המחנה הציוני):

בסדר. זה פשוט לפעמים.

היו"ר מכלוף מיקי זוהר:

אבל אין בעיה, זה בסדר, את יכולה להצביע נגד. זו זכותך.

יעל כהן-פארן (המחנה הציוני):

מה השינויים בחוק?

היו"ר מכלוף מיקי זוהר:

אם היית שואלת את השאלות ואחרי זה מצביעה, הייתי יכול להבין, אבל ההצבעה
כבר התרחשה, ואנחנו עוברים לסעיף הבא.

יעל כהן-פארן (המחנה הציוני):

אבל כל ההצבעה הייתה מאוד תמוהה.

היו"ר מכלוף מיקי זוהר:

בסדר, אז יכולת לבקש לדבר.

2. הצעת חוק סדר הדין הפלילי (חקירת חשודים) (תיקון מס' 9), התשע"ח-2018
(מ/1240)

היו"ר מכלוף מיקי זוהר:

הצעת חוק סדר הדין הפלילי (חקירת חשודים) (תיקון מס' 9). נציג הממשלה פה
יוכל להסביר? יש פה את נציג הממשלה להצעת חוק סדר הדין הפלילי (חקירת
חשודים)?

אמיר אוחנה (הליכוד):

אולי נעבור לחוק הבא.

היו"ר מכלוף מיקי זוהר:

מישהו מהממשלה, שיגיע לפה אם אפשר.

3. הצעת חוק לתיקון דיני הבחירות לרשויות המקומיות (מסירת מידע מפנקס
הבוחרים למתמודדים לראשות מועצה אזורית והצבעת בעלי תפקידים), התשע"ח-2018
(מ/1244)

היו"ר מכלוף מיקי זוהר:

אני עובר לחוק הבא: הצעת חוק לתיקון דיני הבחירות לרשויות המקומיות (מסירת
מידע מפנקס הבוחרים למתמודדים לראשות מועצה אזורית והצבעת בעלי תפקידים).
נציג הממשלה פה כדי להסביר את החוק?

גם כאן אני מבקש שנציג ממשלה יגיע.

4. הצעת חוק חומרי נפץ (תיקון מס' 4 והוראות שעה), התשע"ח-2018 (מ/1243)

היו"ר מכלוף מיקי זוהר:

הצעת חוק חומרי נפץ (תיקון מס' 4 והוראת שעה). נציג הממשלה, בבקשה.

ישי יודקביץ:

עורך דין ישי יודקביץ, מהייעוץ המשפטי של משרד הביטחון. אדוני היושב-ראש,
בהצעה מדובר על תיקון הגדרה של מפעלי מערכת הביטחון. לקראת המכירה הסופית
של התעש לאלביט, ההגדרה היום לוקה בחסר מבחינת מפעלים כי ההגדרה היום כוללת
רק מפעלים בחברות ממשלתיות, אנחנו צריכים להרחיב את ההגדרה גם לחברות
פרטיות כמו אלביט לכשתרכוש סופית את תעש.

אנחנו רוצים אפשרות לשר הביטחון לפטור מהוראות חוק חומרי נפץ, אבל בכפוף
להתניית תנאי מאוד חשוב של השתת תקן בטיחות בטיפול בנפיצים שקיים היום כבר.
הנושא לא חדש מבחינה מעשית, 14 שנה כבר התעשיות הביטחוניות עובדות לפי התקן
הזה.

הדחיפות הנדרשת היא כדי להשלים את הליכי הפרדת הפעילות בין תעש אלביט לבין
חברת תומר שהיא תיוותר חברה ממשלתית, לגבי הנושא הזה של בטיחות בנפיצים,
לכן אנחנו צריכים את הפטור מחובת הנחה.

היו"ר מכלוף מיקי זוהר:

אוקיי. תודה רבה. יש מישהו שרוצה לומר משהו בנושא?

יעל כהן-פארן (המחנה הציוני):

רק שזה לא הנושא שהקראת קודם, אבל בסדר.

שולי מועלם-רפאלי (הבית היהודי):

למה? זה בדיוק זה.

היו"ר מכלוף מיקי זוהר:

למה? הצעת חוק חומר נפץ.

יעל כהן-פארן (המחנה הציוני):

דיברתם על 3. בסדר.

היו"ר מכלוף מיקי זוהר:

מי בעד, שירים את ידו. מי נגד? מי נמנע?

הצבעה

בעד – רוב

נגד – 2

נמנעים – אין

בקשת הממשלה להקדמת הדיון בהצעת חוק חומרי נפץ (תיקון מס' 4 והוראת שעה),
התשע"ח-2018, לפני הקריאה הראשונה, נתקבלה.

היו"ר מכלוף מיקי זוהר:

ההחלטה התקבלה.

5. הצעת חוק משק החשמל (תיקון מס' 16) (רפורמה במשק החשמל), התשע"ח-2018
(מ/1244)

היו"ר מכלוף מיקי זוהר:

הצעת חוק משק החשמל (תיקון מס' 16) (רפורמה במשק החשמל). נציג הממשלה.

נדב שיינברגר:

אני יכול להסביר.

היו"ר מכלוף מיקי זוהר:

בבקשה, אדוני. נדב שיינברגר, אם אינני טועה.

נדב שיינברגר:

חוק משק החשמל מגיע לכאן אחרי קרוב לשלוש שנים של עבודה של כל המשרדים כדי
לנסות לקדם את הרפורמה במשק החשמל.

חוק משק החשמל אמור להסתיים וכל הזיכיונות של חברת החשמל אמורים להסתיים
בנובמבר השנה. אנחנו לחוצים לנסות להעביר את זה כבר בתקופה הקרובה, ולכן
אנחנו מבקשים את הפטור כדי שיתחילו לעבוד על זה.

היו"ר מכלוף מיקי זוהר:

אוקיי. יש מישהו שרוצה לומר משהו בנושא?

שולי מועלם-רפאלי (הבית היהודי):

כן. האם בסוף הצרכנים ישלמו פחות?

היו"ר מכלוף מיקי זוהר:

זו התוכנית.

יעל כהן-פארן (המחנה הציוני):

הרי זה חוק שלא רק שלוש שנים עובדים עליו, על הרפורמה עובדים 20 שנה, ואני
חושבת שבאמת, להגיש פטור מחובת הנחה, לבוא עם הכול ברגע האחרון – לחץ, לחץ,
לחץ – נובמבר נגמר הזיכיון.

היו"ר מכלוף מיקי זוהר:

נגמר המושב, גברתי חברת הכנסת פארן.

יעל כהן-פארן (המחנה הציוני):

אז היו צריכים להביא את זה לפני שלושה חודשים.

פנינה תמנו (יש עתיד):

להביא את זה קודם.

היו"ר מכלוף מיקי זוהר:

אבל זה תהליך.

יעל כהן-פארן (המחנה הציוני):

מעמידים אותנו, את הכנסת - - -

פנינה תמנו (יש עתיד):

אבל עבדו על זה בלי הפסקה.

היו"ר מכלוף מיקי זוהר:

זה לא דבר פשוט, גברתי.

פנינה תמנו (יש עתיד):

דווקא בגלל שזה דבר מורכב.

יעל כהן-פארן (המחנה הציוני):

עבדו על זה, דווקא בגלל שזה דבר מורכב, מה אתה מייצר עכשיו? לחץ? אנחנו
בשבוע לפני אחרון של המושב, אנחנו נצטרך להעביר עד סוף שבוע הבא את הרפורמה
במשק החשמל. זה נראה לך הגיוני?

היו"ר מכלוף מיקי זוהר:

כן.

יעל כהן-פארן (המחנה הציוני):

לא. לי זה לא נראה הגיוני.

היו"ר מכלוף מיקי זוהר:

אז תצביעי נגד.

יעל כהן-פארן (המחנה הציוני):

ברור שאני אצביע נגד. אני רק אומרת כאן שזה זלזול בכנסת, זה אמירה שהנושא
הזה, תעבירו - - -

רועי פולקמן (כולנו):

זה תואם עם יואל. זה תואם איתכם.

קריאות:

- - -

יעל כהן-פארן (המחנה הציוני):

- - - שזה יהיה בפטור מחובת הנחה זה לא נכון.

היו"ר מכלוף מיקי זוהר:

הנושא תואם עם יואל, מרכז האופוזיציה.

פנינה תמנו (יש עתיד):

אני מצטרפת לדברים של חברת הכנסת פארן. דווקא בדברים מורכבים אנחנו מבינים
שלפעמים פטור מחובת הנחה זה המוקש הגדול ביותר ואם מסתכלים על דברים
רציניים ורוצים לא לפספס, בטח האופוזיציה, כל מיני דברים שעלולים בסוף
לפגוע בציבור הצרכנים, אנחנו מבקשים שלא יהיה פטור מחובת הנחה, בטח אנחנו
מתנגדים לדבר הזה ואני חושבת שאם זה כל כך היה רציני, היה אפשר להביא את
זה.

היו"ר מכלוף מיקי זוהר:

מי בעד, ירים את ידו. מי נגד? מי נמנע?

הצבעה

בעד – רוב

נגד – מיעוט

נמנעים – אין

בקשת הממשלה להקדמת הדיון בהצעת חוק משק החשמל (תיקון מס' 16) (רפורמה במשק
החשמל), התשע"ח-2018, לפני הקריאה הראשונה, נתקבלה.

היו"ר מכלוף מיקי זוהר:

ההחלטה התקבלה.

אחמד טיבי (הרשימה המשותפת):

רביזיה.

היו"ר מכלוף מיקי זוהר:

רביזיה הוגשה על-ידי חבר הכנסת טיבי.

הצעת חוק דיני הבחירות לרשויות מקומיות. יש כאן את נציג הממשלה לפני שאנחנו
עוברים לנושא הבא בסדר-היום?

אתי בן יוסף:

בודקים מי הנציג.

היו"ר מכלוף מיקי זוהר:

הצעת חוק סדר הדין הפלילי (חקירת חשודים). יש פה את נציג הממשלה לפני
שאנחנו עוברים לסדר-היום?

אחמד טיבי (הרשימה המשותפת):

כולם נמצאים בחקירות, איך יגיעו לפה?

היו"ר מכלוף מיקי זוהר:

אוקיי. אני אעזוב את זה בינתיים, נשאיר את זה לסוף.

ב. פניית יו"ר ועדת החוקה, חוק ומשפט בדבר טענת נושא חדש בעת הדיון בהצעת
חוק בתי משפט לעניינים מינהליים (הסמכת בית משפט לעניינים מינהליים לדון
בהחלטות מינהליות של רשויות ישראליות הפועלות באזור), התשע"ח-2018 (מ/1222)

היו"ר מכלוף מיקי זוהר:

סעיף ב', פניית יושב-ראש ועדת החוקה, חוק ומשפט בדבר טענת נושא חדש בעת
הדיון בהצעת חוק בתי משפט לעניינים מינהליים (הסמכת בית משפט לעניינים
מינהליים לדון בהחלטות מינהליות של רשויות ישראליות הפועלות באזור).

טוען או טוענת הטענה, מי הם?

ניסן סלומינסקי (הבית היהודי):

אני.

היו"ר מכלוף מיקי זוהר:

אתה טענת את טענת נושא חדש?

ניסן סלומינסקי (הבית היהודי):

אני ביקשתי נושא חדש, כן.

היו"ר מכלוף מיקי זוהר:

מה זאת אומרת? זה משהו חדש.

אחמד טיבי (הרשימה המשותפת):

אחריו אני רוצה לדבר. תגיד לו מה התרגיל שאתה עושה.

היו"ר מכלוף מיקי זוהר:

הרביזיה של חבר הכנסת טיבי נקבעת לשעה 11:45.

אחמד טיבי (הרשימה המשותפת):

מה התרגיל שאתה עושה.

היו"ר מכלוף מיקי זוהר:

תסביר את טענתך לטענת נושא חדש – שתכף גם נדחה אותה.

ניסן סלומינסקי (הבית היהודי):

קיימנו דיונים מעמיקים בנושא של הצעת חוק בתי משפט מינהליים, ובמסגרת
הדיונים כפי שמקובל בכל ועדה עשינו כמה שינויים, כפי שמקובל במסגרת עבודה
של ועדה, לא מעבר לזה.

אבל מאחר ששמעתי שיש כאלה שירצו לטעון שזה נושא חדש, והם יעשו את זה כנראה
רק כדי לעכב הצבעות, אז אמרתי, אני אשאל את השאלה הזאת.

היו"ר מכלוף מיקי זוהר:

זה תרגיל פרלמנטרי.

שולי מועלם-רפאלי (הבית היהודי):

מדרגה ראשונה.

היו"ר מכלוף מיקי זוהר:

שמעת, גברתי? יושב-ראש ועדת חוקה יוזם מהלך פרלמנטרי שמונע בהמשך טענת נושא
חדש.

יעל סלנט:

מהו הנושא החדש?

אחמד טיבי (הרשימה המשותפת):

מה נושא חדש, מר סלומינסקי?

היו"ר מכלוף מיקי זוהר:

יהיה אפשר להגיש נושא חדש שוב?

ניסן סלומינסקי (הבית היהודי):

הנושא החדש שאני שואל זה על כל אותם שינויים שהוועדה עשתה במסגרת החוק,
ואני מקווה שהיועץ המשפטי - - -

קריאות:

- - -

ניסן סלומינסקי (הבית היהודי):

מאחר שמישהו ניסה לעשות תרגיל, לעכב הצבעה, הוא הודיע שהוא יעשה את זה, אז
אמרתי אני אקדים, למה לא?

היו"ר מכלוף מיקי זוהר:

מה הטענה? אתה יכול להגדיר אותה?

ניסן סלומינסקי (הבית היהודי):

אני אומר, יש לי ספק – ואני לכן רוצה שהיועץ המשפטי ילבן אותה ונצביע עליה
כדי שנדע שאכן אין כאן בעיה. אבל בכל אופן, מאחר שעשינו כמה שינויים, כפי
שכל ועדה עושה שינויים בחוק, ואני יודע שיעלה הנושא הזה, אני רוצה להעלות
את זה, שהיועץ המשפטי יסביר.

יעל כהן-פארן (המחנה הציוני):

אתה עושה נושא חדש לעצמך כדי שמישהו אחר לא יעשה לך?

שולי מועלם-רפאלי (הבית היהודי):

לא. בעקבות השינויים.

יעל כהן-פארן (המחנה הציוני):

זה מה שהוא עושה - - -

שולי מועלם-רפאלי (הבית היהודי):

נכון. יש פה כללים פרלמנטריים לגיטימיים.

קריאות:

- - -

היו"ר מכלוף מיקי זוהר:

אפשר בבקשה להקשיב? אני אאפשר לכל אחד לדבר בזמנו.

יעל כהן-פארן (המחנה הציוני):

פשוט לא ייאמן.

שולי מועלם-רפאלי (הבית היהודי):

למה לא ייאמן? כשאת מגישה רביזיה על חוק של עצמך, את עושה את זה?

היו"ר מכלוף מיקי זוהר:

אפשר לתת לחבר הכנסת אילטוב להתבטא? אני מניח שטיבי הולך להסכים איתו בפעם
הראשונה. בבקשה.

רוברט אילטוב (ישראל ביתנו):

כבוד היושב-ראש, אני חושב שזה תקדים לא בריא לכנסת שהיושב-ראש יביא את
הנושאים שהוא הביא להצבעות אצלו בוועדה, שהוא יטען לנושא חדש. אני חושב שזה
כלי לא תקין. אומנם אפשר להשתמש בזה אבל אני חושב שזה לא מקובל. התקדים הזה
יבוא עכשיו, כל יושבי-ראש הוועדות יבואו לכאן כדי ללבן את העניינים שלהם.

הסיפור של נושא חדש צריך לבוא באירועים חריגים, לא על כל דבר צריך לטעון
נושא חדש, ולכן השימוש בנושא חדש באופן ציני שכזה, אני חושב שזה לא נכון
לעשות. ניסן, אני באמת מבקש ממך.

היו"ר מכלוף מיקי זוהר:

ניסן, אני רוצה להצטרף לדבריו של חבר הכנסת אילטוב ולבקש ממך למשוך את טענת
הנושא החדש.

אחמד טיבי (הרשימה המשותפת):

בלי שאני אדבר?

היו"ר מכלוף מיקי זוהר:

בלי שתדבר.

אחמד טיבי (הרשימה המשותפת):

לא יעלה על הדעת.

היו"ר מכלוף מיקי זוהר:

אני חושב שחבר הכנסת אילטוב בעניין הזה צודק ואני מחזק את דבריו.

ניסן סלומינסקי (הבית היהודי):

מי שהגיש את הבקשה הזאת גם היה בצלאל סמוטריץ, הוא לא יכול להגיע היום.

היו"ר מכלוף מיקי זוהר:

בגלל שאתה אדם ישר, וחשפת פה את מטרת הטענה, ברגע שחשפת אותה אנחנו מבקשים
ממך למשוך אותה.

ניסן סלומינסקי (הבית היהודי):

לא, אבל אני רוצה שנבין. היה חבר שהיה בוועדה ורצה להגיש נושא חדש, ובסוף
הוא החליט לא, הוא יגיש את זה רק לפני - - -

רוברט אילטוב (ישראל ביתנו):

אבל אתה יושב-ראש הוועדה, זה לא מקובל.

ניסן סלומינסקי (הבית היהודי):

זה במקום בצלאל שלא יכול להגיע. מה שהוא אומר – לא, אני לא אגיש בישיבה,
אני אחכה לישיבה ביום רביעי שצריכים להצביע ואז אני אגיש.

רוברט אילטוב (ישראל ביתנו):

אלה כלים פרלמנטריים.

היו"ר מכלוף מיקי זוהר:

חבר הכנסת טיבי.

אחמד טיבי (הרשימה המשותפת):

אדוני היושב-ראש, מה שאנחנו עדים לו עכשיו זה דבר חסר תקדים. אני הייתי
אתמול בדיוני ועדת החוקה, שבראשה עומד חבר הכנסת ניסן סלומינסקי, ותוך כדי
דיונים אתמול אני אמרתי שיש דברים חדשים שיכולים להגיע עד כדי נושא חדש.

ואני החלטתי, יחד עם חבריי ברשימה המשותפת, לקיים דיון פנימי עם יועצים
משפטיים כדי לבדוק אפשרות להגיש נושא חדש, מר סלומינסקי. עדיין לא הכרענו
האם מדובר בנושא חדש או לא בנושא חדש.

שמע כך סלומינסקי את הדברים שלי בוועדה והוא בא לכאן כדי לסכל אפשרות שאני
וחבריי מחר נגיש נושא חדש, כדי למנוע ממני בתור חבר כנסת להשתמש בכלי
הפרלמנטרי הזה.

אני הרבה זמן בכנסת. שערורייה כזאת עוד לא הייתה. אתה יושב-ראש ועדה, חוק
שלך שאתה מקדם, של הממשלה, בא מציג נושא חדש על חוק שלך שאתה מקדם כדי
שאחמד טיבי והח"כים הערבים לא יגישו נושא חדש.

תגיד, השתגעת? מילא, היום יש דגל איראן בכנסת אבל גם תרגיל כזה?

ניסן סלומינסקי (הבית היהודי):

קודם כול, אתה אמרת שאתה לא רוצה להגיש את זה עד - - -

אחמד טיבי (הרשימה המשותפת):

כי אני רוצה להתייעץ עם החברים שלי.

ניסן סלומינסקי (הבית היהודי):

אמרת שאתה רוצה להגיש את זה ביום רביעי כדי שאי אפשר יהיה לעשות - - -

שולי מועלם-רפאלי (הבית היהודי):

אם יש תרגילים פוליטיים, לגיטימי שהם יהיו מהאופוזיציה ומהקואליציה. הרי
ברור, אחמד, שהמטרה שלך היא להגיש את זה ברגע האחרון, לעצור את ההליך.

היו"ר מכלוף מיקי זוהר:

עצרו בבקשה. אני מבקש מאדוני להגיד באופן ספציפי מה הטענה, לגבי איזה סעיף
בחוק ספציפית.

ניסן סלומינסקי (הבית היהודי):

אני אסביר.

אחמד טיבי (הרשימה המשותפת):

היועצת המשפטית, אם הוא מגיש, האם זה מונע ממני אפשרות לפני הקריאה השנייה
והשלישית? לפי התקנון אני יכול להגיש נושא חדש לפני ההצבעה.

היו"ר מכלוף מיקי זוהר:

אז אני עונה לך. התשובה היא, לא בנושא הזה. בנושא אחר.

אחמד טיבי (הרשימה המשותפת):

מה זאת אומרת?

יעל סלנט:

תכף נבין מה הנושא החדש.

היו"ר מכלוף מיקי זוהר:

זאת אומרת, אם הוא מדבר על סעיף ספציפי, אתה תוכל להגיש על סעיף אחר נושא
חדש.

רוברט אילטוב (ישראל ביתנו):

אחמד, אם זה נדחה אתה לא יכול.

אחמד טיבי (הרשימה המשותפת):

אבל אני רוצה להיות ענייני. חבר הכנסת אילטוב, א. אני מעריך את מה שאמרת.
ב. אתמול היה דיון על כמה נושאים חדשים. מה שאני אמרתי, היה סביר שמדובר
בנושאים חדשים. כדי לסכל את האפשרות שאני אעלה את הנושא על-פי דין, הוא בא
לכאן, מקדים את האפשרות שאני אגיש? ככה פוגעים בעבודת הכנסת?

היו"ר מכלוף מיקי זוהר:

אני מבין מה שאתה אומר.

ניסן סלומינסקי (הבית היהודי):

מה פירוש? וברביזיות אתה לא עושה אותו דבר? רביזיה – אתה לא מגיש מייד
רביזיה כדי שלא יוכלו - - -

היו"ר מכלוף מיקי זוהר:

זה לא אותו דבר.

אחמד טיבי (הרשימה המשותפת):

אתה אומר, אתה רוצה להגחיך את עבודת הכנסת עד הסוף.

רוברט אילטוב (ישראל ביתנו):

נושא חדש זה לא אותו דבר.

ניסן סלומינסקי (הבית היהודי):

אין נושא חדש כי הרי כל זה, זה במסגרת עבודת הוועדה.

היו"ר מכלוף מיקי זוהר:

אני רוצה להתקדם. סעיף ספציפי עליו אתה טוען טענת נושא חדש.

ניסן סלומינסקי (הבית היהודי):

כל השינויים שעשינו.

היו"ר מכלוף מיקי זוהר:

אי אפשר. משהו ספציפי.

ניסן סלומינסקי (הבית היהודי):

נניח אם עשינו שלושה שינויים.

היו"ר מכלוף מיקי זוהר:

אתה טוען שלוש פעמים טענות נושא חדש?

ניסן סלומינסקי (הבית היהודי):

שלושתם. כן.

היו"ר מכלוף מיקי זוהר:

אוקיי. אז אני רוצה ללכת להצבעה ולאשר את טענת הנושא החדש שלך. אני רוצה
לאשר אותה.

ניסן סלומינסקי (הבית היהודי):

מיקי, אני אומר, תחשוב עוד פעם.

היו"ר מכלוף מיקי זוהר:

אז אני אומר, אני רוצה לאשר את הבקשה שלך לטענת נושא חדש.

אחמד טיבי (הרשימה המשותפת):

אני מבקש מחברי ועדת הכנסת - -

היו"ר מכלוף מיקי זוהר:

להצביע בעד.

אחמד טיבי (הרשימה המשותפת):

- - להצביע בעד ההצעה של ניסן סלומינסקי.

היו"ר מכלוף מיקי זוהר:

או שתמשוך את ההצעה.

אחמד טיבי (הרשימה המשותפת):

או שתמשוך את ההצעה שלך.

היו"ר מכלוף מיקי זוהר:

בבקשה, אתה רוצה לומר משהו?

גור בליי:

שני דברים. א. אני רוצה לומר - - -

היו"ר מכלוף מיקי זוהר:

תמשוך את ההצעה.

ניסן סלומינסקי (הבית היהודי):

לא, אני חושב שאתה עושה דבר שלא ייעשה.

היו"ר מכלוף מיקי זוהר:

אני לא מקבל את זה. אני לא אפגע בעבודת הכנסת.

ניסן סלומינסקי (הבית היהודי):

למה לטיבי מותר לעשות תרגיל?

היו"ר מכלוף מיקי זוהר:

תרגיל רביזיה מקובל עליי, אני מבין את זה שאתה יכול לטעון את בקשת
הרביזיה - -

יעל כהן-פארן (המחנה הציוני):

המצאת תרגיל חדש. כי המצאת תרגיל חדש.

היו"ר מכלוף מיקי זוהר:

- - אבל למנוע מאנשים לטעון טענות נושאים חדשים אני לא יכול לאשר. יש גבול.

ניסן סלומינסקי (הבית היהודי):

לא, אבל הוא לא רוצה, לא מונע את זה. הוא לא רוצה להגיש בישיבה, רוצה להגיש
בזמן ההצבעה.

היו"ר מכלוף מיקי זוהר:

לא.

אחמד טיבי (הרשימה המשותפת):

יש דרך להגיש נושא חדש. יש דרך, יש תקנון.

היו"ר מכלוף מיקי זוהר:

אז בוא נעשה שינוי לתקנון הכנסת שיקבע שאי אפשר לעשות טענת נושא חדש בסמוך
להצבעה או דקה לפני ההצבעה.

אחמד טיבי (הרשימה המשותפת):

ואי אפשר לעשות את זה בגללי.

שולי מועלם-רפאלי (הבית היהודי):

אבל מיקי, מה שאתה עושה עכשיו, אתה מאפשר לאופוזיציה, בתרגיל - - -

היו"ר מכלוף מיקי זוהר:

להיות אופוזיציה.

שולי מועלם-רפאלי (הבית היהודי):

לא. הם יכולים להיות אופוזיציה אבל אתה לא יכול לבחור מתי לאשר - - -

קריאות:

- - -

היו"ר מכלוף מיקי זוהר:

זה חלק מהכלים של אופוזיציה. את רוצה לקחת כלי מהאופוזיציה?

שולי מועלם-רפאלי (הבית היהודי):

אתה הולך נגד הקואליציה. חוק שהוא בנפשנו?

היו"ר מכלוף מיקי זוהר:

אני, תפקידי לשמור על כולם, על הקואליציה ועל האופוזיציה. אני לא משרת רק
את הקואליציה. זה חלק מהתפקיד שלי.

שולי מועלם-רפאלי (הבית היהודי):

אין בעיה, אבל אתה לא יכול לבחור מתי לקבל את זה ומתי לא לקבל את זה.

קריאות:

- - -

היו"ר מכלוף מיקי זוהר:

אין בעיה. אז אנחנו נפתור את זה. אנחנו נעשה שינוי תקנון שאי אפשר יהיה
להגיש טענת נושא חדש דקה לפני הצבעות.

שולי מועלם-רפאלי (הבית היהודי):

אבל איך תפתור את זה עד יום רביעי?

היו"ר מכלוף מיקי זוהר:

אז יש גם מחר דיונים בוועדת הכנסת, אנחנו לא הולכים לשום מקום. אני אפתור
את זה, אבל לא בשיטה שאני אקח כלי פרלמנטרי מחבר כנסת ואעזור לך.

ניסן סלומינסקי (הבית היהודי):

אותו דבר - - -

רוברט אילטוב (ישראל ביתנו):

אני רוצה להוסיף כמה דברים כדי שבאמת נעשה סדר. לקואליציה יש מספיק כלים
לדחות את כל הטענות של האופוזיציה ואנחנו לא צריכים לפחד ולא צריכים לעשות
תרגילים.

היו"ר מכלוף מיקי זוהר:

נכון. מסכים איתך.

רוברט אילטוב (ישראל ביתנו):

אם יש בעיה עם הזמן אז צריך לתכנן את הזמן אחרת, זה הכול.

היו"ר מכלוף מיקי זוהר:

נכון.

רוברט אילטוב (ישראל ביתנו):

האופוזיציה יכולה להגיש נושא חדש מתי שהיא רוצה ולא צריך לבוא עכשיו להגיד
להם כן או לא.

ניסן סלומינסקי (הבית היהודי):

למה? הקואליציה לא יכולה להגיש?

רוברט אילטוב (ישראל ביתנו):

לא. סליחה, ניסן, יש לך את ועדת השרים לענייני חקיקה, יש לך היום קואליציה,
אתה לא צריך לפחד מלהזיז את האופוזיציה באופן - - -

פנינה תמנו (יש עתיד):

סוף סוף דמוקרט.

רוברט אילטוב (ישראל ביתנו):

זה לא קשור לדמוקרטיה.

פנינה תמנו (יש עתיד):

למה? עד שאתה מקבל מחמאה, קבל אותה באהבה.

יעל כהן-פארן (המחנה הציוני):

אדוני היושב-ראש, יש פה צורך בהבהרה של הייעוץ המשפטי.

היו"ר מכלוף מיקי זוהר:

חברים, אני רוצה להתקדם. חבר הכנסת סלומינסקי, אם תרצה להציע בקשה לשינוי
התקנון שיקבע שהגשת טענת נושא חדש תהיה אך ורק בזמן הדיונים ולא לפני
ההצבעות או במהלך ההצבעות, אני אשמח לעשות שינוי בתקנון כבר מחר בוועדת
הכנסת.

רוברט אילטוב (ישראל ביתנו):

אני חושב שזה לא נכון לעשות את מה שאנחנו רוצים לעשות, שינוי תקנון. אני
אומר לך, גם כשהייתי באופוזיציה, גם כשאני בקואליציה, אני חושב שיש כללים
שלא צריך לגעת בהם, זה עובד טוב. אני אומר לכם שלקואליציה יש גם את הזמן
וגם את היכולת לדחות את כל הטענות לנושא חדש.

היו"ר מכלוף מיקי זוהר:

אוקיי. אני רוצה לשאול אותך, חבר הכנסת סלומינסקי. נניח שאתה הולך ביום
רביעי להצבעות וממש בסמוך להצבעות הם טוענים טענת נושא חדש. ועדת הכנסת
תתכנס מייד.

רועי פולקמן (כולנו):

תוך שעה.

היו"ר מכלוף מיקי זוהר:

תוך פחות מחצי שעה הסיפור הזה - אחרי רביזיות תוך שעה - יהיה מאחורינו,
תוכל לחזור להצבעות. חלילה, לא סיימת את ההצבעות ביום רביעי ולא קיבלת
אישור מיושב-ראש הכנסת להמשיך את ההצבעות תוך כדי המליאה, ביום חמישי תוכל
לבוא ולקיים את ההצבעות. לא הצלחת ביום חמישי, תוכל לבוא ביום ראשון. לא
הצלחת ביום ראשון, תוכל לבוא ביום שני, וגם ביום שלישי וגם ביום רביעי.

ולכן, אני מציע אדוני, שתמשוך את הטענות על נושא חדש.

ניסן סלומינסקי (הבית היהודי):

אני מושך.

היו"ר מכלוף מיקי זוהר:

תודה רבה. אני מאוד מאוד מכבד את החלטתך.

אחמד טיבי (הרשימה המשותפת):

אתה מושך, ניסן?

קריאות:

כן, כן.

אחמד טיבי (הרשימה המשותפת):

אני מבקש לסגת מהשטחים לגבולות 67', אם כבר אתה נכנע.

היו"ר מכלוף מיקי זוהר:

אני מודה לך על ההחלטה. זו החלטה ששומרת על זכויות האופוזיציה, גם כשקשה.

אחמד טיבי (הרשימה המשותפת):

סוף סוף ניצחון מהדהד לאופוזיציה.

א. בקשת הממשלה להקדמת הדיון בהצעות חוק, לפני הקריאה הראשונה:

2. הצעת חוק סדר הדין הפלילי (חקירת חשודים) (תיקון מס' 9), התשע"ח-2018
(מ/1240)

היו"ר מכלוף מיקי זוהר:

סעיף ג' ירד מסדר-היום, נדחה, ואנחנו נדון בו בהמשך.

אני חוזר לבקשות הממשלה שלא סיימנו. סדר הדין הפלילי (חקירת חשודים). נציג
הממשלה שיציג, גיל ברינגר, בבקשה.

גיל ברינגר:

תודה, אדוני היושב-ראש. זו הצעת חוק ממשלתית של משרד המשפטים. אנחנו משנים
את חוק חקירת חשודים לחוק ניהול חקירה. אנחנו מרחיבים את הזכויות בו
מחשודים בלבד כפי שהיה עד היום גם לנחקרים וגם לעדים. חלק מהזכויות מעוגנות
בחקיקה ראשית וחלק בהסמכה לתקנות, כמו הזכות לשינה וזכויות אחרות.

רק לאחרונה הצלחנו לסגור את הנושא התקציבי, ומכאן הבהילות שלנו לחוקק את זה
בקריאה ראשונה.

יעל כהן-פארן (המחנה הציוני):

זאת הרחבה שמיטיבה עם זכויות הנחקרים?

גיל ברינגר:

נכון, היא מרחיבה. מעבר לחשודים כפי שהיה היום בחוק חקירת חשודים, אנחנו
עכשיו קוראים לזה חוק זכויות חקירה מכיוון שהוא מתייחס גם לנחקרים, גם
לעדים וגם לכאלה שהם בעצם נחקרים ועדים שאינם חשודים.

היו"ר מכלוף מיקי זוהר:

מאה אחוז.

גיל ברינגר:

הוא כולל חובות היוועצות מורחבות יותר.

היו"ר מכלוף מיקי זוהר:

תודה לך, ותודה גם על אתמול.

גיל ברינגר:

יש לי הרבה מה להגיד על אתמול אבל בפורום אחר.

היו"ר מכלוף מיקי זוהר:

לא עכשיו. מי רוצה לומר משהו לפני ההצבעה? אנחנו נצביע. מי בעד? מי נגד?

הצבעה

בעד – רוב

נגד – 1

נמנעים – אין

בקשת הממשלה להקדמת הדיון בהצעת חוק סדר הדין הפלילי (חקירת חשודים) (תיקון
מס' 9), התשע"ח-2018, לפני הקריאה הראשונה, נתקבלה.

היו"ר מכלוף מיקי זוהר:

ההחלטה התקבלה. פולקמן, היית נגד או בעד?

רועי פולקמן (כולנו):

בעד.

3. הצעת חוק לתיקון דיני הבחירות לרשויות המקומיות (מסירת מידע מפנקס
הבוחרים למתמודדים לראשות מועצה אזורית והצבעת בעלי תפקידים), התשע"ח-2018
(מ/1244)

היו"ר מכלוף מיקי זוהר:

הצעת חוק לתיקון דיני הבחירות לרשויות המקומיות. יוני, בבקשה.

יוני משריקי:

יועץ השר.

היו"ר מכלוף מיקי זוהר:

תודה לך גם על אתמול.

יוני משריקי:

תודה. מדובר בהצעת חוק של שר הפנים שמבקש בעצם לשחרר את פנקס הבוחרים
למתמודדים במועצות אזוריות. היות והבחירות ב-30 באוקטובר, ומשרד המשפטים
ביקש שנעשה את זה בתיקון חקיקה, אנחנו מביאים את זה עכשיו לפטור על מנת
שנוכל לסיים את זה בסוף המושב הזה.

היו"ר מכלוף מיקי זוהר:

אוקיי. יש מישהו שרוצה לומר משהו לפני ההצבעה? מי בעד? מי נגד?

הצבעה

בעד – רוב

נגד – אין

נמנעים – אין

בקשת הממשלה להקדמת הדיון בהצעת חוק לתיקון דיני הבחירות לרשויות המקומיות
(מסירת מידע מפנקס הבוחרים למתמודדים לראשות מועצה אזורית והצבעת בעלי
תפקידים), התשע"ח-2018, לפני הקריאה הראשונה, נתקבלה.

היו"ר מכלוף מיקי זוהר:

הבקשה התקבלה.

ד. מינוי ממלא מקום ליושב-ראש הכנסת בעת היעדרו מהארץ

היו"ר מכלוף מיקי זוהר:

סעיף ד': מינוי ממלא מקום ליושב-ראש הכנסת בהיעדרו מן הארץ. ירדנה, תציגי
לנו.

ירדנה מלר הורוביץ:

מייד ביציאת הכנסת לפגרת הקיץ, עתיד יושב-ראש הכנסת לצאת את גבולות הארץ,
החל מה-23 ביולי, י"א באב, ועד כ"ה באב, 6 באוגוסט. מבקש יושב-ראש הכנסת
שבתקופת היעדרו ימלא את מקומו סגן יושב-ראש הכנסת, חבר הכנסת חמד עמאר.

היו"ר מכלוף מיקי זוהר:

אוקיי. מי בעד, ירים את ידו. מי נגד? מי נמנע?

הצבעה

בעד – רוב

נגד – אין

נמנעים – אין

מינויו של חבר הכנסת חמד עמאר כממלא מקום ליושב-ראש הכנסת בעת היעדרו מן
הארץ נתקבל.

היו"ר מכלוף מיקי זוהר:

ההחלטה התקבלה.

ה. בקשה להעברת הצעת חוק שעות עבודה ומנוחה (תיקון - סמכות יושב-ראש הכנסת
לעניין עובדי הכנסת), התשע"ח-2018 (פ/5546/20), מוועדת הכנסת לוועדה
משותפת, וקביעת הרכב הוועדה המשותפת

היו"ר מכלוף מיקי זוהר:

סעיף ה': בקשה להעברת הצעת חוק שעות עבודה ומנוחה מוועדת הכנסת לוועדה
משותפת. להלן שמות הרכב הוועדה שאני מציע בוועדה המשותפת.

מטעם ועדת הכנסת: אנוכי, מיקי זוהר, יושב-ראש הוועדה; אמיר אוחנה, יואל
חסון, פנינה תמנו שטה - - -

רועי פולקמן (כולנו):

למה שזה לא יידון פה בוועדה?

היו"ר מכלוף מיקי זוהר:

בוועדה המשותפת. חשבנו שזה צריך להיות גם עם ועדת העבודה, הרווחה והבריאות.

רועי פולקמן (כולנו):

זה ועדת הכנסת.

היו"ר מכלוף מיקי זוהר:

אבל זה עדיין שייך לזכויות עובדים, חשבנו שזה נכון.

אחמד טיבי (הרשימה המשותפת):

באיזה נושא?

היו"ר מכלוף מיקי זוהר:

חוק שעות עבודה ומנוחה (סמכות יושב-ראש הכנסת בעניין עובדי הכנסת). אני
יושב-ראש הוועדה, אמיר אוחנה, יואל חסון, פנינה תמנו שטה, ישראל אייכלר.

חברי ועדת העבודה והרווחה: נורית קורן, מירב בן ארי, יוליה מלינובסקי, מיכל
בירן ואילן גילאון.

אחמד טיבי (הרשימה המשותפת):

בלי ערבים.

היו"ר מכלוף מיקי זוהר:

לא משנה.

אחמד טיבי (הרשימה המשותפת):

מה זה לא משנה? אנחנו הסיעה הכי - - -

היו"ר מכלוף מיקי זוהר:

במקרה הזה לא משנה. מי בעד הקמת הוועדה והעברתה לעניין הזה? מי בעד, ירים
את ידו. מי נגד? מי נמנע?

הצבעה

בעד – רוב

נגד – מיעוט

נמנעים – אין

הבקשה להעברת הצעת חוק שעות עבודה ומנוחה (תיקון - סמכות יושב-ראש הכנסת
לעניין עובדי הכנסת), התשע"ח-2018, מוועדת הכנסת לוועדה משותפת וקביעת הרכב
הוועדה המשותפת, נתקבלו.

היו"ר מכלוף מיקי זוהר:

ההחלטה התקבלה.

ו. קביעת ועדה לדיון בהצעת חוק הרשויות המקומיות (בחירות) (תיקון - תשלום
לחברי ועדת קלפי), התשע"ח-2018 (פ/5476/20), הצעת חבר הכנסת דוד ביטן

היו"ר מכלוף מיקי זוהר:

סעיף ו': קביעת ועדה לדיון בהצעת חוק הרשויות המקומיות (תשלום לחברי ועדת
קלפי), הצעתו של חבר הכנסת דוד ביטן. גם פה מוצע להקים - - -

דוד ביטן (הליכוד):

רגע, תן לי לדבר.

היו"ר מכלוף מיקי זוהר:

בבקשה.

דוד ביטן (הליכוד):

עם כל הכבוד, אתה צריך לשאול אותי, זה חוק שלי, זה לא הולך בצורה הזאת. אני
מבקש שזה יעבור לוועדת הפנים. זה לא נושא כל כך חשוב כדי שזה יידון בוועדה
המשותפת. זה נושא מהיר, פשוט, אין צורך בוועדה משותפת. רק בוועדת הפנים.

מי הוועדה המוסמכת פה, גברתי?

יעל סלנט:

פנים.

דוד ביטן (הליכוד):

פנים. תודה.

היו"ר מכלוף מיקי זוהר:

אני חושב שמה שנכון לעשות זה ועדה משותפת. ידוע שוועדת הכנסת עוסקת
בעניינים שקשורים לבחירות. בדרך כלל טרם הבחירות היא גם מקדמת את ענייני
הבחירות הכלליות, ונושא הבחירות יקר לליבה.

כמובן שוועדת הפנים גם קשורה לעניין הזה, ולכן חשוב שגם היא תהיה.

דוד ביטן (הליכוד):

ועדת הכנסת לא קשורה בכלל לעניין הזה.

היו"ר מכלוף מיקי זוהר:

לא, אני חולק עליך.

יעל כהן-פארן (המחנה הציוני):

בוועדת הפנים דנו בכל תיקוני החקיקה שקשורים לרשויות המקומיות.

היו"ר מכלוף מיקי זוהר:

מטרת הקמת הוועדה היא - - -

דוד ביטן (הליכוד):

אל תערב עניינים אישיים שלך עם הכנסת.

היו"ר מכלוף מיקי זוהר:

מטרת הקמת הוועדה - - -

דוד ביטן (הליכוד):

אל תערבב עניינים אישיים שלך עם הכנסת. שוב פעם אני אומר את זה –
לפרוטוקול.

היו"ר מכלוף מיקי זוהר:

הטענה שלך, היא איננה רלוונטית ואני גם לא אתייחס אליה.

דוד ביטן (הליכוד):

אני לא רוצה לדבר לתוכן של העניין.

היו"ר מכלוף מיקי זוהר:

אתה יכול לדבר.

דוד ביטן (הליכוד):

אל תערב עניין אישי שלך בעבודת הכנסת. הבנת אותי?

היו"ר מכלוף מיקי זוהר:

אתה יכול לומר מה שאתה רוצה ואני יכול להגיד לך גם באותה נשימה שגם אתה
אולי צריך להיות מנוע מהרבה מאוד דברים שאתה עוסק בהם.

דוד ביטן (הליכוד):

אני לא מנוע מזה.

היו"ר מכלוף מיקי זוהר:

בוא לא נרחיב את היריעה.

דוד ביטן (הליכוד):

תאמין לי. מה שאני צריך להיות מנוע אני מנוע.

היו"ר מכלוף מיקי זוהר:

בוא לא נרחיב את היריעה.

דוד ביטן (הליכוד):

אני יודע בדיוק איפה אני צריך להיות מנוע.

היו"ר מכלוף מיקי זוהר:

אני מציע לאדוני לומר את מה שהוא רוצה לומר למי שהוא רוצה לומר ולהצביע
כאוות נפשו. אני סבור שהוועדה הזו היא הוועדה הנכונה לדון בחוק.

קריאות:

- - -

היו"ר מכלוף מיקי זוהר:

פנינה, מה אתם רוצים לעשות?

פנינה תמנו (יש עתיד):

אנחנו נהיה בעד ועדה משותפת.

היו"ר מכלוף מיקי זוהר:

אוקיי. בן צור.

יואב בן צור (ש"ס):

בעד ועדת הפנים.

היו"ר מכלוף מיקי זוהר:

אוקיי. אייכלר.

ישראל אייכלר (יהדות התורה):

לא מתערב. אני לא בעד הסכסוך הזה.

היו"ר מכלוף מיקי זוהר:

אוקיי. טיבי.

אחמד טיבי (הרשימה המשותפת):

לא מתערב.

יוסי יונה (המחנה הציוני):

אני, פנינה ביקשה ממני.

היו"ר מכלוף מיקי זוהר:

אוקיי. מי בעד הקמת ועדה משותפת, ירים את ידו. מי נגד?

הצבעה

בעד – רוב

נגד – מיעוט

נמנעים – אין

הבקשה להקמת ועדה משותפת פנים – כנסת לדיון בהצעת חוק הרשויות המקומיות
(בחירות) (תיקון - תשלום לחברי ועדת קלפי), התשע"ח-2018, נתקבלה.

היו"ר מכלוף מיקי זוהר:

ההחלטה התקבלה. הרכב הוועדה: מיקי זוהר יושב-ראש הוועדה, אברהם נגוסה, יואב
בן צור, איילת נחמיאס ורבין, פנינה תמנו שטה.

דוד ביטן (הליכוד):

רביזיה.

היו"ר מכלוף מיקי זוהר:

חברי ועדת הפנים והגנת הסביבה: יואב קיש, יעקב אשר, חמד עמאר, אחמד טיבי
וזוהיר בהלול.

הרביזיה גם תידון בהמשך, יחד עם הרביזיה של אחמד טיבי.

ז. חילופי חברים בוועדה המשותפת של ועדת הכנסת וועדת הכלכלה לדיון בהצעת
חוק השידור הציבורי הישראלי (תיקון מס' 8) (תיקון), התשע"ח-2018 (מ/1237)

היו"ר מכלוף מיקי זוהר:

אנחנו עוברים לסעיף ז': חילופי חברים בוועדה המשותפת של ועדת הכנסת וועדת
הכלכלה לדיון בהצעת חוק השידור הציבורי הישראלי (תיקון מס' 8),
התשע"ח-2018.

מסיעת המחנה הציוני ביקשו להחליף, במקום את יואל חסון לשים את איילת נחמיאס
ורבין, וש"ס ביקשו את יצחק וקנין במקום יעקב אשר.

אלה השמות, אני חוזר: איילת נחמיאס ורבין תחליף את יואל חסון; יעקב אשר
יחליף את יצחק וקנין; ועיסאווי פריג' - - -

אתי בן יוסף:

לא. ההיפך. במקום אשר ייכנס וקנין. במקום חסון תיכנס איילת.

משה רונן:

אדוני, אפשר לומר משהו?

היו"ר מכלוף מיקי זוהר:

מי אתה, אדוני?

משה רונן:

משה רונן, מארגון העיתונאים. אנחנו העותרים בעתירה נגד תיקון 8 שנחקק בשנה
שעברה. זו ההזדמנות הראשונה שיש לנו לבוא לכאן להתייחס.

כפי שאמר יושב-ראש הוועדה המשותפת מהשנה שעברה – שחוקקה את תיקון 8 – בדיון
לפני שתי דקות, אני חושב ואני קורא לחברי הכנסת לדון בזה בוועדת הכלכלה.
אין צורך בוועדה משותפת.

התיקון הוא תיקון קטן מאוד. הוא התקבל בוועדת השרים, הממשלה מציעה אותו,
האופוזיציה מסכימה לו. אין צורך לדון בוועדה משותפת. יש חשש שוועדה משותפת
תגרום לתיקונים שיפגעו בחופש הביטוי, שיכפיפו את התאגיד ל - - -

היו"ר מכלוף מיקי זוהר:

הנושא הזה כבר אושר במליאה, ידידי.

משה רונן:

אז אני מציע שהוועדה המשותפת תהיה זהה לוועדת הכלכלה או משהו כזה כדי שזה
ילך מהר.

היו"ר מכלוף מיקי זוהר:

אז אני חוזר. במקום יואל חסון תכהן חברת הכנסת נחמיאס ורבין; במקום יעקב
אשר יכהן חבר הכנסת יצחק וקנין; לגבי פריג', מה עושים? אולי נרחיב את
הוועדה, אפשר?

יעל סלנט:

צריך להוסיף עוד נציג.

היו"ר מכלוף מיקי זוהר:

נוסיף עוד נציג מכל ועדה? אוקיי. מטעם ועדת הכלכלה.

אתי בן יוסף:

צריך להצביע על ההרכב החדש.

היו"ר מכלוף מיקי זוהר:

נצביע קודם כול על ההרכב החדש. מי בעד ההרכב החדש, ירים את ידו. מי נגד? מי
נמנע?

הצבעה

בעד – רוב

נגד – מיעוט

נמנעים – אין

הבקשה לחילופי חברים בוועדה המשותפת של ועדת הכנסת וועדת הכלכלה לדיון
בהצעת חוק השידור הציבורי הישראלי (תיקון מס' 8) (תיקון), התשע"ח-2018,
נתקבלה.

היו"ר מכלוף מיקי זוהר:

עכשיו אני רוצה להגדיל את מספר החברים ל-12, להוסיף להרכב הזה עוד שני
חברים. מטעם ועדת הכלכלה אנחנו רוצים להוסיף את עיסאווי פריג'.

קריאות:

- - -

היו"ר מכלוף מיקי זוהר:

אני מוסיף מטעם ועדת הכלכלה את חבר הכנסת עיסאווי פריג' ומטעם ועדת הכנסת
נוסיף את חבר הכנסת יואב בן צור. מי בעד הוספת השמות הללו, ירים את ידו? מי
נגד? מי נמנע?

הצבעה

בעד – רוב

נגד – מיעוט

נמנעים – אין

הבקשה להוספת חברים בוועדה המשותפת של ועדת הכנסת וועדת הכלכלה לדיון בהצעת
חוק השידור הציבורי הישראלי (תיקון מס' 8) (תיקון), התשע"ח-2018, נתקבלה.

היו"ר מכלוף מיקי זוהר:

ההחלטה התקבלה. הצבענו גם על הגדלה וגם על הוספה.

ח. בקשת יושב ראש ועדת הפנים והגנת הסביבה להקדמת הדיון בהצעות חוק, לפני
הקריאה השנייה והשלישית

1. הצעת חוק התכנון והבנייה (תיקון מס' 118) (הוראות לעניין היטל השבחה),
התשע"ז-2017 (פ/5293/20) (כ/727), של חה"כ מיכאל מלכיאלי

2. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2015 ו-2016) (תיקון מס' 2) (חידוש היתר לשימוש חורג ביחידת דיור),
התשע"ח-2018 (פ/5452/20) (כ/792), של חה"כ מירב בן ארי

היו"ר מכלוף מיקי זוהר:

סעיף ח': בקשת יושב-ראש ועדת הפנים והגנת הסביבה להקדמת הדיון בהצעות החוק
הבאות, לפני קריאה שנייה ושלישית: 1. הצעת חוק התכנון והבנייה, של חבר
הכנסת מלכיאלי; 2. הצעת חוק התכנית הכלכלית, של חברת הכנסת מירב בן ארי.

מישהו רוצה לומר משהו בעניין?

אתי בן יוסף:

צריך לנמק.

יעל סלנט:

מוועדת הפנים.

היו"ר מכלוף מיקי זוהר:

מישהו מפנים פה כדי לנמק?

יעל סלנט:

בשם ועדת הפנים.

היו"ר מכלוף מיקי זוהר:

מלכיאלי כמציע ינמק, ופולקמן ינמק בשביל מירב בן ארי.

מיכאל מלכיאלי (ש"ס):

האמת היא שהצעות החוק מוזגו כי יש בעצם איזשהו קשר ביניהן: 1. פטור מהיטלי
השבחה.

היו"ר מכלוף מיקי זוהר:

דרך אגב, כל הרביזיות – גם של טיבי וגם של ביטן – נקבעות לשעה 12:15.

קריאה:

- - -

היו"ר מכלוף מיקי זוהר:

טיבי נשאר ברבע ל- ושל ביטן ב-12:15.

ישראל אייכלר (יהדות התורה):

אבל יש נשיאות, אדוני היושב-ראש.

קריאה:

- - -

היו"ר מכלוף מיקי זוהר:

אז הכול ביחד ב-12:05.

אחמד טיבי (הרשימה המשותפת):

יש נשיאות ב-12:00, אז אני אשלח מישהו אחר.

אתי בן יוסף:

לא, לרביזיה שלך אתה צריך.

קריאה:

אז תמשוך את הרביזיה.

אחמד טיבי (הרשימה המשותפת):

לא על הרביזיה שלי. ההצבעה על הרביזיה של ביטן, לא?

אתי בן יוסף:

גם וגם.

היו"ר מכלוף מיקי זוהר:

הנה קיש פה, ינמק את שתי הבקשות. סעיף ח': הצעת חוק התכנון והבנייה והצעת
חוק התכנית הכלכלית.

יואב קיש (הליכוד):

אנחנו עשינו שני תיקונים שהושלמו בימים אלה וחשוב לנו לקראת סוף המליאה
להביא אותם. נושא מלכיאלי זה באמת נושא מקצועי שבא לפטור בעיות בהיטלי
השבחה, וחשוב שיוסדר כי כל יום שעובר אנשים נפגעים מזה.

אני רוצה לברך את חבר הכנסת מלכיאלי בעשייה הברוכה שלו ואנחנו השלמנו
במהירות את הצעת החוק. לכן יש חשיבות לעניין הזה.

נושא 2 – אני כבר מנמק ביחד, חבר הכנסת מיקי זוהר – גם הנושא של חברת הכנסת
מירב בן ארי, אני חייב להגיד שלבקשתה הוספנו נושא לגבי חריש, זה היה משהו
שעורר לא מעט ויכוחים אבל הגענו גם למתווה מוסכם – אני לא יכול להגיד
בהסכמה – עם האופוזיציה, ולכן אני חושב שזה עשה טוב לכל הצדדים ואנחנו
יכולים להשלים את המשימה.

אני מבקש לכבד את הבקשות.

היו"ר מכלוף מיקי זוהר:

מאה אחוז. מי בעד, שירים את ידו. מי נגד?

יעל סלנט:

צריך להצביע על ההצעות בנפרד.

הצבעה

בעד – רוב

נגד – מיעוט

נמנעים – אין

בקשת יושב ראש ועדת הפנים והגנת הסביבה להקדמת הדיון בהצעת חוק התכנון
והבנייה (תיקון מס' 118) (הוראות לעניין היטל השבחה), התשע"ז-2017, לפני
הקריאה השנייה והשלישית, נתקבלה.

היו"ר מכלוף מיקי זוהר:

ההחלטה התקבלה. ההצעה השנייה, אנחנו צריכים להצביע בנפרד. מי בעד? מי נגד?

הצבעה

בעד – רוב

נגד – מיעוט

נמנעים – אין

בקשת יושב ראש ועדת הפנים והגנת הסביבה להקדמת הדיון בהצעת חוק הצעת חוק
התכנית הכלכלית (תיקוני חקיקה ליישום המדיניות הכלכלית לשנות התקציב 2015
ו2016) (תיקון מס' 2) (חידוש היתר לשימוש חורג ביחידת דיור), התשע"ח-2018,
לפני הקריאה השנייה והשלישית, נתקבלה.

היו"ר מכלוף מיקי זוהר:

ההחלטה התקבלה.

ט. בקשת יושב-ראש ועדת החינוך, התרבות והספורט להקדמת הדיון בהצעת חוק
חינוך מיוחד (תיקון מס' 11), התשע"ח-2018 (מ/1199), לפני הקריאה השנייה
והשלישית

היו"ר מכלוף מיקי זוהר:

סעיף אחרון על סדר-היום: בקשת יושב-ראש ועדת החינוך, התרבות והספורט להקדמת
הדיון בהצעת חוק חינוך מיוחד, לפני הקריאה השנייה והשלישית. מישהו רוצה
לומר משהו?

יעל סלנט:

צריכים לנמק.

היו"ר מכלוף מיקי זוהר:

מטעם ועדת החינוך יש מישהו שינמק?

קריאה:

תצביע, לא צריך לנמק.

היו"ר מכלוף מיקי זוהר:

לא, צריך נימוק. היושב-ראש ביקש בקשה.

מיכאל מלכיאלי (ש"ס):

חוק חשוב מאוד.

ישראל אייכלר (יהדות התורה):

חוק חינוך מיוחד זה חוק חשוב מאוד.

היו"ר מכלוף מיקי זוהר:

יש לזה דחיפות, אדוני?

קריאה:

מאוד.

היו"ר מכלוף מיקי זוהר:

יש לזה דחיפות. אוקיי, אז השתכנענו. מי בעד? מי נגד? מי נמנע?

הצבעה

בעד – רוב

נגד – מיעוט

נמנעים – אין

בקשת יושב-ראש ועדת החינוך, התרבות והספורט להקדמת הדיון בהצעת חוק חינוך
מיוחד (תיקון מס' 11), התשע"ח-2018, לפני הקריאה השנייה והשלישית, נתקבלה.

היו"ר מכלוף מיקי זוהר:

ההחלטה התקבלה.

תודה רבה.

קריאה:

יש רביזיה עכשיו.

היו"ר מכלוף מיקי זוהר:

רביזיות ב-12:05 – שתי הרביזיות.

תודה רבה, הישיבה נעולה.

הישיבה ננעלה בשעה 11:50.
