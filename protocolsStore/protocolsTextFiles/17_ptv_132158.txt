הכנסת השש-עשרה נוסח לא מתוקן

מושב ראשון

פרוטוקול מס' 26

מישיבת ועדת הכנסת

יום רביעי, ט"ז בתמוז התשס"ו (12 ביולי 2006), שעה 10:45

סדר היום:

1. בקשת שר התחבורה והבטיחות בדרכים להקדמת הדיון בהצעת חוק הרשות הלאומית

לבטיחות בדרכים, התשס"ו-2005(מ/213), לפני הקריאה השניה ושלישית - מטעם
ועדת הכלכלה

2. בקשת יו"ר ועדת החוקה, חוק ומשפט למיזוג הצעות החוק הבאות:

א) הצעת חוק בתי המשפט (תיקון מס' 43) (כללי אתיקה לשופטים), התשס"ו-2006.

ב) הצעת חוק בתי המשפט (תיקון מס' 44) (כללי אתיקה לשופטים), התשס"ו-2006.

נכחו:

חברי הוועדה: רוחמה אברהם – היו"ר

קולט אביטל

דוד אזולאי

אליהו גבאי

יצחק גלנטי

נאדיה חילו

ישראל חסון

שי חרמש

אביגדור יצחקי

יעקב מרגי

יורם מרציאנו

אפרים סנה

גדעון סער

ליה שמטוב

משה שרוני

משה גפני

מוזמנים: שר התחבורה שאול מופז

מנחם בן-ששון - יו"ר ועדת החוקה, חוק ומשפט

מלי סיטון - יועצת משפטית, משרד התחבורה

יועצת משפטית: ארבל אסטרחן

מנהלת הוועדה: אתי בן-יוסף

קצרנית: רויטל יפרח

1. בקשת שר התחבורה והבטיחות בדרכים להקדמת הדיון בהצעת חוק הרשות הלאומית
לבטיחות בדרכים, השתס"ו-2005(מ\213), לפני הקריאה השניה והשלישית – מטעם
ועדת הכלכלה

היו"ר רוחמה אברהם:

אני מבקשת להודות לחברים על הזימון מעכשיו לעכשיו ותודה על שנעניתם. על סדר
היום בקשתו הדחופה של שר התחבורה מאתמול, לאשר לו פטור מחובת הנחה לגבי כל
הנושא של החוק של הרשות הלאומית לבטיחות בדרכים.

עורכת הדין מלי סיטון, אני מבקשת ממך להציג את הצעת החוק, ולמה אתם מבקשים
פטור מחובת הנחה.

מלי סיטון:

הצעת חוק הרשות הלאומית לבטיחות בדרכים היא הצעת חוק ממשלתית שוועדת הכלכלה
של הכנסת סיימה את הדיונים בה ביום שני בערב. הצעת החוק הזאת היא הצעה
שמקימה את הרשות הלאומית לבטיחות בדרכים כתאגיד סטטוטורי עצמאי, שתפקידו
יהיה להילחם בתאונות הדרכים לאחר שההתמודדות בתאונות הדרכים הוצגה וקיימת
כיעד לאומי. לאחר שוועדת הכלכלה של הכנסת סיימה הדיונים והכנת החוק בקריאה
שנייה ושלישית. לנוכח פגרת הכנסת בשבוע הבא ובשל הצורך והאילוץ של שר
התחבורה לצאת במסגרת תפקידו לחוץ לארץ ועקב כך לא להיות נוכח במליאה בשבוע
הבא, אנחנו מבקשים שנקבל פטור מחובת הנחה להצעת החוק, על מנת שתונח היום
במליאה לקריאה שניה ושלישית. תודה רבה.

גדעון סער:

אנו מראש נעתרים לכל בקשה של שר התחבורה.

אפרים סנה:

אין פה שום שאלה. אחת ממכות המדינה הן תאונות הדרכים ואת חייבת לשדר מסר
שיהיה חד משמעי ואנחנו נעביר את זה עוד היום, מהר ככל האפשר.

היו"ר רוחמה אברהם:

אני מודה לחברים שנענו לקריאה מעכשיו לעכשיו, למילה "הצילו" בכל מה שקשור
בתאונות בדרכים. אני סבורה שלכשתוקם הרשות, היא תהווה נדבך חשוב מאוד בכל
היעד שלנו לצמצם את כל מה שקשור למלחמה הגדולה שלנו בתאונות הדרכים. זו
משימה לא קלה. יחד עם זה, אם כולנו ניתן כתף, אני מאמינה שנוכל ולו במעט
לצמצם את הבעיה הקשה והסבוכה הזאת.

אביגדור יצחקי:

אני מבקש להוסיף להחלטה, שאם יהיו בעיות במזכירות בצורה כזאת או אחרת
להעביר את ההצעה היום, שוועדת הכנסת מאשר למזכירות וליושבת הראש להעביר.

ארבל אסטרחן:

ההצעה הועלתה לדפוס והונחה בפניכם בנוסח סופי, כפי שיונח היום בפתיחת
המליאה.

אביגדור יצחקי:

כרגע זה לא בסדר היום.

ארבל אסטרחן:

זו החלטה של יו"ר הכנסת.

אביגדור יצחקי:

אנחנו קוראים ליו"ר הכנסת להניח את ההצעה עוד היום.

אפרים סנה:

במידה ויש הסתייגויות, שיהיה ברור שכולנו מתנגדים להן.

ארבל אסטרחן:

יש. אחד מהם צריך לקבל.

היו"ר רוחמה אברהם:

זה לא התפקיד של הוועדה על פי תקנון הכנסת.

גדעון סער:

אני רוצה להציע הצעה, שההצעה תשולב אחרי הפרטיות ולפני ההצעות לסדר, כדי
שיתקבל מצב שיראו שהכנסת בנוכחות סבירה להעביר את החוק הזה, ולא ב-7:00
בערב.

היו"ר רוחמה אברהם:

הערה חשובה מאוד. אני מבקשת להעבירה למזכירות הכנסת.

אני עוברת להצבעה.

משה שרוני:

הוועדה התכנסה ביחס מיוחד וחם לשר התחבורה הנוכחי.

מי בעד מתן פטור מחובת הנחה?

הצבעה

בקשת שר התחבורה והבטיחות בדרכים התקבלה.

היו"ר רוחמה אברהם:

הבקשה התקבלה פה אחד.

שר התחבורה שאול מופז:

גברתי יושבת הראש, חברי הכנסת וחברי הוועדה, פניתי אמש ליושבת ראש הוועדה,
חברת הכנסת רוחמה אברהם, וביקשתי ממנה לעשות מאמץ עליון על מנת לכנס את
הוועדה היום, לצורך הנחת החקיקה בסוגיית הרשות לבטיחות בדרכים. הנושא של
הקטל בדרכים חוצה מפלגות, לא שייך לעניין הפוליטי, וכולנו רוצים מאמץ
עליון. אני רוצה להודות לחברת הכנסת רוחמה אברהם. אני רוצה להודות לכם, לכל
חברות וחברי הכנסת שהואילו בטובם לבוא ולהצביע בעד. אני מבקש שתצא מפה
קריאה ליושבת ראש הכנסת, להניח את הצעת החקיקה הזאת היום וגם לאמץ את
ההמלצה של חבר הכנסת גדעון סער, שתובא ותונח ב"פריים טיים" של הכנסת, כדי
שיהיה לזה גם ההד המתאים מבחינת תמיכת חברי הכנסת, וגם דרך העובדה שזה מובא
בדרך שזה מובא, יאחד את כל כנסת ישראל שעומדת מאחורי הנושא של בטיחות
בדרכים. תודה רבה לכם.

2. בקשת יו"ר ועדת החוקה, חוק ומשפט למיזוג הצעות החוק הבאות:

א) הצעת חוק בתי המשפט (תיקון מס' 43) (כללי אתיקה לשופטים), התשס"ו-2006.

ב) הצעת חוק בתי המשפט (תיקון מס' 44) (כללי אתיקה לשופטים), התשס"ו-2006.

היו"ר רוחמה אברהם:

אנחנו עוברים לשמוע את דבריו של חבר הכנסת מנחם בן-ששון.

מנחם בן-ששון (יו"ר ועדת החוקה, חוק ומשפט):

חבריי, חברי הוועדה הנכבדת, ראשית, אני מצטער שאני לא חבר בוועדה הזאת.
אתמול, בעקבות התרה שלכם להעביר הצעת חוק ראשונה שלי בחיים לעניין כללי
האתיקה של השופטים וזה גם נפל ביום ההולדת שלי - -

קריאות:

מזל טוב, מזל טוב...

מנחם בן-ששון (יו"ר ועדת החוקה, חוק ומשפט):

- - מיזגנו הצעת חוק ממשלתית לכללי האתיקה ואני צריך את אישור הוועדה הזו
למיזוג. ביקשנו אתמול שאם תהיה ישיבה מאתמול עד סוף השבוע, שהנושא יעלה
והנושא לא הגיע לסדר היום. אני שואל את ראש הוועדה ואני לא יודע את מי עוד
שואלים: איך עושים דבר כזה? אתם יודעים שאני "חדש בארץ", אבל הייתי רוצה
בשבוע הבא להעלות את זה במליאה, שלפני שנצא לפגרה יהיו כללי אתיקה לשופטי
ישראל.

היו"ר רוחמה אברהם:

ראשית, תרשה לי להבהיר שהישיבה הזאת לא מתוכננת, ולכן הצעתך תהיה על סדר
היום בתחילת שבוע הבא. אבל, אם לא תהיה התנגדות של החברים, נביא את היום.

אני שואלת אתכם אם יש מניעה שאעלה את זה על סדר היום?

קריאות:

לא, אין מניעה. אנחנו מאשרים.

מנחם בן-ששון (יו"ר ועדת החוקה, חוק ומשפט):

חברי הכנסת, אני מבקש את רשות הוועדה לאחד שתי הצעות – הצעת ממשלה והצעה
פרטית לכללי אתיקה לשופטים. שתיהן נדונו. האחת עברה קריאה ראשונה והשניה
היא הצעת חוק ממשלתית. שתיהן תהיינה הצעת חוק אחת ואני מקווה, שנעלה אותן
במליאה בשבוע הבא. אם תאשרו לי, נוכל לבקש ביום שני העלאת ההצעות האלה
במליאה. אלה הצעות חוק ראויות וכדאי שהמליאה תשמע אותן.

ארבל אסטרחן:

מתי הן יונחו?

מנחם בן-ששון (יו"ר ועדת החוקה, חוק ומשפט):

היום.

היו"ר רוחמה אברהם:

למי מחברי הכנסת יש מה לומר בעניין הזה?

אני עוברת להצבעה: מי בעד, מי נגד, מי נמנע?

הצבעה

בקשת יו"ר ועדת החוקה, חוק ומשפט לתמיזוג הצעות חוק נתקבלה.

היו"ר רוחמה אברהם:

כולם בעד. הבקשה התקבלה פה אחד.

תודה רבה לכם, חברים.

(הישיבה ננעלה בשעה 11:00)
