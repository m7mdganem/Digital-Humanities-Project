הכנסת העשרים

מושב שלישי

פרוטוקול מס' 266

מישיבת ועדת הכנסת

יום שני, כ"ה בסיון התשע"ז (19 ביוני 2017), שעה 10:30

סדר היום:

1. בקשה להעברת הצעת החוק להסדרת הביטחון בגופים ציבוריים (תיקון מס' 8)
(פעולות אבטחה ימית) התשע"ז-2017 (מ/1134), מוועדת הפנים והגנת הסביבה
לדיון בוועדת החוץ והביטחון

2. בקשת הממשלה להקדמת הדיון בהצעת חוק לייעול הפיקוח והאכיפה העירוניים
ברשויות המקומיות (תעבורה)(תיקון), התשע"ז-2017 (מ/1137), לפני הקריאה
הראשונה

3. הארכת תוקף כהונתה של הוועדה המיוחדת לפרשת היעלמותם של ילדי תימן,
המזרח והבלקן

נכחו:

חברי הוועדה:

יואב קיש – היו"ר

דוד ביטן

יואב בן צור

שולי מועלם-רפאלי

אברהם נגוסה

רועי פולקמן

חברי הכנסת:

נורית קורן

מוזמנים:

  -------------------------------------------------------------------------
  ליאור חיימוביץ'    –   יועץ השר, המשרד לביטחון הפנים
  ------------------ --- --------------------------------------------------
  עו"ד חיים אמיגה    –   הלשכה המשפטית, המשרד לביטחון הפנים

  עו"ד נירה לאמעי    –   יועמ"ש הוועדה המיוחדת לפרשת היעלמותם של ילדי תימן,
  רכלבסקי                מזרח והבלקן, הכנסת

  גילי ברנר          –   שדלן/ית (קונטקטי), מייצג/ת את נמל חיפה
  -------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יעקב סימן טוב

בקשה להעברת הצעת החוק להסדרת הביטחון בגופים ציבוריים (תיקון מס' 8)
(פעולות אבטחה ימית) התשע"ז-2017 (מ/1134), מוועדת הפנים והגנת הסביבה
לדיון בוועדת החוץ והביטחון

היו"ר יואב קיש:

חברים, אנחנו מתחילים בסעיף א', בבקשה להעברת הצעת חוק להסדרת הביטחון
בגופים ציבוריים (תיקון מס' 8) (פעולות אבטחה ימית) התשע"ז-2017, מוועדת
הפנים והגנת הסביבה לדיון בוועדת החוץ והביטחון.

רועי פולקמן (כולנו):

זה מקובל על שני ראשי הוועדות?

אתי בן יוסף:

כן.

היו"ר יואב קיש:

זהו. בגלל זה התחלתי עם זה. זה נושא - - -

אתי בן יוסף:

בהסכמה.

היו"ר יואב קיש:

יש פה בקשה להעברת הצעת חוק בהסדרת ביטחון בגופים ציבוריים. יש פה מכתב של
חבר הכנסת אבי דיכטר, יושב ראש ועדת החוץ והביטחון, שמבקש שבהצעת החוק
הספציפית הזאת שעוסקת בסמכויותיו של צה"ל כגורם מנחה לעניין אבטחת מתקנים
ימיים באזורים הימיים של מדינת ישראל. נושא זה יהיה כמובן בתחום מובהק של
ועדת החוץ והביטחון, והממשלה גם ביקשה, והמליאה, להעביר את זה לוועדת החוץ
והביטחון. הוא שוחח על זה עם יושב ראש ועדת הפנים והגנת הסביבה, חבר הכנסת
דוד אמסלם, והוא הסכים להצעתו.

אתי בן יוסף:

כן.

היו"ר יואב קיש:

שמענו את זה גם ישירות מחבר הכנסת דוד אמסלם?

אתי בן יוסף:

כן, כן.

היו"ר יואב קיש:

כן.

אתי בן יוסף:

- - -

היו"ר יואב קיש:

ולכן העניין הוא בהסכמה בין שתי הוועדות, ולכן אני נוטה לאשר וגם לא מבקש
שיבואו לפה בשביל להציג את עמדתם. אם זה בהסכמה, אין בעיה.

אז מי בעד אישור הבקשה, שירים את ידו.

הצבעה

בעד – פה אחד

נגד – אין

נמנעים – אין

הבקשה להעברת הצעת החוק להסדרת הביטחון בגופים ציבוריים (תיקון מס' 8)
(פעולות אבטחה ימית) התשע"ז-2017 (מ/1134), מוועדת הפנים והגנת הסביבה
לדיון בוועדת החוץ והביטחון, נתקבלה.

אתי בן יוסף:

פה אחד.

היו"ר יואב קיש:

פה אחד, ההצעה התקבלה.

בקשת הממשלה להקדמת הדיון בהצעת חוק לייעול הפיקוח והאכיפה העירוניים
ברשויות המקומיות (תעבורה)(תיקון), התשע"ז-2017 (מ/1137), לפני הקריאה
הראשונה

היו"ר יואב קיש:

אנחנו עוברים לנושא ב' בסדר היום: בקשת הממשלה להקדמת הדיון בהצעת חוק
לייעול הפיקוח והאכיפה העירוניים ברשויות המקומיות (תעבורה)(תיקון),
התשע"ז-2017 (מ/1137), לפני הקריאה הראשונה.

מי יציג את הבקשה?

חיים אמיגה:

אני.

היו"ר יואב קיש:

כן. שמך.

חיים אמיגה:

עורך הדין חיים אמיגה מהלשכה המשפטית במשרד לביטחון הפנים.

היו"ר יואב קיש:

זה חוק של תעבורה או ביטחון הפנים?

חיים אמיגה:

זה חוק של השר לביטחון הפנים, שהוא נועד בעצם להעניק סמכויות לפקחים
עירוניים לאכוף עבירות תעבורה שנוגעות לשימוש של דו-גלגלי - - -

היו"ר יואב קיש:

אוקיי. אז בוא, בבקשה, תסביר לנו מה הדחיפות.

חיים אמיגה:

החוק עבר באוגוסט 2016. הוא נכנס לתוקף בפברואר 2017. כשכמובן, ברגע שהוא
נכנס לתוקף – עד להכשרה של הפקחים ועד בעצם לנוהל לאכיפה - - - ליועץ
המשפטי, לקח עוד מספר חודשים. זאת אומרת, עכשיו, בתקופה הזאת, נכנסים לתוך
הזמן שמיועד להתחלת האכיפה, והסתבר שבתוך החוק היה צורך במספר תיקונים
טכניים, שאמנם הם טכניים, אבל מהותיים.

מה שקרה זה שהשתמשו בהגדרות, למשל קורקינט, מתוך תקנות התעבורה, וההגדרות
שם כוללות כל מיני תנאים ספציפיים. למשל: משקל 30 קילו, מהירות מסוימת. וכל
זה משום שההגדרה בתקנות התעבורה יועדה בעצם למתן פטור מחובת רישוי ורישום.
זאת אומרת, קורקינט שעומד בתנאים האלה, הוא פטור מחובת רישוי ורישום.

רועי פולקמן (כולנו):

זה לא קשור לאכיפה.

חיים אמיגה:

בדיוק. והרציונל של האכיפה מתנגש עם זה. כי עכשיו יגיעו לפקח ויאמרו לו:
אתה צריך להוכיח שהקורקינט, לצורך העניין, שוקל עד 30 קילו ולא חורג מהמשקל
הזה. כי אחרת אין לך סמכות.

אז מה שהיינו צריכים בעצם זה לשנות את ההגדרה של קורקינט חשמלי ועוד מספר
תיקונים טכניים, שיאפשרו לפקח לעשות שימוש מיטבי בסמכויות שלו.

רועי פולקמן (כולנו):

נשמע הגיוני.

חיים אמיגה:

והדחיפות, שוב, כיוון שמתחילים את האכיפה כבר בשבועות הקרובים.

ליאור חיימוביץ':

אנחנו נמצאים לפני החופש הגדול.

היו"ר יואב קיש:

מישהו מחברי הכנסת רוצה להתייחס?

הייתה לי שיחה אתמול, גם בעניין. אני, כרגיל, כמו שאני אומר תמיד: יש לי
נטייה לא להביא לפה בקשות לפטור ולא לאשר. הבנתי את הדחיפות בגלל החופש
הגדול והכניסה של החוק לתוקף, והנושא שגם הממשלה הבינה את זה ופטרה אתכם,
בתזכיר הזה, גם מהזמן הנדרש לעניין הזה. ולכן גם בכנסת אנחנו נשתף פעולה.

אני מעלה להצבעה את בקשתם לפטור. מי בעד, שירים את ידו.

יש קוורום?

קריאה:

כן, כן.

קריאה:

כן, כן.

היו"ר יואב קיש:

יש קוורום.

הצבעה

בעד – פה אחד

נגד – אין

נמנעים – אין

בקשת הממשלה להקדמת הדיון בהצעת חוק לייעול הפיקוח והאכיפה העירוניים
ברשויות המקומיות (תעבורה)(תיקון), התשע"ז-2017 (מ/1137), לפני הקריאה
הראשונה, נתקבלה.

היו"ר יואב קיש:

אז ההצעה התקבלה. תודה. לקריאה ראשונה, כמובן.

הארכת תוקף כהונתה של הוועדה המיוחדת לפרשת היעלמותם של ילדי תימן, המזרח
והבלקן

היו"ר יואב קיש:

נמצאת איתנו חברת הכנסת נורית קורן. שלום.

נורית קורן (יו"ר הוועדה המיוחדת):

שלום.

היו"ר יואב קיש:

יש לי פה את המסמך. זאת ההחלטה הקודמת?

אתי בן יוסף:

כן, זאת הקודמת.

היו"ר יואב קיש:

יש לנו החלטה קודמת של הצעת הוועדה שלנו להקמת ועדת מיוחדת לפרשת היעלמותם
של ילדי תימן, המזרח והבלקן.

ארבל אסטרחן:

- - -

היו"ר יואב קיש:

מה?

ארבל אסטרחן:

זה אושר במליאה.

היו"ר יואב קיש:

אושר במליאה.

ארבל אסטרחן:

בדיוק.

היו"ר יואב קיש:

סעיף ב': הוועדה המיוחדת תפעל. בעצם, הגדרנו עד ל-6 לנובמבר 2017. אנחנו
רוצים לשנות את סעיף ב' - - -

דוד ביטן (הליכוד):

לא, להאריך. מה לשנות?

היו"ר יואב קיש:

זה נקרא לשנות.

דוד ביטן (הליכוד):

להאריך.

היו"ר יואב קיש:

אנחנו משנים את סעיף ב', למעשה עד לתאריך - - -

אתי בן יוסף:

היה ה-6 בנובמבר.

ארבל אסטרחן:

- - -

היו"ר יואב קיש:

היה - - -. אנחנו נעשה תאריך של סיום המושב הבא. מתי המושב הבא מסתיים?

רועי פולקמן (כולנו):

מארס.

דוד ביטן (הליכוד):

בסוף מארס.

רועי פולקמן (כולנו):

מארס 2018.

נורית קורן (יו"ר הוועדה המיוחדת):

איזה? מושב החורף?

היו"ר יואב קיש:

כן.

דוד ביטן (הליכוד):

כן, עד מארס הבא.

רועי פולקמן (כולנו):

מארס 2018.

ארבל אסטרחן:

בסוף כנס החורף שהולך להתחיל אחרי סוכות ומסתיים לפני פסח.

היו"ר יואב קיש:

נכון.

דוד ביטן (הליכוד):

כן, כן.

ארבל אסטרחן:

אני לא זוכרת אם נקבע מועד - - -

היו"ר יואב קיש:

כן, זה לא הגיוני. ה-6 - - -

דוד ביטן (הליכוד):

- - - אבל במארס. במארס.

ארבל אסטרחן:

סוף כנס החורף - - -

נורית קורן (יו"ר הוועדה המיוחדת):

עוד אין מועד - - -

היו"ר יואב קיש:

סוף כנס החורף.

ארבל אסטרחן:

החלטה שלפני פסח. לפני היציאה לפגרת הפסח.

דוד ביטן (הליכוד):

- - -

רועי פולקמן (כולנו):

- - - כל המושב.

ארבל אסטרחן:

- - - שקבענו כבר מועדים - - - בסוף כנס.

היו"ר יואב קיש:

בסדר, לא משנה. אז אם אני נותן ל-1 לאפריל - - -

ארבל אסטרחן:

לא. בסוף כנס דווקא. עדיף להגיד - - -

רועי פולקמן (כולנו):

כן. עדיף להגיד סוף כנס.

ארבל אסטרחן:

עדיף להגיד במועדים של הכנסת: סוף כנס החורף. - - - סוף מארס - - -

היו"ר יואב קיש:

טוב, אוקיי. אז הכוונה היא סוף כנס החורף, ואז זה יאפשר בעצם את כל הכנס
הבא לפעילות רצופה וסיום של עבודת הוועדה.

אנחנו נאשר עכשיו בהצבעה את התיקון לסעיף ב', שבמקום עד ה-6 לנובמבר 2017
יהיה כתוב עד סוף כנס החורף הקרוב, שזה סדר גודל של סוף מארס 2018.

את רוצה להתייחס, להגיד?

נורית קורן (יו"ר הוועדה המיוחדת):

יוצא מארס 2018?

היו"ר יואב קיש:

כן.

נורית קורן (יו"ר הוועדה המיוחדת):

אוקיי. אני רוצה רק לתמוך בהחלטה ולומר ככה: אני מגיעה עכשיו מפגישה עם
מנכ"ל משרד העבודה, הרווחה והשירותים החברתיים. אנחנו ביקשנו פרטים ונתונים
סטטיסטיים בקשר לתיקי האימוץ. זאת הייתה הבקשה. וכמו שהוא אומר, גם משרדים
אחרים אומרים שתקופת הזמן מאוד קצרה והם לא יוכלו לעבוד, ולכן חשובה ההארכה
של הוועדה וחשוב באמת להיות קשובים, שאם נצטרך עוד להאריך. כי משרדי הממשלה
צריכים כוח אדם כדי להביא חומרים מהעשור הראשון של מדינת ישראל.

דוד ביטן (הליכוד):

ירחם השם. כשנגיע למועד נדבר.

נורית קורן (יו"ר הוועדה המיוחדת):

בסדר. עכשיו זה בסדר. עכשיו זה בסדר.

היו"ר יואב קיש:

טוב, חברים, תודה רבה. אני מעלה להצבעה את ההחלטה כפי שהקראתי. מי בעד,
שירים את ידו.

הצבעה

בעד – פה אחד

נגד – אין

נמנעים – אין

ההחלטה בדבר הארכת תוקף כהונתה של הוועדה המיוחדת לפרשת היעלמותם של ילדי
תימן, המזרח והבלקן עד סוף כנס החורף הקרוב, נתקבלה.

היו"ר יואב קיש:

פה אחד, ההחלטה התקבלה.

נורית קורן (יו"ר הוועדה המיוחדת):

תודה רבה.

היו"ר יואב קיש:

זה יעלה למליאה להצבעה.

תודה רבה. הישיבה סגורה.

הישיבה ננעלה בשעה 10:44.
