הכנסת השש-עשרה נוסח לא מתוקן

מושב שלישי

פרוטוקול מס' 212

מישיבת ועדת הכנסת

יום שני, י"ב באדר א' תשס"ה, 21.2.2005, שעה 10:00

סדר היום:

א. קביעת מסגרת דיון להצעות להביע אי-אמון בממשלה.

ב. בקשת חבר הכנסת רן כהן להעברת הצעת חוק-יסוד: מבקר המדינה (תיקון -
העברה

מכהונה)(פ/2408), מוועדת החוקה, חוק ומשפט לוועדה לענייני ביקורת המדינה.

ג. קביעת ועדות לדיון בסעיפים 34, 36 ו-60 להצעת חוק המדיניות הכלכלית לשנת
הכספים 2005

(תיקוני חקיקה), התשס"ה-2005.

ד. קביעת ועדות לדיון בהצעות חוק ובהצעות לסדר-היום:

1. הצעת חוק המקרקעין (תיקון - שיעורו של חלק מוצמד ברכוש המשותף),
התשס"ג-2003 - של

חבר הכנסת חמי דורון וקבוצת חברי הכנסת (פ/913).

2. הצעת חוק הבטחת הכנסה (תיקון - פיצוי קורבנות השואה), התשס"ג-2003 - של
חברי הכנסת

יורי שטרן, מיכאל נודלמן ואריה אלדד (פ/442).

3. הצעת חוק להגבלת שכר הבכירים במשק, התשס"ד-2003, של חבר הכנסת יעקב מרגי
(פ/1696).

4. הצעה לסדר-היום בנושא: "מדיניות ישראל כלפי תושבי מזרח ירושלים לאחר
הקמת הגדר" -

של חבר הכנסת עזמי בשארה.

5. הצעה לסדר-היום בנושא: "ביטול פרויקט "יניב" לטיפול בנוער בסיכון" - של
חבר הכנסת

זבולון אורלב.

6. הצעה לסדר-היום בנושא: חיסכון באנרגיה ובמים (תיקוני חקיקה),
התשס"ה-2004 - של

חבר הכנסת יגאל יאסינוב.

7. הצעה לסדר-היום בנושא: "סגירת מסעדות ובתי הקפה בשבתות ובחגים בטרמינל
החדש

בשדה התעופה בן גוריון" - של חברי הכנסת שאול יהלום ורוני בריזון.

ה. הצעת חוק הספרים (חובת מסירה וציון הפרטים)(תיקון - מסירת ספרים) - הכנה
לקריאה

ראשונה מטעם הוועדה.

נכחו:

חברי הוועדה: רוני בר-און - היו"ר

ענבל גבריאלי

מיכאל גורלובסקי

זהבה גלאון

רשף חן

דני יתום

איתן כבל

גדעון סער

אברהם פורז

מאיר פרוש

עמרי שרון

מוזמנים: חה"כ זבולון אורלב

  חה"כ מיכאל איתן

חה"כ רן כהן

חה"כ משה כחלון

עו"ד יעקב שפירא - לשכת היועץ המשפטי, משרד המשפטים

יוסי גורדון - משרד האוצר

עובד קוגן - משרד האוצר

מזכיר הכנסת: אריה האן

סגן מזכיר הכנסת: דוד לב

יועצת משפטית: ארבל אסטרחן

שגית אפיק – יועצת משפטית של ועדת הכספים

מנהלת הוועדה: אתי בן-יוסף

קצרנית: טלי רם

א. קביעת מסגרת דיון להצעות להביע אי-אמון בממשלה

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת מס' 212. על סדר היום יש
לנו מספר לא מבוטל של עניינים. ראשית לכל, סיעת המפד"ל - האיחוד הלאומי
וש"ס הגישו הצעות להביע אי-אמון בממשלה. הצעה ראשונה היא של המפד"ל והאיחוד
הלאומי - המועמד להרכיב את הממשלה הינו חבר הכנסת זבולון אורלב, ועניינה
הוא החלטת ראש הממשלה ושר הביטחון שלא להאריך את כהונתו של הרמטכ"ל משה
יעלון. ההצעה השנייה היא של ש"ס - המועמד להרכיב את הממשלה הינו חבר הכנסת
אלי ישי, כאשר הנושא הוא המדיניות הכלכלית של הממשלה בנושא המשכנתאות.

ההצעות ידונו היום, יום שני, י"ב באדר א' התשס"ה, 21 בפברואר 2005. אנחנו
מתבקשים לקבוע מסגרת דיון להצעות האלה.

אני מציע דיון משולב בשתי ההצעות: 10 דקות לכל מציע, 10 דקות לליכוד, 5
דקות לעבודה, 5 דקות לשינוי, ו-3 דקות לכל יתר סיעות הבית. האם יש הצעות
אחרות? אין.

מי בעד ההצעה, ירים את ידו.

ה צ ב ע ה

בעד - רוב

נגד - אין

נמנעים - אין

ההצעה למסגרת דיון משולב בהצעות האי-אמון: 10 דקות לכל מציע, 10 דקות
לליכוד, 5 דקות לעבודה, 5 דקות לשינוי, 3 דקות לכל יתר סיעות הבית, נתקבלה.

היו"ר רוני בר-און:

פה אחד, נקבע אפוא כי זהו סדר הדיון.

ב. בקשת חבר הכנסת רן כהן להעברת הצעת חוק-יסוד: מבקר המדינה (תיקון -
העברה מכהונה) (פ/2408), מוועדת החוקה, חוק ומשפט לוועדה לענייני ביקורת
המדינה

היו"ר רוני בר-און:

מכאן לסדר היום כפי שפורסם. הנושא הראשון הוא בקשת חבר הכנסת רן כהן להעברת
חוק-יסוד: מבקר המדינה (תיקון - העברה מכהונה)(פ/2408) - המטופל כבר בוועדת
החוקה, חוק ומשפט - לוועדה לענייני ביקורת המדינה.

מייד יציג חבר הכנסת רן כהן את בקשתו. יש רק הסתייגות אחת, חבר הכנסת כהן.
כתבת כי הבקשה שלך היא בתיאום עם יושב-ראש הוועדה, חבר הכנסת מיכאל איתן -
שנמצא עימנו.

רן כהן:

נכון לעיתוי כתיבת המכתב, כך היו הדברים.

היו"ר רוני בר-און:

אני אומנם חס וחלילה לא חושד אף פעם - בוודאי לא בכשרים, בוודאי לא בכשר
בד"ץ כמוך - אבל סדר העניינים הרגיל הוא שבבקשה מהסוג הזה שנוגעת לשני ראשי
ועדה, אני מבקש את ההתייחסות, וחבר הכנסת מיכאל איתן, יושב-ראש ועדת חוקה,
חוק ומשפט, לא ממש מסכים עם האמירה שלך שזה בתיאום עמו.

חבר הכנסת רן כהן, בבקשה, למה להעביר.

רן כהן:

אדוני היושב-ראש, חברי הוועדה, הצעת החוק הזאת, עניינה הוא תיקון שבעיקרו
של דבר הוא טכני אומנם, אבל יש לו משמעות עמוקה מאוד - שמבקר המדינה יכול
להיות היום מודח מתפקידו ברוב כמעט מקרי של מספר חברי כנסת כנגד מספר אחר,
משום טעות של הניסוח בחוק היסוד.

לכן, נמצא שצריך את חוק היסוד הזה לתקן כך שאת מבקר המדינה אפשר יהיה
להעביר מתפקידו אך ורק ברוב של חברי הכנסת, או אולי אפילו שני שליש מחברי
הכנסת. זה לשון החוק.

באופן טבעי, מליאת הכנסת - משום שזה חוק-יסוד - העבירה זאת לוועדת החוקה,
חוק ומשפט כיוון שהיא זו שעוסקת בחוקי יסוד, למרות שבאופן רגיל כל הנושאים
שנוגעים לחוק מבקר המדינה, הוועדה לענייני ביקורת המדינה היא שעוסקת בהם.

היו"ר רוני בר-און:

זה לא חוק שנוגע למבקר המדינה; זה חוק שנוגע לקונסטיטוציה, למינוי. זה מה
שנקרא, במעטפת של ענייני ביקורת המדינה.

רן כהן:

נכון, ולכן זה עבר בצדק לוועדת החוקה, חוק ומשפט. אלא שידוע לי - ובכך באתי
בדברים עם חבר הכנסת מיכאל איתן - שוועדת חוקה חוק ומשפט לא אמורה לגשת
לטיפול בחוק הזה בזמן הקרוב - גם בגלל העומס הרב שבו היא נמצאת אבל גם בגלל
החלטה של הוועדה לעסוק בחוקי היסוד מתישהו בעתיד.

היו"ר רוני בר-און:

תיכף נשמע אותו בעניין הזה. אני רק חייב לתקן בטיעון שלך טענה אחת. אתה
אומנם הנחת את החוק בסוף יוני, אבל הדיון המוקדם היה רק ב-8 בדצמבר, כך
שמבחינת ההתנהלות של ועדת החוקה, עוד לא מונח לפתחה שום אשם של התמהמהות.

רן כהן:

אני גם לא טענתי את זה, שלא יהיו אי-הבנות. אני לא טוען לאחור שזה מחכה חצי
שנה, וכו'. הדבר שמדאיג אותי הוא לגבי השאלה מתי זה יבוא בעתיד.

היו"ר רוני בר-און:

אז בואו נשמע את יושב-ראש ועדת החוקה, אני מניח שהאמירה שלו תפיס את דעתך
וגם את דעתי.

רן כהן:

ברשותך, רק שלא יהיו פה אי-הבנות. אני כתבתי את המכתב לאחר שדיברתי עם חבר
הכנסת מיכאל איתן.

היו"ר רוני בר-און:

ברור לנו לחלוטין שזו רק איזושהי אי-הבנה ביניכם.

יושב-ראש ועדת החוקה, חוק ומשפט מיכאל איתן:

ראשית, אין כאן שום בעיה בין-אישית ביני לבין חבר הכנסת רן כהן. רציתי מאוד
ללכת לקראתו, ואני אפילו הצעתי לו שאולי הוא יעביר את זה לוועדה לענייני
ביקורת המדינה, אבל לאחר מכן העירה לי היועצת המשפטית של הוועדה שאנחנו לא
יכולים להסכים לכך מבחינת התוכן.

ולמה? כי לא מדובר כאן רק במבקר המדינה. כשאנחנו מסתכלים במבט רוחבי - וזה
בעצם תפקידה של ועדת החוקה - אנחנו מדברים בכל נושאי המשרה, כלומר צריכה
להיות איזושהי התאמה בחוקי היסוד.

היו"ר רוני בר-און:

אני מוכרח לומר שגם לי זה קפץ.

יושב-ראש ועדת החוקה, חוק ומשפט מיכאל איתן:

אני השתכנעתי שהיא צודקת. אני מבקש להגיד שאני גם הבטחתי וכתבתי שאם אנחנו
לא נצליח לגבש את העברת כל המכלול במסגרת מסמך חוקתי למליאה - אנחנו נעביר
את זה בחקיקה נפרדת.

הנימוק האחרון שאני רוצה להציג הוא שזה לא דחוף. מבקר המדינה - עוד לא
שמעתי הצעה להדיח אותו. זה יכול לחכות כמה חודשים, לא יקרה שום אסון.

היו"ר רוני בר-און:

אל"ף, זה נכון במובן הזה שזה לא מונח על סדר היום הציבורי. בי"ת, רציתי
לשאול - אולי מישהו יכול להשכיל אותי - זוכרים מתי בוחרים מבקר מדינה, שבים
וצריכים לבחור מבקר מדינה? האם זה השנה או בשנה הבאה? דומני שזה השנה.

רן כהן:

נדמה לי בשנה הבאה.

היו"ר רוני בר-און:

זאת אומרת, מן הראוי בוודאי שהחוק הזה יעבור לפני תהליך הבחירה המחודש של
מבקר המדינה.

יושב-ראש ועדת החוקה, חוק ומשפט מיכאל איתן:

אני הבטחתי שאם לא נגיע עד הקיץ - - -

היו"ר רוני בר-און:

מאה אחוז. חבר הכנסת רן כהן, האם אתה מוכן לתת לזה עוד צ'אנס בוועדת החוקה?

רן כהן:

יש לנו התחייבות, חבר הכנסת מיכאל איתן הוא איש אמין, אין לי שום בעיה.

היו"ר רוני בר-און:

אני יכול לסכם את העמדה כך שכרגע אתה לא עומד על הבקשה שלך - אנחנו לא
דוחים אותה כמובן.

יושב-ראש ועדת החוקה, חוק ומשפט מיכאל איתן:

ההתחייבות שלי בתוקף, כפי שהיא מופיעה.

היו"ר רוני בר-און:

חבר הכנסת רן כהן, אז אתה בשלב זה מקפיא את הבקשה שלך.

רן כהן:

כן.

ג. קביעת ועדות לדיון בסעיפים 34, 36 ו-60 להצעת חוק המדיניות הכלכלית לשנת
הכספים 2005 (תיקוני חקיקה), התשס"ה-2005

היו"ר רוני בר-און:

הנושא הבא הוא קביעת ועדות לדיון בסעיפים 34, 36 ו-60 להצעת חוק המדיניות
הכלכלית לשנת הכספים 2005 (תיקוני חקיקה), התשס"ה-2005.

כזכור לכם, בחוק ההסדרים הותרנו על שולחנה של ועדת הכנסת וטרם השלמנו, את
פיצול הצעת חוק המדיניות הכלכלית לשנת הכספים 2005 (תיקוני חקיקה),
התשס"ה-2004, בשלושה עניינים שונים, ואנחנו מתבקשים לעשות את זה עכשיו.

שני הנושאים הראשונים מופיעים בפרק ח': בריאות, והנושא השלישי מופיע בפרק
י"ג: שונות.

העניין הראשון הוא חלק מחוק שמוצע לתקן, שהוא פקודת הרוקחים, שבו טיפלנו
בעניין אחד ולא טיפלנו בעניין אחר, כלומר פיצלנו עניין אחד - וזה איסור
מכירת תרופות בלא מרשם - והשארנו על סדר יומנו את נושא הנפקת תכשיר רפואי
שלא על-פי מרשם רופא, הגנה על מידע סודי אגב רישום תכשיר רפואי, כל מה
שנקרא intellectual property בנושא של הגנה על מידע סודי ברישום תכשירים
רפואיים.

עמדת משרד התמ"ת - שבשעתו, בגלל עניינים שונים ומשונים שאין המקום להזכירם
כאן- משרד התמ"ת מבקש להעביר את הנושא לטיפולה של ועדת הכספים.

רשף חן:

באיזה נימוק?

היו"ר רוני בר-און:

בנימוק שזה המקום הראוי והמתאים לטפל בו, זה המקום שבו משרד התמ"ת מבקש
לטפל בעניין הזה.

מדובר לא בעניינים שהם בריאות, אלא מדובר בעניינים שהם זכויות כלכליות,
זכויות כספיות - הגנה על intellectual property.

רשף חן:

זה ועדת כלכלה, אני מבין.

היו"ר רוני בר-און:

אתה חושב ועדת כלכלה - זה לגיטימי לחשוב כך, זה לגיטימי לחשוב אחרת. מה
ההצעה שלך, חבר הכנסת רשף חן? ועדת הכלכלה?

רשף חן:

לא. ועדת העבודה והרווחה.

היו"ר רוני בר-און:

חוץ מוועדת הכספים או ועדת העבודה והרווחה, האם יש הצעה נוספת? אין. אנחנו
מצביעים.

סעיף 34 - למעט 34(1), וסעיף 35 - הוחלט להעביר לוועדת העבודה והרווחה.
עכשיו אנחנו מדברים רק על עניין ההגנה על מידע סודי אגב רישום רפואי, זאת
אומרת כל מה שנשאר מאותה העברה שעשינו.

נשמעו הצעות להעביר לוועדת הכספים ונשמעו הצעות להעביר לוועדת העבודה
והרווחה. אני מעמיד זאת להצבעה.

מי בעד העברה לוועדת הכספים, ירים את ידו.

ה צ ב ע ה

בעד - 7

מי בעד להעביר לוועדת העבודה והרווחה?

ה צ ב ע ה

בעד - 3

היו"ר רוני בר-און:

הוחלט להעביר לוועדת הכספים.

קריאה:

היתה טעות בפעם הקודמת.

היו"ר רוני בר-און:

מה היתה הטעות בפעם הקודמת? כל זה טוב אחרי ההרצאה שלי. האם אי אפשר לבוא
לפני ההרצאה ולהסביר, כדי שאני אציג זאת לוועדה? עכשיו צריך להתחיל הכל
מחדש. בבקשה.

שגית אפיק:

בפעם הקודמת הוצבע על סעיף 34(2) שעוסק בהגנה על מידע סודי שנמסר אגב רישום
תכשיר רפואי, הוחלט להעביר אותו לוועדת העבודה, הרווחה והבריאות. בפעם
הקודמת הוחלט להעביר את סעיף 35 - שעוסק בתחילה של סעיף 34(2), שזה התיקון
לפקודה.

היו"ר רוני בר-און:

הבנתי, הטעות היא טכנית לחלוטין. סעיף 34(1) - עניינו הנפקת תרופה בלא
מרשם, ולגביו לא היו חילוקי דעות שהוא עובר לוועדת עבודה ורווחה. אגב
המהירות שעבדנו בה, העברנו גם את סעיף 35, שעניינו מועד התחולה של סעיף
34(2), שעליו הצבענו ברגע זה.

זאת אומרת, כדי לתקן את טעות הסופר - ואני לא אוותר על ההצבעה - אני מציע
שנחזיר את סעיף 35 מוועדת עבודה ורווחה לוועדת כספים. מי בעד ההצעה הזאת?

גדעון סער:

הזיקה של מועד התחולה היא לפרק שעכשיו העברנו?

היו"ר רוני בר-און:

בוודאי, שאלמלא כן לא היה צריך לתקן מאומה.

מי בעד החזרת סעיף 35 לוועדת כספים, ירים את ידו.

ה צ ב ע ה

בעד - 7

נגד - 3

נמנעים - אין

הבקשה להחזרת סעיף 35 לוועדת הכספים נתקבלה.

היו"ר רוני בר-און:

באותו רוב, החזרנו גם את סעיף 35 לוועדת הכספים. אני מאוד מודה לך ומבקש
בפעם הבאה לעשות את זה בזמן.

הנושא הבא - עניינו חוק הבריאות, סעיף 36(1), (3) עד (10), שנושאו הוא
כללים לגבי קופת חולים בבעלות פרטית. מה מבקשת הקואליציה?

גדעון סער:

אדוני היושב-ראש, אני אומר בסוגריים שהנושא הזה - יש לגביו מחויבות בהסכם
הקואליציוני שלא לקדמו בטרם יתקיים דיון נוסף בממשלה בהרכבה החדש, ואנחנו
נעמוד גם בהתחייבות הזאת בהידברות מול יושב-ראש ועדת הכספים.

היו"ר רוני בר-און:

השאלה היא באיזה מחסן זה ישכב - במחסן שלי או במחסן של ועדה אחרת?

גדעון סער:

אני חושב שנעביר את זה לוועדת הכספים ונאמר את ההתניה, דהיינו שהנושא הזה
בשלב זה לא יקודם בטרם יתקיים דיון בממשלה.

היו"ר רוני בר-און:

האם אתה נוטל על עצמך את המחויבות הזאת?

גדעון סער:

כן, גם בנושא הקודם צריך להגיד את זה.

היו"ר רוני בר-און:

מרגע שזה יצא משליטתי, אני לא יודע להתחייב לגורמים קואליציוניים, שאיש לא
יעשה שבת לעצמו.

גדעון סער:

זה עלי.

זהבה גלאון:

מדוע זה קשור לוועדת הכספים ולא לוועדת העבודה והרווחה, אני לא מבינה את
זה.

היו"ר רוני בר-און:

כי זה ענייני כסף.

זהבה גלאון:

לא, זה לא ענייני כסף. זה ענייני בריאות. קופות חולים זה ענייני בריאות, זה
לא רק ענייני כסף. יש כאן היבטים יותר רחבים.

היו"ר רוני בר-און:

אתם רוצים להרחיב - בבקשה, אני אתן להרחיב.

רשף חן:

הסוגיה פה היא השאלה איך החוק הזה ישפיע על התפקוד של קופות חולים אחרות -
לא בשאלה של כסף, אלא בשאלה של היכולת שלהן לתת שירותי בריאות, וזו השאלה
המרכזית.

ועדת הכספים - אין לה את הכלים, אין לה את הזמן ואין לה את הכוונה גם
לדעתי, לקיים דיון מסודר בעניין הזה.

זה ממש מעשה חסר אחריות אפילו לחשוב להעביר נושא כל כך חשוב - שנוגע בצורה
כל כך יסודית בבריאות של אזרחי מדינת ישראל - להעביר אותו במסגרת חוק
ההסדרים בכלל, ובוועדת הכספים בפרט. אני ממש מבקש שתחשבו על זה שוב.

היו"ר רוני בר-און:

אני רוצה לאחד את העילות. אתם זוכרים - דנו באיחוד העילה בחוק
"פינוי-פיצוי" - אז קודם ידברו אלה שחושבים שזה צריך לעבור לא לוועדת
הכספים.

זבולון אורלב:

יש בפנינו הנייר הזה. מי הכין אותו?

היו"ר רוני בר-און:

היועצת המשפטית.

זבולון אורלב:

כלומר, הלשכה המשפטית סבורה שהוועדה המוסמכת על-פי התקנון זאת הוועדה הזאת.
אני חושב שצריכים סיבות טובות כדי לדרוס את התקנון.

היו"ר רוני בר-און:

הסיבות הטובות שלנו בדרך כלל הן הרוב בוועדה.

זבולון אורלב:

זאת הסיבה היחידה.

היו"ר רוני בר-און:

לא היחידה אמרתי, אבל טובה. סליחה, זה לא הובן. לא בוועדת הכספים שיש לנו
רוב, אלא הרוב בוועדת הכנסת זו סיבה טובה.

זבולון אורלב:

אני מציע לך, אדוני היושב-ראש, לא בחיפזון להתעלם לגמרי ממה שאומרת לשכה
משפטית לגבי הוועדה המוסמכת, כי אחרי כן זה פועל לכל הכיוונים. היום יש רוב
כזה, מחר יש רוב אחר. אני מציע גם לחברי הכנסת.

זהבה גלאון:

תגיד, אתה לא בקואליציה עם שאול יהלום?

זבולון אורלב:

צריכים סיבות מיוחדות כדי לחרוג מהתקנון. בינתיים לא נשמעה פה שום סיבה
מלבד זה שאומרים שיש רוב.

היו"ר רוני בר-און:

אני מוכרח לומר, חבר הכנסת זבולון אורלב - שאני מאוד מכבד את דעתך - אבל
אנחנו עשינו את זה יותר מפעם אחת, ולא פעם אפילו בהשתתפות של חבר המפד"ל
בוועדה הזאת.

ההמלצה של הייעוץ המשפטי היא המלצה, וההצבעה פה לא מקעקעת את אושיות הייעוץ
המשפטי או ההתייחסות שלנו לייעוץ המשפטי. יש אילוצים פוליטיים
וקואליציוניים, אבל אין צורך בעניין הזה.

גדעון סער:

אני אסביר את זה בצורה מאוד מפורטת, אם היושב-ראש יתן לי.

היו"ר רוני בר-און:

אמרתי שאנחנו נרכז את העמדות. עוד עמדה בעד ועדת העבודה, הרווחה והבריאות.
בבקשה, חברת הכנסת גלאון, אחריה חבר הכנסת יתום ויקנח יושב-ראש הקואליציה.

זהבה גלאון:

אדוני היושב-ראש, בכל הכבוד לשיקולים והסכמים קואליציוניים, קודם כל זה לא
מחייב אותי.

אברהם פורז:

למה, אתם לא תומכים בקואליציה?

זהבה גלאון:

לא, אנחנו לא תומכים בקואליציה. אנחנו נקודתיים, תומכים באופן נקודתי
בנושאים מסוימים.

אני חושבת שההחלטה להקים עוד קופת חולים היא החלטה כל כך משמעותית, שיש לה
השלכות על בריאות הציבור, שזה בכלל מעבר לשאלת כספים פרופר. יש לזה השלכות,
הייתי אומרת, חברתיות מאוד מרחיקות לכת לגבי סוג השירות שיקבל האזרח, לצורך
העניין המבוטח- אתה ואני. אני ממש לא רואה עוד סיבה להקים עכשיו עוד קופת
חולים, למעט כל מיני שיקולים שיש אולי לכל מיני גורמים בשלטון, שרוצים
לצ'פר כל מיני גורמים אחרים.

זה נושא שקשור לחוק ביטוח בריאות ממלכתי, זה לא נושא שקשור לכספים,
וההצטמצמות כאן רק בענייני כספים מדאיגה אותי. זה אומר שיש מישהו שרוצה
לפגוע בזכויותיו של המבוטח.

גדעון סער:

על דרך הכנסת תחרות?

זהבה גלאון:

יש מספיק קופות. ולכן, זה צריך להישאר בוועדת העבודה והרווחה.

דני יתום:

אני חושב שאנשים מערבבים כאן בין דברים. יושב-ראש הקואליציה, גדעון סער, לא
אמר שיש הסכם קואליציוני שלפיו זה יהיה דווקא בוועדת הכספים. זה לא נובע
מתוך ההסכם הקואליציוני. מה שנובע מתוך ההסכם הקואליציוני זה שבשלב זה זה
לא יידון.

קריאה:

זה ברור.

זהבה גלאון:

לא, זה לא ברור.

דני יתום:

כי חברת הכנסת גלאון העלתה משהו אחר.

היו"ר רוני בר-און:

אם הטעם היה לעכב את הדיון עד שתתברר המחלוקת בין מרכיבי הקואליציה, היו
משאירים את זה פה.

זהבה גלאון:

זה לא היה הרושם מדבריו של יושב-ראש הקואליציה.

דני יתום:

העניין הזה לא רלוונטי לדיון. מה שרלוונטי לדיון זה באמת באיזו משתי
הוועדות הנושא הזה יידון.

אני חושב שיש יתרון קל מסוים בכל זאת לוועדת הכספים מכיוון שנכון שמדובר
כאן על נושאים שהם רווחתו של הציבור ובריאותו, אבל בסוף הכל מתמקד בכסף.

אברהם פורז:

אז בואו נבטל את כל הוועדות, נשאיר רק את ועדת הכספים.

דני יתום:

אני אומר זאת מכיוון שגם כאשר מדברים על אופי השירות שיינתן - בהינתן קופה
חמישית או בהיעדר קופה חמישית – יהיה קשור לתחרות קשה מאוד של הקופות
השונות על כיסו ועל בריאותו של הציבור, ולכן זה צריך להידון דווקא במקרה
הזה בוועדת הכספים, שם ניתן יהיה לראות את ההשלכה הכוללת, המלאה, של הקמה
או אי-הקמה של קופה חמישית על בריאותו של הציבור.

גדעון סער:

אדוני היושב-ראש, אני איאלץ להיכנס קצת לפירוט כי שמעתי את הערות חברי
באופוזיציה, ונדמה לי שהם לא כל כך הבינו את הנושא, לפחות את עמדתנו.

ראשית, אני חוזר מהי המחויבות שיש לנו, וחשוב לא לבלבל בין הדברים.
המחויבות היא לא לקדם את הנושא ללא דיון נוסף בממשלה, וממילא לא משנה איפה
יהיה הדיון – האם הוא יהיה בוועדה כזאת או בוועדה אחרת – אנחנו נקיים את
המחויבות. זה אחד.

שנית, צריך להבין – מהלכים קסמים במילה הזאת קופת חולים. שומעים "חולים",
מייד ועדת העבודה, הרווחה והבריאות, אבל אני רוצה לומר כמה דברים לוועדה.

ראשית, כל תוכניות ההבראה של קופות החולים מאז ומתמיד, עד כמה שאני זוכר גם
לפני שהייתי חבר כנסת - - -

זהבה גלאון:

זה הבראה?

גדעון סער:

קודם כל תקשיבי, כי את הרי אמרת שיקולים של בריאות הציבור – אמרת באופן
כללי אבל לא פירטת, כך שאנחנו לא יודעים מהם השיקולים המעורפלים האלה של
בריאות הציבור שאליהם התייחסת, אבל אני מציג מדוע תוכניות הבראה שנוגעות
לקופות חולים נדונות בוועדת הכספים.

פה מדובר לא בנושא של חולים, אלא מדובר בשאלה האם יש ארבעה או חמישה שחקנים
על המגרש, מה חלוקת המשאבים בין הקופות, ולכן זוהי רפורמה מבנית אשר אפשר
להתווכח האם היא תפגע או לא תפגע – הרעיון המקורי בוודאי היה לא לפגוע
בזכויות המבוטח על דרך של הכנסת תחרות – אבל זה עניין של רפורמה כלכלית
מובהקת ולא עניין של בריאות, ועל כן הוא צריך להידון בוועדת הכספים.

זהבה גלאון:

הלשכה המשפטית לא מבינה את זה?

גדעון סער:

הרי תמיד בלשכה המשפטית של הכנסת אומרים – הסמכות היא של חברי הכנסת,
הסמכות היא של הוועדה, להכריע, והם באים ואומרים עמדה לכאורית כזאת או אחרת
לפי התיקון לחוק אשר אותו מבקשים לתקן באופן כללי. ומותר גם לנו לחלוק, אלא
אם כן כפי שאני תמיד אומר, במקרה אחד אשר בו הלשכה המשפטית באה ואומרת: את
זה אסור לכם לעשות, וזה לא המקרה. תודה.

אברהם פורז:

אדוני היושב-ראש, צריך לומר את האמת, והאמת היא זאת שהקואליציה – ולא רק
זאת, תמיד, קואליציות לדורותיהן – השתדלו חוקים בעייתיים לא להעביר לוועדה
בראשות איש אופוזיציה, מתוך החשש שכאשר זה מגיע לוועדה בראשות איש
אופוזיציה זה נתקע, או שהוועדה הולכת במסלול שבו היא לא מחויבת לאף אחד.

אז האמת היא זאת – אתם עוד תצטערו, אגב, שחבר הכנסת ליצמן הוא יושב-ראש
ועדת הכספים, כי כאשר הייתי יושב-ראש ועדת הכלכלה באופוזיציה, אנשי האוצר
היו מנתבים אלי כאיש אופוזיציה חוקים כי אמרו לי – עדיף אצלך מאשר אצל
ליצמן, כי שם קורים כל מיני דברים לא טובים.

גדעון סער:

זה בגלל שיצאת מהממשלה.

אברהם פורז:

אני מבין שרוצים להעביר לוועדה בראשות איש הקואליציה, אבל האם יהדות התורה
היא באמת בקואליציה? ראיתי את ההצבעה שלהם בעניין "פינוי-פיצוי", אז למה
אתם מתעקשים בכלל?

היו"ר רוני בר-און:

תודה רבה. הדיון תם, עוברים להצבעה. מי בעד להעביר לוועדת הכספים ומי בעד
להעביר לוועדת העבודה והרווחה?

מי בעד העברה לוועדת הכספים, ירים את ידו.

ה צ ב ע ה

בעד דיון בוועדת כספים – 8

היו"ר רוני בר-און:

מי בעד העברה לוועדת העבודה, הרווחה והבריאות?

ה צ ב ע ה

בעד דיון בוועדת העבודה, הרווחה והבריאות – 4

היו"ר רוני בר-און:

8 בעד ועדת הכספים, 4 בעד ועדת העבודה, הרווחה והבריאות. סעיף 36(1), (3)
עד

(10), עובר לוועדת הכספים.

הנושא הבא הוא מפרק י"ג סעיף 60, חוק ההגבלים העסקיים, שעניינו משהו שקשור
בחקלאות. עמדת הקואליציה.

גדעון סער:

אדוני היושב-ראש, ברשותך, אם נוכל לדחות למחר את סעיף 60, שכן לאחר ששוחחתי
אתמול עם שר החקלאות הנוגע בדבר, ומאחר שההידברות הזאת לא מיצתה את עצמה,
אני מבקש לקיים את ההצבעה מחר.

היו"ר רוני בר-און:

אין התנגדות, נדון בכך מחר.

ד. קביעת ועדות לדיון בהצעות חוק ובהצעות לסדר-היום:

1.  הצעת חוק המקרקעין (תיקון – שיעורו של חלק מוצמד ברכוש המשותף),
    התשס"ג-2003-

  של חבר הכנסת חמי דורון וקבוצת חברי הכנסת (פ/913)

היו"ר רוני בר-און:

הנושא הבא הוא קביעת ועדות לדיון בהצעות חוק ובהצעות לסדר-היום. הצעת חוק
המקרקעין (תיקון – שיעורו של חלק מוצמד ברכוש המשותף), התשס"ג-2003, של חבר
הכנסת חמי דורון וקבוצת חברי הכנסת (פ/913).

מה ביקש המציע?

אברהם פורז:

חוק המקרקעין נדון בוועדת חוקה.

היו"ר רוני בר-און:

נשמעה הצעה להעביר את הצעת החוק לוועדת הכלכלה. מי ביקש ועדת הכלכלה?

גדעון סער:

חוק המקרקעין תמיד נדון בוועדת החוקה.

היו"ר רוני בר-און:

אף מילה אין בעניין הזה. מה אתם רוצים?

קריאות:

חוקה.

היו"ר רוני בר-און:

האם יש עמדות אחרות? אין. מי בעד להעביר את הצעת החוק לוועדת החוקה, ירים
את ידו.

ה צ ב ע ה

בעד העברת הצעת החוק לוועדת חוקה, חוק ומשפט – רוב

היו"ר רוני בר-און:

הצעת חוק המקרקעין (תיקון – שיעורו של חלק מוצמד ברכוש המשותף),
התשס"ג-2003, של חבר הכנסת חמי דורון וקבוצת חברי הכנסת, עוברת לדיון
בוועדת החוקה, חוק ומשפט.

2.  הצעת חוק הבטחת הכנסה (תיקון – פיצוי קורבנות השואה), התשס"ג-2003 –

  של חברי הכנסת יורי שטרן, מיכאל נודלמן ואריה אלדד (פ/442)

היו"ר רוני בר-און:

הצעת החוק הבאה היא הצעת חוק הבטחת הכנסה (תיקון – פיצוי קורבנות השואה),

התשס"ג-2003 – של חברי הכנסת יורי שטרן, מיכאל נודלמן ואריה אלדד (פ/442).

גדעון סער:

ביוזמת המציע, אני שוחחתי עם חבר הכנסת שטרן.

היו"ר רוני בר-און:

ביוזמת איזה מציע?

גדעון סער:

ביוזמת חבר הכנסת שטרן, אשר התקשר עימדי לפני שעה קלה. כזכור, הוא העביר
בקריאה הטרומית את הצעת החוק בתמיכת הממשלה, בתנאי שהנושא יהיה מתואם.

במהלך השיחה סיכמנו שלא נכריע בסוגיה הזאת מאחר שאם אנחנו נבוא ונתאם את
העמדה על החוק גופו, אז גם לעניין הוועדה שאליה זה יועבר תהיה הסכמה, ואם
לא נצליח לתאם את החוק כולו, ממילא גם נתקוטט לאיזו ועדה זה יועבר, ולכן
אני אומר את זה גם על דעתנו.

אני מציע, אדוני, לא להכריע בסוגיה הזאת היום.

היו"ר רוני בר-און:

ממתי הדיון הזה?

גדעון סער:

סוכם שתהיה ישיבה עם משרד האוצר. אחריה אנחנו נדע האם יש הסכמה או אין
הסכמה. אם אין הסכמה – ממילא נריב גם על הוועדה; אם יש הסכמה – לא נריב על
שום דבר.

היו"ר רוני בר-און:

אני נתבקשתי להביא את זה לדיון בוועדה, וחבל שהדברים האלה לא מתבררים קודם.

גדעון סער:

אדוני, הוא פנה לפני חצי שעה. הוא רצה לשכנע אותי, הוא לא הצליח לשכנע
אותי, אז הסכמנו שלא להסכים ולדחות את אי-ההסכמה.

היו"ר רוני בר-און:

אם כך, לא נדון בזה עכשיו. בפעם הבאה אני לא אביא את זה עד שלא תהיה הסכמת
האוצר – יהיה אשר יהיה. תמסרי את זה לחבר הכנסת יורי שטרן, שבצד אחד מנדנד
לי: תביא את זה מהר. הקטע הזה ללכת או לאבא או לאמא – במשפחה שלי נגמר.
אצלי מקבלים תשובה מאחד ההורים, וזאת תשובה שמחייבת גם את ההורה השני.

גדעון סער:

אדוני היושב-ראש, דווקא כאן כשחבר הכנסת יורי שטרן גילה פרגמטיות, זה לא
דבר שקורה כל יום – היה צריך לשבח את זה.

3. הצעת חוק להגבלת שכר הבכירים במשק, התשס"ד-2003 –

של חבר הכנסת יעקב מרגי (פ/1696)

היו"ר רוני בר-און:

הנושא הבא הוא הצעת חוק להגבלת שכר הבכירים במשק, התשס"ד-2003, של חבר
הכנסת יעקב מרגי (פ/1696).

נשמעו הצעות להעביר לוועדת העבודה, הרווחה והבריאות או לוועדת הכספים. חבר
הכנסת מרגי מבקש להעביר לוועדת הכספים. עמדת קואליציה.

גדעון סער:

תומכים בהצעת המציע.

היו"ר רוני בר-און:

מי בעד העברת הצעת החוק לוועדת הכספים?

ה צ ב ע ה

בעד דיון בוועדת הכספים – רוב

היו"ר רוני בר-און:

מי בעד העברה לוועדת העבודה, הרווחה והבריאות?

ה צ ב ע ה

בעד דיון בוועדת העבודה, הרווחה והבריאות – אין

היו"ר רוני בר-און:

פה אחד, הוחלט להעביר את הצעת חוק להגבלת שכר בכירים במשק, התשס"ד-2003, של
חבר הכנסת יעקב מרגי, לוועדת הכספים.

קביעת ועדות לדיון בהצעות לסדר-היום

4.  הצעה לסדר-היום בנושא: "מדיניות ישראל כלפי תושבי מזרח ירושלים לאחר
    הקמת הגדר", של חבר הכנסת עזמי בשארה (5990)

היו"ר רוני בר-און:

ההצעה הבאה היא הצעה לסדר-היום בנושא: מדיניות ישראל כלפי תושבי מזרח
ירושלים לאחר הקמת הגדר, של חבר הכנסת עזמי בשארה.

נשמעו הצעות להעביר לוועדת הפנים ואיכות הסביבה או לוועדת החוץ והביטחון.
חבר הכנסת בשארה – שלא יגיע – התקשר וביקש שנעביר לוועדת הפנים. סגן שר
הביטחון הציע להעביר לוועדת החוץ והביטחון.

רשף חן:

אני חושב שיש אירוניה רבה מאוד בהצעות האלה.

גדעון סער:

אני תומך בעמדת סגן שר הביטחון.

מיכאל גורלובסקי:

האם אפשר להעביר את זה לוועדת הכספים?

היו"ר רוני בר-און:

אם תציע ויהיה לזה רוב – נעביר את זה לוועדת הכספים. האם אתה רוצה להעביר
לוועדת הכספים?

מיכאל גורלובסקי:

כן.

היו"ר רוני בר-און:

יש שלוש הצעות: ועדת כספים, ועדת הפנים וועדת החוץ והביטחון.

מי בעד העברה לוועדת הכספים, ירים את ידו.

ה צ ב ע ה

בעד דיון בוועדת הכספים – 1

היו"ר רוני בר-און:

מי בעד דיון בוועדת הפנים, ירים את ידו.

ה צ ב ע ה

בעד דיון בוועדת הפנים ואיכות הסביבה – 2

היו"ר רוני בר-און:

מי בעד דיון בוועדת החוץ והביטחון, ירים את ידו.

ה צ ב ע ה

בעד דיון בוועדת החוץ והביטחון – 6

היו"ר רוני בר-און:

ההצעה לסדר היום בנושא: מדיניות ישראל כלפי תושבי מזרח ירושלים לאחר הקמת
הגדר, של חבר הכנסת עזמי בשארה, עוברת אפוא לוועדת החוץ והביטחון.

5. הצעה לסדר-היום בנושא: "ביטול פרויקט "יניב" לטיפול בנוער בסיכון"

הצעת חבר הכנסת זבולון אורלב

היו"ר רוני בר-און:

ההצעה הבאה לסדר-היום היא בנושא: ביטול פרויקט "יניב" לטיפול בנוער בסיכון,
הצעת חבר הכנסת זבולון אורלב. מה אתה מבקש?

זבולון אורלב:

אני הצעתי ועדה משותפת של ועדת העבודה, הרווחה והבריאות וועדת החינוך,
בראשות עבודה ורווחה.

היו"ר רוני בר-און:

הצעות אחרות? אין.

קריאה:

שר התחבורה הציע לוועדת החינוך.

היו"ר רוני בר-און:

בסדר, אנחנו בעד ועדה משותפת של עבודה וחינוך, בראשות עבודה.

מי בעד העברת ההצעה לסדר-היום לוועדה המשותפת עבודה וחינוך?

ה צ ב ע ה

בעד דיון בוועדה משותפת עבודה וחינוך – רוב

היו"ר רוני בר-און:

ההצעה לדיון בוועדה משותפת עבודה וחינוך התקבלה. ועדה בהרכב של חמישה חברים
מוועדת העבודה וחמישה חברים מוועדת החינוך. נקבל שמות ואז נודיע את הרשימה
השמית.

6.  הצעה לסדר-היום בנושא: חיסכון באנרגיה ובמים (תיקוני חקיקה),
    התשס"ה-2004,

  של חבר הכנסת יגאל יאסינוב

היו"ר רוני בר-און:

הצעה לסדר-היום בנושא: חיסכון באנרגיה ובמים (תיקוני חקיקה), התשס"ד-2004,
של חבר הכנסת יגאל יאסינוב. מה ביקש חבר הכנסת יאסינוב?

קריאה:

לא אכפת לו.

רשף חן:

זאת בוודאי הצעת חוק שהפכה להצעה לסדר-היום. זה צריך לעבור לוועדת הכלכלה.

היו"ר רוני בר-און:

נשמעו הצעות להעביר לוועדת הכלכלה, או לוועדת הכספים, או לוועדת הפנים
ואיכות הסביבה.

רשף חן:

מדובר במים לחקלאות. זה כלכלה פרופר.

היו"ר רוני בר-און:

למה לא פנים ואיכות הסביבה. זאת שאלה מובהקת של ועדת הפנים.

עמרי שרון:

כי למים תמיד יש היבט חקלאי. כל מה שקשור בחקלאות תמיד טופל בוועדת הכלכלה.

רשף חן:

הנושא כאן הוא חיסכון.

היו"ר רוני בר-און:

אני חושב שהמרכיב הדומיננטי הוא חיסכון ולא המים.

מי בעד העברה לדיון בוועדת הכלכלה?

ה צ ב ע ה

בעד דיון בוועדת הכלכלה – רוב

היו"ר רוני בר-און:

מי בעד העברה לדיון בוועדת הפנים ואיכות הסביבה?

ה צ ב ע ה

בעד דיון בוועדת הפנים ואיכות הסביבה – 1

היו"ר רוני בר-און:

ברוב דעות, ההצעה לסדר-היום בנושא: חיסכון באנרגיה ובמים (תיקוני חקיקה),
התשס"ה-2004, של חבר הכנסת יגאל יאסינוב, עוברת לדיון בוועדת הכלכלה.

7. הצעה לסדר-היום בנושא: "סגירת מסעדות ובתי קפה בשבתות ובחגים בטרמינל
החדש בשדה התעופה בן גוריון", של חברי הכנסת שאול יהלום ורוני בריזון

היו"ר רוני בר-און:

הצעה לסדר-היום בנושא: סגירת מסעדות ובתי קפה בשבתות ובחגים בטרמינל החדש
בשדה התעופה בן גוריון, של חברי הכנסת שאול יהלום ורוני בריזון.

נשמעו הצעות להעביר את הנושא לוועדת הכלכלה או לוועדת העבודה, הרווחה
והבריאות.

שר התחבורה הציע להעביר לוועדת הכלכלה; חבר הכנסת יהלום ביקש להעביר לוועדת
העבודה והרווחה.

מי בעד דיון בוועדת הכלכלה, ירים את ידו.

ה צ ב ע ה

בעד דיון בוועדת הכלכלה – 5

היו"ר רוני בר-און:

מי בעד דיון בוועדת העבודה והרווחה, ירים את ידו.

ה צ ב ע ה

בעד דיון בוועדת העבודה, הרווחה והבריאות – 3

היו"ר רוני בר-און:

5 בעד ועדת כלכלה, 3 בעד ועדת העבודה והרווחה. ההצעה לסדר-היום בנושא:
סגירת מסעדות ובתי קפה בשבתות ובחגים בטרמינל החדש בשדה התעופה בן גוריון,
עוברת לדיון בוועדת הכלכלה.

ה. הצעת חוק הספרים (חובת מסירה וציון הפרטים)(תיקון – מסירת ספרים)-

הכנה לקריאה ראשונה מטעם הוועדה

היו"ר רוני בר-און:

אנחנו עוברים להצעת חוק הספרים (חובת מסירה וציון הפרטים) (תיקון – מסירת
ספרים), הכנה לקריאה ראשונה מטעם הוועדה.

הדיון בחוק תם. אנחנו דחינו את ההצבעה. נא לקרוא את החוק, ומייד אנחנו
מצביעים. אנחנו סיימנו את הדיון, אנחנו לא מחדשים אותו. אחרי שנקרא את החוק
אנחנו עוברים להצבעה.

להזכירכם, השאלה היחידה היא האם הכנסת רוצה לתת את ידה – כשהיא מחליטה
לעצמה – למה שעלה פה בדיון, העושק של הוצאות הספרים.

ארבל אסטרחן:

היום, סעיף קטן (ג) בסעיף 2 בחוק הספרים, קובע שמכל ספר הנחוץ לעבודתה של
הכנסת ומכל עיתון, יימסר בלא תמורה עותק אחד לספריית הכנסת.

מה שמוצע פה להוסיף זה שהמילים "ללא תמורה" יימחקו, ובמקום זה תיקבע תמורה.
מה שייאמר הוא שהתמורה שתשלם הכנסת עבור ספר או עיתון שנמסר לה, תהיה של
עשרים וחמישה אחוזים מהמחיר הנקוב לציבור של הספר או העיתון שקיבלה - - -

היו"ר רוני בר-און:

שזה בערך מחיר העלות לפי החישובים שאני ערכתי בתחקיר שעשיתי.

ארבל אסטרחן:

"ובאין מחיר" – כי יכול להיות גם ספר שמוצע לציבור ללא תמורה, לפי החוק –
"לפי הערך המקובל של ספר או עיתון מסוג דומה, וכן תשלם את עלות המשלוח;" פה
מוצע להוסיף ש"יושב-ראש הכנסת יקבע כללים לביצוע סעיף קטן זה ויפרסמם
ברשומות", ולכן מוצע סעיף תחילה ותחולה לצורך קביעת הכללים ופרסום הכללים,
מוצע שהתחילה תהיה חודשיים מיום הפרסום וההוראה הזאת תחול על ספר או עיתון
שנשלחו לכנסת החל ביום זה.

יעקב שפירא:

בדיון שהיה לנו ב-30 במרס 2004 נדרשנו לעניין, ומטעם משרד המשפטים אני
הבעתי את העמדה שנכון להיום נקבעו כללים לגבי ספרים שנחוצים לעבודת הכנסת,
ועל פניהם הכללים הללו רחבים.

היום, ספר הנחוץ לעבודת הכנסת, בהתאם לכללים שקבעה הכנסת עצמה, זה כולל
ספרים בתחום מקרא ותלמוד, בתחום סוציולוגיה ואנתרופולוגיה, בתחום
פילוסופיה, בתחום פסיכולוגיה- ואני לא אלאה אתכם, יש 34 נושאים מאוד מאוד
כוללים.

אני חושב שמן הראוי, בנוסף לכך שהכנסת היום, בהתאם להצעה שלדעתי היא ראויה,
תיתן את התמורה – שהכללים הללו גם ישונו ויצומצמו.

היו"ר רוני בר-און:

אנחנו נביא את הכללים הללו לדיון בוועדה ואני מבטיח לך לטפל בהם, זה לא
במסגרת הזאת.

ארבל אסטרחן:

הסמכות היא של יושב-ראש הכנסת.

היו"ר רוני בר-און:

תודה רבה. אנחנו עוברים להצבעה. מי בעד הצעת החוק להעברה בקריאה ראשונה,
ירים את ידו.

ה צ ב ע ה

בעד – 6

נגד – 1

נמנעים – 1

הצעת חוק הספרים (חובת מסירה וציון הפרטים) (תיקון – מסירת ספרים), נתקבלה
בקריאה ראשונה.

היו"ר רוני בר-און:

החוק עבר ויובא למליאה.

תודה רבה, הישיבה נעולה.

הישיבה ננעלה בשעה 10:45.
