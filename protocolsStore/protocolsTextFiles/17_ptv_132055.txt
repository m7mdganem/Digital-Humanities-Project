הכנסת השבע-עשרה נוסח לא מתוקן

מושב ראשון

פרוטוקול מס' 19

מישיבת ועדת הכנסת

יום רביעי, ב' בתמוז התשס"ו (28 ביוני 2006) 00:00

סדר היום:

א. קביעת ועדות לדיון בהצעות לסדר היום:

1. בנושא: "פסיקת בג"צ בעניין חוק האזרחות" - הצעת חברי הכנסת מוחמד ברכה,
ג'אמל זחאלקה וזהבה גלאון.

2. בנושא: "היענות לצרכים ביישוב נתיב העשרה" - הצעת חברת הכנסת עמירה
דותן.

3. בנושא: "אופן הטיפול של משרד הביטחון והמשדר לביטחון פנים בשהייתם של
שוהים בלתי חוקיים (שב"חים) בישראל" - הצעת חבר הכנסת יצחק אהרונוביץ.

ב. בקשת יו"ר ועדת הפנים ואיכות הסביבה להעברת הצעה לסדר היום בנושא:
"מצוקת הקרקע והדיור של האוכלוסייה הערבית והיישובים הערבים" - הצעת חבר
הכנסת חנא סוויד, מוועדת הכלכלה, לדיון בוועדת הפנים ואיכות הסביבה.

ג. בקשת יו"ר ועדת הכלכלה להעברת הצעת חוק זכות יוצרים, התשס"ה-2005,
מוועדת החוקה, חוק ומשפט לדיון בוועדת הכלכלה.

נכחו:

חברי הוועדה:

רוחמה אברהם - היו"ר

יואל חסון

יורם מרציאנו

יעקב מרגי

משה שרוני

יצחק גלנטי

יצחק אהרונוביץ

עמירה דותן

מוזמנים:

אריה האן - מזכיר הכנסת

ירדנה מלר - סגנית מזכיר הכנסת

רונית חייקין - מנהלת סיעת מרצ

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

תמר פוליבוי

 

א. קביעת ועדות לדיון בהצעות לסדר היום:

1. בנושא: "פסיקת בג"צ בעניין חוק האזרחות" - הצעת חברי הכנסת מוחמד ברכה,
ג'אמל זחאלקה וזהבה גלאון.

היו"ר רוחמה אברהם:

בוקר טוב, אני שמחה לפתוח ישיבה נוספת של ועדת הכנסת. על סדר היום שלנו
קביעת ועדות לדיון בהצעות לסדר היום. הנושא הראשון הוא "פסיקת בג"צ בעניין
חוק האזרחות - הצעת חברי הכנסת מוחמד ברכה, ג'אמל זחאלקה וזהבה גלאון. אני
לא רואה שהם נמצאים.

משה שרוני:

לא חשוב, נחליט בלעדיהם.

רונית חייקין:

חברת הכנסת זהבה גלאון לא יכולה הייתה להגיע, כי מתקיימת עכשיו ועדת משנה
של הוועדה לקידום מעמד האישה. היא ביקשה להעביר את זה - - -

משה שרוני:

אין דבר כזה. זה זלזול באינטליגנציה שלנו.

היו"ר רוחמה אברהם:

אתמול היא אמרה שחודש ימים זה לא הופיע. היא יכולה הייתה לפחות לשלוח מישהו
מחברי הכנסת שיופיע מטעמה.

הצעתי היא להעביר את זה או לוועדת הפנים ואיכות הסביבה, או לוועדת החוקה,
חוק ומשפט.

ארבל אסטרחן:

לוועדת הפנים ואיכות הסביבה.

רונית חייקין:

אפשר לבקש?

היו"ר רוחמה אברהם:

את יכולה לבקש, אבל את לא יכולה לענות בשמה של חברת הכנסת.

רונית חייקין:

היא שלחה אותי.

היו"ר רוחמה אברהם:

את יודעת שאני אשמח אם תהיי חברת כנסת.

חברת הכנסת גלאון ביקשה להעביר את ההצעה לסדר לוועדת הפנים ואיכות הסביבה.
גם היועצת המשפטית ממליצה להעבירה לוועדת הפנים ואיכות הסביבה.

מי בעד להעביר את ההצעה לסדר לוועדת הפנים ואיכות הסביבה? מי נגד? מי נמנע?

הצבעה

בעד - 6

נגד - אין

נמנע - אין

ההצעה להעביר את ההצעה לסדר בנושא "פסיקת בג"צ בעניין חוק האזרחות" לוועדת
הפנים ואיכות הסביבה נתקבלה.

היו"ר רוחמה אברהם:

שישה הצביעו בעד, ולפיכך ההצעה עוברת לוועדת הפנים.

2. קביעת ועדה לדיון בנושא: "היענות לצרכים ביישוב נתיב העשרה" - הצעת חברת
הכנסת עמירה דותן.

היו"ר רוחמה אברהם:

הנושא השני הוא "היענות לצרכים ביישוב נתיב העשרה", שהציעה חברת הכנסת
עמירה דותן. בבקשה, חברת הכנסת דותן.

עמירה דותן:

אני רוצה להתלבט יחד אתכם. גם הבוקר נחת שם קסאם. לא מדובר בנושא ביטחוני.
הנושא הביטחוני בהחלט מטופל. הבעיה היא שזה נופל בין הכיסאות, כי הם סובלים
ממגוון בעיות, כמו: חקלאות ופנים. אמרו לי שאני יכולה לבחור בין ועדת
הכספים לבין ועדת חוץ וביטחון. ועדת חוץ וביטחון ממש לא מתאימה.

יורם מרציאנו:

הם צריכים לקבל כסף, כדי לטפל בבעיות חברתיות.

עמירה דותן:

אם כך, זאת ועדת הכספים. תודה רבה על עזרתכם.

היו"ר רוחמה אברהם:

מי בעד העברת ההצעה לוועדת הכספים? מי נגד? מי נמנע?

הצבעה

בעד - 6

נגד - אין

נמנעים - אין

ההצעה להעביר את ההצעה לסדר בנושא "היענות לצרכים ביישוב נתיב העשרה"
לוועדת הכספים נתקבלה.

היו"ר רוחמה אברהם:

חברת הכנסת דותן, הצעתך עברה לוועדת הכספים.

3.קביעת ועדה לדיון בנושא: "אופן הטיפול של משרד הביטחון והמשרד לביטחון
פנים בשהייתם של שוהים בלתי חוקיים (שב"חים) בישראל" - הצעת חבר הכנסת יצחק
אהרונוביץ

היו"ר רוחמה אברהם:

הנושא השלישי הוא "אופן הטיפול של משרד הביטחון והמשרד לביטחון פנים
בשהייתם של שוהים בלתי חוקיים (שב"חים) בישראל", הצעת חבר הכנסת יצחק
אהרונוביץ. לאן מבקש חבר הכנסת אהרונוביץ להעביר את הדיון?

יצחק אהרונוביץ:

יש פה התלבטות, אבל אני בסוף אגיד מה אני חושב. שייכים לכאן גם משרד
הביטחון, גם משרד המשפטים ובעיקר המשרד לביטחון הפנים. לכן, אין ברירה.

ארבל אסטרחן:

זה מתאים לוועדת הפנים ואיכות הסביבה.

יצחק אהרונוביץ:

צריך לזמן לשם את כל הנציגים.

היו"ר רוחמה אברהם:

מי בעד העברת הצעתו של חבר הכנסת אהרונוביץ לוועדת הפנים ואיכות הסביבה? מי
נגד?

הצבעה

בעד - 7

נגד - אין

ההצעה להעביר את ההצעה לסדר בנושא "אופן הטיפול של משרד הביטחון והמשרד
לביטחון פנים בשהייתם של שוהים בלתי חוקים (שב"חים) בישראל" לוועדת הפנים
ואיכות הסביבה נתקבלה.

היו"ר רוחמה אברהם:

הצעתך התקבלה פה אחד.

ב. בקשת יו"ר ועדת הפנים ואיכות הסביבה להעברת הצעה לסדר היום בנושא:
"מצוקת הקרקע והדיור של האוכלוסייה הערבית והיישובים הערבים" - הצעת חבר
הכנסת חנא סוויד, מוועדת הכלכלה, לדיון בוועדת הפנים ואיכות הסביבה.

היו"ר רוחמה אברהם:

אני עוברת לנושא הבא: בקשת יושב ראש ועדת הפנים ואיכות הסביבה להעברת הצעה
לסדר היום בנושא: "מצוקת הקרקע והדיור של האוכלוסייה הערבית והיישובים
הערבים" - הצעת חבר הכנסת חנא סוויד, מוועדת הכלכלה, לדיון בוועדת הפנים
ואיכות הסביבה.

במהלך השבוע ישבתי עם שני ראשי הוועדות. סוכם, גם על ידי חבר הכנסת חנא
סוויד, להעביר את ההצעה לוועדת הפנים ואיכות הסביבה. לפיכך, נדרשת הסכמתכם
הפרוצדוראלית בלבד. מי בעד להעביר את ההצעה מוועדת הכלכלה לוועדת הפנים
ואיכות הסביבה?

משה שרוני:

אני אצביע עבור יושב הראש ממפלגת העבודה.

אתי בן-יוסף:

נמליץ לשנותה.

היו"ר רוחמה אברהם:

לפי הערתה של מנהלת הוועדה, אנחנו נמליץ היום לכנסת להעביר את ההצעה מוועדת
הכלכלה לוועדת הפנים ואיכות הסביבה.

ג. בקשת יושב ראש ועדת הכלכלה להעברת הצעת חוק זכות יוצרים, התשס"ה-2005,
מוועדת החוקה, חוק ומשפט לדיון בוועדת הכלכלה.

היו"ר רוחמה אברהם:

יש לנו בקשה נוספת, בקשת יושב ראש ועדת הכלכלה, להעברת הצעת חוק זכות
יוצרים, התשס"ה-2005 מוועדת החוקה, חוק ומשפט לדיון בוועדת הכלכלה. גם פה
מוסכם על ידי שני יושבי הראש, גם של ועדת הכלכלה וגם של ועדת החוקה, חוק
ומשפט, שזה יועבר לוועדת הכלכלה, כי זה המקום לדון בחוק זכויות היוצרים. מי
בעד? מי נגד? מי נמנע?

הצבעה

בעד - 7

נגד -אין

נמנעים - אין

ההצעה להעביר את חוק זכות יוצרים, התשס"ה-2005 מוועדת החוקה, חוק ומשפט
לדיון בוועדת הכלכלה. נתקבלה.

היו"ר רוחמה אברהם:

ההצעה נתקבלה.

תודה רבה, אני נועלת את הישיבה.

הישיבה ננעלה בשעה 9:10
