הכנסת העשרים

מושב רביעי

פרוטוקול מס' 366

מישיבת ועדת הכנסת

יום שני, י"ט בתמוז התשע"ח (02 ביולי 2018), שעה 14:55

סדר היום:

בקשות הממשלה להקדמת הדיון בהצעות החוק הבאות לפני הקריאה הראשונה:

1. הצעת חוק שירות ביטחון (תיקון מס' 23) (שילוב תלמידי ישיבות),
התשע"ח-2018 – רביזיה

2. הצעת חוק השידור הציבורי הישראלי (תיקון מס' 8) (התיקון), התשע"ח-2018
מ/1237

נכחו:

חברי הוועדה:

מכלוף מיקי זוהר – היו"ר

אמיר אוחנה

דוד אמסלם

אברהם נגוסה

רועי פולקמן

פנינה תמנו

מוזמנים:

נתי כהן – מנכ"ל משרד התקשורת

קלואי אן מיטלמן – מוזמן/ת

ייעוץ משפטי:

דן מרזוק

מנהל/ת הוועדה:

אתי בן יוסף

רישום פרלמנטרי:

יפה קרינצה

בקשת הממשלה להקדמת הדיון בהצעות חוק, לפני הקריאה ראשונה

היו"ר מכלוף מיקי זוהר:

שלום לכולם, אני מתכבד לפתוח את ישיבת הכנסת. הרביזיה הוסרה על ידי חבר
הכנסת חסון. הוא ביקש להסיר אותה לפני חצי דקה.

יש לנו נושא נוסף: הצעת חוק השידור הציבורי, אבל אנחנו צריכים קוורום
בשבילו. אנחנו חסרים שלושה חברי כנסת כדי להצביע. בבקשה, נציגי הממשלה.

נתי כהן:

שלום, אני מנכ"ל הנכנס של משרד התקשורת. נכנסתי לתפקיד לפני חודשיים.
אתמול, גם בהחלטת ממשלה וגם בהחלטת ועדת השרים לענייני חקיקה, הוחלט לבטל
את הפיצול. אנחנו נמצאים כאן כדי לקבל פטור מחובת הנחה ולהחזיר את המצב
לקדמותו בכך שאנחנו מבטלים את הפיצול של החדשות מהרשות הציבורית, ובכך
אנחנו מסירים את האיום על ביטול החברות של רשות השידור הציבור מה-EBU.

היו"ר מכלוף מיקי זוהר:

החיבור לEBU- מותנה בחברת חדשות?

נתי כהן:

כן.

היו"ר מכלוף מיקי זוהר:

מה, זה תקנון שלהם?

נתי כהן:

תקנון.

היו"ר מכלוף מיקי זוהר:

תקנון של מי?

נתי כהן:

של EBU.

היו"ר מכלוף מיקי זוהר:

שהם אומרים שאם אין לך חברת חדשות, אז מה?

נתי כהן:

חברת שידור ציבורית חייבת להיות בה חברת חדשות ותוכן. זה התקנון שלהם. הם
גם הוציאו מסמך מנומק שאומר שבמידה שזה לא יהיה כך, הם ישקלו מחדש את
החברות של רשות השידור הציבורית של ישראל.

היו"ר מכלוף מיקי זוהר:

ואין להם שום חברה שאין לה חברת חדשות, מבין כל חברות הטלוויזיה ב-EBU? אם
היה הפיצול, ישראל היתה החברה היחידה שהיא ללא חברת חדשות?

נתי כהן:

לא בדקנו את הסוגיה הזאת. מה שבדקנו זה את החובה להיות חבר ב-EBU ולזכות
בהפקת האירוויזיון.

היו"ר מכלוף מיקי זוהר:

אני חייב לומר בהזדמנות זו, עד שיהיה לי קוורום, את דעתי. בעיניי החוק הזה
הוא חוק לא נכון. ביטול הפיצול זו טעות חמורה. אני חושב ש-EBU בסופו של דבר
לא היו מסירים את שידורי "כאן" מהגוף שלהם, כי זה שנים ארוכות שהם עובדים
יחד. לדעתי, מה שעושה התאגיד פה, הוא משתמש באירוויזיון כדי למנוע את
הפיצול, ואני גם יודע למה. הוא עושה את זה כי הרייטינג היחיד שיש לו הוא
בחדשות. אין לו רייטינג, זה ערוץ ללא רייטינג - בכל שידוריו ממוצע של פחות
מ-0.5% רייטינג, למעט בחדשות.

אני הבאתי הצעת חוק נפלאה לתאגיד – שישדרו את שידורי הספורט אצלם וייתנו את
זה בחינם לציבור, משחקים מרכזיים בכדורגל, בכדורסל, בענפי ספורט שונים. זה
היה מביא אחוזי צפייה אדירים. כמובן, גם לזה התנגדו, כי כל מה שמעניין אותם
זה לשרוף את 700 מיליון השקלים השד יודע לאן. אז אני אודיע את זה גם לראש
הממשלה.

היום אנחנו נכבד את בקשת יו"ר הקואליציה, כי אין מה לעשות, יושב-ראש
הקואליציה ואני משתפים פעולה ולכן אני מכבד את בקשתו להצביע, למרות שעמדתי
היא נגד. אצביע על זה, לבקשת יושב-ראש הקואליציה, כי בסופו של דבר השותפות
בינינו מחייבת אותי לבקשות שלו. אבל חד-משמעית אעשה את כל מה שיש ביכולתי
מבחינה פרלמנטרית להתנגד לחוק.

מי בעד בקשת הממשלה להקדים את הדיון בהצעת חוק השידור הציבורי, בקריאה
ראשונה? מי נגד?

הצבעה

בעד – 6

נגד – אין

בקשת הממשלה נתקבלה.

היו"ר מכלוף מיקי זוהר:

תודה, הצעת הממשלה נתקבלה. אני נועל את הישיבה.

הישיבה ננעלה בשעה 15:01.
