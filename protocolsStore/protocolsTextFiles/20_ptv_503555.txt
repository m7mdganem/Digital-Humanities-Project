הכנסת העשרים

מושב רביעי

פרוטוקול מס' 374

מישיבת ועדת הכנסת

יום רביעי, כ"ח בתמוז התשע"ח (11 ביולי 2018), שעה 9:15

סדר היום:

רביזיה על החלטת ועדת הכנסת בדבר טענת נושא חדש בוועדת הכספים בהצעת חוק
לתיקון פקודת מס הכנסה (מס' 248), התשע"ח-2018

נכחו:

חברי הוועדה:

מכלוף מיקי זוהר – היו"ר

דוד אמסלם

רועי פולקמן

חברי הכנסת:

משה גפני

מיקי לוי

מיקי רוזנטל

ייעוץ משפטי:

יעל סלנט

מנהל/ת הוועדה:

אתי בן יוסף

רישום פרלמנטרי:

אושרה עצידה

רביזיה על החלטת ועדת הכנסת בדבר טענת נושא חדש בוועדת הכספים בהצעת חוק
לתיקון פקודת מס הכנסה (מס' 248), התשע"ח-2018

היו"ר מכלוף מיקי זוהר:

אני מתכבד לפתוח את ועדת הכנסת. הנושא שלפנינו הוא רביזיה שהוגשה על
החלטתנו הקודמת שלא לאשר את טענת הנושא חדש.

מנמק הרביזיה אינו נמצא. הנה, הוא הגיע. מנמק הרביזיה הגיע ממש בזמן, שנייה
לפני שאני סוגר את הישיבה.

אנא, ברשותך נמק את הרביזיה בטרם נעבור להצבעה.

מיקי לוי (יש עתיד):

אני חוזר על דבריי. החוק הזה הוא אינו ראוי. מצמצמים אותו ואומרים: אוקיי,
בואו נגדיל את שכרו של ראש הממשלה. היה מקום לחשוב על המגמה הזו.

יתרה מכך, אם הייתם אומרים שהחוק הזה יהיה עד לקצה הקדנציה שלו ועוד שלוש
שנים אחרי, ניחא. אני מאחל לראש הממשלה חיים ארוכים – עד מאה ועשרים.

היו"ר מכלוף מיקי זוהר:

גם אנחנו.

מיקי לוי (יש עתיד):

אבל לבוא ולהגיד לכל חייו ואחר כך לשאריו ולהכניס את היד לקופה הציבורית -
נראה לי לא ראוי, לא מוסרי. לכן, החוק הזה היה ראוי שייעלם מהעולם. אבל אתם
כדרככם רומסים כל חלקה טובה.

אני חושב שהציבור לא צריך לממן את המים בווילה בקיסריה ולא צריך לממן את
התקורות של המס על כלי הרכב שמסיעים את בנו של ראש הממשלה ולא על כלי הרכב
שמסיעים את רעייתו של ראש הממשלה. ראוי שיסיעו. מי שקבע - קבע. אבל צריך
לשלם תמורה מלאה. זה אפילו לא לשימושו האישי של ראש הממשלה כפי שאתם טוענים
בחוק הזה.

החוק הזה לא מוסרי, ראוי שהוא ייעלם מהעולם. כמובן שנתנגד לו.

היו"ר מכלוף מיקי זוהר:

תודה רבה.

מי בעד הרביזיה? ירים את ידו. מי נגדה?

הצבעה

בעד הרביזיה – 2

נגד – 4

הרביזיה לא התקבלה.

היו"ר מכלוף מיקי זוהר:

הרביזיה לא התקבלה.

תודה רבה, הישיבה נעולה.

הישיבה ננעלה בשעה 09:20.
