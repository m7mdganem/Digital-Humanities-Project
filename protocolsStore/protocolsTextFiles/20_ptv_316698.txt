הכנסת העשרים

מושב שני

פרוטוקול מס' 67

מישיבת ועדת הכנסת

יום ראשון, ג' בכסלו התשע"ו (15 בנובמבר 2015), שעה 16:45

סדר היום:

רוויזיה – בדבר טענת חריגה מגדר נושא הצעת חוק התקציב לשנות הכספים 2015
ו-2016, התשע"ה-2015 (מ/950).

נכחו:

חברי הוועדה:

דוד ביטן – היו"ר

מכלוף מיקי זוהר

אחמד טיבי

רועי פולקמן

חברי הכנסת:

נאוה בוקר

מיכל בירן

ענת ברקו

באסל גטאס

שרן השכל

יצחק וקנין

מנואל טרכטנברג

אורלי לוי אבקסיס

מיקי לוי

בצלאל סמוטריץ

מיקי רוזנטל

מוזמנים:

יו"ר ועדת הכספים משה גפני

  -----------------------------------------------------------------------
  איתי טמקין                –      אג"ת, משרד האוצר
  ------------------------- ------ --------------------------------------

  -----------------------------------------------------------------------

מנהל/ת הוועדה:

אתי בן יוסף

רישום פרלמנטרי:

ירון קוונשטוק

רוויזיה – בדבר טענת חריגה מגדר נושא הצעת חוק התקציב לשנות הכספים 2015
ו-2016, התשע"ה-2015 (מ/950)

היו"ר דוד ביטן:

טוב, רוויזיה. טוב, מי הציע את הרוויזיה? מי אמר רוויזיה? את, אי-אפשר בלי
אורלי. קדימה, אורלי, תנמקי את הרוויזיה, שלוש דקות.

מיקי רוזנטל (המחנה הציוני):

איפה באסל?

אורלי לוי אבקסיס (ישראל ביתנו):

רגע, הגיעו החברים?

היו"ר דוד ביטן:

תנמקי את הרוויזיה.

אורלי לוי אבקסיס (ישראל ביתנו):

אדוני - - -

מיקי רוזנטל (המחנה הציוני):

בדרך, אז יופי, זה טוב.

אורלי לוי אבקסיס (ישראל ביתנו):

ואחמד טיבי גם - - -

מיקי רוזנטל (המחנה הציוני):

יש פה מישהו ממרצ? שיבוא גם.

אורלי לוי אבקסיס (ישראל ביתנו):

לא, מרצ אין להם.

מכלוף מיקי זוהר (הליכוד):

מרצ אין להם, הם בקיזוז.

מיקי רוזנטל (המחנה הציוני):

לא, בוועדת הכספים הם בקיזוז.

מכלוף מיקי זוהר (הליכוד):

בכול.

אורלי לוי אבקסיס (ישראל ביתנו):

אז אתם אחד פחות.

מכלוף מיקי זוהר (הליכוד):

שמונה יש לנו.

מיקי רוזנטל (המחנה הציוני):

שמונה בוועדת הכנסת?

מכלוף מיקי זוהר (הליכוד):

יש לנו תשעה, אבל אחד - - -

היו"ר דוד ביטן:

לא, יש לנו עשרה בוועדת הכנסת.

קריאה:

אבל - - - בחלוקה לפי מפלגות.

היו"ר דוד ביטן:

לא, הליכוד שישה.

מיקי רוזנטל (המחנה הציוני):

הליכוד איתם שישה, אחד מקוזז, אז חמישה מצביעים. על זה אני שואל.

היו"ר דוד ביטן:

מי קוזז? לא ידעתי.

מכלוף מיקי זוהר (הליכוד):

נורית קורן.

היו"ר דוד ביטן:

קוזזה עם מי?

מיקי רוזנטל (המחנה הציוני):

עם זהבה גלאון.

היו"ר דוד ביטן:

אבל למרצ אין חבר פה.

מכלוף מיקי זוהר (הליכוד):

אין חבר?

מיקי רוזנטל (המחנה הציוני):

בוועדת הכספים - - -

היו"ר דוד ביטן:

אבל לא פה.

מיקי רוזנטל (המחנה הציוני):

למה שאלתי? בשביל - - -

היו"ר דוד ביטן:

למרצ אין חבר בוועדת הכנסת. שום קיזוז.

מיקי רוזנטל (המחנה הציוני):

בשביל זה שאלתי.

היו"ר דוד ביטן:

שום קיזוז בוועדת הכנסת.

מכלוף מיקי זוהר (הליכוד):

בסדר, אנחנו עדיין רוב.

היו"ר דוד ביטן:

גם נהיית רכז של ועדת הכנסת?

מכלוף מיקי זוהר (הליכוד):

זה מה שעשיתי. עשו אותי מרכז הקואליציה בוועדת הכנסת.

היו"ר דוד ביטן:

אבל אתה לא יודע שאין להם נציג? אתה מסכים על מה שאין? כן.

אורלי לוי אבקסיס (ישראל ביתנו):

אדוני היושב-ראש, ביקשתי את הרוויזיה, כי אני מבקשת מחברי הכנסת לשקול שוב
ולהבין שמבקשים מהם להיות לא רק חותמת גומי אלא להצביע בעד משהו שהוא
פיקטיבי לחלוטין. כל הצעת התקציב הזו היא הצעה ריקה מתוכן, כי בסופו של דבר
יוספו כל הסעיפים וכל ההסכמים שנחתמו או הוסכמו היום בישיבת הממשלה. כמו
שאדוני היושב-ראש אמר, מה שהיום בתוך ישיבת הממשלה לא כולל את התקציב. ולכן
אני פונה גם לחברים שקיבלו היום כל מיני הבטחות: חבר'ה, ההבטחות האלו לא
יהיו בתקציב.

ולכן אנחנו צריכים אולי פה לעצור את אותה מסכת שאנחנו שחקנים באיזושהי במה
של באמת הצגה אחת גדולה, כאשר הציבור מסתכל עלינו ואומר: מה קורה פה?
הצבענו משהו במליאת הכנסת, ואנחנו עכשיו בוועדת הכספים מצביעים על משהו
שונה לחלוטין, מתוך ידיעה שזה לא התקציב הסופי, אלא אם כן נקבל הבטחה באמת
שלא יהיו שינויים תוך כדי תנועה. עדיין יש פערים של כ-11 מיליארד שקלים בין
מה שהוצבע במליאת הכנסת לקריאה ראשונה על התקציב לבין מה שמוצג היום.

אני רוצה לשים את הדגש שוב פעם על הנושא שבעיני הוא אחד הנושאים
השערורייתיים, בניגוד מוחלט לעמדת היועץ המשפטי לממשלה בנוגע להסכמים
הקואליציוניים. בין היתר לא יכול להיות הסכם כזה או אחר, כאשר מי שמתבקש
לתת את התקציב או לבצע את אותה פעילות זה לא המשרד הרלוונטי, שבסך הפעילות
שלו לא כלולים תופעות מעין אלו. אתן לכם דוגמה קטנה. משרד הבינוי והשיכון,
עכשיו בהסכמים הקואליציוניים, לאחר שזה הוסר מסדר-היום, שוב פעם אמור להיות
אותו אחד שיבצע את השמירה במזרח ירושלים.

מיקי רוזנטל (המחנה הציוני):

בצלאל, תתאפק פעם אחת.

אורלי לוי אבקסיס (ישראל ביתנו):

זה לא המקור. אני מבקשת מכם, תשקלו להעביר את זה למשרד רלוונטי. יש אפשרות
למשרד לביטחון הפנים, יש אפשרות למשרד הביטחון, יש אפשרות אפילו למשרד
שאחראי על ירושלים. בבקשה מכם, אל תהפכו את דיירי הדיור הציבורי לשבויים של
הסכמים קואליציוניים. זה גם לא יעבור מבחינה חוקית.

בצלאל סמוטריץ (הבית היהודי):

- - - הדיור הציבורי.

היו"ר דוד ביטן:

שוב פעם: הטיעונים שלך יפים. ככל שהם יפים - - -

אחמד טיבי (הרשימה המשותפת):

אין בעברית "שוב פעם" – או שוב או עוד פעם.

היו"ר דוד ביטן:

אוקיי. שוב, אין קשר בין מה שאת טוענת לנושא שבפנינו.

אורלי לוי אבקסיס (ישראל ביתנו):

לא, יש. מבקשים מאתנו - - -

היו"ר דוד ביטן:

את נכנסת למהות התקציב וסעיפי התקציב, בעוד אנחנו דנים האם יש משהו חדש?

אורלי לוי אבקסיס (ישראל ביתנו):

ולכן זה נושא חדש, כי זה לא משהו שהצבענו עליו.

היו"ר דוד ביטן:

לכן אני ממליץ לא לקבל את הרוויזיה. אבל מי שבעד הרוויזיה יצביע, מי שנגד
יצביע נגד.

מיקי רוזנטל (המחנה הציוני):

רגע, אנחנו – לא, אנחנו בסדר.

היו"ר דוד ביטן:

לא, עבדתם עליו, אבל בסדר.

מיקי רוזנטל (המחנה הציוני):

לא עבדנו על אף אחד, למה אתה אומר?

היו"ר דוד ביטן:

עזוב, הייתם צריכים לוותר. אבל בסדר, תצביע.

מיקי רוזנטל (המחנה הציוני):

יש לנו שלושה.

היו"ר דוד ביטן:

כן, אבל אמרתם לו שהוא מקזז את מרצ. איזה מרצ?

מיקי רוזנטל (המחנה הציוני):

לא, זה לא שייך בכלל.

אורלי לוי אבקסיס (ישראל ביתנו):

הוא אמר שהוא מקזז.

היו"ר דוד ביטן:

טיבי, עוד פעם אתה נגדנו? מי נגד הרוויזיה? פעם אחת תהיה אתנו, טיבי,
בחייך.

אחמד טיבי (הרשימה המשותפת):

אני שוקל את זה.

בצלאל סמוטריץ (הבית היהודי):

יאללה, אורלי, עכשיו תצעקי: דפקתם את הדיור הציבורי.

הצבעה

בעד הרוויזיה – מיעוט

נגד – רוב

הרוויזיה לא נתקבלה.

היו"ר דוד ביטן:

9 נגד, בעד – 7. הרוויזיה נדחתה, אפשר להמשיך את הדיון.

הישיבה ננעלה בשעה 16:50.
