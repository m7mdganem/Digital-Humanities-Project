הכנסת העשרים

מושב שני

פרוטוקול מס' 116

מישיבת ועדת הכנסת

יום שני, י"א באדר ב התשע"ו (21 במרץ 2016), שעה 10:30

סדר היום:

1. שינוי בתקציב הקשר עם הציבור עבור השרים.

2. הגדלת מספר החברים בוועדה המשותפת לוועדת החוקה, חוק ומשפט, לוועדת
הפנים והגנת הסביבה ולוועדת המדע והטכנולוגיה לפי חוק הכללת אמצעי זיהוי
ביומטריים ונתוני זיהוי ביומטריים במסמכי זיהוי ובמאגר מידע, התש"ע-2009.

3. קביעת מכסות הצעות חוק והצעות רגילות לסדר היום של חברי הכנסת
לסיעותיהם.

4. המלצת הוועדה הציבורית לקביעת שכר ותשלומים אחרים לחברי הכנסת בנושא:
"מספר היועצים הפרלמנטריים ליושבי ראש הוועדות המיוחדות".

5. הרכב הוועדה המשותפת לדיון בהצעת חוק פינוי בינוי (פיצויים) (תיקון מס'
4) (פינוי בשל סירוב בלתי סביר) התשע"ו-2016, (מ/1023).

העברת הצעת חוק פינוי ובינוי (הסכמים לארגון עסקאות פינוי ובינוי),
התשע"ו-2016 מ/1024 מהוועדה המיוחדת לדיון בוועדה המשותפת.

6. הרכב הוועדה המשותפת של ועדת המדע והטכנולוגיה וועדת החוקה, חוק ומשפט
לפי חוק פיקוח אלקטרוני על עצור ועל אסיר משוחרר על תנאי (תיקוני חקיקה),
התשע"ד-2014.

7. העברת הצעות לסדר היום מוועדת העבודה, הרווחה והבריאות לדיון בוועדת
הכנסת – בהסכמת יו"ר ועדת העבודה, הרווחה והבריאות:

הצעה לסדר-היום בנושא: "הבטחת הפנסיה של העובדים והקשישים בישראל והעלאת
קצבאות הזקנה"

הצעה לסדר-היום בנושא: "מחדל הטיפול בקשישים בבתי אבות - מחסור חריף
במטפלים סעודיים"

הצעה לסדר ביום בנושא: "חוק ביטוח בריאות ממלכתי – פטור מתשלום לקשיש מעל
גיל 80 שמשתלמת לו גמלה להבטחת הכנסה"

8. בקשת יו"ר ועדת הפנים והגנת הסביבה להעברת את הצעת חוק כלי הירייה תיקון
– הגבלת גיל למתן רישיונות לכל ירייה) התשע"ו-2016 (פ/2421), מוועדת החוץ
והביטחון לדיון בוועדת הפנים והגנת הסביבה.

9. טענת נושא חדש בדיון בוועדה המיוחדת להתחדשות עירונית בהצעת חוק לתיקון
פקודת מס הכנסה (מס' 218) התשע"ו-2016, לפי סעיף 85 לתקנון הכנסת.

10. קביעת ועדה לדיון בהצעת חוק הפיקוח על שירותים פיננסיים (קופות גמל)
(תיקון מס' 15), התשע"ו-2016

נכחו:

חברי הוועדה:

דוד ביטן – היו"ר

יואב בן צור

צחי הנגבי

מכלוף מיקי זוהר

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

יואב קיש

אלעזר שטרן

חברי הכנסת:

נאוה בוקר

מיכל בירן

מירב בן ארי

משה גפני

אכרם חסון

יוסי יונה

חיים ילין

אלי כהן

אורלי לוי אבקסיס

מנחם אליעזר מוזס

אורי מקלב

עודד פורר

מוזמנים:

מזכירת הכנסת ירדנה מלר-הורוביץ

  -------------------------------------------------------------------------
  חיים אבידור –   חשב הכנסת
  ----------- --- ---------------------------------------------------------
  תומר רוזנר  –   יועמ"ש, לשכה משפטית, הכנסת

  אריאלה מלכה –   יו"ר העמותה הפרלמנטרית הישראלית בכנסת לפעילות לזכר השואה
                  וסיוע לניצוליה

  שלי סבן     –   משרד האוצר

  דודי קופל   –   משרד האוצר

  קורל אבירם  –   משרד הרווחה

  אתי ירדן    –   הוועדה להתחדשות עירונית

  שלומי מור   –   עו"ד
  -------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

שינוי בתקציב הקשר עם הציבור עבור השרים

היו"ר דוד ביטן:

אני רוצה להתחיל דווקא מהנושא של שינוי בתקציב הקשר עם הציבור עבור השרים.
פנו אלי שניים שלושה שרים בעניין הזה של גובה התקציב שעומד לרשותם מבחינת
הקשר עם הציבור. אני לא זוכר, האמת, מי השרים, פנו אלי במליאה אבל העליתי
את זה לדיון בעקבות בקשה שלהם. עכשיו, אני - -

מרב מיכאלי (המחנה הציוני):

מה הם רוצים? הם רוצים עוד כסף?

היו"ר דוד ביטן:

הם רוצים להעלות את הסכום כיון שהם טוענים שגם הם חברי כנסת - -

מרב מיכאלי (המחנה הציוני):

אבל כחברי כנסת יש להם את מה שיש לכל ח"כ, לא?

היו"ר דוד ביטן:

לא, אין להם. יש להם 50%. לפי החלטה קודמת שלנו לפי המלצות הוועדה
הציבורית, יש להם 35,000 שקל ולנו יש 93,000 שקל. מה שהם אומרים - -

מרב מיכאלי (המחנה הציוני):

כן, אבל יש להם מהמשרד.

היו"ר דוד ביטן:

רגע, אז אני אסביר. את רוצה להתייחס לזה אחר כך - תני לי קודם כל להסביר את
הבעיה: הם אומרים שכל מה שקשור לפעילות, כנסים, דואר - -

חיים אבידור:

דואר יש להם כמו חבר כנסת, הוסיפו להם כמו חבר כנסת.

היו"ר דוד ביטן:

אבל עכשיו הכל מאוחד, מה זה משנה? תכף אנחנו נתייחס.

אלעזר שטרן (יש עתיד):

אתה שמעת שהמפכ"ל החליט לא לדון בתלונות אנונימיות.- -

היו"ר דוד ביטן:

נכון, זהו לא תלונה, זו בקשה.

אלעזר שטרן (יש עתיד):

אז למה צריך לדון בבקשה אנונימית?

היו"ר דוד ביטן:

הם פנו אלי, אני יו"ר ועדת הכנסת, זה לא עניין אנונימי. אני פשוט שכחתי מי
פנה, ככה הייתי אומר את זה אבל לא משנה. פונים אלי הרבה פעמים במליאה ולא
תמיד אני זוכר ורושם אבל לא משנה.

אחמד טיבי (הרשימה המשותפת):

מרב בן ארי פנתה אליך.

היו"ר דוד ביטן:

הבעיה היא נכונה ואמתית ולכן ביקשתי לבדוק את זה.

יואל חסון (המחנה הציוני):

הסוגיה מבחינת השרים – יש לשרים היום כמה? 35,000 שקל?

היו"ר דוד ביטן:

אני רוצה להסביר. אתם כל כך מתלהבים מהרעיון אז אני אסביר: המצב הוא כזה –
אנחנו, בפעם האחרונה, על פי המלצת הוועדה הציבורית, אנחנו לא כל כך
התייחסנו לזה כי בזמנו הבאנו את הנושא של איחוד תקציבים והקטנו מהתקציב
הקודם 22%. אנחנו רצינו להקטין 15, הוועדה הציבורית המליצה על עוד 7% ובסוף
זה יצא 93,000. הוועדה הציבורית המליצה, כנראה בגלל העבר בעיקר, שהשרים
יקבלו 35,000 נכון?

ארבל אסטרחן:

העלו להם מ-24,500 ל-35,000.

היו"ר דוד ביטן:

עכשיו, ברור שיש דברים שבתחשיבים שעשינו לא מגיע לשרים כמו למשל לשכה שלא
מגיע, פלאפון נייד, ציוד משרדי שהם לא צריכים למרות שציוד משרדי שקשור
לפעילות פוליטית הם כן צריכים. הם לא יכולים לקחת את זה מהמשרד הממשלתי.
לכן, אנחנו נעשה על זה דיון קצר - -

חיים אבידור:

כיבוד, פרסום, יש הרבה דברים שהם לא מקבלים.

היו"ר דוד ביטן:

וכשאנחנו מדברים, אנחנו בעצם מדברים על החלטת ועדת הכנסת שתובא בפני הוועדה
הציבורית בתהליך זה. זה לא סוף פסוק, ונצטרך גם להתגבש מולם, והם צריכים
להתגבש מולנו. את יכולה להסביר קצת? אחר כך אתן לכם להתייחס.

ציוד משרדי, למרות שציוד משרדי שקשור לפעילות פוליטית הם כן צריכים. הם לא
יכולים לקחת את זה מהמשרד הממשלתי. לכן נעשה על זה דיון קצר, וכשאנחנו
מדברים אנחנו מדברים על הצעת ועדת כנסת שתובא בפני הוועדה ציבורית. זה לא
סוף פסוק, זה צריך להתגבש מולם והם צריכים להתגבש מולנו. את יכולה להסביר
קצת? אחר כך אני אתן לכם להתייחס. הם טוענים: אנחנו חברי כנסת, אנחנו
צריכים פעילות כללית ופוליטית, אנחנו לא יכולים לעשות את זה במסגרת המשרד,
לא מאפשרים לנו, התקציב הוא בעייתי. יכול להיות שעכשיו המשרד גם יותר מגביל
אותם, משרדי הממשלה יותר מגבילים מבחינת הנהלים והם לא יכולים לזוז. גם זאת
אופציה.

ארבל אסטרחן:

כשקבעו את התקציב לקשר עם הציבור התלבטו האם בכלל הכנסת צריכה לתת לשרים
תקציב כל שהוא מתקציבה כי הם לא מקבלים הרי שום דבר מהכנסת. השכר שלהם
מהממשלה, הרכב שלהם, העוזרים שלהם, הם מתנתקים מהכנסת אבל המחשבה היתה שבכל
זאת יש פעילות פוליטית, ציבורית, שהמשרד לא יכול לממן ולכן, יש היגיון בלתת
להם איזה שהוא תקציב - -

יואל חסון (המחנה הציוני):

כמו מה? איזה סוג פעילות?

ארבל אסטרחן:

למשל, אם הוא רוצה לעשות כנס פוליטי. הוא רוצה לשלוח - -

היו"ר דוד ביטן:

כנס. כנס היום עולה עשרים ומשהו אלף שקל, דרך אגב. כנס אחד.

יואל חסון (המחנה הציוני):

נגיד עניין הדואר – אין להם מהמשרד דואר?

היו"ר דוד ביטן:

לא, אסור להם.

ארבל אסטרחן:

לא לפעילות פוליטית. נגיד הם רוצים לשלוח "שנות טובות" או דברים כאלה. אם
רוצים לעשות אתר לא של המשרד, אתר של חבר הכנסת - -

היו"ר דוד ביטן:

גם הוא לא יכול. הוא יכול אבל יש לו תקציב נמוך לעניין. תשאל את מרב כמה
היא מוציאה על אינטרנט ופייסבוק.

ארבל אסטרחן:

ולכן, בחוק הכנסת עצמו - -

יואל חסון (המחנה הציוני):

אנחנו בעד יהודים, צוקרברג.

היו"ר דוד ביטן:

היא, יש לה מניות בפייסבוק נראה לי. שלי יחימוביץ בכלל עברה אותה בגדול,
עקפה אותה בסיבוב אני קורא לזה. איך נתת לזה לקרות? איך? תסבירי לי?

מרב מיכאלי (המחנה הציוני):

לא התרעת בזמן. הכל בסדר חברים, אני מודה על הדאגה.

היו"ר דוד ביטן:

הם עשו איחוד תקציבים בפייסבוק, היא ושלי יחימוביץ. עושים את זה במשותף.

ארבל אסטרחן:

ולכן, בחוק עצמו נקבע שכל הוראות הפרק שעוסק בשכר חברי הכנסת, כתוב שהם לא
יחולו על ראש הממשלה, שרים וסגני שרים ואולם רשאית ועדת הכנסת להחליט פי
המלצה של הוועדה הציבורית על תשלומים אחרים שישולמו לנושאי המשרה האמורים
לכיסוי הוצאותיהם המיוחדות, הכרוכות במילוי תפקידם כחברי כנסת או תפקידם
הציבורי. זאת ההגדרה. נקבע גם שזה יחול אחרי שנקבע החוק הנורבגי, נקבע גם
שזה יחול על סגנים ושרי שרים - -

מרב מיכאלי (המחנה הציוני):

אדוני סליחה, בא, היועצת המשפטית מדברת - -

היו"ר דוד ביטן:

לא, יש לנו פה נציגה צעירה שמלווה את חבר הכנסת טיבי.

אחמד טיבי (הרשימה המשותפת):

זאת יובל, היא מתיכון "דרסקי" בעכו. יש היום "הפרלמנט הצעיר", והיא מלווה
אותי כל היום.

מירב בן ארי (כולנו):

יום "הכנסת הצעירה".

היו"ר דוד ביטן:

אני רק מקווה שלא תאמצי את הדעות של טיבי, את יודעת. רק תלווי אותי.

אכרם חסון (כולנו):

וגם סמי, תלמיד דרוזי שנמצא כאן, מהתלמידים המצטיינים, גם מלווה אותי.

מכלוף מיקי זוהר (הליכוד):

רגע, אני גם יכול לעדכן - יש לי פה גם תלמיד.

ארבל אסטרחן:

אז אני אחזור על מה שאמרתי: חוק הכנסת, שעוסק בתנאי השכר והתשלומים האחרים
לחברי הכנסת וקובע את ההוראות על הוועדה הציבורית וכולי, קובע שאותו פרק
בחוק לא יחול על ראש הממשלה, שרים וסגני שרים, ואז כתוב: ואולם רשאית ועדת
הכנסת להחליט לפי הוראות פרק זה על תשלומים אחרים שישולמו לנושאי המשרד
האמורים לכיסוי הוצאותיהם המיוחדות הכרוכות במילוי תפקידם כחברי הכנסת או
תפקידם הציבורי. זה מה שאמורים שרים וסגני שרים לקבל, וכשתוקן החוק הנורבגי
הוספה פה הוראה שזה יחול גם על שר או סגן שר שיתפטר בגלל החוק הנורבגי.
מכוח הסעיף הזה נקבע בהחלטת שכר חברי הכנסת ששרים וסגני שרים שהם חברי כנסת
או מי שהחברות שלו פקעה בשל החוק הנורבגי, יהיו זכאים לתקציב שנתי של
34,500 שקלים חדשים. הסכום הזה נקבע בדצמבר האחרות על ידכם, לפי המלצה של
הוועדה הציבורית כאשר העלו את התקציב של חברי הכנסת.

מרב מיכאלי (המחנה הציוני):

ומה קרה מאז?

ארבל אסטרחן:

לא קרה כלום. והרעיון היה באמת שצריך לאפשר עניינים שקשורים לכהונה שלהם
כח"כים או לפעילות הציבורית אבל לא את מכלול הפעילות שיש לחבר כנסת, כי חבר
כנסת, כל התקציב שלו נובע אך ורק מזה, החל מציוד ולשכה.

היו"ר דוד ביטן:

תודה רבה. מי רוצה להתייחס? מי ראשון?

קריאה:

מרב.

מרב מיכאלי (המחנה הציוני):

אני לא ראשונה.

היו"ר דוד ביטן:

ראש סיעת המחנ"צ – נותן לה יתרון.

מרב מיכאלי (המחנה הציוני):

אני לא רוצה ראשונה. אני רוצה אחרונה.

היו"ר דוד ביטן:

אז מי ראשון? בבקשה, תתחיל.

אלעזר שטרן (יש עתיד):

1.  אני אומר את האמת - אני מרגיש לא נוח שאנחנו מדברים בבקשה אנונימית
    כזאת.

היו"ר דוד ביטן:

זה לא אנונימית. פנו שרים ואני מעלה את זה לדיון.

מרב מיכאלי (המחנה הציוני):

שיבואו לייצג את עצמם.

אלעזר שטרן (יש עתיד):

אתה מעלה לדיון, אתה אפילו לא מעלה את זה בשם מישהו.

היו"ר דוד ביטן:

אני מעלה את זה בשם הכנסת. היתה פניה, השרים הם חברי כנסת, אני לא חייב
תמיד להגיד מי פנה אלי. זה עולה על סדר היום, תתייחסו לזה כפי שזה.

אלעזר שטרן (יש עתיד):

אני, החשש שלי, אני אומר את האמת - -

היו"ר דוד ביטן:

אם צודקים, צודקים ואם לא אז לא.

אלעזר שטרן (יש עתיד):

תן לי אני אגיד לך משהו: אני לא חושב שזה סתם שהם לא פנו ככה בצורה מסודרת,
אני חושב שיכול להיות שהם מתביישים להגיד שהם רוצים עוד כסף עם כל הבמות
שיש להם, שאין לחברי כנסת. עם כל ההוצאות שיש להם, שאין לחברי כנסת. עם כל
החשיפה שיש להם, שאין לחברי כנסת. זה סוג שאני לא מצליח להבין את זה. אני
כן מצליח להבין למה הם פונים בצורה כזאת. אני חושב שעוד מעט אנחנו נראה פה
שגם נושא של הצעות, יש הבדל – אפילו מישהו שהוא חבר כנסת מהקואליציה ולא
מהקואליציה, בגלל היכולות לתפקד. על אחת כמה וכמה ששר, עם כל המעטפות שיש
לו, עם כל הכנסים שהוא יכול לארגן, עם כל הקשר שהוא יכול לעשות עם הציבור -
הרי אתה יודע כמה שר יכול ליצור ואיזה מוטיבציה יש לציבור להיות בקשר עם
שר, להבדיל מחבר כנסת.

היו"ר דוד ביטן:

אבל עדין אנחנו מדברים על כנס פוליטי למשל...

אלעזר שטרן (יש עתיד):

כנס, אוקי. יכול להיות שחסר לו. אולי שלכל חבר כנסת יהיה איזה 10 מיליון
בשנה שהוא יכול לעזור בצורה מסודרת - -

היו"ר דוד ביטן:

למה? לשר יש לו 10 מילון שהוא יכול לעזור?

אלעזר שטרן (יש עתיד):

יש לו הרבה יותר.

היו"ר דוד ביטן:

זה כספים מיועדים. אם שר בונה כביש? אז מה - -

אלעזר שטרן (יש עתיד):

יש לו כספים קואליציוניים, שמעת על זה?

היו"ר דוד ביטן:

אין דבר כזה.

אלעזר שטרן (יש עתיד):

נכון, אוקי. אתה מסתכל אלי בעיניים?

היו"ר דוד ביטן:

אין דבר כזה שהוא יכול לחלק איך שהוא רוצה, אני מאד מצטער. זה שנותנים
כספים למשפחות ברוכות ילדים נגד, אז מה, זה כסף אישי שהוא מחלק? זה לפי
קריטריונים ועובר מבחינת הייעוץ המשפטי ומבחינת החוק.

אלעזר שטרן (יש עתיד):

אני לא אמרתי שלא.

היו"ר דוד ביטן:

מה שאני מבקש מכם, בואו נתייחס עניינית לעניין ולא - -

אלעזר שטרן (יש עתיד):

אני לא רוצה לקחת אותך למקומות של האם קוראים לזה כספים קואליציוניים או
האם מתנהגים עם זה כמו כספים קואליציוניים, בסדר? אתה יודע שמתנהגים עם זה
כמו כספים קואליציוניים רק קוראים לזה אחרת.

מה אני רוצה להגיד לך? שהכספים שיש להם ליצור את אותו דבר שחבר כנסת רגיל
צריך לעשות את אותם כנסים שאתה רוצה שהם יעשו, יש להם דרכים אחרות.

היו"ר דוד ביטן:

לעקוף את החוק? להפר את החוק? מה? תסביר לי, אני רוצה להבין. מהן הדרכים
העקיפות?

אלעזר שטרן (יש עתיד):

תגיד, הסתובבת פעם בשטח?

היו"ר דוד ביטן:

כן. אנחנו מסתובבים הרבה בשטח.

אלעזר שטרן (יש עתיד):

אני יודע, אני בכוונה שאלתי את זה. כמה אנשים ירצו להיפגש אתך אם תבוא עם
שר וכמה אנשים ירצו להיפגש אתך אם תבוא בלי שר או כמה אנשים ירצו להיפגש עם
שר וכמה אתך? כמה חברי כנסת ירצו להיפגש אתך אם אתה שר, וכמה חברי כנסת
ירצו להיפגש אתך אם אתה לא שר? מה אני רוצה לומר לך? שהאקוויוולנט למה יכול
לעשות עוד 30,000 שקל, יש להם כוח פי אלף יותר גדול עם מה הם יכולים לעשות
התפקיד, המעמד, הכוח שיש לשר. ולכן, זה נראה לי קצת עצוב. ברור לי למה אף
אחד מהם לא כתב לך מכתב שהוא צריך, כמו שאני הייתי פונה אליך, דרך אגב. אני
הייתי פונה אליך בכתב, ולכן אני חושב שהדיון הזה, אין לו מקום. אין לנו
כלים להשוות.

היו"ר דוד ביטן:

תודה. חבר הכנסת טיבי, בבקשה.

אחמד טיבי (הרשימה המשותפת):

תודה אדוני היושב ראש. בכל שנה האתרים והעיתונים מפרסמים רשימת "הבזבזנים".
מה זה מי שמבזבז כסף מחברי הכנסת? זה מי שמנצל את התקרה של קשר עם הציבור.
לא מעל התקרה המורשית - -

היו"ר דוד ביטן:

להיפך, זה לא בזבוז, זה פעילות.

אחמד טיבי (הרשימה המשותפת):

כמה זה, חיים? כמה זה מקסימום?

חיים אבידור:

93,700.

אחמד טיבי (הרשימה המשותפת):

אז יש כאלה שהוציאו 80, אז אומרים הבזבזן ביותר. זו התקשורת. ואז, השרים
מתחילים להתגאות אפס, אפס, אפס, אנחנו לא בזבזנים, וגם התקשורת - אני מקווה
שכל התקשורת פה לא תיעלב, גם התקשורת מתחילה לחלק להם ציונים שהם לא
מוציאים כסף. מסתבר שהם לא צריכים לפי המשבצת הזאת של אפס, אדוני היושב
ראש. לכן, נשאלת השאלה האם יש שר ספציפי שביקש?

עכשיו, סביר להניח שאני יודע מאיזו מפלגה הוא, סביר להניח כי הוא לא
מכולנו - -

היו"ר דוד ביטן:

זה בטוח לא ממך.

מירב בן ארי (כולנו):

זה בטוח לא מכולנו. שניהם על אפס.

אחמד טיבי (הרשימה המשותפת):

- - א. אני רוצה לומר בצורה גורפת, הוא לא מרשימה המשותפת מסיבות ידועות.
אין שרים ברשימה המשותפת. בשלב זה אין שרים.

היו"ר דוד ביטן:

ב-2015 הם לא היו שרים, היו שרים בדיוק חודשיים. כמה הם היו?

אחמד טיבי (הרשימה המשותפת):

אתה מכיר את הסיפור של הריבון?

אדוני היושב ראש, אני רוצה להמשיך כדי למקד את העניין הרב שיש גם בזהותו של
המציע. זה לא שר מכולנו. האם את מאשרת, מירב?

מירב בן ארי (כולנו):

אני מאשרת.

אחמד טיבי (הרשימה המשותפת):

סליחה, אכרם הוא ממלא מקום יו"ר הסיעה. אכרם אתה מאשר?

אכרם חסון (כולנו):

מאשר.

אחמד טיבי (הרשימה המשותפת):

הוא לא מכולנו.

היו"ר דוד ביטן:

רגע, חכה. אני רוצה לאתגר אותך. תבין דבר אחד: יושב ראש מפלגה, לא משנה
ליכוד, כולנו וכולי, את הכנסים הוא עושה מתקציב המפלגה. הוא יכול לעשות כמה
שהוא רוצה כמעט, כולל יש עתיד, כולל כולם. לעומת זאת, חבר כנסת או שר לא
יכול לעשות.

אלעזר שטרן (יש עתיד):

למה לא? הוא יכול.

היו"ר דוד ביטן:

כי זה לא הולך ככה.

מירב בן ארי (כולנו):

לפי התיאוריה שלך אף אחד לא יבוא.

היו"ר דוד ביטן:

שהיא אומרת לי ששר האוצר יש לו אפס, את כל הכסף הוא הוציא, אם יש לו כנס,
הוא מוציא מתקציב כולנו, שהוא גם תקציב שהוא מקבל מהכנסת. הוא לא מתקבל
מגורם אחר. 80,000 שקל משלמים כל חודש על כל חבר כנסת.

אחמד טיבי (הרשימה המשותפת):

חבר הכנסת מוזס, אתה נציג יהדות התורה כאן. האם השר ליצמן פנה ליושב ראש
בבקשה להעלות את ההוצאות של השר?

מנחם אליעזר מוזס (יהדות התורה):

אני אברר את זה בישיבת הסיעה בראשותי אחה"צ.

אחמד טיבי (הרשימה המשותפת):

תגיד, עם תשובה כזאת יסלקו אותך מהסיעה. תגיד שלא כי זה לא. אני יודע
שליצמן לא מבקש. אתה חבר כנסת מאתמול, מוזס?

מירב בן ארי (כולנו):

הוא פועל בשיטת האלימינציה. הוא אומר - - -

אחמד טיבי (הרשימה המשותפת):

מי נשאר? נמסר לי כעת על ידי מישהו מש"ס שגם הם לא. אז נשארנו עם הליכוד.
אני מבקש ממך, אדוני היושב ראש, לגלות האם זה שר או שרה מהליכוד.

היו"ר דוד ביטן:

האמת? כל מה שאני עושה זה כי אני אתה להיות שר אז אני רוצה להעלות לך את
התקציב.

אחמד טיבי (הרשימה המשותפת):

אני פחות מראש ממשלה לא מוכן, וגם אז לא אבקש. האמת היא שהבקשה הזאת היא
בקשה מוזרה. תודה.

היו"ר דוד ביטן:

אוקי. אני לא ראיתי אותך לא נלחם להגדיל את תקציב לח"כים.

אחמד טיבי (הרשימה המשותפת):

אני אומר שיש יותר הצדקה לקשר הזה עם הציבור לחברי הכנסת מאשר לשרים. תענה
בבקשה: כמה יועצים ועוזרים יש לכל שר?

היו"ר דוד ביטן:

זה לא רלוונטי.

אחמד טיבי (הרשימה המשותפת):

אני רוצה לשאול. כמה?

אלעזר שטרן (יש עתיד):

אני לא הבנתי למה העלית.

אחמד טיבי (הרשימה המשותפת):

את האמצעים האלה, את הכלים האלה אין לחבר כנסת.

אלעזר שטרן (יש עתיד):

רק בשביל ההופעה של טיבי זה היה שווה הרעיון הזה.

היו"ר דוד ביטן:

איך הוא לאט לאט מוריד מפלגות ונשאר רק עם מפלגה אחת. בבקשה. אני רואה
שהאופוזיציה פעילה היום ברמה מיוחדת.

יואל חסון (המחנה הציוני):

הדיון הזה נראה קצת משעשע אבל בעיני דווקא יש בו משהו רציני, שחושף את
העיוות שיש בין הרשויות ואת הבלבול - -

היו"ר דוד ביטן:

כן, אני גם מסכים אתך.

יואל חסון (המחנה הציוני):

- - שאנחנו חיים בתוכו. הבעיה העיקרית, אדוני, היא זה ששרים הם חברי כנסת.
שר במדינת ישראל לא צריך להיות חבר כנסת. צריך שתהיה הרפדה ברורה בין
הרשויות, זו דעתי, ואני מחזיק בה שנים רבות. אני מצטער שזה לא קורה, ואני
מקווה שזה יקרה.

דבר שני, מוזר לי. אני לא זוכר שדנו אי פעם בהצעה שהיא סוג של הצעה
אנונימית. אמנם היא באה מטעם היושב ראש אבל אף שר לא פנה, לא כתב, לא
הצדיק, לא פירט, לא הסביר. אני לא הייתי עדין שר, אדוני, אני לא יודע באמת
מה הבעיות ששרים סובלים מהם או לא סובלים מהם - -

היו"ר דוד ביטן:

אין פה משהו מיוחד שצריך לעשות דיון מיוחד. הדברים ברורים.

יואל חסון (המחנה הציוני):

- - בתחום הקשר עם הציבור. אז הייתי רוצה להבין יותר וללמוד יותר ולכן, קשה
לי להתייחס אפילו ברצינות לבקשה הזאת. ודבר נוסף, אדוני, תראה: שר בממשלה
הוא שר בממשלה. אמרה היועצת המשפטית שהשר, למעשה, אין לו שום התקשרות כספית
עם הכנסת מלבד באמת אותו תקציב קטן שאגב, אני גם אותו הייתי מוריד. אני
מציע בכלל, אדוני, שהממשלה – לממשלה יש את הסמכות והיכולות לקבל החלטה על
מתן תקציב לשרי הממשלה. שרי ממשלה הם פוליטיקאים לרוב, וזה בסדר והגיוני
שיהיה להם אפשרות לקשר עם הציבור, רק שהקשר עם הציבור הזה בכלל לדעתי צריך
לבוא מהממשלה ולא לבוא מהכנסת בכלל.

היו"ר דוד ביטן:

אבל הם חברי כנסת, אתה יודע את זה.

יואל חסון (המחנה הציוני):

בסדר גמור, אבל הם שרי ממשלה. הם לא מקבלים שכר מהכנסת, הם לא מקבלים - -

היו"ר דוד ביטן:

רבותי, אני חשבתי שהדיון הזה יהיה דיון ענייני ולא דיון פוליטי.

יואל חסון (המחנה הציוני):

לא, למה פוליטי?

מרב מיכאלי (המחנה הציוני):

הוא מאד ענייני.

היו"ר דוד ביטן:

אני רק מזכיר לכל חברי הכנסת שביקשו שאת העלאת השכר של הח"כים, אנחנו נבטל
אותה אבל כשאני עשיתי חוק או חוקקנו חוק שאושר בכנסת שכל חבר כנסת יכול
לוותר, אז רק 30 ויתרו מתוך 90. אז בואו נשים את הדברים בפרופורציה הנכונה.
השרים הם חברי כנסת לכל דבר ועניין. יש להם פעילות פוליטית וקשר עם הציבור
ללא קשר לזה שהם שרים. זה שהם שרים, יש להם יתרון, אני לא אומר שלא אבל יחד
עם זה, היתרון הזה לא קשור - לפעמים הם לא יכולים להצטרף לכנס. לפעמים הם
צריכים לעשות את הכנס בעצמם. כנס היום לא עולה פחות מ-25,000 שקל. הם
צריכים להוציא חוברת לציבור, היא גם עולה. הוא יגיד לכם כמה היא עולה
להדפיס, לשלוח וכולי. צריכים אתר פייסבוק, הם צריכים כמו כל חבר כנסת. למה
הבאתי את זה? אני לא רוצה שהשרים ינצלו את המושבים של הממשלה כדי לעשות
פעילות פוליטית. אני רוצה לתת להם, כמו כל חבר כנסת, את האפשרויות לעשות את
זה בצורה מסודרת וזה לא תקציב גדול. אין הרבה שרים. כמה זה, 20 בערך?

מרב מיכאלי (המחנה הציוני):

24.

היו"ר דוד ביטן:

בעניין העקרוני אני מעדיף שהשרים יקבלו תקציב ויעשו פעילות. יש בעיה, ואני
אומר את זה במפורש, וזה כולל את כל המפלגות ולא רק את הליכוד. יש בעיה
אמתית שאנחנו צריכים לדון בה. המדינה מעבירה למפלגות 80,000 שקל לחודש על
כל חבר כנסת לפעילות מפלגתית. הכסף הזה הולך למפלגה, הוא לא יורד לפעילות
של הח"כים, הוא לא יורד לשום דבר, הוא רק מבוזבז במערכת בחירות. כולם
נשארים עם חובות ומשלמים עם זה את החובות. אני חושב שהגיע הזמן שנעשה בזה
רביזיה, שחלק מהכסף הזה יבוא לפעילות ציבורית של הח"כים כי הם מקבלים את זה
בגלל מספר ח"כים, ואז אנחנו לא צריכים בכלל את התקציב הזה של קשר עם הציבור
בכלל. איפה ה-80,000 שקל שמועברים לכל מפלגה על כל חבר כנסת? לכולנו ולכל
מי שמנצל את זה לפעילות בדרך כלל זה ראש המפלגה. בטח שכחלון יהיה אפס כי
כשהוא עושה כנס, הוא מוציא את זה מהמפלגה. לפיד, כשהוא עושה כנס, הוא מוציא
את זה מהמפלגה. חברי כנסת אחרים לא יכולים לקבל מכיוון שתמיד יש, וגם שרים,
כיוון שתמיד יש חובות מהבחירות. אנחנו מכירים – דרך אגב, יש לי רעיון מאד
ראדיקלי בעניין הזה אבל לא אכניס את זה עכשיו כי כל המפלגות, כל ראשי
המפלגות יעמדו פה כמגננה - -

מנחם אליעזר מוזס (יהדות התורה):

אני מודיע לך שאני הראשון שתומך בך.

היו"ר דוד ביטן:

- - אני לא רואה מצב ש-80,000 שקל בחודש על כל ח"כ – זה בסדר גמור כי זה
טוב למפלגות, לבחירות וכולי אבל לתת לשרים אפשרות לפעילות אמתית כמו חברי
כנסת, זה לא בסדר. זה כבר אתם משתמשים. מה אתם רוצים? שהם ישתמשו בכסף של
המשרד כדי לעשות פעילות פוליטית. זה מה שאתם רוצים? אז אני לא בעד.

אלעזר שטרן (יש עתיד):

דוד, תשמע משהו - -

היו"ר דוד ביטן:

אז מה זה אנונימי? אז פנו אלי, אני העליתי את זה לדיון. אני לא חייב להגיד
מי השרים, מה זה משנה? זה דיון עקרוני. אנונימי.

אלעזר שטרן (יש עתיד):

אני אתן לך דוגמה: ישבתי במסעדה - -

יואב קיש (הליכוד):

אמת לאמיתה.

היו"ר דוד ביטן:

תגיד לי, כשלפיד נוסע לחו"ל, הוא הרי טוען: אני שר חוץ מעופף. מאיפה הוא
משלם את כל הדברים? מהמפלגה?

אלעזר שטרן (יש עתיד):

לא, אבל בא נלך לשרים.

היו"ר דוד ביטן:

- - הוא נוסע לחו"ל, מה קורה עם זה? איך הוא מממן את הנסיעות לחו"ל? מטעם
המפלגה.

אלעזר שטרן (יש עתיד):

אז הנה הדוגמה, היא הנותנת. דוד, אתה מוכן לשמוע? מה ההבדל - -

היו"ר דוד ביטן:

תפסיקו להיות דמגוגים.

אלעזר שטרן (יש עתיד):

לא, סליחה, לא ענית טוב ואני אגיד לך למה: מה ההבדל בין נגיד שלפיד נוסע
כשר חוץ לבין שר - -

יואל חסון (המחנה הציוני):

איזה שר חוץ? הוא לא שר חוץ.

היו"ר דוד ביטן:

הוא טוען.

יואל חסון (המחנה הציוני):

שטרן, זה לא ייאמן שאדם רציני כמוך קורא ללפיד שר חוץ. אתה חי בסרט, זה לא
ייאמן.

היו"ר דוד ביטן:

תביא לי לישיבה הבאה איך לפיד מממן את הפעילות שלו בחו"ל. תביא לי את זה.
הוא משלם את כל הפעילות הזאת מכיסו? לא.

אלעזר שטרן (יש עתיד):

אתה לא מבין את השאלה. וממה שרת המשפטים ושר הביטחון, ממה הם משלמים את זה?
אתה לא מבין מה אני אומר לך.

יואל חסון (המחנה הציוני):

אלעזר שטרן, אתה אדם רציני?

אלעזר שטרן (יש עתיד):

אני אומר לך בדיוק ההיפך. ממה השרים נוסעים לחו"ל? זה מה שאני שואל אותך.

היו"ר דוד ביטן:

אני נותן להם נסיעות לחו"ל? לפיד לא שר, איך הוא מממן את הפעילות שלו
בחו"ל?

יואל חסון (המחנה הציוני):

לא, בטח שהוא שר, הוא אמר לך שהוא שר החוץ. הוא שר.

אכרם חסון (כולנו):

חברים, אדוני היושב ראש, בוקר טוב - -

מרב מיכאלי (המחנה הציוני):

רציתי שתפסיקו לצעוק. ניסיתי לתרום - -

היו"ר דוד ביטן:

לא, תפסיקו להיות דמגוגים על 20,000 שקל לחבר כנסת. שהמפלגות מקבלות 80,000
שקל על כל ח"כ לחודש, גם המחנה הציוני, גם הליכוד, גם כולנו - -

אלעזר שטרן (יש עתיד):

מה זה קשור? זה גם הליכוד מקבל, גם על השרים הוא מקבל.

היו"ר דוד ביטן:

אז מה זה לא קשור? בוודאי שזה קשור, זה לפעילות פוליטית. למה אתה לא מבקש
להסיר את זה? למה אתה לא מבקש לבטל את זה?

אלעזר שטרן (יש עתיד):

אני לא ביקשתי כלום. אתה ביקשת. אני ביקשתי משהו?

אכרם חסון (כולנו):

חברים, ברשותכם, קודם כל, אני רוצה להודיע שיו"ר הסיעה ביקש ממני להחליף
אותו כי נולד לו בן, בשעה טובה, שיהיה במזל-טוב, והאמת שלא ידעתי על סדר
היום. למדתי על סדר היום כמה דקות מהמשרד לכאן, לא דיבר אתי אף שר מכולנו
ולא ביקש ממני אף אחד אבל דעתי האישית - -

היו"ר דוד ביטן:

אני אומר שאף שר מכולנו לא פנה אלי.

אכרם חסון (כולנו):

בוודאי, אבל לא משנה, אני את דעתי אגיד גם אם היא לא פופולרית, והבקשה הזאת
לא פופולרית, מה לעשות. חברים, יותר טוב שהשר יקבל תקציב באמצעות חברי
הכנסת באישור הכנסת מאשר יקבל מטיקון או מאיש עסקים ואחר כך יהיה חייב לו
ויחזיר לו בהרבה טובות שעולות הרבה כסף למדינה. אני אומר, אני פרסמתי את
התלוש שלי בכנסת, במליאה, ביום רביעי. חבר כנסת כמוני מקבל 20,000 שקל נטו,
תאמינו לי, אני מקבל - -

יואב קיש (הליכוד):

זה יותר מראש הממשלה, מה אתה רוצה.

אכרם חסון (כולנו):

אני מקבל מחצית מעובד בתי הזיקוק או חברת החשמל או נמל, ואני לא מתרגש מזה
ולא מצטער על זה שנכנסתי לכאן כדי לשרת את העם. אני הייתי בכנסת ה-18 כאן
ולא הוצאתי שקל אחד, לא על כיבוד ולא על כנסים. אנחנו נאשר לשרים, מי שרוצה
להוציא, הגיע הזמן שחברי הכנסת, במקום שנעשה פופוליזם וכולם יתקפו אותנו
כאילו שאנחנו מקבלים מיליונים, כאילו שחברי הכנסת מושחתים. מה חברי הכנסת
מקבלים? שמונה מנכ"לים של הבנקים שווים 120 חברי כנסת. אמרנו את זה ביום
רביעי במליאה. שמונה מנכ"לים בבנקים במדינת ישראל מקבלים תקציב כמו 120
חברי כנסת, ואנחנו משרתים ועובדים יום ולילה ולא עושים טובה לאף אחד. אבל
ההתקפות של חברי הכנסת על חלק מחברי הכנסת והשרים עשו לנו תדמית שלילית מאד
ברחוב הישראלי ולכן, הצעירים לא מאמינים בכנסת ישראל. אז הגיע הזמן להגיד,
גם אם הדעה היא לא פופולרית, צריך להגיד את האמת, מה שר ילך לשלם מכספו
עבור כנס של 25,000 שקל ואחר כך יבוא וידרוש את זה או יבקש טובה מהדלת
המסתובבת מאחד מבעלי אולמות החתונה או מאחד מהקבלנים המקורבים ונתחיל לקרוא
מה כותב על זה מבקר המדינה. בשביל מה? מדובר בכסף קטן, מי שרוצה לקחת אותו
שייקח אותו וישרת את העם. מי שלא רוצה, שיחזיר אותו. תודה רבה.

היו"ר דוד ביטן:

תודה רבה לך. באמת דברים כדורבנות.

מרב מיכאלי (המחנה הציוני):

אדוני, אני מציעה לדחות את הדיון מתי שנקבל איזו שהיא תמונה על מה קורה
היום ואיך הסתדרו - -

היו"ר דוד ביטן:

בסדר אבל רציתם להתייחס קודם.

מרב מיכאלי (המחנה הציוני):

סליחה, שנקבל אולי תמונה איך הסתדרו השרות והשרים עד היום.

היו"ר דוד ביטן:

אני רוצה רק להסביר, אני אתן לך זכות דיבור. - -

מרב מיכאלי (המחנה הציוני):

אני בעיקר רוצה, מזכירת הכנסת - - -

היו"ר דוד ביטן:

אני רוצה להסביר דבר אחד: יש הבדל בין תקציב לבין מימוש התקציב. גם הח"כים
לא ממשים את כל התקציב. זו זכותו של ח"כ אם לממש או לא בפעילות שהוא עושה.
אנחנו צריכים לתת את האמצעי. המימוש תלוי בכל חבר כנסת וחבר כנסת. מי רוצה
לדבר? יוסי יונה. מה, רק האופוזיציה מדברת היום?

יואל חסון (המחנה הציוני):

הקואליציה רק באה להצביע וללכת.

היו"ר דוד ביטן:

לא הנה, הם מהקואליציה. למה? אתם, כל דבר אתם מבינים עד תום.

יואל חסון (המחנה הציוני):

מבינים לעומק, אדוני, עד תום. באופוזיציה יש זמן רב, אפשר ללמוד את החומר,
אדוני, יש לנו זמן.

מרב מיכאלי (המחנה הציוני):

לא רק שיש לנו זמן, אנחנו רואים לזה חשיבות.

היו"ר דוד ביטן:

בבקשה יוסי.

יוסי יונה (המחנה הציוני):

בכל אופן, אדוני היושב ראש, אתה הצעת איזו שהיא הצעה חלופית שבה אתה אומר
שיש תקציב מפלגות, ומשם - -

היו"ר דוד ביטן:

לא, אמרתי מה אתם אומרים על זה?

יוסי יונה (המחנה הציוני):

אני אומר על זה: בוא תחליף את זה במקום ההצעה הזאת.

היו"ר דוד ביטן:

אני עוד אתייחס לזה, דרך אגב, במועד אחר. זה לא לעניין עכשיו אבל לא ראיתי
את המפלגות טוענות נגד הכסף הזה. פתאום זה כסף שהוא בסדר גמור מבחינה
ציבורית, אז אני אומר שאם המפלגות מקבלות 80 לחודש ולא ראיתי אתכם מתלוננים
על זה, לא בעבודה ולא מכולנו ולא מכל גורם אחר, אז מה אתם מתלוננים שאנחנו
רוצים שקיפות ואנחנו רוצים שהשרים יוכלו בעצם, כמו ח"כים, לעשות פעילות
פוליטית בלי שהם צריכים לקחת מהמשרד או בלי לקחת תרומות, כפי שחבר הכנסת
אכרם אמר.

מרב מיכאלי (המחנה הציוני):

אבל אסור להם לקחת תרומות. מה זה בלי לקחת תרומות? זה אסור לקחת תרומות. מה
זה הדיבור הזה?

אלעזר שטרן (יש עתיד):

אתה חושב שמה שחבר הכנסת אכרם חסון אמר זה נכון?

היו"ר דוד ביטן:

לא אמרתי, אמרתי שהוא אמר.

אלעזר שטרן (יש עתיד):

לא, אתה אמרת לו כל הכבוד על הדברים האלה.

היו"ר דוד ביטן:

כל הכבוד על הדברים, על הפאתוס ועל כל הדברים.

אלעזר שטרן (יש עתיד):

אוי ואבוי אם הוא צודק. אוי ואבוי.

מרב מיכאלי (המחנה הציוני):

לא הבנתי אדוני, אתה רוצה לספר לנו משהו על תרומות. אתה רוצה לספר לנו משהו
על שימוש של זרים בתרומות?

אורלי לוי אבקסיס (ישראל ביתנו):

כאילו מה, האלטרנטיבה זה שוחד?

היו"ר דוד ביטן:

רגע, את לא מתמודדת פריימריז, שכחתי אבל בפריימריז לוקחים תרומות וזה מטופל
על ידי מבקר המדינה.

חיים אבידור:

אבל אסור להם.

קריאות:

- - -

אלעזר שטרן (יש עתיד):

הוא אמר על שרים שמקבלים שוחד היום.

היו"ר דוד ביטן:

אני יודע, אני עונה לה. לא כל תרומה היא שוחד. יש גם תרומות שמוכרות על
ידי - -

אורלי לוי אבקסיס (ישראל ביתנו):

- - - אבל אז הוא יהיה חייב לבעל האולם.

היו"ר דוד ביטן:

חבר כנסת יוסי יונה זהו, אתה הולך? מי עוד רוצה להתייחס?

מרב מיכאלי (המחנה הציוני):

אדוני, אני רוצה להתקדם למכסות. אני עוד מעט אצטרך ללכת.

יואל חסון (המחנה הציוני):

עוד פעם תהיה נשיאות ב-12 ולא נגיע למכסות אדוני.

היו"ר דוד ביטן:

רבותי, חשב הכנסת, אני מבקש לישיבה הבאה, לא נעשה הצבעה כרגע. לישיבה הבאה
תעשה לי הצעה שאני רוצה שתפחית מה-93,000 שקל את ההיבטים של השכירות של
הטלפון ודברים מהסוג הזה, של ציוד משרדי וכולי, ותביא לי מה נשאר מבחינת -
-

חיים אבידור:

אבל לפי זה נקבע התקציב היום.

היו"ר דוד ביטן:

לא, זה לא נכון. בדקתי, הסתכלתי על הנוסחה וזה לא נכון. הם קבעו את זה
באופן כללי 50%. הם לא הסבירו את עצמם ואני קראתי, ולכן גם ביקשתי מארבל
שתביא למה בעבר זה היה. לא קיבלתי ממנה עוד את הפרשנות של העבר, אני לא
יודע מתי הם החליטו, בתשעים ומשהו, נכון?

אלעזר שטרן (יש עתיד):

ואפשר להוסיף שאולי הוא יביא לנו עוד דברים? על הוצאות המשרד של השרים, מה
מותר להם להוציא - -

היו"ר דוד ביטן:

מה הקשר? הוא לא יכול להביא, הוא לא חשב הממשלה.

אלעזר שטרן (יש עתיד):

לא, אז לא דווקא הוא. שיבקש.

חיים אבידור:

אני לא יודע.

היו"ר דוד ביטן:

תעשה לי את ההצעה לישיבה הבאה, תראה לי אותה לפני זה ואז נעשה הצבעה.

היו"ר דוד ביטן:

הנושא הבא. אני חשבתי שתהיו ענייניים אבל טוב, מה אני יכול לעשות?

יואל חסון (המחנה הציוני):

היינו מאד ענייניים אבל זו דעתנו.

היו"ר דוד ביטן:

זה הכל המלצה לוועדה. אין ויכוח. הישיבה הבאה זה ביום רביעי.

מרב מיכאלי (המחנה הציוני):

אדוני, זה מאד ענייני לבקש לדעת איך זה עובד עד היום - -

היו"ר דוד ביטן:

אז ביקשתי.

מרב מיכאלי (המחנה הציוני):

- - לא מבחינת התקציב וכאלה אלא מבחינת מה שהם עושים עד היום. זה מאד
ענייני.

היו"ר דוד ביטן:

ביקשתי גם מבחינת מימוש וגם מבחינת כל הבחינות. ביקשתי.

מרב מיכאלי (המחנה הציוני):

זה מאד ענייני, סליחה.

היו"ר דוד ביטן:

מה זה? הוא יכול להביא להם תוצאות של הממשלה?

מרב מיכאלי (המחנה הציוני):

לא, אז בואו נבקש, אפשר לבקש - -

אלעזר שטרן (יש עתיד):

אתה רוצה - - -

היו"ר דוד ביטן:

אם אתם הייתם ענייניים הייתם באים אלי ושואלים אותי איך יכול להיות, אני
קראתי בעיתון, שראש הממשלה את האוטו שהוא נוסע ושמחייבים אותו לנסוע בו,
שהוא אוטו מאד יקר, הוא צריך לשלם את זה - -

יואל חסון (המחנה הציוני):

אני בעד שהוא לא ישלם את זה.

היו"ר דוד ביטן:

מה זה הדבר הזה, תגיד לי? זה נשמע לך ראוי שהוא יכול לוותר על האוטו? אתה
יכול לוותר על האוטו ולהגיד אני לא רוצה אוטו, אני אסע באוטו שלי ואז לא
מפחיתי כלום. מה זה הדברים האלה? תגיד לי, למה הגענו? לאיזה מערכת הגענו?

יואל חסון (המחנה הציוני):

אגב, הבנתי שאת נשיא המדינה לא מחייבים על האוטו הזה.

היו"ר דוד ביטן:

לא ידעתי. הנה. הוא צריך להיות מחויב על האוטו הזה? זה נשמע לך? מורידים לו
12,000 שקל מהמשכורת.

אלעזר שטרן (יש עתיד):

אני, לטובת כולנו, לא רציתי להיכנס להוצאות ולהכנסות של ראש הממשלה. למה
אתה מציע להיכנס לזה?

היו"ר דוד ביטן:

לא משנה, אני מדבר על הפחתה מהמשכורת.

אלעזר שטרן (יש עתיד):

למה אתה מציע על מה משלמים לו ועל מה לא. לא כדאי. על האוכל כדאי שהוא
ישלם? למה אתה נכנס לזה?

יואל חסון (המחנה הציוני):

זה באמת מעוות.

הגדלת מספר החברים בוועדה המשותפת לוועדת החוקה, חוק ומשפט, לוועדת הפנים
והגנת הסביבה ולוועדת המדע והטכנולוגיה לפי חוק הכללת אמצעי זיהוי
ביומטריים ונתוני זיהוי ביומטריים במסמכי זיהוי ובמאגר מידע, התש"ע-2009.

היו"ר דוד ביטן:

חברים, מכסות. צחי ביקש נושא לפני זה – בבקשה. מה הנושא? יש לנו ועדה
משותפת לוועדת החוקה, חוק ומשפט ולוועדת הפנים והגנת הסביבה ולוועדת המדע
וטכנולוגיה לפי חוק הכללת אמצעי זיהוי ביומטריים ונתוני זיהוי ביומטריים
במסמכי זיהוי ובמאגר מידע, התש"ע-2009. אנחנו רוצים להגדיל את הוועדה הזאת.
הוועדה הזאת כוללת חברים מוועדת חוקה - -

יואל חסון (המחנה הציוני):

איזו ועדה?

היו"ר דוד ביטן:

אתה רואה? דיברת אתו אז לא שמעת. יש ועדה משותפת שקשורה לפי חוק הכללת
אמצעי זיהוי ביומטריים ונתוני זיהוי. הוועדה הזאת משותפת לוועדת החוקה,
ועדת הפנים וועדת המדע והטכנולוגיה. מכל ועדה יש ארבעה, ואנחנו רוצים
להגדיל את זה לחמישה מכל מוועדה. בבקשה צחי.

יו"ר ועדת החוץ והביטחון צחי הנגבי(הליכוד):

הסיבה היא מאד ממלכתית: אנחנו רוצים לחזק את הקואליציה. אבל למה זה קרה? כי
אני, בוועדת החוץ והביטחון, מיניתי ועדת משנה לשירותים, מודיעין ושבויים
ונעדרים, שהרוב זה מהאופוזיציה כי רציתי שיהיו שם אנשים מבינים אז יש שם את
יאיר לפיד וליברמן ועפר שלח וציפי לבני ועמר בר לב ועוד אנשים, ויש שם
מהקואליציה רק אותי ואת דיכטר ואת מוטי יוגב. על פי החוק, ועדת המשנה
לשירותים היא חלק מהוועדה הביומטרית, שעוסקת בנושא הביטחוני של הנושא
הביומטרי, זה ועדת המשנה לשירותים פלוס כל הוועדה המשותפת הזאת. אז התוצאה
המעשית היא שלמעשה, אנחנו חיים עם ועדה שהולכת להתכנס ושיש בה רוב
לאופוזיציה - -

היו"ר דוד ביטן:

בגלל איזה שהוא פגם טכני.

יו"ר ועדת החוץ והביטחון צחי הנגבי(הליכוד):

לא פגם טכני אלא בגלל שאני, בוועדת החוץ והביטחון, מיניתי ועדת משנה מאד
מאד - -

היו"ר דוד ביטן:

זה פגם טכני, מה?

יו"ר ועדת החוץ והביטחון צחי הנגבי(הליכוד):

- - אופוזיציונית.

היו"ר דוד ביטן:

ממלכתית.

יו"ר ועדת החוץ והביטחון צחי הנגבי(הליכוד):

בקיצור, זאת הסיבה שאני רוצה להגדיל. זה הכל.

ארבל אסטרחן:

נזכיר שביוני זה כבר יגדל.

היו"ר דוד ביטן:

הגדלנו אבל מה אני יכול לעשות? אמרנו לו שכבר הגדלנו - -

יו"ר ועדת החוץ והביטחון צחי הנגבי(הליכוד):

מה שלושת השמות? רחל עזריה, נורית קורן ו... מכל ועדה אחד.

היו"ר דוד ביטן:

אנחנו מבקשים מטעם ועדת החוקה את חברת הכנסת נורית קורן, מטעם ועדת הפנים
את חברת הכנסת רחל עזריה ומטעם ועדת המדע את חברת הכנסת שרן השכל.

אחמד טיבי (הרשימה המשותפת):

אבל למה רק מהקואליציה?

יו"ר ועדת החוץ והביטחון צחי הנגבי(הליכוד):

הסברתי עכשיו.

היו"ר דוד ביטן:

כי אנחנו רוצים לחזק את הקואליציה בוועדה.

אחמד טיבי (הרשימה המשותפת):

את ועדת המשנה הוא רוצה לחזק.

יו"ר ועדת החוץ והביטחון צחי הנגבי(הליכוד):

לא, הסברתי. אני אסביר שוב: יש על פי החוק הביומטרי שתי ועדות שמכונסות
ביחד, והן צריכות בקרוב לאשר את בקשת שר הפנים, אריה דרעי, לדחות בתשעה
חודשים את תקופת המבחן של העניין הביומטרי. אנחנו רוצים להגיע לישיבה הזאת
של אותה ועדה עם רוב לקואליציה, כמו בכל ועדה.

אלעזר שטרן (יש עתיד):

אתה צופה עם זה בעיה, צחי?

יו"ר ועדת החוץ והביטחון צחי הנגבי(הליכוד):

בעבר היו בעיות, אני לא חושב שהפעם יהיו אבל כשסילבן - -

היו"ר דוד ביטן:

מה המצב מבחינת האופוזיציה, אתם בעד?

אלעזר שטרן (יש עתיד):

אין עם זה בעיה.

יו"ר ועדת החוץ והביטחון צחי הנגבי(הליכוד):

- - לכן, רצינו להגיע למצב כזה שיהיה לנו בסוף רוב של אחד גם אם כל
האופוזיציה תהיה נגד. זאת הסיבה.

אחמד טיבי (הרשימה המשותפת):

צחי, מה ההרכב המקורי?

היו"ר דוד ביטן:

רבותי, תודה. ההרכב המקורי הוא - -

אחמד טיבי (הרשימה המשותפת):

האופוזיציה מיוצגת?

היו"ר דוד ביטן:

יש, יש ייצוג, כן. מה ההרכב המקורי? הנה: מטעם ועדת חוקה – ניסן סלומינסקי,
ענת ברקו, יואב בן צור, רויטל סויד. מטעם ועדת הפנים – דוד אמסלם, דני עטר
– במקומו זוהיר בהלול, תמר זנדברג, מיקי מכלוף זוהר. מטעם ועדת המדע – אורי
מקלב, חיים ילין, יואב קיש, דב חנין. אבל אתה צריך להבין שהיא מצטרפת
לוועדת חוקה לכל ההרכב שלה וכולי וכולי. זאת אומרת, זו לא ועדה שעומדת בפני
עצמה. כדי לקבל החלטה מצטרפות עוד ועדות ולכן, יש ייצוג מלא לאופוזיציה,
אין בעיה. אתה מבין?

מי בעד ההצעה של יו"ר הקואליציה? מי נגד? מי נמנע?

הצבעה

בעד – הרוב

נגד – אין

נמנעים – 1

ההצעה אושרה.

היו"ר דוד ביטן:

אושר. אחמד טיבי נמנע.

קביעת מכסות הצעות חוק והצעות רגילות לסדר היום של חברי הכנסת לסיעותיהם.

היו"ר דוד ביטן:

עכשיו אנחנו עוברים לנושא של המכסות: אז אני רוצה קודם כל להסביר שיש לנו
הצעה שהיתה גם בשנה שעברה, שאישרו אותה באופן - -

מזכירת הכנסת ירדנה מלר-הורוביץ:

לא, בשנה שעברה לא הוגשה ההצעה אבל עבדנו לפי איך שכבר שנים רבות זה נוהג.

היו"ר דוד ביטן:

אז עבדתם לפי מה שהיה לפני שנתיים. עלי לא מקובלת ההצעה הזאת, אני אומר את
זה במפורש - -

מרב מיכאלי (המחנה הציוני):

איזו הצעה?

היו"ר דוד ביטן:

מה שהציעה מזכירות הכנסת.

מרב מיכאלי (המחנה הציוני):

מדוע? אולי המזכירות תפרט את ההצעה שלה קודם?

היו"ר דוד ביטן:

לא, זה מה שהיה כל השנים אבל תסבירי.

מרב מיכאלי (המחנה הציוני):

בכל זאת, שהמזכירות תסביר את הרציונל ואת השיטה. תודה רבה.

היו"ר דוד ביטן:

אין שום בעיה, מקובל עלי.

מזכירת הכנסת ירדנה מלר-הורוביץ:

קודם כל בוקר טוב. תקנון הכנסת קובע שמכסות להצעות חוק פרטיות והצעות לסדר
רגילות ייקבע. אני יכולה להגיד שבשנים שלא צלח בידינו להביא לוועדת הכנסת
נהגנו ככה, והכנסת פועלת על פי נוהל ועל פי נוהג. ההצעה שמוגשת כאן למכסות,
יש לה כמה עוגנים: קודם כל, אחד הרעיונות הם שלאופוזיציה יש יותר מכסות
מאשר לקואליציה. ככה נהגנו כנסות רבות, והרציונל הוא שבכל אופן סיעות
הקואליציה היו מיוצגות בממשלה, לממשלה יש אפשרות להעביר חקיקה שלה, חברי
הכנסת מהקואליציה, יותר קל להם להגיש הצעות חוק - -

ארבל אסטרחן:

זה גם כתוב בתקנון.

מזכירת הכנסת ירדנה מלר-הורוביץ:

- - וזה גם כתוב בתקנון. נכון.

היו"ר דוד ביטן:

לא, מגיע לאופוזיציה יותר.

מזכירת הכנסת ירדנה מלר-הורוביץ:

וזה גם מעוגן בתקנון. כשאני באה לקבוע מכסה, המכסה היא למושב. מושב קרי
מאוקטובר עד אוקטובר. מתחילת כנס החורף ועד תחילת כנס החורף הבא אחריו.

לסיעות הקואליציה החישוב הוא להפחית מהמספר הכולל של חברי הקואליציה את
מספר השרים וסגני השרים, שהרי הם לא מגישים הצעות חוק פרטיות. המודד לחברי
הקואליציה, וזה מספרים שאנחנו נוהגים לפיהם שנים, זה עבד אבל כמובן
שהפררוגטיבה שלכם לשנות את זה, וזה לפי 6.5 הצעות למושב לחבר קואליציה
ו-8.5 הצעות לחבר קואליציה, ואני אפרט: מכיוון שהשנה היתה שנה מעוברת, שנה
הרבה יותר ארוכה, זאת אומרת בעוד חודש, אנחנו עכשיו באדר ב', הרי שאנחנו
נעבוד 36 שבועות. לקחנו את מספר חברי הכנסת בכל סיעה מסיעות הקואליציה,
וכמובן שהפחתנו את השרים וסגני השרים, והגענו ל-35 חברי כנסת. אנחנו אותו
דבר עשינו בסיעות הקואליציה – אתם רואים, כל סיעה שם, המספר כפי שנבחרו
לכנסת וזה 59.

עכשיו, אנחנו פועלים במסגרת השבועית, אני עוברת למסגרת השבועית שאנחנו בדרך
כלל סביב 22 הצעות רגילות והצעות חוק. ההצעות הרגילות הן במכסה של הצעות
החוק ואז אנחנו לוקחים ככה: רואים למשל בליכוד – המכסה למושב, אנחנו לוקחים
14 חברי כנסת כפול 6.5, הגענו ל-91 הצעות שזה מכסה למושב. מזה אני גוזרת את
השבועי: אני לוקחת את ה-91 הצעות, אני מחלקת ל-36 שבועות וקיבלתי תוצאה של
2.52. תמיד אנחנו מעגלים, אם זה עובר את ה-50 למעלה. זאת אומרת שלליכוד
בשבוע יש 3 הצעות במכסה. וכך הנוסחה נוהגת לגבי השאר.

אנחנו לוקחים את סיעות האופוזיציה: לקחנו 24 חברי כנסת מסיעת המחנה הציוני,
הכפלתי ב-8.5 שזה המכסה למושב, וקיבלנו 204 הצעות למושב. ה-204 חילקתי ל-36
שבועות, הגעתי ל-5.6. זאת אומרת, אנחנו מעגלים למעלה - זה 6 הצעות שבועיות.
וכך נהגנו - הרשימה המשותפת 3, וכולי.

יש סיעות, שכשאנחנו באים ומחשבים זה שבועי אבל אנחנו רואים את הפריסה
ועושים איזון. אז יש שבועות שסיעה מסוימת יהיו לה שתי הצעות למרות שכתוב
שרק אחת. בסיעה אחרת יהיו שתיים למרות שכתוב לה רק שלוש כדי שזה יהיה. אני
יכולה להגיד לכם שדי נדיר, ויושבת כאן מנהלת הלשכה שלי, שעבדה גם עם
קודמי - די נדיר שסיעות ממצות את המכסה אבל לנו זה נותן מסגרת שהיא גם
שבועית, ובכל אופן לא לחרוג ממנה ואתם תחליטו.

היו"ר דוד ביטן:

טוב, תודה. אני רוצה להקריא לכם את התקנה מהתקנון - הליכוד בשיטה הזאת
מפסיד מכסה של 100 הצעות בשנה. כולנו מפסידים גם כן, יש להם שני שרים. הבית
היהודי מפסיד, ש"ס מפסידים - -

מרב מיכאלי (המחנה הציוני):

הם לא מפסידים כי השרים שלהם הם לא חברי כנסת, הם לא יכולים להגיש.

היו"ר דוד ביטן:

במדיניות הזאת שנוקטת מזכירות הכנסת, אין לזה שום ביסוס בתקנון. אני כל
הזמן שומע ריחושים מהיועצת המשפטית: לא כתוב, אז אתה לא יכול אבל כשכתוב
משהו אחר, עושים משהו אחר. אז כן יכולים? אז אין בעיה, איפה אתם, הייעוץ
המשפטי?

עודד פורר (ישראל ביתנו):

אדוני, אז אם כל כך קריטי לכם, אז למה אתם לא מפעילים את החוק הנורבגי
בליכוד? יהיה לכם עוד חבר כנסת.

היו"ר דוד ביטן:

מה זה קשור לעניין?

מרב מיכאלי (המחנה הציוני):

בטח שזה קושר. זה קשור כי אתה רוצה לייצר חוסר שוויון בין חברי הכנסת.

היו"ר דוד ביטן:

זה לא משנה בכלל אם אני אעשה עכשיו 20 בחוק נורבגי - -

מרב מיכאלי (המחנה הציוני):

בטח שזה משנה.

היו"ר דוד ביטן:

לא, בגלל שיש לי שרים אז לא. אני יכול לדבר, עם כל הכבוד לכם? הרי אנחנו
בדיונים פרלמנטריים בכנסת, יש חשיבות למכסות. מה זה הדבר הזה? אני רק מראה
לכם את התקנון.

מרב מיכאלי (המחנה הציוני):

בטח שיש חשיבות למכסות.

היו"ר דוד ביטן:

התקנון אומר, ואני באמת לא מבין את הייעוץ המשפטי של הוועדה ושל הכנסת, ולא
את מזכירות הכנסת: ועדת הכנסת תקבע את מכסת הצעות החוק הפרטיות לדיון מוקדם
והצעות לסדר יום. המכסה היא משותפת גם להצעות חוק וגם לזה, אוקי? שכל סיעה
רשאי להציע בכל מושב של הכנסת ובכל שבוע בהתאם לגודלן של הסיעות. זאת אומרת
שהליכוד 30 מנדטים? הוא זכאי לקבל לפי 30 מנדטים. זה בכלל לא רלוונטי כמה
שרים יש לו - -

עודד פורר (ישראל ביתנו):

זה ממש לא נכון.

היו"ר דוד ביטן:

- - לסיעת כולנו – יש לה 10? אז היא תקבל לפי 10 ולא לפי 8 כי יש לה שני
שרים.

עודד פורר (ישראל ביתנו):

וכמה תקבל הממשלה?

היו"ר דוד ביטן:

מה זה רלוונטי? הלו, עם כל הכבוד, אנחנו ניצחנו בבחירות, אולי שכחת את זה
ואני מגלה לך את זה. אתם לא ניצחתם ולכן יש לנו זכויות יתר. מה אני יכול
לעשות? יש לנו שרים והם יכולים להגיש הצעות חוק.

עודד פורר (ישראל ביתנו):

רק אתם תציעו הצעות חוק ורק אתם תציעו הצעות לסדר. העברתם את החוק הנורבגי,
לא הליכוד ולא הבית היהודי מנצלים את זה - -

מרב מיכאלי (המחנה הציוני):

אדוני, בכל הכבוד, באמת. אין לך זכויות יתר כי ניצחת בבחירות. בגלל שניצחת
בבחירות - -

היו"ר דוד ביטן:

מה זה שייך? אבל אנחנו 30 מנדטים? לא, אתם טוענים: יש לכם שרים. ניצחנו
בבחירות ויש לנו שרים. מה את רוצה? שאני אתנצל שיש לי שרים? אני רוצה להבין
איפה עיגנתם את השינוי הזה בנושא הזה? מה? למה צריכים להפחית את השרים, את
יושב ראש הכנסת ואת ראש הממשלה? איפה זה מעוגן בתקנון? זה מעוגן בנוהג?
במנהג? אז לא מקובל עלי המנהג הזה. הליכוד לא יפסיד מכסה של 100 הצעות - -

מזכירת הכנסת ירדנה מלר-הורוביץ:

חבר כנסת ביטן, אני אסביר לך.

היו"ר דוד ביטן:

- - והח"כים של הליכוד צריכים כל פעם להתווכח. מגיע לי עוד 100, ולאגודה
מגיע ולכולנו מגיע - -

מרב מיכאלי (המחנה הציוני):

אדוני, אפשר לענות לך או שחלק מהפריבילגיות שלך זה רק שאתה מדבר? אני מנסה
לענות לא לי, אני לא דואגת לי. מזכירת הכנסת מנסה לענות לך - -

היו"ר דוד ביטן:

מזכירת הכנסת הסבירה את הכל.

מרב מיכאלי (המחנה הציוני):

אבל היא רוצה לענות לשאלה שלך איך זה נקבע.

היו"ר דוד ביטן:

זה הנוהל. הבנו את הנוהל. זה לא המכסה, זה לא המכסה הנכונה כי החוק אומר
לפי גודל הסיעה.

מרב מיכאלי (המחנה הציוני):

אפשר לקבל תשובה מהיועצת המשפטית או ממזכירת הכנסת?

היו"ר דוד ביטן:

בבקשה.

מרב מיכאלי (המחנה הציוני):

לא, אני רוצה קודם לשמוע את מזכירת הכנסת ואת היועצת המשפטית.

היו"ר דוד ביטן:

בסוף היא תתייחס, היא תדבר. בבקשה שטרן, אתה רוצה לדבר?

מרב מיכאלי (המחנה הציוני):

זה לא הגיוני שהיא תדבר בסוף? על מה אני אעיר? אולי היא תגיד שאתה צודק?

היו"ר דוד ביטן:

היא לא אומרת לי שאני צודק, היא אומרת שזה הנוהג, זה מה שהיא אומרת למרות
שזה מוכיח לי שאני יכול תמיד, אם לא כתוב בתקנון, אני יכול להחליט מה שאני
רוצה לפי השיטה שלה. שנוח זה ככה ושנוח זה ככה. בבקשה.

אלעזר שטרן (יש עתיד):

אני חושב שיש היגיון כשמפרשים את גודל הסיעה בכנסת - -

היו"ר דוד ביטן:

נכון שלאופוזיציה מגיעה מכסה יותר גדולה. זה נכון. אני לא אומר שלא.

קריאה:

באחד מגיע לנו יותר.

היו"ר דוד ביטן:

אין לכם, על חשבוננו. אתם הרי ניתן לכם על חשבוננו משהו, אל תדאגו. אנחנו
תורמים לכולם, כל הזמן.

אלעזר שטרן (יש עתיד):

אפשר? יש היגיון שגודל הפרשנות, אני לא רוצה להיות משפטן - -

היו"ר דוד ביטן:

איזה פרשנות? כתוב במפורש "גודל הסיעה".

אלעזר שטרן (יש עתיד):

- - לפי גודל הסיעה. יש היגיון שגודל הסיעה מתפרש כגודל הסיעה הרלוונטי
לצורך הזה. וגודל הסיעה הרלוונטי לצורך הזה מנכה את השרים ואת סגני השרים
שלא יכולים להגיש - -

אחמד טיבי (הרשימה המשותפת):

אגב, אני מתקן אותך: השרים מגישים הצעות חקיקה ממשלתיות ללא הגבלה, ללא
הגבלה, ללא הגבלה, זה של השרים.

מרב מיכאלי (המחנה הציוני):

נכון, מאה אחוז - -

היו"ר דוד ביטן:

זה התפקיד שלהם כשרים - - -

מרב מיכאלי (המחנה הציוני):

- - אבל הם הרי לא יכולים להגיש הצעות חוק פרטיות כחברי כנסת אז איזה
היגיון יש לספור מכסה שלהם?

היו"ר דוד ביטן:

אנחנו יכולים להגיש מכסה לפי גודל הסיעה.

מרב מיכאלי (המחנה הציוני):

אבל זה לא הגיוני.

קריאות:

- - -

היו"ר דוד ביטן:

אם היו רוצים לכתוב שזה לא כולל את השרים, היו צריכים לכתוב את זה. מה
הסיפורים האלה? אתם חושבים שאני לא מבין במשפטים? אני קצת מבין במשפטים.
היו צריכים לכתוב את זה במפורש ולא כתבו במפורש.

עודד פורר (ישראל ביתנו):

- - - לפי גודל הסיעה.

היו"ר דוד ביטן:

אני לא מוכן, חבל לכם על הזמן.

יואל חסון (המחנה הציוני):

בגלל שהגלגל מתהפך, אדוני - -

היו"ר דוד ביטן:

אני מוכן להתפשר אבל לא מוכן - - -

יואל חסון (המחנה הציוני):

- - ואתה עלול למצוא עצמך, אדוני, יום אחד באופוזיציה, אני מציע לך דברים
חדשים לא לעשות שלא בהסכמה. לא לעשות לא בהסכמה ולא לגייס חברי קואליציה
ולא להעביר מכסות בשימוש הרוב שלך והכוח של הקואליציה. אדוני, אל תעשה את
זה בלי הסכמה. זה לא כדאי וזה פגיעה בעבודת הכנסת, פגיעה משמעותית.

היו"ר דוד ביטן:

זה לא פגיעה בעבודת הכנסת.

יואל חסון (המחנה הציוני):

אני מזהיר אותך, אדוני, לא לעשות דבר כזה לא בהסכמה.

מרב מיכאלי (המחנה הציוני):

אתה מצד אחד רצית לקצץ את מכסת החוקים שהח"כים יכולים להגיש, ומצד שני
אתה - -

היו"ר דוד ביטן:

ברור, אם אני אגיע להסכם - - -

מרב מיכאלי (המחנה הציוני):

- - רוצה אבל להגיד רק את המכסה של הליכוד.

היו"ר דוד ביטן:

לא, לא רק של הליכוד. אני אגדיל גם את של ש"ס ושל כולנו וגם את אגודה - -

מרב מיכאלי (המחנה הציוני):

של כל מי שיושבים בקואליציה שבעצם בפועל יש להם מכסה הרבה יותר גדולה, ושכל
מה שבתמיכת ממשלה לא נספר במכסה - -

היו"ר דוד ביטן:

אבל זה לא יישאר כפי שזה.

מרב מיכאלי (המחנה הציוני):

אדוני, יש חוסר סבירות מוחלט בין מה שאתה מבקש לעשות - -

עודד פורר (ישראל ביתנו):

אדוני היושב ראש, אפשר לקבל רשות דיבור אפילו שיש לנו רק שישה מנדטים ולא
שלושים.

מרב מיכאלי (המחנה הציוני):

אין לכם פריבילגיות. אתם לא בשלטון, אין לכם פריבילגיות.

יואל חסון (המחנה הציוני):

תן לי לבדוק בנוסחה אם אתה זכאי.

היו"ר דוד ביטן:

היושב ראש שלך אלוף בדיבורים, אני אתן גם לך, אל תדאג. כמה שנים הוא היה
שר? לא ראיתי שהוא עשה משהו בשביל העולים מרוסיה.

עודד פורר (ישראל ביתנו):

אולי תבדוק בדיוק מה קרה בנתוני העולים כשהיינו בממשלה ומה קרה בשנה
האחרונה, שצנחו מספרי העולים ב-38%. אבל אם תיתן לי לדבר אז אני גם אגיד -
-

אלעזר שטרן (יש עתיד):

אדוני, אני באמצע הסיכום.

היו"ר דוד ביטן:

פתאום אתם דואגים לברית הזוגיות? למה שש שנים שהוא היה, הוא לא הכניס את זה
להסכם הקואליציוני? למה הוא לא דאג לזה?

עודד פורר (ישראל ביתנו):

אז אני אגלה לך שזה היה. החוק הזה עבר ואתם ביטלתם את התהליכים האלה כמו
שביטלתם את הגיור, וכמו שהתחלתם לגייס מחדש עכשיו, ביטלתם את - - - וכמו
שאתם לא דואגים לפנסיה לעולים, על אות בסיס.

היו"ר דוד ביטן:

שטרן, בבקשה. אל תדאג, רשמתי אותך.

יואל חסון (המחנה הציוני):

אותי רשמת?

היו"ר דוד ביטן:

אתה, יש לך זכות גבוהה כי אתה חבר ועדה וגם מרב, אתם חברי ועדה ויש לכם
זכות.

אלעזר שטרן (יש עתיד):

אדוני היושב ראש, אני מקווה שגם לזה לא פנה אליך איזה חבר כנסת אנונימי.

היו"ר דוד ביטן:

לא, אני פניתי אל עצמי.

אלעזר שטרן (יש עתיד):

אוקי, אז אני אגיד לך, כדי שזה לא יהפוך לדפוס כאן. אני חושב שאתה צריך
לנכות מכל חברי הקואליציה את החוקים שלא נספרים להם כשזה בתמיכת ממשלה,
שבתמיכת ממשלה לא נספרים חוקים והצעות חוק - -

היו"ר דוד ביטן:

לכן אמרתי שאני מוכן להוריד משהו.

אלעזר שטרן (יש עתיד):

לא, לא, לא. אם תוסיף את המספרים האלה - -

ארבל אסטרחן:

- - -

היו"ר דוד ביטן:

גם לי יש בתמיכת ממשלה 40. בדקתי את זה, תסלחי לי. ועדת השרים לחקיקה הזאת
מאד פלורליסטית. הם אישרו 120 הצעות חוק פרטיות, 40 לאופוזיציה, 80
לקואליציה. אז בואי נשים את הדברים על השולחן. אם זה חל עלינו, זה חל גם
עליהם.

אלעזר שטרן (יש עתיד):

בא נדבר את האמת: היא סיימה לייעץ לך?

היו"ר דוד ביטן:

היא מייעצת לי קבוע.

אלעזר שטרן (יש עתיד):

אין לי בעיה עם זה רק אני לא רוצה להפריע לייעוץ הזה. מה שאני רוצה להגיד
לך זה שאני לא יודע על מה את המדבר בגלל שגם כשהיא מאשרת לאופוזיציה – אתה
רוצה לעשות הפסקה להתייעצות קואליציונית?

היו"ר דוד ביטן:

כן, בבקשה.

אלעזר שטרן (יש עתיד):

לא, תעשה הפסקה לייעוץ פה וייעוץ פה.

היו"ר דוד ביטן:

מותר לי להתייעץ.

אלעזר שטרן (יש עתיד):

אני יודע? גם מותר לי לדבר.

יואל חסון (המחנה הציוני):

חשבתי אתה עושה דקה דומיה לדמוקרטיה בכנסת.

אלעזר שטרן (יש עתיד):

למרות שאני מהאופוזיציה, אני לא יכול להשלים משפט.

יואל חסון (המחנה הציוני):

מסכן הליכוד, באמת. מפלגה מסכנה.

היו"ר דוד ביטן:

בינתיים הדמוקרטיה פועלת נגד הליכוד במקרה הזה.

יואל חסון (המחנה הציוני):

אנחנו המסכנים אדוני.

עודד פורר (ישראל ביתנו):

אדוני, לפי הכנסת הזאת אני חושב שעדיף שהליכוד יגישו כמה שפחות הצעות
חקיקה.

אלעזר שטרן (יש עתיד):

לפי היועץ המשפטי לממשלה - -

אחמד טיבי (הרשימה המשותפת):

אני רוצה לשאול שאלה - -

יואל חסון (המחנה הציוני):

הרי אדוני, חברי הליכוד לא נוכחים במליאה בכלל. בכל הדיונים אין בכלל
נוכחות של הליכוד אז אתם נאבקים עכשיו על - -

היו"ר דוד ביטן:

אני תמיד נוכח. עם כל הכבוד לך, אני כמעט ולא התקזזתי בכנסת הזאת. פעם אחת
התקזזתי, רק כשהייתי בחו"ל. אני לא מתקזז, עם כל הכבוד לך. אני לא
מתקזז - - -

אחמד טיבי (הרשימה המשותפת):

הליכוד זה לא אתה.

אלעזר שטרן (יש עתיד):

דוד, אתה שאלת כמה פעמים פה איפה הקואליציה - -

היו"ר דוד ביטן:

בינתיים כולם מתקזזים עם כולם פה, במיוחד ישראל ביתנו. כל היום אתם
מתקזזים. מתי אתם נמצאים? מתי יש לכם בכלל זמן לתפקד?

עודד פורר (ישראל ביתנו):

אז אולי לא ראית בדיוק את המדד, והיית רואה שאנחנו נמצאים הכי הרבה.

היו"ר דוד ביטן:

כן, ראיתי. אתם לא נמצאים אף פעם. מתקזזים כל ערב.

עודד פורר (ישראל ביתנו):

בוודאי יותר מכם, ואני גם בעד לבטל את כל הפעמים שנתנו קיזוז לליכוד, גם
בהקשר של החקיקה שרציתם, אני בעד לבטל את זה.

היו"ר דוד ביטן:

בסדר, בבקשה.

אלעזר שטרן (יש עתיד):

מה שאני רוצה להגיד, שבאמת זה אותו דיון מהמשפחה הקודמת. אני לא יודע מה
קרה לך הבוקר. אני אגיד לך מה קרה לך הבוקר, שכאילו הקואליציה מסכנה וכאילו
לשרים של הקואליציה חסר כסף, ולח"כים חסרים הצעות חוק. כאילו נטרלת את כל
הכלים שי שלהם, גם בתוך הכנסת ביחס לצרכים שלהם וכאילו זה חסר. אני באמת
אומר לך, לא רוצה להגיד: אתמול היועץ המשפטי לממשלה, על הצעת חוק של הממשלה
שעברה על הנושא של המקוואות אמר לא חוקתי. יכול להיות שצריך במקום לפזר להם
את המספרים האלה ואת הכמויות להגיד להם להיות יותר אחראיים ולא להעביר
חוקים שממילא אחרי זה לא מתממשים.

היו"ר דוד ביטן:

מה זה שייך?

אלעזר שטרן (יש עתיד):

תכף אני אגיד לך. מה זה שייך? זה שייך שאני לא רואה שחסר להם חוקים. אני
מבקש דבר אחד: אם אתה רוצה, כמו שאמרת קודם, תביא לנו בבקשה לפה למי חסר.
אני רק אומר דבר אחד: אל תפסול את זה שמדברים. תסתכל כמה חברי כנסת
מהקואליציה יש פה, אין להם זמן בגלל שיש רק 14 ח"כים מהליכוד שהם פעילים
באמת, תסתכל כמה יש להם. בהצעות החוק הם כן שייכים – אתה אומר שזה לא שייך.
הרי זה המכפלה של 6.5 - -

היו"ר דוד ביטן:

זה גם הצעות חוק וגם הצעות לסדר ביחד.

אלעזר שטרן (יש עתיד):

לא משנה, אבל היא שייכת לפי מספר הח"כים שזכותם להגיש. עכשיו, על זה אתה
צריך ללכת, למי יש את הזכות.

אחמד טיבי (הרשימה המשותפת):

אדוני היושב ראש, א. אני רוצה לשאול שאלה אינפורמטיבית: האם סיעת הליכוד
נצלה את המכסה שלה עד כה? אנחנו רוצים מספרים. אני סגן יושב ראש - -

היו"ר דוד ביטן:

ננצל, מה זה. זה לכל המושב, זה לשנה.

אחמד טיבי (הרשימה המשותפת):

האם ניצלה? אני אומר לך שלפי מה שאני יודע, סיעת הליכוד על חבריה, לא רק על
שריה וסגני שריה, חברי הכנסת שלה לא מנצלים את המכסה שיש להם. כלומר, זה
יותר ממה שאתם צריכים. זה אחד.

היו"ר דוד ביטן:

זה לא נכון.

אחמד טיבי (הרשימה המשותפת):

2. אני סגן יושב ראש ואני חבר כנסת ותיק. - -

היו"ר דוד ביטן:

הורידו אותנו כמה פעמים מהדוכן בגלל העניין הזה. לא יכול להיות שלא - -

אחמד טיבי (הרשימה המשותפת):

אל תגיד "לא נכון". אני מבקש שמזכירות הכנסת, רונית אמרה לי שהם לא
מנצלים - -

קריאה:

מה אני? אני מרצ.

קריאה:

אני מציע לבדוק את מה שאמרה רונית.

היו"ר דוד ביטן:

אני מבטיח לך שאנחנו ננצל. אז אם כך, אז מה אתה מודאג? אנחנו ניתן ולא
ננצל, מה הבעיה? דווקא זה פועל - - -

אחמד טיבי (הרשימה המשותפת):

אני מנהל את ישיבות הכנסת מדי פעם, אדוני היושב ראש. המחזה הכי מביך בכנסת
שיש חצי מגרש ריק בצד שמאל שלי, כשאני מנהל את הישיבה אין חברי כנסת,
בעיקר - -

היו"ר דוד ביטן:

זה בגלל שאתם עושים פיליבסטר שלא לצורך. אם אתם משאירים אותנו כל הלילה,
למה אני צריך להישאר ולשמוע אתכם? אתם חוזרים על עצמכם, כל חבר כנסת חוזר
על עצמו. זה לא מעיד על כלום.

אחמד טיבי (הרשימה המשותפת):

אני מדבר על שעה ארבע לא בבוקר. אחרי הצהריים ביום רביעי. אני מדבר על שעה
חמש, חמש וחצי ביום שלישי. אתם לא כאן, חצי מגרש ריק. זה מביך. זה לא מוסיף
כבוד לכנסת, זה עבודה פרלמנטרית לא ראויה, ואתה רוצה להוסיף. זה מביך אתכם
עוד יותר? לא יודע מה קרה לך בלילה שאתה רוצה להוסיף גם כסף לשרים שיש להם
וגם הצעות שיש להם כי הם מגישים הצעות חוק ממשלתיות.

היו"ר דוד ביטן:

תודה. עודד פורר, בבקשה.

עודד פורר (ישראל ביתנו):

תראה, אני חייב להגיד דוד, שלפי הטמפרמנט שלך הבוקר כנראה שהקואליציה
מרגישה קצת בלחץ אני לא יודע מה קרה לך.

אחמד טיבי (הרשימה המשותפת):

אם יש בחירות, תודיעו. אני אוהב את הרעיון.

היו"ר דוד ביטן:

לכם אין בעיה בבחירות, אתם תמיד 13 מנדטים בסקרים.

אחמד טיבי (הרשימה המשותפת):

לצערי הרב זה לא נכון כי היהודים סוקרים את הערבים ולא סוקרים אז כותבים
13. לא סוקרים אותנו. הכי קל לסוקרים היהודים - יש סוקר אחד רציני שהוא
ערבי-דרוזי, שקוראים לא יוסף - - - . רק שם אני מאמין לתוצאות.

היו"ר דוד ביטן:

אחמד, אני אסביר לך למה אתה טועה בגדול: כי אתם קיבלתם 95% מהקולות הערבים.
אנחנו בודקים בסקר כמה קולות יהודים יש לכם ולפי זה אנחנו מתעדכנים. תעזוב,
יותר מ-13 אתם לא יכולים לקבל.

אחמד טיבי (הרשימה המשותפת):

אנחנו קיבלנו יותר מ-90% מהמצביעים הערבים.

היו"ר דוד ביטן:

אז מה צריך לבדוק באמת? הם קיבלו את הכל שם. לא העבודה, לא הליכוד, לא מרצ,
אף אחד לא קיבל כלום, ואחר כך אומרים: למה ביבי אמר שהם רצים לקלפיות. הם
רצו. עובדה, הם קיבלו - - -

אחמד טיבי (הרשימה המשותפת):

הלכנו בהליכה וקיבלנו את התוצאות האלה. זה היה בהליכה, אדוני.

היו"ר דוד ביטן:

זאת ההוכחה שהוא צדק שהם באמת רצו.

יואל חסון (המחנה הציוני):

אז מה יהיה כשתרוצו? אולי תתחילו לרוץ.

אחמד טיבי (הרשימה המשותפת):

לצערי הרב רק 60% הצביעו. זו הבעיה, לא נהרנו.

היו"ר דוד ביטן:

40% לא תומכים בכם, מה אני אעשה?

עודד פורר (ישראל ביתנו):

כנראה שבזכות זה ביבי החליט לתת להם - - -

אחמד טיבי (הרשימה המשותפת):

מי המציא את השקר הזה 15 מיליארד? מי? אני יודע מי בעצם. שאלה היפותטית
שדורשת עליה תשובה. היתה ח"כית כזאת...

יואל חסון (המחנה הציוני):

טיבי, חבל שה-13 מנדטים יבטיחו שתהיה בכנסת עד תום כי אחרת יכולת להיות
שחקן, סטנד-אפ קומדי חזק ביותר.

היו"ר דוד ביטן:

זה השחקן היחידי שהוא דוקטור.

אחמד טיבי (הרשימה המשותפת):

אגב, לפעמים יש מבוכות בקואליציה. אתם מציעים הצעת חוק, מגישים אותן
ומצביעים נגדן. יש כמה מקרים כאלה, כדאי לעיתונאים לבדוק.

היו"ר דוד ביטן:

תן לנו דוגמה.

אחמד טיבי (הרשימה המשותפת):

יש חברי קואליציה שחתמו על הצעות חוק - -

היו"ר דוד ביטן:

תן לנו דוגמה. אנחנו חותמים אבל מה זה שייך לעניין.

אחמד טיבי (הרשימה המשותפת):

אל תציעו הצעות שאתם מצביעים נגדן.

עודד פורר (ישראל ביתנו):

בשבוע שעבר העלה חיים ילין - -

היו"ר דוד ביטן:

אנחנו אומרים לכם מראש אנחנו חותמים, אבל זה לא אומר שנצביע.

עודד פורר (ישראל ביתנו):

בשבוע שעבר העלה חבר הכנסת חיים ילין הצעת חקיקה, חתומים עליה רבים מחברי
הקואליציה הצביעו נגדה, נגד הצעת חוק שהם חתומים עליה כדי שהירקות יהיו
מתוצרת הארץ. - -

היו"ר דוד ביטן:

אז מה? אנחנו חושבים שהרעיון בסדר אבל לא יכולים להצביע. אדוני יודע בדיוק
מה המצב - - אז לא לחתום לכם? אין בעיה, לא נחתום לכם.

אחמד טיבי (הרשימה המשותפת):

אפרופו מה שרונית אמרה - -

היו"ר דוד ביטן:

זה הפתרון שאתם מציעים? אז יהיה פתרון אחר. הרי אתם גם הרצחת וגם ירשת?

אחמד טיבי (הרשימה המשותפת):

אדוני היושב ראש, משפט אחרון, לא סיימתי: אני רוצה לדעת האם ההצעה שלך,
תודה רונית, היא על דעת ועדת שרים לענייני חקיקה?

היו"ר דוד ביטן:

מה זה שייך? לא הבנתי.

אחמד טיבי (הרשימה המשותפת):

מה זה מה זה שייך? אתה תציף אותה בעבודה, בלאו הכי היא לא עושה עבודה טובה.

היו"ר דוד ביטן:

מבחינתי הם לא קובעים, ועדת הכנסת קובעת. זה הכל. מה שהם קובעים – קובעים,
מה שאנחנו נקבע – אנחנו נקבע. אני לא מעביר להם סמכויות, אני רק לוקח להם
סמכויות.

עודד פורר (ישראל ביתנו):

אדוני שוב, אני אחזור, אני הייתי שמח לדעת מה קרה היום בבוקר שקמת כל כך
באנרגיות. חבל שחבריך לסיעה לא עם אותן אנרגיות במליאה. בכל אופן, אני מבין
שהפיליבסטר מאד מאד מפריע לכם ואתה לא רוצה פיליבסטר, ואתה לא רוצה
שלאופוזיציה תהיה את היכולת להגיש הצעות חקיקה. אתה לא רוצה שתהיה לנו את
היכולת להגיש הצעות לסדר - -

היו"ר דוד ביטן:

מתי אמרתי את זה?

עודד פורר (ישראל ביתנו):

- - אבל אם אתה באמת רוצה לאזן ממשלה או קואליציה ואופוזיציה לפי היחסיות,
אז היחסיות היא 61-59. אז בא תכניס לתוך הסל הזה את הצעות החוק הממשלתיות
ותקבע שהקואליציה יכולה להגיד - -

היו"ר דוד ביטן:

עובדה שזה לא התקנות. הוא מדבר על משהו אחר.

עודד פורר (ישראל ביתנו):

- - אם הצעות החוק הממשלתיות באותו יחס, והיחס שיכולה להגיש
האופוזיציה. - -

היו"ר דוד ביטן:

חשבתי שתלמד אותי איזה משהו חדש.

עודד פורר (ישראל ביתנו):

- - ואז יבוא לידי ביטוי היתרון שלכם, שקיבלתם 30 מנדטים בבחירות. בסופו של
דבר, התוצאה היא שגם היום יש לכם הרבה יותר במכסה שאתם יכולים להגיש, ואיפה
שאתם לא נכנסים כאן, אתם יכולים להיכנס דרך הצעות חוק ממשלתיות.

אחמד טיבי (הרשימה המשותפת):

זה עדין בלי אורן חזן בוועדות.

היו"ר דוד ביטן:

יואל חסון, בבקשה.

אחמד טיבי (הרשימה המשותפת):

סליחה אדוני, אני מציע לך בנושא שהוא אופוזיציה-קואליציה, עכשיו זה רציני,
לא לעשות דברים בכפיה אלא רק בהסכמה.

היו"ר דוד ביטן:

אני אגיד בסוף מה אני – הרי לא נצביע היום אבל אנחנו עושים דיון. נקים צוות
של כל הסיעות על מנת להגיע להסכמה. לא יכול להיות שהליכוד יפסיד - -

אחמד טיבי (הרשימה המשותפת):

אני רואה שהתעוררת מהשינה שלך בלילה.

עודד פורר (ישראל ביתנו):

אבל לא יכול להיות שאנחנו נהיה גם 1.4 במכסה ותמיד יעלו לנו רק אחד. אנחנו
עם שישה חברי כנסת, סיעת יהדות התורה עם שישה חברי כנסת, אנחנו מקבלים אחד
והם מקבלים אחד. אז אין פה שום עדיפות - -

היו"ר דוד ביטן:

אתה לא שמעת מה שמזכירת הכנסת אמרה: אתה מקבל אחד לשבוע אבל עושים איזון
כולל לפי 1.4. היא אמרה את זה במפורש.

מזכירת הכנסת ירדנה מלר-הורוביץ:

חבר הכנסת פורר, יש שבועות שאתם מקבלים יותר.

היו"ר דוד ביטן:

תברר לפני שאתה מדבר. אתה יכול לשאול אותי שאלה, אני אענה לך. אל תדאג,
תקבל תשובה.

יואל חסון (המחנה הציוני):

אדוני, חבר הכנסת ביטן, אתה אחד מיושבי ראש ועדת הכנסת באמת מחוללי
השינויים הגדול ביותר שהיו פה אי פעם. אני אומר את זה בסימפטיה גדולה. אני
חושב, אדוני, שאתה ידעת ויודע להכניס את ידיך לדברים המורכבים והמסובכים
ביותר, ואתה עושה את זה לרוב בצורה ראויה ונכונה, ומקיים דיון באמת פתוח
ואמתי גם בוועדה וגם בהתייעצויות לא פורמליות. אני חושב שזאת הדרך. אדוני,
אתה יודע שאני מאמין ברפורמות, ואני מאמין שצריך לעשות מדי פעם שינויים,
ומדי פעם גם תקנון הכנסת נדרש בריענון כזה או אחר אבל בסוג של מכסות,
בעולמות כל כך רגישים, במקום, אדוני, שאתה יום אחד תבין, ואני מאחל לך
להבין את זה, שאתה באופוזיציה ואתה יודע שהכלי היחיד שיש לך זה הכלים האלה.
כשאתה פוגע לנו בכלים האלה, אתה תמצא אותנו - -

היו"ר דוד ביטן:

לא אמרתי לפגוע. אתם תישארו כמו שאתם.

יואל חסון (המחנה הציוני):

אתה תמצא אותנו, אדוני, לוחמים עד טיפת הרוק האחרונה שלנו. בסדר? ולכן - -

היו"ר דוד ביטן:

אני רק רוצה להגיד לך שאני הייתי 12 שנה יושב ראש האופוזיציה בעיריית
ראשל"צ. אני יודע מה זה להיות אופוזיציה ואני יודע מה זה להיות קואליציה.
אז קודם כל, קח את זה בחשבון, לא נולדתי היום.

יואל חסון (המחנה הציוני):

אז אמרת בסיפא של דבריך עכשיו, שאתה תיכנס פה להתייעצות עם ראשי הסיעות - -

היו"ר דוד ביטן:

כן, ודאי. אני רק מציג את הבעיה.

יואל חסון (המחנה הציוני):

- - אז בא ניכנס להתייעצות ובא נידבר, ובא נמצא את הפתרונות.

היו"ר דוד ביטן:

בא נסיים את זה. איפה פורר, הלך?

אחמד טיבי (הרשימה המשותפת):

אבל במקום פורר, עוד שאלה: האם עליזה בראשי הסכימה להצעה הזאת?

היו"ר דוד ביטן:

לא, לא הסכימה.

אחמד טיבי (הרשימה המשותפת):

תודה רבה. היא צריכה לעבוד, היא מולכם. אתם לא במליאה בכלל והיא צריכה כל
הזמן לקרוא לכם.

היו"ר דוד ביטן:

לא, אתם במליאה.

אחמד טיבי (הרשימה המשותפת):

אנחנו במליאה.

היו"ר דוד ביטן:

אתה רוצה שאני אצלם את המחנה המשותף? אתם בכלל לא נמצאים, על מה אתה מדבר?
אתם בשמונה הולכים הביתה, מתקזזים עם כל השרים - - -

אחמד טיבי (הרשימה המשותפת):

אפילו בדיון על יום השואה נציגי הרשימה המשותפת היו שבעה. אתם לא הייתם.
בדיון על יום השואה מהרשימה המשותפת היו שבעה ואתם לא הייתם. בושה וחרפה.
אתם צריכים להתבייש. סיעת הליכוד לא היתה.

היו"ר דוד ביטן:

אני הייתי. אני אמרתי לך כמה פעמים: תפסיקו להתקזז עם השרים. אתם מתקזזים
עם השרים כל הזמן, ואני חושב - -

אחמד טיבי (הרשימה המשותפת):

איזה שרים? של ממשלת אוסטרליה? זה השרים שלכם.

היו"ר דוד ביטן:

אתם מתקזזים והולכים הביתה, ואחר כך אתם באים לשרים לבקש דברים. אני אומר
לך, הקיזוז זה השחיתות הכי גבוהה שיש.

אחמד טיבי (הרשימה המשותפת):

אגב, אתה יושב ראש ועדת כנסת, תבטל את הקיזוז. הנה, אתה תקום עוד שבוע
באותו מצב רוח, תבטל את הקיזוז.

היו"ר דוד ביטן:

אתם לא נמצאים אף פעם. על מה אתה מדבר, תגיד לי? אתם בשמונה עפים.

אחמד טיבי (הרשימה המשותפת):

אני אומר לך, אנחנו משחקים עם חצי מגרש ריק. אתה לא מבין בכדורגל?

היו"ר דוד ביטן:

ראיתי. כל היום אתם מתקזזים. מתי אתם נמצאים, תגיד לי? אז אל תטיף לנו
מוסר.

רגע, בואו נקים את הצוות – אחמד אתה מטעם הסיעה שלך?

אחמד טיבי (הרשימה המשותפת):

נכון.

היו"ר דוד ביטן:

פולקמן? אתה רוצה להיות?

קריאה:

איפה אתה רואה פה את פולקמן?

היו"ר דוד ביטן:

הוא יהיה. זה לא התייעצות עכשיו. עודד פורר. מי עוד? שולי מועלם. אתה רוצה
להיות מהסיעה שלך?

היו"ר דוד ביטן:

אנחנו ננסה למצוא פשרה בעניין הזה תוך הבנה שהאופוזיציה, מה שמגיעה לה –
מגיעה לה ומה שמגיע לקואליציה, אני מקבל את העניין למרות שהתקנון מדבר
אחרת, אני מקבל את העניין שצריך ללכת לקראת העניין הזה. אני לא אומר שבאופן
מוחלט אבל לא יכול להיות שמ-30 מנדטים יישארו לנו 14. זה לא יכול להיות
מבחינת החלוקה.

הצוות יהיה: דוד ביטן, מרב מיכאלי, יואב בן צור, אחמד טיבי, רועי פולקמן,
עודד פורר, שולי מועלם, ישראל אייכלר, אלעזר שטרן ואילן גילאון. אז אני
מבקש שזה יעלה ביום רביעי, נגמור את זה ביום רביעי. מי בעד? בעצם פה לא
צריך הצבעה.

המלצת הוועדה הציבורית לקביעת שכר ותשלומים אחרים לחברי הכנסת בנושא: "מספר
היועצים הפרלמנטריים ליושבי ראש הוועדות המיוחדות".

היו"ר דוד ביטן:

"המלצת הוועדה הציבורית לקביעת שכר ותשלומים אחרים לחברי כנסת בנושא: מספר
היועצים הפרלמנטריים ליושבי ראש הוועדות המיוחדות". הוועדות המיוחדות פנו
אלינו, גם אלי וגם ליושב ראש הכנסת ואמרנו להם: תפנו לוועדה הציבורית,
בגדול אנחנו תומכים בעניין הזה. הוועדה הציבורית החליטה לאשר את הבקשה של
הוועדות - -

קריאות:

אנחנו תומכים.

היו"ר דוד ביטן:

- - ועוד חמש ועדות. אנחנו נתחיל את זה אבל אחרי הפגרה, בתחילת הכנס הבא.
מי בעד?

ארבל אסטרחן:

שניה. רק צריך להבהיר שמדובר בוועדות מיוחדות שהוקמו לנושא כמו זכויות
הילד, השקיפות - -

היו"ר דוד ביטן:

לכל הקדנציה. ברור. לא ועדת משנה של וועדה אלא ועדה מיוחדת שאושרה במליאה
לכל הקדנציה אבל.

אחמד טיבי (הרשימה המשותפת):

לא, הוועדה של פולקמן היא לא לכל הקדנציה.

היו"ר דוד ביטן:

לא, היא לא מקבלת. ודאי שלא.

ארבל אסטרחן:

של אלי כהן כן.

היו"ר דוד ביטן:

של אלי כהן, מעמד הילד, שקיפות, פניות הציבור.

ארבל אסטרחן:

אבל הוועדה של אלי כהן שונה מהאחרות. מדובר על ועדות שהוקמו בנושא מסוים
ללא הגבלת זמן כמו השקיפות והסמים ופניות הציבור, וגם וועדה שהוקמה לחוק או
להצעה לסדר מסוימים, אחד או יותר, ללא הגבלת זמן כמו הוועדה של אלי כהן,
ולכן - -

היו"ר דוד ביטן:

לא, לפולקמן הגבלת את זה לשלושה חודשים בהחלטה.

ארבל אסטרחן:

בדיוק. אם מלכתחילה, כשמקימים את הוועדה - -

היו"ר דוד ביטן:

זה לא ועדות משנה של הוועדות.

ארבל אסטרחן:

- - אם מלכתחילה, כשמקימים את הוועדה בין אם לנושא או להצעת חוק או הצעת
הסדרים מסוימים – מגבילים אותה בזמן, הניסוח אומר שהיא לא תהיה זכאית.

היו"ר דוד ביטן:

אוקי. כולם בעד? יש מישהו שמתנגד?

הצבעה

בעד – הרוב

נגד – אין

נמנעים – אין

הנושא אושר.

היו"ר דוד ביטן:

אושר פה אחד.

הרכב הוועדה המשותפת לדיון בהצעת חוק פינוי בינוי (פיצויים) (תיקון מס' 4)
(פינוי בשל סירוב בלתי סביר) התשע"ו-2016, (מ/1023).

העברת הצעת חוק פינוי ובינוי (הסכמים לארגון עסקאות פינוי ובינוי),
התשע"ו-2016 מ/1024 מהוועדה המיוחדת לדיון בוועדה המשותפת.

היו"ר דוד ביטן:

הרכב הוועדה המשותפת לדיון בהצעת חוק פינוי בינוי (פיצויים) (תיקון מס' 4)
(פינוי בשל סירוב בלתי סביר). איפה ההרכב? אלי הלך? לא צריך אותו לעניין
הזה.

אריאלה מלכה:

אני שומעת ואני אעביר לו.

היו"ר דוד ביטן:

אני רוצה להבהיר: אני קיבלתי את ההסכמה – איפה אלי?

ארבל אסטרחן:

זה ב' ו-ג' ביחד. אני קיבלתי את ההסכמה שאלי כהן, של הוועדה המשותפת הזאת,
יכללו בה שני חוקים: החוק הזה והחוק השני. אני גם מחליט להעביר את זה
לסמכות הזאת, להסכמתו. אני הבנתי שהוא זימן דיון – את השומעת אותי או לא?

אריאלה מלכה:

כן, אני שומעת אותך.

היו"ר דוד ביטן:

אז שיהיה ברור – אתם כינסתם ישיבה נדמה לי ביום רביעי על החוק השני. תבטלו
אותה ותכנסו את הוועדה הנכונה. היא תכלול גם את הצעת החוק פינוי ובינוי ומה
ההצעה השנייה?

אריאלה מלכה:

אז מה הבעיה? אדוני, הוועדה המשותפת מכונסת.

ארבל אסטרחן:

איך היא מכונסת שעוד לא קבעו את ההרכב שלה?

היו"ר דוד ביטן:

היא לא מכונסת. כינסתם את הוועדה הרגילה.

אריאלה מלכה:

הוזמנו החיצוניים...

היו"ר דוד ביטן:

היא כוללת שני דברים: היא כוללת את הדיון – שום דבר, אתם תבטלו ותזמנו את
הוועדה הנכונה.

אריאלה מלכה:

אדוני, אנחנו זימנו ברמה הפקידותית את החיצוניים והיום, עכשיו, כשאני יודעת
את הרכב הוועדה, אני אודיע להם.

היו"ר דוד ביטן:

אין בעיה. זה גם פינוי בשל סירוב בלתי סביר. אנחנו נודיע במליאה, וגם
הסכמים לארגון עסקאות פינוי-בינוי. שני אלה יידונו בוועדה המשותפת לוועדה
המיוחדת לוועדת החוקה.

החברים מטעם הוועדה המיוחדת: חברי הכנסת אלי כהן, דוד ביטן, יואב קיש, יגאל
גואטה, יוסי יונה, חיים ילין, אורלי לוי אבקסיס. החברים מטעם ועדת החוקה:
ניסן סלומינסקי, נורית קורן, מיכאל אורן, אורי מקלב, רויטל סויד, אוסאמה
סעדי ומיכל רוזין. שיהיה ברור: לכל הסיעות יש פה נציג. אנחנו לקחנו את
המתווה של 14 חברי כנסת, זה נתן לנו את כל הסיעות ולכן, את רוב הוועדות
המשותפות וגם הוועדות המיוחדות אנחנו עושים בהרכב של 14. יושב ראש הוועדה
יהיה חבר הכנסת אלי כהן. מי בעד?

הצבעה

בעד – 2

נגד – אין

נמנעים - אין

היו"ר דוד ביטן:

מי בעד להעביר גם את הצעת חוק ההסכמים לסמכות של הוועדה הזאת?

הצבעה

בעד – 3

נגד – אין

נמנעים – אין

הנושא אושר.

הרכב הוועדה המשותפת של ועדת המדע והטכנולוגיה וועדת החוקה, חוק ומשפט לפי
חוק פיקוח אלקטרוני על עצור ועל אסיר משוחרר על תנאי (תיקוני חקיקה),
התשע"ד-2014.

היו"ר דוד ביטן:

עכשיו אנחנו עוברים לסעיף הבא: הרכב הוועדה המשותפת של ועדת המדע
והטכנולוגיה וועדת החוקה, חוק ומשפט לפי חוק פיקוח אלקטרוני על עצור ועל
אסיר משוחרר על תנאי (תיקוני חקיקה). פה אנחנו לא הלכנו לפי ההרכב שאמרתי
כי זה לא ועדה שצריך לעשות אותה רחבה. הוועדה תהיה בת שמונה חברים, ארבעה
מכל ועדה.

מטעם ועדת המדע והטכנולוגיה – קיבלנו את השמות מיושבי ראש הוועדות: אורי
מקלב, יואב קיש, יואל חסון ודב חנין.

מטעם ועדת החוקה – ניסן סלומינסקי, בני בגין, מיכאל אורן, יעל גרמן או
אלעזר שטרן. מה זה "או"? אתה רוצה להיות חבר בוועדה הזאת? ועדה לפי חוק
פיקוח אלקטרוני על עצורו ועל אסיר משוחרר על תנאי (תיקוני חקיקה),
התשע"ד-2014. עכשיו צריכים להחליט. דיברנו מחוקה או אותך או אותה. אז יעל
גרמן. יושב ראש הוועדה יהיה אורי מקלב. מי בעד?

הצבעה

בעד – 2

נגד – אין

נמנעים – אין

הנושא אושר.

היו"ר דוד ביטן:

מאושר. סיימנו את זה גם.

העברת הצעות לסדר היום מוועדת העבודה, הרווחה והבריאות לדיון בוועדת הכנסת
– בהסכמת יו"ר ועדת העבודה, הרווחה והבריאות:

1. הצעה רגילה לסדר-היום בנושא: "הבטחת הפנסיה של העובדים והקשישים בישראל
והעלאת קצבאות הזקנה"

2. הצעה כוללת לסדר היום בנושא: "מחדל הטיפול בקשישים בבתי אבות - מחסור
חריף במטפלים סיעודיים"

3. הצעה רגילה לסדר היום בנושא: "חוק ביטוח בריאות ממלכתי – פטור מתשלום
לקשיש מעל גיל 80 שמשתלמת לו גמלה להבטחת הכנסה"

היו"ר דוד ביטן:

עכשיו אנחנו עוברים לנושא הבא. אני רוצה להבהיר: אני הגעתי להסכם עם היועץ
המשפטי. לצערי הרב, הרבה מאד הצעות לסדר לא נדונות בוועדות ועל כן, הגעתי
אתו להסכם שוועדת הכנסת תוכל לדון בהצעות לסדר, כשאנחנו מקבלים הסכמה של
יושב ראש הוועדה הספציפית. אלה שלושת ההצעות שהגעתי להסכם. ביום שלישי
אנחנו נדון בהן, וגם יהיה שידור טלוויזיוני להצעות האלה: הצעות רגילה לנושא
הבטחת הפנסיה של העובדים והקשישים בישראל והעלאת קצבאות הזקנה. הצעה כוללת
לסדר היום בנושא: מחדל הטיפול בקשישים בבתי אבות – מחסור חריף במטפלים
סיעודיים. והצעה רגילה בנושא: חוק ביטוח בריאות ממלכתי – פטור מתשלום לקשיש
מעל גיל 80 שמשתלמת לו גמלה להבטחת הכנסה. את אלה אנחנו נעביר מוועדת
העבודה לוועדת הכנסת. נדון בהן ביום שלישי. מי בעד?

הצבעה

בעד – הרוב

נגד – אין

נמנעים – אין

הנושא אושר.

היו"ר דוד ביטן:

אוקי. אנחנו נעזור בדברים שמקובלים עלי ועל יושב ראש הוועדה. יום שלישי
תבואו, זה יהיה מתשע בבוקר. זה יהיה בטלוויזיה.

אורלי לוי אבקסיס (ישראל ביתנו):

מחר? אבל אתם מודעים לזה שמחר שולחים את הילדים מחופשים לבית הספר. למי שיש
ילדים קטנים...

היו"ר דוד ביטן:

לא, לא הייתי מודע לזה.

יוסי יונה (המחנה הציוני):

אתה יכול לדון עכשיו בסעיף ט'?

היו"ר דוד ביטן:

סעיף ט' זה נושא ארוך, השארתי אותו לסוף. אבל הנה, סיימנו כבר.

בקשת יו"ר ועדת הפנים והגנת הסביבה להעברת הצעת חוק כלי הירייה (תיקון –
הגבלת גיל למתן רישיונות לכלי ירייה) התשע"ו-2016 (פ/2421), מוועדת החוץ
והביטחון לדיון בוועדת הפנים והגנת הסביבה.

היו"ר דוד ביטן:

אנחנו עוברים לסעיף הבא: בקשת יו"ר ועדת הפנים והגנת הסביבה להעברת הצעת
חוק כלי הירייה (תיקון – הגבלת גיל למתן רישיונות לכלי ירייה),
התשע"ו-2016, מוועדת החוץ והביטחון לדיון בוועדת הפנים והגנת הסביבה. צחי
הסכים והפנים הסכים. אין בעיה. מי בעד?

היו"ר דוד ביטן:

הצבעה

בעד – הרוב

נגד – אין

נמנעים – אין

הנושא אושר.

היו"ר דוד ביטן:

אושר.

טענת נושא חדש בדיון בוועדה המיוחדת להתחדשות עירונית בהצעת חוק לתיקון
פקודת מס הכנסה (מס' 218) התשע"ו-2016, לפי סעיף 85 לתקנון הכנסת.

היו"ר דוד ביטן:

קביעת ועדה לדיון בהצעת חוק פיקוח על שירותים פיננסיים (קופת גמל) (תיקון
מס' 15), התשע"ו-2016. הממשלה ביקשה להעביר את זה לוועדה של אלי כהן,
הוועדה המיוחדת, וגפני רוצה שזה יהיה בוועדת הכספים. הוא רוצה להסביר, קודם
כל - -

מי פה נציג המחנה הציוני? מי אחראי?

יוסי יונה (המחנה הציוני):

לגבי הנושא הספציפי הזה?

היו"ר דוד ביטן:

לא הנושא. מי אחראי? מיכאלי איננה, מי אחראי? מה העמדה שלכם? יש לנו קיצור
פזם – פטור מחובת הנחה לפני קריאה ראשונה של הממשלה על הצעת חוק הבטחת
הכנסה. תכנית ניסיונית, תיקון שיעור ניכוי למשפחות שבראשן הורה עצמאי. הצעת
חוק הפיקוח על שירותים פיננסיים. תגידו לי מה העמדה שלכם, אם אני צריך
לגייס או לא כי לדעתי, סעיף 1, אין אתו בעיה.

מיכל בירן (המחנה הציוני):

תן לי שניה לשאול את מרב.

היו"ר דוד ביטן:

בסדר. גם סעיף 2 הוא לטובת העובדים אומרים לי, אז אני חושב שמין הדין - -

אורלי לוי אבקסיס (ישראל ביתנו):

האמת היא שאנחנו באנו בנושא של הנושא החדש שלנו אבל כן הייתי רוצה להצביע
גם בנושא של הוועדה שאני חברה בה.

היו"ר דוד ביטן:

בבקשה. מה הבעיה? נושא חדש בעת הדיון בהצעת חוק לתיקון פקודת מס הכנסה? לא
זה. אז איזה סעיף אנחנו?

אלי כהן (כולנו):

לא, את צריכה להכיר את הנושא שאת צריכה לטעון...

אורלי לוי אבקסיס (ישראל ביתנו):

נו באמת.

היו"ר דוד ביטן:

אלי, אתה ביקשת את זה?

אורלי לוי אבקסיס (ישראל ביתנו):

אפרופו, זה נושא חדש על נושא חדש.

היו"ר דוד ביטן:

זה פנייה שלך?

אלי כהן (כולנו):

כן.

היו"ר דוד ביטן:

אז מה היא קשורה לעניין?

אלי כהן (כולנו):

היא חברת ועדה.

היו"ר דוד ביטן:

אלי, אתה יכול להסביר מה הנושא החדש? מה קרה מיכל? בואי תגידי לי מה העמדה
שלך לגבי זה?

אורלי לוי אבקסיס (ישראל ביתנו):

אדוני היושב ראש, אם תאפשר לי אני גם אנמק.

היו"ר דוד ביטן:

הנושא זה הצעת חוק שקשורה לתיקון פקודת מס הכנסה. אני עוד לא יודע מה זה
אומר אבל עכשיו הם ידברו ואז נראה.

אורלי לוי אבקסיס (ישראל ביתנו):

אני אסביר לך, אדוני היושב ראש. תראה, בוועדת הרפורמות או כמו שגפני אומר –
אין ועדה כזאת אלא קוראים לה איך, גפני?

משה גפני (יהדות התורה):

הוועדה המיוחדת לענייני חוק הרשות הממשלתית להתחדשות - -

אורלי לוי אבקסיס (ישראל ביתנו):

תראה, נדון שם – אדוני היושב ראש, אני אנסה לתמצת ולנסות להעביר לך את
הרציונל שעומד מאחורי נושא חדש שאנחנו דורשים.

היו"ר דוד ביטן:

למה מתייחס החוק?

אורלי לוי אבקסיס (ישראל ביתנו):

אז באמת, יש שם הצעת חוק שבאה לפתוח קרנות ריט. קרנות ריט אמורות להיות
בסופו של דבר למען הציבור ולא אמורים להיות שם בעלי שליטה. כדי שהדבר הזה
יתאפשר, באה המדינה ונותנת הטבות מס החל ממס רכישה, מס שבח ואחרים, ונותנת
לבעלי - בא נאמר שצריך להיות להם לפחות 200 מיליוני שקלים במקרקעין כדי
להיכנס למועדון האקסקלוסיבי הזה של ההטבות. תוך כדי התנועה, אותם בעלי הון,
בא נאמר מי שיש לו 200 מיליון זה בדרך כלל בעל הון. כאשר הוא נכנס הוא גם
זוכה לפטורים ממס רכישה אבל גם ממס שבח, ועד שהוא הופך להיות קרן ריט, בתוך
התהליך עובר הרבה מאד זמן. אנחנו גילינו שבחוק המוצע, לא רק שאנחנו נותנים
את הפטורים ובאמת הטבות מס מפליגות, אנחנו מגלים שהצעת החוק הזו מלאה ביותר
מדי חורים, ומה שיכול להיות בסופו של דבר זה שני אבסורדים מאד גדולים: בא
אביגדור יצחקי ואומר: אנחנו רוצים משקיעים בדיור. ואז באה הממשלה ומציעה
בעצם שקרנות הפנסיה שלנו, הן אלה שישקיעו בקרנות האלה, שאמורות להיות באיזה
שהוא אופן משהו למגורים. איזה שהוא תמריץ להשקעה במגורים.

היו"ר דוד ביטן:

שניה, הממשלה הכניסה תיקון להצעת החוק המקורית? שמה?

אורלי לוי אבקסיס (ישראל ביתנו):

כן. אני נותנת לך סקירה כדי שתבין על מה אנחנו מדברים.

היו"ר דוד ביטן:

אז שקרן הפנסיה, תכריזו עליה כקרן ריט ונגמר הסיפור. למה היא צריכה לתת
למישהו שהוא יהיה בעל-הבית עליה? מה עשינו פה?

אלי כהן (כולנו):

אדוני, חוק קרנות הריט קיים משנת 2005. היום יש הצעות לתיקון קרנות הריט,
שייתן אפשרות גם לנושא של מגורים לבוא ולהשקיע. ככלל, - -

אורלי לוי אבקסיס (ישראל ביתנו):

לא סיימתי.

היו"ר דוד ביטן:

אני רוצה להבין.

אלי כהן (כולנו):

- - ככלל, אין כאן שום נושא חדש ונהפוך הוא, מעלים חברי הכנסת, ואנחנו
משתדלים להתייחס בצורה עניינית, גם הקואליציה וגם האופוזיציה ולהעלות
הערות. החוק עבר לצורך תיקונים בעקבות הערותיהם של חברי הכנסת, וככל שיהיו
הערות ענייניות נתייחס אליהן.

היו"ר דוד ביטן:

אני שואל אותך שאלה: לפני זה, קרנות הפנסיה בחוק לא היו יכולות להשקיע?

אלי כהן (כולנו):

לא. קרנות הפנסיה יכולות לבוא ולהשקיע תמיד גם בחברה ציבורית וגם - -

היו"ר דוד ביטן:

אז למה הייתם צריכים לעשות תיקון להעביר את זה אם היא יכולה?

אלי כהן (כולנו):

לא, החוק עצמו כולל הטבות מס. צודקת חברת הכנסת אבקסיס שהוא כולל הטבות מס.
יש שאלה מידתית, שבה גם אני שוחחתי הבוקר, בנסיעה, בדרך לירושלים – חברת
הכנסת לוי, גם הבוקר שוחחתי וצריך לבוא ולראות מה המידה הנכונה שבה יכול
להיות בעל מניות יחיד באותה קרן ריט.

אורלי לוי אבקסיס (ישראל ביתנו):

הם גם נשארים בעלי שליטה, לפי הצעת החוק.

אלי כהן (כולנו):

אבל אדוני, הדיון עכשיו כאן הוא דיון מהותי.

היו"ר דוד ביטן:

תראי, הכניסו סעיף שקשור לקרנות הפנסיה. הוא בכלל מדבר על משהו אחר.

אלי כהן (כולנו):

הסעיף הזה קיים, אדוני, מהחוק המקורי. אנחנו - - -

אורלי לוי אבקסיס (ישראל ביתנו):

אדוני היושב ראש, זה לא נכון. בא לא נטעה. גם בקרנות - -

אלי כהן (כולנו):

- - - נושא חדש אין אדוני.

היו"ר דוד ביטן:

לא, לא. נושא חדש אם מדובר בשינוי מהותי. אני רוצה להבין - -

אורלי לוי אבקסיס (ישראל ביתנו):

בהחלט כן.

היו"ר דוד ביטן:

הוא טוען שהנושא של השקעת קרנות פנסיה מופיעה בחוק המקורי. מה הבעיה?

אורלי לוי אבקסיס (ישראל ביתנו):

לא, תקשיב. קרנות ריט אמורות להיות בשליטה של הציבור. מה שמנסה פה ממשלה
לבוא ולומר: אנחנו רוצים לאפשר לפנסיות שלנו להיות מושקעות בקרנות ריט.
בקרנות האלה, שהן כביכול מנתבים אותם להשקעות בדיור, יש פה כמה אבסורדים.

היו"ר דוד ביטן:

מה לא בסדר בזה? למה זה נושא חדש?

אורלי לוי אבקסיס (ישראל ביתנו):

אז אני מנסה להסביר. ראשית, הם יצרו מסלול שבאמת דיברנו הבוקר ואולי נראה
איך אנחנו נתקן אותו, שבו בסופו של תהליך עדין יש בעל שליטה, אותו בעל ההון
בתחילת הדרך נשאר בעל השליטה רק שהיום מושקעות בו קרנות הפנסיה שלנו. הוא
זכה בהטבות המס וכדומה, והוא יכול להחזיק בין 30 לבין 49 אחוזים. שניה
אדוני היושב ראש, אני רוצה להבהיר לך את האבסורד הגדול. היה והמהלך מצליח,
אוקי? יש פה שני דברים: ראשית, אם המדינה מאמינה להצעות שלה לייעול ולהורדת
מחירי הדיור, היא מסכנת את הפנסיה שלנו.

אלי כהן (כולנו):

אדוני היושב ראש, זה דמגוגיה. יש נושא חדש או אין נושא חדש?

אורלי לוי אבקסיס (ישראל ביתנו):

שניה, יש לי זכות דיבור.

אלי כהן (כולנו):

היא טוענת שהחוק לא טוב.

היו"ר דוד ביטן:

לא 20 דקות. תעני לי על השאלה, את מבלבלת גם אותי. תגידי לי מה השינוי
שהכניסו, תראי לי אותו. אל תדברי אתי באופן כללי.

אורלי לוי אבקסיס (ישראל ביתנו):

אוקי. לא, אתה צריך להבין על מה אנחנו מדברים. יש פה פרק אחד שלם שהביאו
לנו אותו לילה לפני, שיש בו שינויים, שאני גיליתי שאחד מהשינויים תוך כדי
תנועה ואלי, היום בבוקר אמרת לי שצדקתי גם בהערה שלי.

אלי כהן (כולנו):

אני אומר שיש לך הערות ענייניות ונתייחס אליהן אבל אין כאן נושא חדש.

אורלי לוי אבקסיס (ישראל ביתנו):

אדוני היושב ראש, יש פה שתי אופציות: אם המדינה מאמינה שהיא הולכת להוריד
את מחיר הדירות, אז הפנסיות שלנו הולכים להשקיע במניה לא רווחית שהולכת
לרדת, נידפק בפנסיה. אם יצליח המהלך, מחיר הדירות יעלו. שתבין, איך שלא
תהפוך את זה, זה או שיפגע בפנסיות או שיפגע - -

היו"ר דוד ביטן:

רגע, הטיעון שלך נשמע הגיוני אבל זה לא רלוונטי לנושא חדש. זה רלוונטי לגבי
מהות החוק. הוא טוען - -

אורלי לוי אבקסיס (ישראל ביתנו):

והתיקונים?

היו"ר דוד ביטן:

רגע, אלי כהן טוען שהנושא של קרנות הפנסיה, ההשקעה שלהן זה לא נושא חדש כי
זה מופיע בחוק המקורי. מה התשובה שלך?

אורלי לוי אבקסיס (ישראל ביתנו):

מה שבעצם חלק מהחוק לא עלה, לא עבר פרק שלם לגמרי, לא עבר בכלל את הקריאה
הראשונה, ושם מדובר על בעלי שליטה או לא בעלי שליטה. שם מדובר על האופן - -

אלי כהן (כולנו):

זה היה בנוסח המקורי.

אורלי לוי אבקסיס (ישראל ביתנו):

לא, זה לא היה. הפרק החדש לא היה. האם עבר בנוסח המקורי? יש לנו יועץ
משפטי. הפרק הנוסף - -

אלי כהן (כולנו):

זה אפילו קיים בחוק מ-2005.

אורלי לוי אבקסיס (ישראל ביתנו):

אלי, שנייה. אני רוצה לומר פה כמה דברים.

היו"ר דוד ביטן:

איפה היועץ המשפטי? כיוון שתומר נחשב אצלי ליועץ משפטי מיוחד במינו וידען
גדול, מה העמדה שלך?

תומר רוזנר:

אכן נעשו שינויים מההצעה המקורית. השינויים נבעו בעיקר מההערות של חברי
הכנסת ושל אנשים מהציבור. השינויים לא משנים את מהות החוק. אני אתן דוגמה
אחת לשינויים: במסגרת ההצעה המקורית קבעה הממשלה שהקרן החדשה לא תוכל
להשקיע בענייני מקרקעין. איגוד מקרקעין זה סוג של תאגיד שמשקיע רק
במקרקעין, וקבעה הממשלה שהקרן הזאת לא תוכל להשקיע, וכך נאמר במפורש בהצעת
החוק. בעקבות ההערות של חברי הכנסת ושל הציבור, ביקשה הוועדה במהלך הדיונים
שכן תהיה אפשרות להשקיע באיגודי מקרקעין בתנאים מסוימים. בעקבות הבקשה הזאת
נוסף סעיף שלם לחוק שמאפשר את זה. הסעיף הוא סעיף חדש, הוא לא היה בהצעת
החוק המקורית.

היו"ר דוד ביטן:

לא, זה שהוא חדש זה לא משנה לי. אני שואל אותך שאלה: יש פה שינוי מהותי
מבחינת הצעת החוק המקורית?

תומר רוזנר:

יש שינוי בהחלט.

אורלי לוי אבקסיס (ישראל ביתנו):

זה לפרשנות כבר.

תומר רוזנר:

לא, השאלה אם הוא נושא חדש או לא זה לא שאלה של שינוי.

היו"ר דוד ביטן:

אני חושב שכן. אם השינוי הוא מהותי, אז זה נושא שהיה צריך להיכתב בהצעת
החוק המקורית ולכן הוא נושא חדש. אי אפשר להתעלם מדבר כזה.

תומר רוזנר:

רגע, אז מה שאני נתתי לך, ואתה צריך להחליט אם זה נושא חדש. אמרה הממשלה:
הקרן לא תשקיע באיגודי מקרקעין. באה הוועדה ואמרה שהיא יכולה להשקיע בתנאים
מסוימים שזה יותר מ-50%, שיש תנאים מסוימים - -

היו"ר דוד ביטן:

טוב, הבנתי. אז הקרן מה היתה צריכה להיות לפני זה, אלי? תומר, למה הקרן
היתה מיועדת?

אלי כהן (כולנו):

אני אסביר לך.

היו"ר דוד ביטן:

רגע אלי. אני רוצה לדעת. למה הקרן היתה מיועדת?

אלי כהן (כולנו):

אתה יכול להשקיע בנכסים ואתה, בתור עורך דין - -

היו"ר דוד ביטן:

אז למה הממשלה לא כתבה את זה? זה נושא מהותי, אני מאד מצטער.

יואב קיש (הליכוד):

דוד, תן לי להתייחס, לפני שאתה מחליט. אני חושב, דוד, אני הייתי בכל
הדיונים ואני אומר לך בצורה הכי ברורה - -

אורלי לוי אבקסיס (ישראל ביתנו):

גם דעתך לא נוחה.

יואב קיש (הליכוד):

לא, יש לי בחוק בדברים אחרים אבל להגיד שזה נושא חדש, זה טעות ואני אגיד לך
למה: כי מדובר בחקיקה הזו על קניית נכסי נדל"ן, בסדר? דוד, תקשיב רגע. דוד,
תקשיב למה זה לא נושא חדש.

אורלי לוי אבקסיס (ישראל ביתנו):

דרך אגב, הוא היה אתנו. הבוקר הוא הגיע - - -

יואב קיש (הליכוד):

לא, מה זה אתכם? עדין יש לי...

אלי כהן (כולנו):

חברת הכנסת לוי מדברת בכלל לא על איגודי מקרקעין.

אורלי לוי אבקסיס (ישראל ביתנו):

מי אתה שתגיד מה אני אומרת? אני אשתמש בכל הכלים הפרלמנטרים העומדים לרשותי
אם אני חושבת שיש פה בעיה.

אלי כהן (כולנו):

את הלכת כבר לתקשורת.

אורלי לוי אבקסיס (ישראל ביתנו):

איזה תקשורת? על מה אתה מדבר? ריצת האמוק הזאת - - -

יואב קיש (הליכוד):

דוד אני ברשות דיבור, תנהל את הוועדה שלך.

היו"ר דוד ביטן:

אמנם אתה רוצה להפציץ את הסורים אבל פה אתה לא מפציץ אף אחד.

יואב קיש (הליכוד):

מים שקטים חודרים עמוק, דוד. תקשיב טוב.

אורלי לוי אבקסיס (ישראל ביתנו):

על איזה כתבה אתה מדבר?

היו"ר דוד ביטן:

היתה כתבה בעיתון שהוא הולך להפציץ את הסורים. ופה הוא יושב בשקט, לא מפציץ
ולא בטיח.

יואב קיש (הליכוד):

אני, יש לי מטרה אחת בין העיניים - אני שם את המטרה בין העיניים ועכשיו
אגיד לך אותה בצורה הכי פשוטה: יש לי המון בעיות בחוק הזה, ואני אמרתי אותן
ואני אגיד אותן אבל לבוא ולטעון שאיגוד מקרקעין זה נושא חדש, זה טעות כי כל
העסקה פה שרוכשים נדל"ן - -

היו"ר דוד ביטן:

אני שאלתי את היועץ המשפטי ולא נתתם לו לענות.

אורלי לוי אבקסיס (ישראל ביתנו):

הוא אמר שזה נושא חדש.

היו"ר דוד ביטן:

למה החוק התייחס? איפה יכלו להשקיע? בכל - - -

אלי כהן (כולנו):

אני אתן לך משפט - -

היו"ר דוד ביטן:

לא, לא. אני שאלתי אותו. תן לו לענות.

אלי כהן (כולנו):

אני מבין קצת בקרנות ריט, אני אגיד לך בדיוק: היום, למעשה, אתה יכול להשקיע
בנכס בצורה ישירה. יש נכסים שמוחזקים על ידי איגוד מקרקעין. איגוד מקרקעין
זה איגוד שכל אחזקתו זה אך ורק במקרקעין.- -

אורלי לוי אבקסיס (ישראל ביתנו):

שלא יבלבלו אותך.

אלי כהן (כולנו):

- - לכן, זה עוד דרך להשקעה.

יואב קיש (הליכוד):

זה לא מהותי, וזה לא חדש. אורלי, תילחמי על הבעיות האמתיות ולא על זה.

אורלי לוי אבקסיס (ישראל ביתנו):

אני נלחמת על הכל. אם זו הדרך, דרך זה אני אלחם.

היו"ר דוד ביטן:

רבותי, אני אגיד לכם מה: לפי דעתי זה נושא חדש פר-אקסלנס אבל אני רוצה שלא
נקבל החלטה כרגע. אנחנו נעשה ישיבה אתך ועם יושב ראש הוועדה על מנת להגיע
להסכמות, בסדר?

אורלי לוי אבקסיס (ישראל ביתנו):

מצוין, תודה. אנחנו חייבים לחזור לוועדת הפנים.

היו"ר דוד ביטן:

זה נושא חדש.

אלי כהן (כולנו):

לא, אדוני היושב ראש, דקה אחת: אם יש לה עוד נושאים – בבקשה. אם מורידים את
נושא של איגוד מקרקעין, אין נושא חדש.

היו"ר דוד ביטן:

אמרתי לגבי איגוד מקרקעין. אני רוצה להסביר - -

אלי כהן (כולנו):

אז לא חייבים להגיע להסכמה - - - אם אין איגוד מקרקעין – תחדד את זה עכשיו.

היו"ר דוד ביטן:

זה לא קשור. אני אומר שהנושא הזה - -

אלי כהן (כולנו):

אם יש עוד נושאים, אומרים אותם עכשיו. אם לא, אני מוריד איגוד מקרקעין
ומאשרים את החוק.

היו"ר דוד ביטן:

יש לך עוד נושאים?

אורלי לוי אבקסיס (ישראל ביתנו):

כן. עדין בקרנות הריט, כפי שהם מציעים - -

היו"ר דוד ביטן:

יכול להיות שמה שאתה מציע הוא בסדר. תנסה להגיע להסדר.

אלי כהן (כולנו):

אין בעיה, אני מוריד את זה.

היו"ר דוד ביטן:

רבותי, תבינו דבר אחד: יש שתי שאלות: שאלה ראשונה - האם השינוי מהותי,
ושאלה שנייה – למה הממשלה לא הכניסה את זה בפעם הראשונה? הנושא הזה הוא
שינוי מהותי כי - - -

אלי כהן (כולנו):

אדוני היושב ראש, בתור עורך דין אתה צריך לדעת שאין כאן שום שינוי מהותי.
לקנות נכס בצורה ישירה או דרך איגוד מקרקעין זה אותו דבר אחרת רשות המסים –
אבל אם יש עוד נושאים, נדבר עליהם - -

היו"ר דוד ביטן:

עזוב אותי מרשות המסים. למה לא הכניסו את זה בהתחלה? הממשלה היתה צריכה
להכניס את - -

אלי כהן (כולנו):

כשחברי כנסת מכניסים הערות אתה אומר למה לא מכניסים הערות.

יואב קיש (הליכוד):

דוד, זה נושא שאני דחפתי לו כי אני חשבתי שאין הבדל בין שאתה קונה את הנכס
או שאתה קונה מאיגוד מקרקעין. מה ההיגיון? תגיד, אתה קורא לזה נושא חדש?

היו"ר דוד ביטן:

עם כל הכבוד לכם, אל תצעקו עלי. אני לא סורי בינתיים. תקשיב רגע, קיש, רק
בגלל שזה אתם, אני לא מקבל החלטה. אנחנו נעשה ישיבה ונגיע להסכמה.

אלי כהן (כולנו):

אני רוצה לראות אם יש עוד נושאים אדוני, אם לא אנחנו מורידים את האיגוד
מקרקעין.

אורלי לוי אבקסיס (ישראל ביתנו):

כן. גם על השליטה וגם על הדברים הנוספים.

היו"ר דוד ביטן:

אז אנחנו נשב על זה.

אלי כהן (כולנו):

לא, לא. צריך להגיד את הנושאים.

אורלי לוי אבקסיס (ישראל ביתנו):

אנחנו נשב על הכל, מצוין.

אלי כהן (כולנו):

לא, אדוני. אני רוצה לדעת מה הנושאים? אני מוריד את האיגוד מקרקעין, מה
הבעיה? מאשרים את החוק.

היו"ר דוד ביטן:

תגידי לו מה הנושאים. מה שאני מבקש ממך, אל תלכי ראש בקיר. אם הרעיונות הם
בסדר והם לטובת הציבור, אז תלכי על זה.

אלי כהן (כולנו):

ברור שהם בסדר. שיהיה רשום שבגלל חברת הכנסת לוי לא אושר איגוד מקרקעין. זה
תיקון חשוב.

אורלי לוי אבקסיס (ישראל ביתנו):

אני הצבעתי עם הקואליציה כנגד האופוזיציה רק בגלל החברים - -

היו"ר דוד ביטן:

מה הם הנושאים שאת טוענת להם?

אורלי לוי אבקסיס (ישראל ביתנו):

על הנושא בעלי שליטה, שלא יישארו בעלי שליטה.- -

אלי כהן (כולנו):

זה לא חדש.

אורלי לוי אבקסיס (ישראל ביתנו):

- - על המרוץ של השלוש פלוס חמש של שמונה וחצי לעונש, למקרה שעושים שם
אקזיט בעלי ההון - -

היו"ר דוד ביטן:

אבל בעלי שליטה הם יכולים להגדיר. הגדרות זה לא נושא חדש, אני מאד מצטער.

אורלי לוי אבקסיס (ישראל ביתנו):

לא, בלבלו אותנו רשות המסים.

היו"ר דוד ביטן:

אוקי, נדון על הכל ביחד.

אלי כהן (כולנו):

לא, אדוני. יש לנו ישיבה ב-13:00. אנחנו נפגשים עוד 45 דקות.

היו"ר דוד ביטן:

מה אני יכול לעשות? ילין בבקשה. אז תדחה את הישיבה למחר, מה אני יכול
לעשות?

אלי כהן (כולנו):

לא אדוני. אם יש עוד נושאים חדשים נשמע אותם. יש ישיבה ב-13:00. אין לדחות.
אנשים הגיעו, אנשים מגיעים. אבל אין לה עוד נושאים חדשים, אדוני - -

היו"ר דוד ביטן:

אלי, יש הליכים בכנסת. עם כל הכבוד, לוועדה ולמשרד האוצר יש הליכים
מסוימים. כבד אותם.

אלי כהן (כולנו):

אדוני, אם יש עוד נושאים חדשים, בא נשמע אותם.

היו"ר דוד ביטן:

אז אמרתי מה הנושאים החדשים. כתבת לו מכתב?

אורלי לוי אבקסיס (ישראל ביתנו):

- - -

אלי כהן (כולנו):

אז תגידי, בבקשה.

היו"ר דוד ביטן:

תן לה לסיים. מה הנושאים החדשים?

אורלי לוי אבקסיס (ישראל ביתנו):

אז שוב פעם: חלק מהתיקונים שקיבלנו בלילה, זה היה הנושא של בעלי שליטה. הם
בלבלו אותנו ונתנו לחלק מהח"כים לחשוב שאם - -

היו"ר דוד ביטן:

בעלי שליטה. מה עוד?

אורלי לוי אבקסיס (ישראל ביתנו):

הנושא של הפטורים עם השעון עצר. זאת אומרת - -

היו"ר דוד ביטן:

פטורים? הרחבת פטורים?

אורלי לוי אבקסיס (ישראל ביתנו):

לא, מה שקורה פה זה שנותנים להם פטור ממס - -

היו"ר דוד ביטן:

הבנתי. בואו, אנחנו מסיימים את הישיבה עוד 10 דקות. אנחנו נמשיך אותה –
תומר, אתה תישאר אתנו בישיבה, בסדר?

אלי כהן (כולנו):

אני רוצה שהיו"ר יתייחס האם חוץ מאיגוד מקרקעין יש עוד נושאים חדשים?

היו"ר דוד ביטן:

אני צריך להיכנס לגופו של עניין, אין לי זמן עכשיו להיכנס.

אורלי לוי אבקסיס (ישראל ביתנו):

אני חייבת לומר עוד משהו: אפשר לשאול גם את גפני, גם את אמסלם ואחרים
בנושאים ענייניים עם הקואליציה.

היו"ר דוד ביטן:

בבקשה, חיים ילין.

חיים ילין (יש עתיד):

קודם כל, אני מאד שמח - -

היו"ר דוד ביטן:

אנחנו מיד נסיים, נשתדל לגמור את זה לפני הדיון שלך.

חיים ילין (יש עתיד):

אני מאד שמח שהוכרע שזה דיון - -

היו"ר דוד ביטן:

לא אמרתי שזה הוכרע. אמרתי את דעתי האישית, אנחנו נעשה ישיבה.

חיים ילין (יש עתיד):

מצד שני, תסלח לי. זה שאתה תשב עם אלי ועם אורלי - -

היו"ר דוד ביטן:

אתה יכול לבוא גם אתה.

חיים ילין (יש עתיד):

או שיש דיון בוועדה ודנים על כל השינויים שצריך בחוק - לא יכול להיות שדנים
פה, בחדר סגור, אם כן או לא במהות, וכשאני אומר לך עכשיו חד-משמעית, גם
אופוזיציה וגם קואליציה, ואלי יודע את זה - ההתנגדויות הן ענייניות. זה לא
שאנחנו נגד הקרנות. בשום פנים ואופן לא. אין דרך אחרת היום - -

היו"ר דוד ביטן:

לכן ביקשתי ממי שנשאר - -

חיים ילין (יש עתיד):

אבל אתה גולש לדברים שהם לא דיון חדש.

היו"ר דוד ביטן:

אני לא יודע. אני לא נכנס לתוך החוק. רק לגבי הדיון החדש.

חיים ילין (יש עתיד):

מה שאורלי העלתה, אורלי במאה אחוז צודקת לדעתי.

יואב קיש (הליכוד):

מה ההבדל בין לקנות איגוד או לקנות את הנכס. מה ההבדל?

אורלי לוי אבקסיס (ישראל ביתנו):

זה ריצת אמוק.

קריאות:

- - -

היו"ר דוד ביטן:

אתה יכול לבוא גם כן, ילין. מה הבעיה?

הצעת חוק הבטחת הכנסה - תכנית נסיונית לתיקון שיעור הניכוי ובראשן הורה
עצמאי

היו"ר דוד ביטן:

רבותי, יש לנו נושא – הצעת חוק הבטחת הכנסה, תכנית ניסיונית לתיקון שיעור
הניכוי ובראשן הורה עצמאי. הממשלה ביקשה פה פטור מחובת הנחה, שנגיש את זה
היום. זה נושא שהוא חשוב מאד לציבור הרחב. יש פה הטבה אני מבין, נכון? יש
לכם התנגדות?

הצבעה

בעד – הרוב

נגד – אין

נמנעים – אין

הנושא אושר.

הצעת חוק הפיקוח על שירותים פיננסיים (קופות גמל) (תיקון מס' 15),
התשע"ו-2016

היו"ר דוד ביטן:

הצעת חוק הפיקוח על שירותים פיננסיים (קופות גמל). מי מסביר? גם זה חוק
לטובת הציבור.

אורלי לוי אבקסיס (ישראל ביתנו):

בואו נבטל את ועדת הכספים. זה השתלטות זוחלת.

היו"ר דוד ביטן:

לא, לא בסעיף הזה. זה פטור מחובת הנחה. תסתכלי, זה חוק אחר לגמרי. תירגעי
אורלי. מי מסביר?

דודי קופל:

מדובר על חוק שמטרתו לעשות את ההתאמות לחוק קופות גמל לעניין ההסכם שנעשה
בין המעסיקים לבין ההסתדרות. הסכם שלפיו שיעור ההפקדה של המעסיקים יעלה
בחצי אחוז, והמטרה שלו היא לעשות את ההתאמות בחוק קופות גמל כדי שהחוק
יתיישב עם הוראות חוק קופות גמל - -

היו"ר דוד ביטן:

למה זה דחוף? תסביר לי.

דודי קופל:

זה דחוף מכיוון שכרגע, בעצם, איך שהמעסיקים פועלים זה לא עומד בהוראות חוק
קופות גמל וחשוב לתקן את זה כדי שלא יהיו בעיות - -

מיכל בירן (המחנה הציוני):

אתם באים בעצם לתקן את הנזק של תיקון 12?

דודי קופל:

גברתי יכולה להגדיר את זה איך שהיא רוצה אבל - -

מיכל בירן (המחנה הציוני):

לעשות את - - -

דודי קופל:

הרעיון הוא לתקן את תיקון 12, כן.

מיכל בירן (המחנה הציוני):

אני רוצה להגיד כמה מילים לפרוטוקול: אני רוצה שכל מי שמצביע עכשיו כן יבין
במה מדובר: משרד האוצר ואגף שוק ההון הביא סעיף רשלני לפטור מחובת הנחה
מלכתחילה. באולם המליאה אמרתי לכחלון שאני והוא היחידים שקראנו את החוק
הזה. אבל שוב, מהר מהר, צריך לעשות את זה מהר מהר. לא שמו לב ולא טרחו
להגיד לחברי הכנסת שאחד השינויים שנשמע מאד תמים וחיובי, הסתבר שהפך את כל
ההסכמים הקיבוציים במדינת ישראל ללא חוקיים. עכשיו באים לתקן את זה אבל
לפרוטוקול זה צריך להיות ברור: מדובר פה בעבודה רשלנית של אגף שוק ההון,
כולל כל מי שייעץ להם, שהמעסיקים וההסתדרות פטרו אותו, ועכשיו אנחנו באים
לנקות את השאריות. אבל שיהיה ברור שבזה מדובר. תודה.

היו"ר דוד ביטן:

את בעד או נגד?

מיכל בירן (המחנה הציוני):

אנחנו בכל מקרה נמנעים.

היו"ר דוד ביטן:

אז מי בעד לתת פטור? אין קוורום. תביא את נגוסה ונצביע.

בואו נעבור לסעיף שלכם: הצעת חוק פיקוח על שירותים פיננסיים (קופות גמל)
(תיקון מס' 15). יש לנו בקשה להעביר לוועדת הכספים ובקשה להעביר לוועדה
המיוחדת.

מיכל בירן (המחנה הציוני):

מה קשורה הוועדה המיוחדת לזה?

היו"ר דוד ביטן:

האוצר טוען שמדובר ברפורמה.

משה גפני (יו"ר ועדת הכספים):

אדוני היושב ראש, אני דיברתי עם יושב ראש הוועדה המיוחדת - -

מיכל בירן (המחנה הציוני):

זה דיון שעלה כולו בוועדת הכספים, קרה בוועדת הכספים ועכשיו - -

משה גפני (יו"ר ועדת הכספים):

שניה. אני דיברתי עם יושב ראש הוועדה המיוחדת והוא אמר שאין לו התנגדות שזה
יהיה בוועדת הכספים. ועדת הכספים, אני הטלתי מסים על קופות גמל. פעם ראשונה
שהממשלה באה ומביאה הצעת חוק שתהיה קופת גמל בלי מסים. אז אני מטיל את
המסים כל השנים ועכשיו שהולכים לבטל, אני לא אעשה את זה? אני מעביר את זה
ביום אחד.

אורלי לוי אבקסיס (ישראל ביתנו):

בלי שום קשר, יש פה שאלות מהותיות - -

משה גפני (יו"ר ועדת הכספים):

יש ועדת כספים לכל הדעות.

מיכל בירן (המחנה הציוני):

גפני זה יותר מזה: באים לתקן פה משהו שאתה עסקת בו, היה אצלך בוועדה בחוק
ההסדרים - -

אלי כהן (כולנו):

ששר האוצר יפנה אליך ותחליט.

היו"ר דוד ביטן:

כבר פנו אלינו.

מיכל בירן (המחנה הציוני):

יש פה יועצים משפטיים? מדובר במשהו שכבר התחיל בוועדת כספים - -

היו"ר דוד ביטן:

המלצת הלשכה המשפטית זה ועדת כספים אבל זה לא מחייב אותנו.

מיכל בירן (המחנה הציוני):

אני רוצה רק להגיד שמדובר במשהו שהוא באמת המשך למשהו שכבר קרה בחוק
ההסדרים ואחר כך פוצל בוועדת הכספים. למה שזה יהיה עכשיו בוועדה אחרת?

היו"ר דוד ביטן:

גפני בא רגע.

משה גפני (יו"ר ועדת הכספים):

אתה יודע מה? מתחיל להימאס עלי המשחק הזה. באמת. אמרת לי - - - העברתי אותו
ביום אחד.

היו"ר דוד ביטן:

תחליט מה אתה רוצה, מקוואות או זה?

אורלי לוי אבקסיס (ישראל ביתנו):

למה הסכמת? כאילו ועדת הרפורמה מעבירה, חותמת גומי? זה מה שיוצא מהדיון
הזה?

היו"ר דוד ביטן:

רגע, בא נגוסה. מה קורה?

אורלי לוי אבקסיס (ישראל ביתנו):

רגע גפני, מה אתה אומר?

משה גפני (יו"ר ועדת הכספים):

אני לא אומר כלום. אני אומר שנעשה את זה כמו שעושים חוקים בוועדת הכספים.
אם יהיה משהו דרמטי - -

אורלי לוי אבקסיס (ישראל ביתנו):

מצוין.

משה גפני (יו"ר ועדת הכספים):

אם יהיה משהו דרמטי - -

היו"ר דוד ביטן:

אני מבין שיש פה אחוות ועדת הכספים - -

מיכל בירן (המחנה הציוני):

כשלוועדה יש יו"ר כל כך איכותי, עומדים מאחוריו.

משה גפני (יו"ר ועדת הכספים):

אני רק אומר לך שאת הריט, הוא היה אצלי? הוא היה עובר ביומיים עם
האופוזיציה. האופוזיציה היתה מצביעה בעד.

היו"ר דוד ביטן:

אני לא אומר, אתה גדול מכולם.

אורלי לוי אבקסיס (ישראל ביתנו):

אל תגזים גפני. איך שהוא?

היו"ר דוד ביטן:

אורלי, בינתיים אני רואה שנכנסת לקואליציה, לפי מה שאני רואה.

אורלי לוי אבקסיס (ישראל ביתנו):

- - -

משה גפני (יו"ר ועדת הכספים):

רגע, תשחרר אותי. מה הם רוצים?

היו"ר דוד ביטן:

אני לא יכול לשחרר אותך כי אני לא יודע מה לעשות.

משה גפני (יו"ר ועדת הכספים):

תעביר את זה לוועדת הכספים. אני לא רואה פה עוד - -

אורלי לוי אבקסיס (ישראל ביתנו):

גם היועץ המשפטי אומר לוועדת הכספים.

משה גפני (יו"ר ועדת הכספים):

מה הם רוצים? הם רוצים שאני אלך אחרי החוק הזה ואני אתחיל לעשות צעקות בכל
ועדה?

היו"ר דוד ביטן:

יש את הקוורום להצעה הראשונה שלו, פטור מחובת הנחה לנושא שדיברנו על קופות
הגמל, לא קשור לנושא הזה. מי בעד? מי נמנע?

הצבעה

בעד – הרוב

נגד – אין

נמנעים – 1

הנושא אושר.

היו"ר דוד ביטן:

עכשיו אנחנו מדברים על הצבעה של הנושא של הוועדה ב-13:00.

אלי כהן (כולנו):

ב-12:45. ב-13:00 יש לי ועדה שלי. אני מתחיל את הדיונים אצלי.

היו"ר דוד ביטן:

13:15 הצבעה.

הישיבה ננעלה בשעה 12:30.
