הכנסת השבע-עשרה נוסח לא מתוקן

מושב ראשון

פרוטוקול מס' 16

מישיבת ועדת הכנסת

‏יום שני, ל' בסיון התשס"ו (‏26 ביוני, 2006), שעה 10:00

סדר היום: 1. קביעת מסגרת הדיון להצעות להביע אי-אמון בממשלה

2. בקשת חה"כ מאיר פרוש להקדמת הדיון בהצעת חוק שיפוט בתי-דין רבניים
(נישואין וגירושין) (תיקון – סמכות שיפוט בהסכמה בענין אזרחי וסמכות
נלווית), התשס"ו-2006 (פ/17/556), לפני הקריאה הטרומית

נכחו:

חברי הוועדה: יעקב מרגי – מ"מ היו"ר

  קולט אביטל

  אורי אריאל

  זהבה גלאון

  יצחק גלנטי

  יואל חסון

  שי חרמש

  אחמד טיבי

  יורם מרציאנו

  גדעון סער

  מאיר פרוש

  ליה שמטוב

מוזמנים: סגן מזכיר הכנסת דוד לב

  סגנית מזכיר הכנסת ירדנה מלר-הורוביץ

ייעוץ משפטי: ארבל אסטרחן

מנהלת הוועדה: אתי בן-יוסף

רשמות פרלמנטריות: ימימה פינגר, אירית שלהבת

קביעת מסגרת הדיון להצעות להביע אי-אמון בממשלה

היו"ר יעקב מרגי:

אני מבקש לפתוח את ישיבת ועדת הכנסת. על סדר יומנו שני נושאים. הנושא
הראשון הוא קביעת מסגרת הדיון להצעות להביע אי-אמון בממשלה בשם סיעות
הליכוד, ישראל ביתנו, איחוד לאומי-מפד"ל-יהדות התורה ובל"ד-חד"ש-רע"מ-תע"ל.

יואל חסון:

הליכוד הסיר את ההצעה שלו.

היו"ר יעקב מרגי:

האם יש בפנינו הודעה?

קריאה:

הודעתי למזכירות הכנסת.

היו"ר יעקב מרגי:

סיעת הליכוד הסירה את הצעתה. אם כן, סיעות ישראל ביתנו, איחוד
לאומי-מפד"ל-יהדות התורה ובל"ד-חד"ש-רע"מ-תע"ל הגישו ליושבת ראש הכנסת הצעה
להביע אי-אמון בממשלה בשל:

א) כוונתו של ראש הממשלה להפר את התחייבותו ולמנות סגני שרים. זאת ההצעה של
הליכוד, והיא הוסרה.

גדעון סער:

כרגע רק שתי סיעות – הליכוד וישראל ביתנו – הודיעו שהן מסירות את הצעת
האי-אמון. זה נאמר לי על-ידי יושבת-ראש הכנסת.

היו"ר יעקב מרגי:

לפיכך נדון בסעיפים ג' ו-ד' בהצעות האי-אמון.

ג) אזלת ידה המתמשך של הממשלה בטיפול בעוטף עזה, של סיעות האיחוד
הלאומי-מפד"ל-יהדות התורה. המועמד להרכיב את הממשלה הינו חבר הכנסת בנימין
אלון.

ד) פעולת צה"ל בעזה שגרמה למותם של אזרחים, ילדים ונשים חפים מפשע, של
סיעות בל"ד-חד"ש-רע"מ-תע"ל. המועמד להרכיב את הממשלה הינו חבר הכנסת ג'מאל
זחאלקה.

רבותי, ההצעות ידונו היום בישיבת הכנסת, ביום שני, ל' בסיוון התשס"ו (26
ביוני 2006).

אנחנו כוועדת הכנסת מתבקשים לקבוע את מסגרת הדיון להצעה זו. כפי שמקובל:
המציעים – 10 דקות, ולכל סיעה – 3 דקות.

מי בעד הצעת מסגרת הדיון? כמובן דיון משולב. מי נגד? מי נמנע?

 הצבעה

בעד הצעת מסגרת הדיון להצעה להביע אי-אמון בממשלה – רוב

נגד – אין

נמנעים – אין

ההצעה נתקבלה.

היו"ר יעקב מרגי:

אין מתנגדים ואין נמנעים. ההצעה עברה פה אחד.

בקשת חה"כ מאיר פרוש להקדמת הדיון בהצעת חוק שיפוט בתי-דין רבניים (נישואין
וגירושין) (תיקון – סמכות שיפוט בהסכמה בענין אזרחי וסמכות נלווית),
התשס"ו-2006 (פ/17/556), לפני הקריאה הטרומית

היו"ר יעקב מרגי:

הנושא הבא על סדר היום: בקשת חה"כ מאיר פרוש להקדמת הדיון בהצעת חוק שיפוט
בתי-דין רבניים (נישואין וגירושין) (תיקון – סמכות שיפוט בהסכמה בענין
אזרחי וסמכות נלווית), התשס"ו-2006, (פ/17/556), לפני הקריאה הטרומית.

אזכיר לכם את הצעת החוק שביקשה פטור בשבוע שעבר, של חבר הכנסת אזולאי ושלי.
זה היה מותנה בהסכמת ועדת השרים לענייני חקיקה. אקרא לכם את התייחסות
מזכירות הממשלה להצעה: "מזכירות הממשלה הפיצה תסקיר חוק שהוכן לפני מספר
ימים בהתאם להסכם הקואליציה. יש כוונה להביא את הצעת החוק הממשלתית לקריאה
ראשונה עוד לפני צאת הכנסת לפגרה. כאשר תגיע הצעת החוק תתקיים ההצבעה
בוועדת השרים לענייני חקיקה. כל עוד הצעת החוק הממשלתית לא מתקדמת הממשלה
מתנגדת לכל פטור."

חבר הכנסת הרב פרוש יציג את העניין.

מאיר פרוש:

ברשותך היושב-ראש, כפי שהזכרת, בשבוע שעבר ועדת הכנסת דנה בבקשת חברי הכנסת
דוד אזולאי ויעקב מרגי לתת פטור מחובת הנחה להצעת חוק שיפוט בתי-דין
רבניים. זה נוצר כתוצאה מפסיקה של בג"ץ, שטען שבחוק הנוכחי אין לבתי-דין
סמכות לדון בנושאים שבבוררויות, למרות שיש הסכמה של שני הצדדים. לדעתי הרוב
מסכימים שאם יש הסכמה של שני הצדדים אין סיבה שלא לאפשר לבתי-הדין לדון
בעניין.

כפי שאמר היושב-ראש, גם הממשלה הפיצה תסקיר חוק בנושא הזה כדי לקדם חקיקה.
הקראת עכשיו את עמדת מזכירות הממשלה, שהדבר הזה יובא להצבעה בקריאה ראשונה
בוועדת השרים עוד לפני הפגרה.

אני טענתי במהלך השבוע – ובשבוע שעבר טענו את זה לגבי הצעת החוק של חברי
הכנסת דוד אזולאי ויעקב מרגי – שגם אני הגשתי הצעת חוק ואני רוצה שכאשר
ידונו על כך במליאה אוכל גם אני להציג את הצעתי. התברר לי שחסרים לי כמה
ימים כדי שאוכל באופן אוטומטי להעלות את הצעת החוק שלי, בעקבות הפטור הזה.

לאור הצעת הלשכה המשפטית הבנתי שאם אגיש בקשה כאן ואם יפטרו מחובת הנחה,
כפי שפטרו את הצעת החוק שלך אדוני היושב-ראש ושל חבר הכנסת אזולאי בשבוע
שעבר, זה יאפשר לי להציג את הצעת החוק שלי יחד עם הצעת החוק הממשלתית. כפי
שאישרו לחברי הכנסת אזולאי ומרגי, אני מבקש שיאשרו גם לי. אנחנו בוודאי לא
נתקדם כל עוד הדבר לא יהיה מקובל על-ידי הממשלה.

יעקב מרגי:

אתה מסכים להתניה של הממשלה?

מאיר פרוש:

כן, אני מסכים.

היו"ר יעקב מרגי:

מישהו רוצה להתייחס לבקשת הפטור?

מי בעד מתן הפטור, תוך התניה על התקדמות רק יחד עם הצעת החוק של הממשלה? מי
נגד?

הצבעה

בעד בקשת חה"כ פרוש להקדמת הדיון בהצעת חוק שיפוט בתי-דין רבניים (נישואין
וגירושין) (תיקון – סמכות שיפוט בהסכמה בענין אזרחי וסמכות נלווית),
התשס"ו-2006 – רוב

נגד – אין

נמנעים – אין

הבקשה נתקבלה.

היו"ר יעקב מרגי:

הבקשה נתקבלה פה אחד.

תודה רבה. הישיבה נסתיימה.

הישיבה ננעלה בשעה 10:10
