הכנסת העשרים

מושב שלישי

פרוטוקול מס' 186

מישיבת ועדת הכנסת

יום חמישי, ט"ו בכסלו התשע"ז (15 בדצמבר 2016), שעה 17:00

סדר היום:

טענת נושא חדש- וועדת הכספים בפרק ז' (עידוד השקעות הון) 83 עד 88(תיקונים
בחוק סעיפים לעידוד השקעות הון) - מתוך הצעות חוק ההתייעלות הכלכלית(תיקוני
חקיקה להשגת יעדי התקציב לשנות 2017 ו-2018)

נכחו:

חברי הוועדה:

יואב קיש – היו"ר

דוד אמסלם

מכלוף מיקי זוהר

אחמד טיבי

חברי הכנסת:

מיכל בירן

איתן ברושי

מיקי לוי

בצלאל סמוטריץ

אוסאמה סעדי

מיקי רוזנטל

מוזמנים:

  -----------------------------------------------------------------------
  ניר ברקת              –     ראש העיר ירושלים
  --------------------- ----- -------------------------------------------
  אמיר רשף              –     אגף התקציבים, משרד האוצר

  שלמה פשקוס            –     אגף התקציבים, משרד האוצר

  גיא גולדמן            –     עו"ד, משרד האוצר
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אהובה שרון, חבר המתרגמים

טענת נושא חדש- וועדת הכספים בפרק ז' (עידוד השקעות הון) 83 עד 88(תיקונים
בחוק סעיפים לעידוד השקעות הון) - מתוך הצעות חוק ההתייעלות הכלכלית(תיקוני
חקיקה להשגת יעדי התקציב לשנות 2017 ו-2018)

היו"ר יואב קיש:

מיקי, בבקשה תציג את הנושא החדש.

מיקי רוזנטל (המחנה הציוני):

תודה רבה אדוני היושב ראש. במסגרת חוק עידוד השקעות הון שנדון בוועדה,
הדיון הופסק ובמהלכו יצאו להתייעצות, בין היתר חברי הקואליציה, ראש אגף
תקציבים ואחרים. כשהם חזרו מהדיון, הודיע ראש אגף התקציבים שיש הסכמות
חדשות בקשר לחוק. בין היתר הוא בישר לוועדת הכספים שבמסגרת ההסכמות יוגדל
תקציבו של המדען הראשי, עכשיו זאת הרשות לחדשנות, בעוד מאה מיליון שקלים.

הרשות לחדשנות לא מוזכרת בחוק המקורי ולפיכך זה נושא חדש. זה מה שטען אמיר
לוי בדיון בוועדת הכספים לגבי הרשות לחדשנות.

דוד ביטן (הליכוד):

הרבה דברים לא מוזכרים. אז מה?

מיקי רוזנטל (המחנה הציוני):

מבחינתי זה נושא חדש.

מיכל בירן (המחנה הציוני):

שהייעוץ המשפטי יענה.

דוד ביטן (הליכוד):

אנחנו באופן קבוע מתקנים חוקים. זאת הסמכות שלנו וזה הכוח שלנו. אני מציע
לא להוביל אותנו למדרון חלקלק שכל מילה שאנחנו מביאים, יגידו שזה נושא חדש.
מה גם שהרשות לחדשנות מוזכרת.

מיקי רוזנטל (המחנה הציוני):

מוזכרת אבל לא בתקצוב.

היו"ר יואב קיש:

אני רוצה להוסיף מילה לגבי זה. מעבר לזה שהרשות מוזכרת, אני רוצה להגיד דבר
מאוד ברור. זה חוק של עידוד השקעות הון וכל מהותו היא הטבות ותגמול של
התעשייה, תעשיית ההיי-טק. לכן זה בלב ליבת החקיקה ולא מדובר כאן לתפיסתי
בנושא חדש אלא בחלק של התייחסות לאיך רוצים להיטיב עם התעשייה בעניין הזה.

את רוצה להתייחס ארבל?

ארבל אסטרחן:

אולי נשמע את נציג האוצר.

אמיר רשף:

ראשית, הרשות לחדשנות מוזכרת בחוק. היא לא הומצאה ברגע שאמיר לוי הזכיר
אותה.

מיקי רוזנטל (המחנה הציוני):

יש שם סעיף תקציבי שנוגע אליה?

אמיר רשף:

שנית, השינוי לעניין התקציב, ואמיר אמר את זה גם בוועדת הכספים, הוא יקבל
ביטוי בחוק התקציב ולא באותו פרק של חוק עידוד השקעות הון.

מיקי רוזנטל (המחנה הציוני):

עוד יותר דרמטי.

ארבל אסטרחן:

לפי מה שאני מבינה, זה לא חלק מהתיקון שנדון כרגע בהצעת החוק.

היו"ר יואב קיש:

הוא לא יהיה.

ארבל אסטרחן:

לכן ברור שזה לא נושא חדש.

היו"ר יואב קיש:

אני מביא את ההחלטה להצבעה. מי שמצביע בעד, זה אומר שזה נושא חדש, ומי
שמתנגד, זה אומר שזה איננו נושא חדש.

מי בעד ההצעה לנושא חדש? מי נגד?

הצבעה

בעד – מיעוט

נגד – רוב

טענת נושא חדש לא נתקבלה.

היו"ר יואב קיש:

ההצעה לא התקבלה.

מיקי רוזנטל (המחנה הציוני):

אני מבקש רביזיה.

היו"ר יואב קיש:

רביזיה. תודה.

הישיבה ננעלה בשעה 17:04.
