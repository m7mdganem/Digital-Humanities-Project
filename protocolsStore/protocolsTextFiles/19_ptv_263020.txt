הכנסת התשע-עשרה

נוסח לא מתוקן

מושב שני

פרוטוקול מס' 50

מישיבת ועדת הכנסת

יום שני, כ"ב בכסלו התשע"ד (25 בנובמבר 2013), שעה 10:00

סדר היום:

1.  הרכב הוועדה המשותפת של ועדת החינוך, התרבות והספורט וועדת העלייה,
    הקליטה והתפוצות לדיון בהצעת חוק הרשות לשימור המורשת של עדות ישראל,
    התש"ע-2010.

2.  קביעת ועדה לדיון בהצעת חוק לשינוי חברתי כלכלי (תיקוני חקיקה) (הגברת
    התחרות), התשע"ב-2012 (מ/702) – לאחר דין רציפות.

3.  הצעה לתיקון תקנון הכנסת בנושא נציגי הכנסת בוועדה לבחירת דיינים.

4.  בקשת הממשלה להקדמת הדיון בהצעת חוק לתיקון פקודת העיריות (מס' 134)
    (מועד ההחלטה בדבר הטלת ארנונה כללית בשנת בחירות), התשע"ד-2013
    (מ/818), לפני הקריאה הראשונה.

נכחו:

חברי הוועדה:

צחי הנגבי – היו"ר

רוברט אילטוב

יריב לוין

דב ליפמן

אברהם מיכאלי

אורי מקלב

משה זלמן פייגלין

מאיר שטרית

אילת שקד

יעקב אשר

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  עו"ד מיכל לאב-שוורץ          –    משרד המשפטים
  ---------------------------- ---- -------------------------------------
  עו"ד איתיאל מלאכי            –    לשכה משפטית, משרד הפנים

  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

1. הרכב הוועדה המשותפת של ועדת החינוך, התרבות והספורט וועדת העליה,
הקליטה והתפוצות לדיון בהצעת חוק הרשות לשימור המורשת של עדות ישראל,
התש"ע-2010.

היו"ר צחי הנגבי:

בוקר טוב. אני מתכבד לפתוח את ישיבת ועדת הכנסת. נעשה ניקוי שולחן מהיר
לכמה נושאים שהם די שגרתיים. למעשה, דחינו פעמיים דיון ותיקון מסוים
לתקנון, וגם היום, לפי בקשת חבר הכנסת גפני עשינו דילוג על רבע שעה בישיבה
כדי לאפשר לחבר הכנסת גפני שוב להציג את העמדה. הצגת את העמדה, אבל אולי לא
בפני אותם אנשים.

יש לנו צורך להקריא את הרכב הוועדה המשותפת של ועדת החינוך והתרבות וועדת
העלייה, הקליטה והתפוצות לדיון בהצעת חוק הרשות לשימור המורשת של עדות
ישראל. היה שם שינוי. אני אקרא את כל הבקשה:

"לבקשת הממשלה הכנסת החליטה בישיבתה מאוקטובר 2013 להחיל דין רציפות על
הצעת חוק הרשות לשימור המורשת של עדות ישראל, התש"ע-2010. בכנסת השמונה
עשרה קבעה ועדת הכנסת כי ההצעה תידון בוועדה משותפת של ועדת החינוך, התרבות
והספורט וועדת העלייה, הקליטה והתפוצות. בהתאם לסעיף 97(ב) לתקנון הכנסת
המשך הדיון בהצעת החוק לאחר החלת דין רציפות יתקיים באותה ועדה משותפת.
ועדת הכנסת קבעה כי הוועדה המשותפת תהיה בת 8 חברים, 4 מכל ועדה, בראשות
ועדת החינוך, התרבות והספורט".

ארבעת חברי ועדת החינוך בראשות עמרם מצנע – יו"ר, רות קלדרון, יעקב אשר,
שמעון אוחיון; מטעם ועדת העלייה, הקליטה והתפוצות, לבקשת איילת שקד בישיבה
הקודמת, חל שינוי – מוטי יוגב, דב ליפמן, אברהם מיכאלי וחיליק בר יהיו
החברים, וכך יושג איזון לסיעות.

מי בעד? מי נגד? מי נמנע?

הצבעה

בעד הרכב הוועדה – פה-אחד

נגד – אין

נמנעים – אין

הרכב הוועדה המשותפת לוועדת החינוך, התרבות והספורט ולוועדת העלייה, הקליטה
והתפוצות התקבל.

היו"ר צחי הנגבי:

תודה. אושר פה אחד. הוועדה נקבעה.

2.  קביעת ועדה לדיון בהצעת חוק לשינוי חברתי כלכלי (תיקוני חקיקה) (הגברת
    התחרות), התשע"ב-2012 (מ/702) – לאחר דין רציפות.

היו"ר צחי הנגבי:

אני עובר לסעיף הבא: קביעת ועדה לדיון בהצעת חוק לשינוי חברתי כלכלי
(תיקוני חקיקה) (הגברת התחרות), התשע"ב-2012 (מ/702) – לאחר דין רציפות.
זאת הצעת חוק שעברה ב-2012 ללא התנגדות במליאה בקדנציה הזאת. זה בעניין
הגברת התחרות בנושא האוטובוסים – הצעה של משרד התחבורה.

משה גפני:

זה על שם הריכוזיות.

היו"ר צחי הנגבי:

פה זה נקרא "הגברת התחרות". פה יש ההצעה אם אתה רוצה. היא נוגעת לענייני
משק האוטובוסים. רוצה לראות?

ארבל אסטרחן:

רישיונות להפעלת תחבורה ציבורית באוטובוסים.

היו"ר צחי הנגבי:

זה עבר במליאה פה-אחד. זה עבר דין רציפות. צריך לקבוע את הוועדה. אנחנו
מציעים את ועדת הכלכלה שעסקה בנושא הזה והכינה את הצעת החוק בכנסת הקודמת.
אם תרצה לראות את הצעת החוק, משה, היא פה. היא לא נוגעת לריכוזיות. יש
הצעות נוספות? אם לא, מי בעד? מי נגד? מי נמנע?

הצבעה

בעד – פה-אחד

נגד – אין

נמנעים – אין

ההצעה להעביר את הצעת החוק לדיון בוועדת הכלכלה התקבלה.

היו"ר צחי הנגבי:

ההצעה עברה.

ארבל אסטרחן:

יש פה פרקים נוספים: יש פה פרק על הגבלים עסקיים ופרק על שיקולי - - -

משה גפני:

בסדר, אם זה עבר לוועדת הכלכלה זה באופוזיציה. באופוזיציה של בוז'י הרצוג.

היו"ר צחי הנגבי:

אין שום בעיה. אנחנו מעבירים לאופוזיציה את האחריות לריכוזיות.

3.  הצעה לתיקון תקנון הכנסת בנושא נציגי הכנסת בוועדה לבחירת דיינים.

היו"ר צחי הנגבי:

2.  הנושא הבא: הצעה לתיקון תקנון הכנסת בנושא נציגי הכנסת בוועדה לבחירת
    דיינים.

ארבל תציג שוב את התיקון המוצע. בבקשה.

ארבל אסטרחן:

כזכור, בחודש יוני האחרון תוקן חוק הדיינים והיתוסף בו סעיף שלפיו: "לפחות
אחד מנציגי הממשלה בוועדה, לפחות אחד מנציגי הכנסת בוועדה ולפחות אחד
מנציגי לשכת עורכי הדין בוועדה יהיו נשים". התיקון הזה קבע את העיקרון
בחקיקה הראשית, והוא מחייב עכשיו השלמה בתקנון הכנסת. התקנון היום שנקבע
בכנסת הקודמת לא מתייחס לחובה הזאת, כמובן, שתהיה לפחות נציגה אחת אישה,
ולכן הוא קובע שיהיו בחירות חשאיות לשני נציגי הכנסת בוועדה למינוי דיינים
כפי שיש בוועדות המינויים האחרות למינוי שופטים, קאדים וקאדים מד'הב.
התקנון קובע ששני הנציגים שקיבלו את מספר הקולות הגדול ביותר הם אלה
שייבחרו כנציגי הכנסת.

כעת לאור התיקון בחוק מתחייבת קביעת פרוצדורה שתבטיח שלפחות אחד מהנציגים
יהיה אישה. מונח לפניכם נוסח של הצעה לתיקון תקנון שקובע את אותה פרוצדורה.
לפי הנוסח המוצע, תהיה בעצם הקפצה. במקרה שבו לא נבחרה לפחות אישה אחת בין
שני המועמדים שקיבלו את מספר הקולות הרב ביותר, האישה שקיבלה את מספר
הקולות הגדול ביותר היא זאת שתהיה הנציגה. זה יבטיח את מימוש החוק. הנוסח
כפי שמונח לפניכם אומר: "לא נבחרה לוועדה לבחירת דיינים חברת כנסת, יראו את
חברת הכנסת שקיבלה את מספר הקולות המרבי מבין חברות הכנסת המועמדות כמי
שנבחרה במקום המועמד שקיבל את מספר הקולות השני בגודלו".

זאת אפשרות אחת להבטיח את מימוש החוק. בדיון קודם שהתקיים פה עם חבר הכנסת
גפני התברר שיש אפשרויות אחרות שיביאו לאותה תוצאה. אפשרות אחת היא לעשות
קלפי נפרדת. כלומר תהיה קלפי אחת רק לנשים וקלפי אחת לנשים ולגברים; אפשרות
אחרת שהעלה חבר הכנסת גפני היא שיהיו סבבים. אם בסבב הראשון לא נבחרה אישה
בין השניים הראשונים ייעשה סבב נוסף שבו יתמודדו רק נשים. האפשרויות האלה
פתוחות בפניכם להחלטה. בכל מקרה חייבים להתאים את התקנון לחוק כי עד הפעם
הבאה שיהיו בחירות התקנון צריך לאפשר את מימושו של החוק.

אורי מקלב:

מה קורה אם אף אישה לא מגישה מועמדות?

ארבל אסטרחן:

אין התייחסות כזאת בחוק וגם התקנון לא מחייב התייחסות לזה. יוצאים מהנחה
שיהיו מועמדות.

אורי מקלב:

זה משליך - -

היו"ר צחי הנגבי:

קשה להניח שזה יקרה, אבל זה אפשרי.

אורי מקלב:

לכן אפשר להגיד שמי שבא להחליף - - - זאת לא בחירה.

היו"ר צחי הנגבי:

כמו שבוועדה לבחירת שופטים צריך נציג אופוזיציה וקואליציה. אין התייחסות
לשאלה - -

אורי מקלב:

- - - האם הנציג השני - -

היו"ר צחי הנגבי:

זה לא בחוק, זאת מסורת. אבל אם איש אופוזיציה או קואליציה לא מציג
מועמדות - -

ארבל אסטרחן:

אם אף חבר כנסת לא מציג את מועמדותו בכלל לוועדה?

אורי מקלב:

יכול להיות שאותה אחת קיבלה רק שני קולות מהמצביעים תיבחר - -

ארבל אסטרחן:

אף על פי שמישהו אחר קיבל 50 קולות.

אורי מקלב:

היא לא עמדה לבחירה. אחרים קיבלו - -

היו"ר צחי הנגבי:

היא עמדה לבחירה אם היא הציגה מועמדות.

אורי מקלב:

אבל באיזשהו מקום היא לא עמדה לבחירה.

היו"ר צחי הנגבי:

היא עמדה לבחירה. זה מה שנקרא הבטחת ייצוג.

אורי מקלב:

לא, אתה הקפצת אותה. לא התייחסו אליה.

היו"ר צחי הנגבי:

זה החוק. החוק כבר מאחורינו.

אורי מקלב:

בסדר, אבל אנחנו מדברים על תהליך הבחירה.

היו"ר צחי הנגבי:

לא משנה, החוק אומר שתהיה הבטחת ייצוג. החוק לא מגביל את הבטחת הייצוג לרף
מסוים של מספר קולות. יש אצלנו בתנועתי המפוארת, בליכוד.

משה גפני:

מה יש בליכוד?

היו"ר צחי הנגבי:

הבטחת ייצוג לנשים. בכל שיבוץ במקומות מסוימים גם אם הנשים האלה הציגו
מועמדות וקיבלו רק את הקול של עצמן, והגברים קיבלו 30,000 קולות, זאת
שקיבלה קול אחד עוברת.

משה גפני:

והליכוד הצליח?

היו"ר צחי הנגבי:

כן. הליכוד הצליח לשמור על כללי השוויון.

משה גפני:

לא, הצליח - -

היו"ר צחי הנגבי:

הצליח לשמור על שוויון הנשים. זאת המטרה. לא להצליח בבחירות. יש פה ערך
חשוב יותר מבחירות.

משה, אתה הצעת בפעם הקודמת פרוצדורה מסוימת. בוא נשמע.

משה גפני:

קודם כול דיברתי עם ארבל כי כשראיתי את סדר היום הייתי סבור – ואני גם סבור
עכשיו – שזה פשוט לא נכון. אם זאת הדרך כפי שמוצע כאן אז צריך לעשות את זה
בחקיקה ראשית כי זה מעוות את המציאות בבחירה – זה ודאי לא תקנון, לפי דעתי.
אני אגיד לכם למה, ואני לא נכנס לעניין של הדיינים כי אני יכול להיות חשוד
שאולי יש לי פה עניין. אמרתי גם בישיבה הקודמת – אין לי שום עניין בזה. אני
לא יודע מה לי עדיף כחבר כנסת חרדי. אין לי מושג. יכול להיות שההצעה הזאת
עדיפה; היא לא נבדקה על-ידי אף אחד מאתנו, גם לא על-ידי.

אורי מקלב:

אי אפשר לבדוק את זה.

משה גפני:

כן, גם אי אפשר לבדוק. אני לא יודע. אני מדבר עכשיו על הנושא המשפטי נטו.

היו"ר צחי הנגבי:

סליחה, יש חדר התייעצויות.

משה גפני:

אם יש בעיות בקואליציה דברו איתי.

קריאה:

יש בעיות, אבל בחוץ.

היו"ר צחי הנגבי:

הבעיות בקואליציה זה שיש עודף בקשות מהאופוזיציה להצטרף לקואליציה. זה
הבעיות היחידות שיש.

משה גפני:

זה בסדר, אתם יכולים להישאר עם מה שיש לכם. איזה נזקים שאתם גורמים עם
ארצות-הברית, עם הכול, חבל על הזמן. רואים שאין לכם סיעתא דשמיא.

על כל פנים המציאות היא שיש תהליך של בחירות חשאיות במליאת הכנסת, התהליך
מאוד פשוט. זה באמת יכול לקרות שאולי בליכוד זה בסדר, אבל לפי דעתי, בכנסת
זה לא בסדר. זאת אומרת יכול להיות מצב שייבחרו 10 חברי כנסת גברים, ואחרי
זה תהיה חברת כנסת אחת שתקבל 5-4 קולות, אבל אני לא מדבר על החלק הזה. זה
חלק שאפשר להגיד שהוא נכון או לא נכון. אני מדבר עכשיו מבחינה משפטית. אני
מצביע מכיוון שאני רוצה שאחד מהסיעה שלי ייבחר, ואז אני לא מצביע לאף אחד
אחר. אלה מעשים שקורים בכל יום; בכל תהליך בחירה אחרי שמישהו לא נבחר מתחיל
דיון איך הוא לא נבחר. זה כבר קרה בפעם האחרונה שנציג הקואליציה בוועדה
למינוי שופטים לא נבחר. אז נשאלה השאלה למה הוא לא נבחר – הרי הקואליציה
הצביעה בשבילו. התברר שהיו רבים שרצו שייבחר מישהו אחר שהוא דווקא נציג
האופוזיציה, ולכן הצביעו רק עבורו.

אז, כמובן, בוועדה למינוי שופטים לא צריך שתהיה אישה כי החוק לא מחייב, וגם
יושב-ראש ועדת החוקה לא ממהר בחקיקה הזאת, אבל בוועדה למינוי דיינים שאליה
נבחרה אישה גם בלי החוק מיהרו לחוקק חוק במהירות הכי גדולה, וכולם יודעים
שהכוונה היא לא נשים, הכוונה היא נושא הדיינים; כי אם זה היה נושא הנשים אז
הוועדה למינוי שופטים היו מקבלים את ההסתייגות שלי, והייתה נגמרת
הפרוצדורה. אבל ברור שהכוונה היא לא לנשים, אלא לדיינים. אם נבחרת אישה
במקום השני אז הכול בסדר, נגמר העניין ושלום על ישראל. אנחנו מדברים על מצב
שבו נבחרים שני גברים והשלישית או הרביעית או החמישית היא אישה שאף אחד לא
התכוון אליה או חלק גדול לא התכוון אליה, אלא למשהו אחר בכלל. בעצם יצרנו
על-ידי תקנון, בחירה שהיא ממש לא הבחירה הקיימת. אני רוצה שתיבחר אישה
מסוימת, אבל בסיבוב הראשון היה חשוב לי שמקלב ייבחר. לכן החלטתי שאני לא
מצביע לאף אחד אחר – לא שאני עושה את זה, אני דרך אגב מצביע, על-פי רוב
לכולם, אבל אני לוקח אותי כמשל כי אני לא רוצה לתת דוגמאות אחרות מפורסמות.
אני מצביע למקלב ולא לאף אחד אחר – לא לגבר אחר ולא לאישה אחרת. ואז באופן
אקראי נבחרה אישה. היא לא הייתה בחלק הזה של ההליך החוקי שהחוק מחייב שאישה
תיבחר, לא אליה הייתה הכוונה, ולו היה דיון רק על הנושא של אישה הייתי בוחר
במישהי אחרת. היו דברים מעולם. אפילו בבחירות האחרונות זה היה.

היו"ר צחי הנגבי:

הבעיה היא בעיה. מה הפתרון שאתה מציע?

מאיר שטרית:

הפתרון הוא שיצביעו על גבר אחד ואישה אחת, ונגמר העניין.

משה גפני:

גם אפשרות.

מאיר שטרית:

זה הפתרון היחיד לעניין.

ארבל אסטרחן:

אבל יכולה להיות יותר מאישה אחת, לפחות אחת.

היו"ר צחי הנגבי:

לא משנה.

מאיר שטרית:

המצביעים יצביעו לאישה אחת ולגבר. למי שהם רוצים. מי שיקבל הכי הרבה קולות
ייכנס.

ארבל אסטרחן:

אפשר גם להצביע לשתי נשים.

משה גפני:

זאת הצעה, אבל הצעה לא מושלמת.

אורי מקלב:

אני אגיד לך איפה הבעיה בהצעה שלך. אם אז רוצים שיהיו שתי נשים ולא גבר
אחד?

מאיר שטרית:

לא יהיו שתי נשים, צריך שוויון. צריך שוויון גם לגברים, מה זאת אומרת. אתה
לא רוצה שיהיה גבר בוועדה למינוי דיינים? אני רוצה שיהיה גבר אחד ותהיה
אישה אחת. למה שיהיו שתי נשים?

משה גפני:

אתה צודק. אני לא מתנגד לזה, אבל זה לא מושלם.

מאיר שטרית:

לדעתי, זה הכי טוב. ואז אם יש לך מועמד שאתה מצביע רק בשבילו והוא יקבל הכי
הרבה קולות הוא ייבחר.

משה גפני:

ההצעה של מאיר שטרית היא לא מושלמת, אבל היא הצעה טובה – היא פותרת את
הבעיה שלי. בפעם הקודמת הצעתי שאם נבחר גבר ואישה – בסדר, נגמר העניין; אם
נבחרים שני גברים אז הראשון שהוא גבר נבחר, ואז עושים סבב שני של בחירות רק
לנשים. ואז אתה מחליט מי האישה. אבל ההצעה שלו היא גם הצעה טובה.

היו"ר צחי הנגבי:

אין לך בעיה עם ההצעה של מאיר.

משה גפני:

לא.

ארבל אסטרחן:

יכול להיות שתהיה קלפי לנשים וקלפי שנייה - -

משה גפני:

לא קלפי שנייה.

אורי מקלב:

פתק.

ארבל אסטרחן:

ואם אתה רוצה להצביע לשתי נשים? מה פתאום.

מאיר שטרית:

לא אומרים לא גבר ולא אישה – רוצים שוויון גם לגברים - -

ארבל אסטרחן:

לא.

מאיר שטרית:

למה לא?

ארבל אסטרחן:

כי זה לא עומד במה שקובע החוק. החוק אומר שתהיה לפחות אישה.

מאיר שטרית:

אז אני אומר שתהיה לפחות אישה.

רוברט אילטוב:

אז נקבע שיהיה גם לפחות גבר.

ארבל אסטרחן:

אתה לא יכול למנוע מצב שיהיו שתי נשים נציגות.

קריאות:

- - -

ארבל אסטרחן:

זה סותר את החוק. אני לא חושבת שאנחנו במצב שבו גברים לא ייבחרו.

מאיר שטרית:

"לפחות אישה" זה אומר שאני חייב להצביע לפחות לאישה אחת. אם יש לי עשרה
מועמדים אני חייב שתהיה לפחות אישה אחת.

ארבל אסטרחן:

אתה לא יכול למנוע מצב שבו חבר כנסת רוצה להצביע לשתי נשים.

היו"ר צחי הנגבי:

אין לנו בעיה להצביע לשתי נשים. מצאנו שהרוב מצביעים לגברים כי רוב חברי
הכנסת הם גברים. לכן אנחנו רוצים להבטיח - -

מאיר שטרית:

- - שלפחות יצביע לאישה אחת. הוא יכול להצביע לשתיהן.

יריב לוין:

אבל זה גם יעוות את התוצאה כי זה יכול להביא לבחירה של שתי נשים כי באופן
אוטומטי אתה מחייב אותו להצביע לאישה אחת. נניח שיש רק שתי מועמדות וחמישה
מועמדים גברים אז זה עיוות.

מאיר שטרית:

לא, אתה חייב להצביע לפחות לאישה אחת.

יריב לוין:

- - -

היו"ר צחי הנגבי:

חשוב לגברים שייבחר גבר. אנחנו יוצאים מנקודת הנחה שהבוחרים לא רוצים לבחור
גבר או אישה – רוצים לבחור את הדמויות הספציפיות שהגישו מועמדות – בין אם
הם גבר או אישה.

משה גפני:

הנחת היסוד הזאת לא נכונה. המחוקק התערב בזה.

אורי מקלב:

נכון.

היו"ר צחי הנגבי:

הוא התערב בכך שתהיה אישה, אבל הוא לא אמר שתהיה אישה ספציפית. יכולות
להיות הרבה מאוד נשים ויכולים להיות הרבה מאוד גברים, וזכות הבחירה של 120
חברי הכנסת היא לעשות ככל העולה על רוחם לגבי מי שהם יצביעו לו. אם יש 17
מועמדים גברים הם בוחרים את הטוב, לדעתם, לא מכיוון שהוא גבר. כנ"ל לגבי
הנשים. המחוקק קבע שתהיה אישה, אבל כשאני מצביע לאישה אני לא מצביע לאישה,
אלא לאחת הנשים שהגישו מועמדות.

משה גפני:

אני רוצה אישה מסוימת, ואני חושב שהיא הטובה מבין הנשים - -

היו"ר צחי הנגבי:

אתה מצביע לה. שיקול הדעת שלך לא מעוות.

משה גפני:

לא, אבל אז היות שההצבעה היא יחד אז אני מצביע קודם רק לאישה או לגבר שרק
אותו או אותה אני רוצה.

היו"ר צחי הנגבי:

נכון.

משה גפני:

אבל אז זה מעוות את הבחירה כי אנחנו מתערבים. עד היום בכל הבחירות בכל
המקרים האחרים – להוציא את הוועדה למינוי דיינים, מכיוון שהמחוקק התערב –
שאני בוחר את הטוב ביותר, לפי דעתי, עד כדי כך שאני גם עלול או עשוי לבחור
רק אחד כדי שלא יהיו לא מתחרים. אם אני מתערב בעניין של אישה - -

היו"ר צחי הנגבי:

אז מאיר פתר את הבעיה הזאת.

משה גפני:

הוא לא פתר. אלא אם כן ארבל מסכימה.

היו"ר צחי הנגבי:

ודאי שהיא מסכימה.

משה גפני:

לא. אלא אם כן מחייבים את כולם להצביע גם לגבר וגם לאישה.

היו"ר צחי הנגבי:

לא. אנחנו לא רוצים למנוע מצב שאדם יוכל להצביע - -

מאיר שטרית:

איזה סיכוי יש שיבחרו שתי נשים?

יריב לוין:

יש סיכוי, בטח שיש. בשיטה הזאת הסיכוי שלך הוא מצוין שיהיו שתי נשים.

היו"ר צחי הנגבי:

קודם כול אף אישה לא תצביע לשתי נשים. זה מה שנקרא: goes without saying.

משה גפני:

האם אתה מגיע לתוצאה שחברי הכנסת בלי התערבות של התקנון מצביעים בעבור מי
שהם חושבים שהם הטובים ביותר? זאת השאלה. אני טוען שבמקרה הזה, לפי ההצעה
המקורית, אתה לא מגיע לתוצאה הטובה ביותר, בוודאי לא לגבי האישה. מה שמציע
מאיר היה מושלם אם היו מחייבים להצביע לגבר אחד ולאישה אחת. אם לא אז יש
ההצעה שלי.

היו"ר צחי הנגבי:

שמה היא אומרת?

מאיר שטרית:

אני מציע שאתה חייב להצביע לפחות לאישה אחת.

משה גפני:

אבל אז המשמעות של העניין היא שיכולות להיבחר שתי נשים.

היו"ר צחי הנגבי:

למה זה רע? אם חברי הכנסת מעדיפים שתי נשים יהיו שתי נשים.

מאיר שטרית:

מה הסיכוי לזה?

ירדנה מלר הורוביץ:

אל תגיד ככה, יכול להיות סיכוי.

מאיר שטרית:

בוועדה למינוי דיינים? נראה לך?

משה גפני:

בוועדה למינוי שופטים, לא.

היו"ר צחי הנגבי:

קודם כול זאת הוועדה למינוי שופטות כי 80% הן שופטות.

משה, אתה תציע את ההצעה שלך ותסביר אותה. מאיר, תציע את ההצעה שלך, ואם יש
הצעה נוספת – ונחליט.

ארבל אסטרחן:

צריך לוודא שהיא עומדת בתנאי החוק.

היו"ר צחי הנגבי:

מיד תגידי לנו.

מאיר שטרית:

- - - להצביע לפחות לאישה.

ארבל אסטרחן:

אתה מונע אפשרות שיהיו שתי נשים.

מאיר שטרית:

אני לא מונע. מצביעים לפחות לאישה אחת.

יריב לוין:

אבל זה יעוות את הבחירות. יהיו חמישה מועמדים גברים ושתי נשים מועמדות, והן
תיבחרנה כי אם כל אחד חייב להצביע לפחות לאישה אחת התוצאה תהיה ששתי הנשים
תהיינה ראשונות באופן מלאכותי. זה לא יכול להיות.

היו"ר צחי הנגבי:

אלא אם כן לא יהיו חמישה גברים.

יריב לוין:

מי אמר?

היו"ר צחי הנגבי:

אנחנו לא יודעים. אבל אם יהיו שבע נשים?

יריב לוין:

אם יהיו שבע נשים יכול להיות.

היו"ר צחי הנגבי:

אתה לקחת מצב היפותטי אחד שפה יהיו חמישה גברים ושתי נשים. למה שזה יהיה?

יריב לוין:

אבל החוק קבע שיש חובה שתיבחר אישה; החוק לא קבע שכל מצביע חייב לבחור
אישה. יש הבדל גדול.

היו"ר צחי הנגבי:

מה המנגנון שאתה מציע?

יריב לוין:

אני חושב שהמנגנון הזה הוא הכי טוב, הוא היחיד שיכול לעבוד. אני לא רואה
פתרון טוב יותר ממה שמוצע פה.

רוברט אילטוב:

הרי אנחנו רוצים שתיבחר אישה אז לא משנה כמה נשים מתמודדות מי שתצבור הכי
הרבה קולות היא שתהיה.

היו"ר צחי הנגבי:

זה מה שכתוב בהצעה שיריב מצדד בה, וארבל הציעה אותה.

רוברט אילטוב:

אז מה הבעיה?

היו"ר צחי הנגבי:

למשה יש בעיה עם זה.

רוברט אילטוב:

אותו דבר אצל הגברים.

היו"ר צחי הנגבי:

אז עכשיו משה יציע את הצעתו.

משה גפני:

אני אחזור בקצרה - -

היו"ר צחי הנגבי:

לא, אל תחזור, תציע את ההצעה.

משה גפני:

אני חושב שרוברט לא שמע. המציאות עלולה לעוות את רצון הבוחר כיוון שאני
רוצה אישה אחרת ולא את האישה שנבחרה באופן אקראי במקום השלישי. אני מציע
שיהיו בחירות רגילות. חברי הכנסת מכירים את החוק שצריך לבחור לפחות אישה.
אם תיבחר אישה או שתי נשים במקומות הראשונים או אישה באחד המקומות הראשונים
אז נגמר העניין; אם לא נבחרה אישה באחד המקומות האלה עושים עוד סבב רק
לחברות כנסת. ואז אני מצביע עבור מי שאני רוצה שהיא תהיה החברה.

היו"ר צחי הנגבי:

אני אסביר את ההצעה שלו. יש חוק, זה לא כתוב היום בתקנון. לכן השינוי נועד
לעגן את מה שכתוב בחוק גם בתקנון. החוק מחייב לבחור אישה אחת. משה אומר
שיכול להיות שיהיה סיבוב בחירה אחד אם תיבחר אישה אחת מבין שני המקומות
הראשונים, ויכולות להיות גם שתי נשים. אם לא היה מצב כזה, וייבחרו שני
גברים הגבר השני לא ייבחר, ועל המקום של האישה יתמודדו מחדש בסיבוב שני
הנשים שהגישו מועמדות לסיבוב הראשון.

אברהם מיכאלי:

זה מה שארבל מציעה. יש פה הליך נוסף של בחירה.

היו"ר צחי הנגבי:

ארבל, יש בעיה עם ההצעה הזאת?

ארבל אסטרחן:

לא. השאלה היא עניין הפרוצדורה: האם ההליך יהיה מיד? רק נשים שהתמודדו בסבב
הראשון?

משה גפני:

בוודאי. לא שמישהי פתאום תציג מועמדות עכשיו. זה כבר הליך הבחירה.

ארבל אסטרחן:

עוד שעתיים תישארו במליאה כדי להצביע שוב?

משה גפני:

למה? אנחנו קטלנו את החוק על בחירת נשיא ומבקר שחיכו שלוש פעמים ותיקנו
לפעם אחת.

ירדנה מלר הורוביץ:

שינינו את זה.

היו"ר צחי הנגבי:

אם זה חשוב הבנו את המסר. אני רוצה לשמוע מארבל האם ההצעה של משה לא עומדת
בניגוד לחוק. עוד חצי שעה של המתנה – זה המחיר.

משה גפני:

אלא אם כן נבחרה אישה.

היו"ר צחי הנגבי:

מאיר, בבקשה.

מאיר שטרית:

אני רוצה לחזור על הצעתי. אני לא מסכים עם ארבל, היא אומרת שאולי זה לא
עומד במסגרת החוק, ואני חושב שזה כן עומד. לא הייתה כוונה למחוקק שלא יהיה
גבר בוועדה למינוי דיינים. כוונת המחוקק הייתה להבטיח שתהיה אישה. לדעתי,
אם אנחנו קובעים שאנחנו חייבים להצביע לגבר אחד ולאישה אחת תכלית החוק
מתמלאת. תהיה אישה בוועדה, ויהיה גם גבר. מה שהיא מציעה זה להוריד את
האפשרות שגבר יהיה. אני נגד זה. אני חושב שצריך שיהיה גבר. צריך להצביע
לגבר ולאישה.

ארבל אסטרחן:

החוק אומר: "לפחות נציגה".

מאיר שטרית:

"לפחות אישה", אז אני מבטיח שתהיה אישה.

היו"ר צחי הנגבי:

אתה מדבר על חוק אחר שאתה יכול להציע שאומר שתהיה הבטחת ייצוג לגברים. זה
מה שאתה אומר.

מאיר שטרית:

בלית ברירה.

היו"ר צחי הנגבי:

בסדר, אבל כרגע זה לא החוק.

אני מעלה להצבעה – רק בקרב הגברים פה, כי אין נשים בקרב חברי הוועדה – את
נוסח ההצעה של משה שלדעתי אם היא פותרת לך בעיה - -

משה גפני:

היא לא פותרת לי שום דבר, יכול להיות שלי טובה ההצעה הזאת. אני חושב שזה
הנכון ביותר אם אני רוצה שאישה תהיה חברת ועדה. בדרך הזאת אני מגיע לזה.

רוברט אילטוב:

בעצם הוא יכול להצביע בשני פתקים לגברים שהוא רוצה לקדם, ואז הוא לא בוחר
באישה בהצבעה הראשונה - -

ארבל אסטרחן:

נכון, זאת הכוונה שלי.

רוברט אילטוב:

- - ואחר כך הוא משנה את ההצבעה ובוחר את האישה שהוא רוצה.

היו"ר צחי הנגבי:

קודם כול אני מניח שיהיו הרבה שיצביעו לאישה.

רוברט אילטוב:

לדעתי, צריך להצביע לאישה בנפרד ולגבר בנפרד באותה הצבעה, ומי שיצבור את
מספר הקולות הגדול - -

משה גפני:

זה נכון, אבל זה יותר מסובך.

היו"ר צחי הנגבי:

אבל אתה כופה משהו שלא כתוב בחוק שבכל מקרה ייבחר גבר. זה לא כתוב בחוק.

רוברט אילטוב:

שוב?

היו"ר צחי הנגבי:

כרגע החוק מאפשר שייבחרו שתי נשים, ומה שאתה אומר – אם יהיה קלפי לגברים
וקלפי לנשים - -

רוברט אילטוב:

לא, לא. קלפי אחד ששם שמים פתק אחד לגבר ופתק אחד לאישה.

היו"ר צחי הנגבי:

לכן כתוב בחוק "לפחות". ברגע שכתוב "לפחות" זה אומר שיכול להיות יותר.

ארבל אסטרחן:

יכול להיות קלפי לאישה ואחת לגברים ולנשים. לא יכול להיות לחוד אישה ולגבר.

היות שהנוסח לא כתוב בפנינו אני רוצה לוודא שוב שההצעה של חבר הכנסת גפני
קובעת שאם לא נבחרה אישה באחד משני המקומות הראשונים תתקיים מיד הצבעה
נוספת בקרב הנשים שיגישו את מועמדותן כדין מראש, הודיעו עליהן והשתתפו בסבב
הראשון. כל הנשים שהיו בסבב הראשון יצטרכו לבקש – אולי הן לא רוצות - -

משה גפני:

למה שלא ירצו? תוך חצי שעה משנה את דעתה?

מאיר שטרית:

לא יכול להיות.

ארבל אסטרחן:

הן רשאיות. נגיד שכל הנשים שהשתתפו בסבב הראשון רשאיות להשתתף בשני.

היו"ר צחי הנגבי:

צריך הליך של הודעה של כל המועמדות. יכול להיות שמישהי תקבל קול אחד או אף
קול, ותחליט שהיא לא רוצה להתבזות שוב.

ארבל אסטרחן:

נכון. וזה יהיה מיד. ואז מי שתקבל את מספר הקולות הגדול ביותר תיבחר.

היו"ר צחי הנגבי:

זה כבר לא יקרה בקדנציה הזאת.

ארבל אסטרחן:

לא צפויה להיות בחירה, אבל למשל אם אחד מנציגי הכנסת יתמנה לשר או לסגן
שר - -

היו"ר צחי הנגבי:

מי מאתנו שישרוד בקדנציה הבאה יודיע לנו איך היה. אנחנו לא יודעים. מנחשים
כרגע.

ארבל אסטרחן:

הכניסה לתוקף - - - כי החוק כבר בתוקף. בעצם עכשיו כשאתה אומר את זה צריך
לומר שאם יש אישה אחת, והיא חדלה להיות בוועדה בבחירה יכולה להשתתף רק
אישה.

משה גפני:

ודאי, זה החוק ולא התקנון.

היו"ר צחי הנגבי:

מי בעד הצעתו של משה שנוסחה כרגע על-ידי ארבל?

מאיר שטרית:

אני מוריד את הצעתי.

היו"ר צחי הנגבי:

בסדר גמור. מי בעד ההצעה של משה? מי נגד? מי נמנע?

הצבעה

בעד – פה-אחד

נגד – אין

נמנעים – אין

ההצעה לתיקון תקנון הכנסת התקבלה.

היו"ר צחי הנגבי:

ההצעה לתיקון תקנון הכנסת אושרה.

ארבל אסטרחן:

עוד משפט אחד: באותו תיקון בתקנון אנחנו גם עושים תיקון טכני. הוועדה
לבחירת דיינים נקראה בתקנון ובחוק הכנסת בעבר "הוועדה למינוי דיינים". נעשה
תיקון לחוק הדיינים ששינה את השם של הוועדה ל"ועדה לבחירת דיינים", ואנחנו
מתאימים גם את התקנון.

4.  בקשת הממשלה להקדמת הדיון בהצעת חוק לתיקון פקודת העיריות (מס' 134)
    (מועד ההחלטה בדבר הטלת ארנונה כללית בשנת בחירות), התשע"ד-2013
    (מ/818), לפני הקריאה הראשונה.

היו"ר צחי הנגבי:

אנחנו עוברים לנושא הבא: בקשת הממשלה להקדמת הדיון בהצעת חוק לתיקון פקודת
העיריות (מס' 134) (מועד ההחלטה בדבר הטלת ארנונה כללית בשנת בחירות),
התשע"ד-2013 (מ/818), לפני הקריאה הראשונה.

משרד הפנים יציג את הבקשה, בבקשה.

איתיאל מלאכי:

אני מהלשכה המשפטית במשרד הפנים. החלטת מועצה להטלת ארנונה צריכה להתקבל עד
1 בדצמבר שלפני שנת הכספים שבגינה מוטלת הארנונה. במצב שיש מערכת בחירות
בדרך כלל הבחירות מתקיימות בשלושת החודשים האחרונים של השנה, ולמועצה קשה
מאוד להספיק בחלק מהמקרים להתכנס עד 1 בדצמבר. במועצות האזוריות הם בכלל לא
יכולים כי מועד הבחירות הוא אחרי 1 בדצמבר. המטרה היא לאפשר את הדחייה של
הטלת הארנונה כדי שהמועצות יוכלו לקבל את ההחלטה.

היו"ר צחי הנגבי:

בכמה זמן?

איתיאל מלאכי:

בשלושה חודשים.

אברהם מיכאלי:

מתי הבחירות הבאות?

היו"ר צחי הנגבי:

הציבור לא מתרגש. אם דוחים לו את הארנונה הוא שמח.

איתיאל מלאכי:

הבחירות למועצות האזוריות ב-24 בדצמבר.

אברהם מיכאלי:

עכשיו?

היו"ר צחי הנגבי:

כן, בחודש הבא. יש הרבה מועצות אזוריות. כמה יש?

איתיאל מלאכי:

בסבב הקרוב – 24 מועצות אזוריות.

אברהם מיכאלי:

אז עכשיו הוא כבר לא יוכל להביא, אם ככה.

איתיאל מלאכי:

גם העיריות שעשו את הבחירות באוקטובר צריכות 21 יום עד שחברי המועצה נכנסים
לכהן, ואז עוד 10 ימים לכנס ישיבה.

היו"ר צחי הנגבי:

בקיצור, הם לא יעמדו בתאריך.

איתיאל מלאכי:

תהליך שמאוד קשה לעמוד בו, עד בלתי אפשרי.

היו"ר צחי הנגבי:

מי בעד? מי נגד? מי נמנע?

הצבעה

בעד – פה-אחד

נגד – אין

נמנעים – אין

בקשת הממשלה התקבלה.

היו"ר צחי הנגבי:

בקשת הממשלה אושרה. הישיבה נעולה.

הישיבה ננעלה בשעה 10:45.
