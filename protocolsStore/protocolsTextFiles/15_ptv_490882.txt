פרוטוקולים/ועדת הכנסת/1337

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 56

מישיבת ועדת הכנסת

שהתקיימה ביום שני, י"ז בשבט התש"ס, 24 בינואר 2000, שעה 12:30 

נכחו:

חברי הוועדה: אופיר פינס-פז - היו"ר

יולי אדלשטיין

מיכאל איתן

עבד-אלמלכ דהאמשה

רחבעם זאבי

אליעזר זנדברג

סופה לנדבר

יאיר פרץ

ראובן ריבלין

מוזמנים: דוד לב - סגן מזכיר הכנסת

יועץ משפטי: צבי ענבר

מנהלת הוועדה: אתי בן-יוסף

קצרנית: עפרה הירשפלד

סדר היום: 1. קביעת מסגרת דיון להצעה להביע אי-אמון בראש הממשלה.

2. בקשת יו"ר ועדת החוקה, חוק ומשפט למזג הצעות חוק.

- - - - - - -

קביעת מסגרת דיון להצעה להביע אי-אמון בראש הממשלה

היו"ר א' פינס-פז:

אני פותח את ישיבת הוועדה. על סדר-היום: קביעת מסגרת דיון להצעה להביע
אי-אמון בראש הממשלה.

רחבעם זאבי:

אני מציע 15 – 10 דקות.

היו"ר א' פינס-פז:

אני רוצה להסביר. על-פי התקנון אנחנו חייבים להעלות את נושא אי-אמון כנושא
ראשון בסדר היום. שוחחתי עם יושב-ראש הכנסת וסיכמנו, בגלל שיש ישיבה חגיגית
והליכוד לא הסכים לוותר על הצעת אי האמון שלו, החלטנו שנפתח בהצעת אי האמון
בשעה ארבע.

ראובן ריבלין:

את זה אמרת לליכוד מתוך הנחה שהוא לא יסכים.

היו"ר א' פינס-פז:

אחר-כך דיברתי עם חבר-הכנסת ריבלין וביקשתי ממנו לא לקיים את אי האמון
היום, והוא החליט, למרות הישיבה החגיגית, כן לדון באי-אמון. זו זכותו.

הדיון באי-אמון יתקיים בשעה ארבע. מה שנספיק עד השעה חמש, נספיק.

ראובן ריבלין:

בהתייעצות עם הנהלת הסיעה שלי – זה לשיקול דעתכם, אני לא מבקש את זה – אבל
אני מסכים שהצעת האי-אמון תישמע, חלק מהחברים ישתתפו בדיון, ושני הדוברים
האחרונים ידברו בשבוע הבא, וגם וההצבעה תתקיים אז.

היו"ר א' פינס-פז:

זה אפשרי בהחלטה של ועדת הכנסת.

ראובן ריבלין:

נכון.

מיכאל איתן:

למה לך להיכנס לתקדימים כאלה?

היו"ר א' פינס-פז:

עשינו את זה.

ראובן ריבלין:

איך שאתה רוצה. אני אשאיר את כולם. ברגע שחבר-הכנסת איתן אומר שצריך, הוא
יישאר.

היו"ר א' פינס-פז:

הוא יישאר, אבל לא זאת הבעיה. הבעיה היא שהטכס בכנסת יימשך שעתיים.

מיכאל איתן:

בעקרון אני לא אוהב תקדימים כאלה, אבל אם חבר-הכנסת ריבלין אומר, בבקשה.

היו"ר א' פינס-פז:

אני מקבל את ההצעה הזאת. שני הדוברים האחרונים, אחד מהאופוזיציה ואחד
מהקואליציה ידברו ביום שני הבא בשעה ארבע , ולאחר-מכן תהיה הצבעה.

לגבי מסגרת הדיון אני מציע את הנוהל שהיה בפעם שעברה. 15 דקות לישראל אחת,
הליכוד וש"ס, 10 דקות למרצ וחמש דקות לכל שאר הסיעות.

עבד אלמאלכ דהאמשה:

למה חמש? תן עשר דקות גם לסיעות הבינוניות.

היו"ר א' פינס-פז:

אתם רוצים לדבר שבע שעות?

עבד אלמאלכ דהאמשה:

אז תן שבע דקות לסיעות הבינוניות.

מיכאל איתן:

חמש דקות זה לסיעה בינונית.

עבד אלמאלכ דהאמשה:

לגבי סיעת יחיד זה בינוני. יש לך שתי סיעות יחיד ושתי סיעות של שניים.

היו"ר א' פינס-פז:

אני מציע אחרת. אני מציע שסיעות שהן סיעות יחיד, או של שניים, ידברו שלוש
דקות על-פי התקנון.

עבד אלמאלכ דהאמשה:

בסדר. זה יכול להיות.

סגן מזכיר הכנסת דוד לב:

אי-אפשר. זה דיון סיעתי במסגרת הודעות, בין חמש לעשר דקות.

היו"ר א' פינס-פז:

אם כך, אני מציע שלסיעות יחיד ולסיעות שניים – חמש דקות. לסיעות שלהן
ארבעה, חמישה וששה חברי כנסת – שבע דקות - - -

ראובן ריבלין:

סיעות יחיד, שניים ושלושה – חמש דקות.

היו"ר א' פינס-פז:

נכון. סיעות יחיד, שניים ושלושה חברי כנסת – חמש דקות. ארבעה, חמישה וששה
חברי כנסת – שבע דקות. עשרה חברי כנסת – עשר דקות, והיתר חמש-עשה דקות.

מי בעד ההצעה? – ההצעה נתקבלה. תודה.

בקשת יושב-ראש ועדת החוקה, חוק ומשפט למזג הצעות חוק

היו"ר א' פינס-פז:

הנושא השני בסדר-היום הוא נושא טכני. הגיעה אלינו פנייה מוועדת החוקה, חוק
ומשפט למזג הצעות חוק בנושא איסור מכירת סכין, וועדת החינוך והתרבות מאשרת
את המיזוג.

אין טעם להביא אותן למליאה כשתי הצעות, וצריך אישור של ועדת הכנסת כדי למזג
את ההצעות.

ועדת החוקה מבקשת מאתנו לאשר את הבקשה ולהחזיר את הצעות החוק ולעשות מהן
הצעה אחת.

הבקשה אושרה. תודה.

תודה רבה לכם. הישיבה נעולה.

הישיבה נסתיימה בשעה 12:45
