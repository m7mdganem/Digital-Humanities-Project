הכנסת העשרים

מושב שלישי

פרוטוקול מס' 238

מישיבת ועדת הכנסת

יום שלישי, כ"ג באדר התשע"ז (21 במרץ 2017), שעה 17:50

סדר היום:

1. בקשת יו"ר הוועדה לעניני ביקורת המדינה להקדמת הדיון בהצעת חוק מבקר
המדינה (תיקון תלונה של עובד משרד המבקר), התשע"ו-2016 (כ/686) בקריאה
השנייה והשלישית.

2. בקשת יו"ר ועדת הפנים והגנת הסביבה להקדמת הדיון בהצעת חוק מעמדן של
ההסתדרות הציונית העולמית ושל הסוכנות היהודית לארץ ישראל (תיקון מס' 3)
(התקשרות למימוש מטרות ציבוריות), התשע"ז-2017 (כ/704), בקריאה שנייה
ושלישית

נכחו:

חברי הוועדה:

יואב קיש – היו"ר

דוד ביטן

יואב בן צור

אלעזר שטרן

מוזמנים:

  --------------------------------------------------- --- ----------------
  מזכיר כללי, סוכנות יהודית                           –   יהושע שוורץ

  מזכיר ההנהלה הציונית, סוכנות יהודית                 –   ראובן רוני שלום

  עוזרת המזכ"ל, סוכנות יהודית                         –   סיון פלג
  --------------------------------------------------- --- ----------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רמי בן שמעון

בקשת יו"ר הוועדה לעניני ביקורת המדינה להקדמת הדיון בהצעת חוק מבקר המדינה
(תיקון תלונה של עובד משרד המבקר), התשע"ו-2016 (כ/686) בקריאה השניה
והשלישית.

בקשת יו"ר ועדת הפנים והגנת הסביבה להקדמת הדיון בהצעת חוק מעמדן של
ההסתדרות הציונית העולמית ושל הסוכנות היהודית לארץ ישראל (תיקון מס' 3)
(התקשרות למימוש מטרות ציבוריות), התשע"ז-2017 (כ/704), בקריאה שניה
ושלישית

היו"ר יואב קיש:

שלום לכולם. אני פותח את הישיבה. על סדר-היום – איפה החוק של אריה? לא
יהיה? מחר. אני אומר לך, ביטן, זו הישיבה האחרונה של ועדת הכנסת להיום.

דוד ביטן (הליכוד):

לא נורא. מחר.

היו"ר יואב קיש:

מחר, נכון. זה מה שאני אומר.

דוד ביטן (הליכוד):

מחר אתה אתי עד הערב.

היו"ר יואב קיש:

מה שאתה רוצה.

יש לנו בקשות של יושבי-ראש ועדות להקדמת הדיון בהצעת חוק מעמד ההסתדרות
הציונית ושל הסוכנות היהודית לארץ ישראל. בקשת יושב-ראש ועדת הפנים והגנת
הסביבה. מישהו רוצה להתייחס לזה?

אלעזר שטרן (יש עתיד):

כן. מישהו יכול להסביר?

היו"ר יואב קיש:

כן. הנה ביטן. ביטן, תסביר את המעמד של ההסתדרות הציונית. ציונות. הוא
שואל.

דוד ביטן (הליכוד):

אתה רוצה לדעת על החוק עצמו?

אלעזר שטרן (יש עתיד):

כן. אני רוצה את החוק ואז להבין למה צריך פטור.

דוד ביטן (הליכוד):

אמרתי שהחלטנו שבמושב הזה, בסוף המושב, כמו במושב הקודם, אם מגיעות הצעות
חוק פרטיות של ח"כים, אנחנו מעבירים את זה.

אלעזר שטרן (יש עתיד):

לא מבין. זה הסבר, עכשיו באמת - - -

דוד ביטן (הליכוד):

אני מסביר לך את האמת.

אלעזר שטרן (יש עתיד):

ביטן, תקשיב לי - - -

דוד ביטן (הליכוד):

רגע, אני רוצה להסביר לך.

אלעזר שטרן (יש עתיד):

בבקשה.

דוד ביטן (הליכוד):

אתה יכול להביא את זה מחר, לרשום את זה היום ומחר להביא. אין שום בעיה. לא
צריך פטור. אם זה יבוא היום, נביא את זה היום.

אלעזר שטרן (יש עתיד):

תן לי להגיד לך מה אני חושב על זה.

דוד ביטן (הליכוד):

רגע. אני אגיד לך מה החוקים. אחד, זה לגבי - - -

יואב בן צור (ש"ס):

שניהם של ביטן.

דוד ביטן (הליכוד):

שניהם שלי, אבל יש עוד חוק שצריך לבוא. לא הגיע החוק של אילת?

היו"ר יואב קיש:

מחר בכל מקרה. זה גם שלך, לא?

דוד ביטן (הליכוד):

אתה לא רוצה לאשר את זה?

אלעזר שטרן (יש עתיד):

אני רוצה, ביטן - - -

דוד ביטן (הליכוד):

אין לי בעיה. אתה רוצה שנביא את זה מחר?

אלעזר שטרן (יש עתיד):

שנייה רגע.

דוד ביטן (הליכוד):

לא, לא. זה לא עניין - - -

אלעזר שטרן (יש עתיד):

אני רוצה להגיד לך משהו, ביטן - - -

דוד ביטן (הליכוד):

הוא אוהב להיות אנטי.

יואב בן צור (ש"ס):

איפכא מסתברא.

היו"ר יואב קיש:

צריך לשים אותו בחדר אחד עם - - -

דוד ביטן (הליכוד):

אני אומר את זה בצורה ברורה - - -

אלעזר שטרן (יש עתיד):

אני רוצה להגיד לך - - -

דוד ביטן (הליכוד):

רגע. אני רוצה להסביר לך. אני אמרתי והצהרתי על זה, גם במושב הקודם וגם
במושב הזה. הצעות חוק פרטיות של חברי כנסת - - -

אלעזר שטרן (יש עתיד):

מהקואליציה.

יואב בן צור (ש"ס):

לא, לא.

אלעזר שטרן (יש עתיד):

אל תגיד לא. כשוועדת שרים אישרה, זה אותו דבר. נו, תתקדם.

דוד ביטן (הליכוד):

סיימת? לא נכון. מה זה לקואליציה? אני מזכיר לך שאתמול העברתי הצעות חוק
בשנייה ושלישת גם של האופוזיציה.

יואב בן צור (ש"ס):

נכון. גם היום יש.

דוד ביטן (הליכוד):

גם היום יש, גם מחר יהיו.

יואב בן צור (ש"ס):

גם היום יש של אחמד טיבי.

דוד ביטן (הליכוד):

אז תירגע, תירגע. ועדת שרים גם תומכת בחוקים של האופוזיציה. ואני,
כיושב-ראש קואליציה, לא פעם ולא פעמיים העברתי בוועדות למרות ועדת שרים
לחקיקה. אז בוא נירגע קצת.

אבל העניין הוא זו המדיניות. לכן, לפעמים אני צריך את האישור של הוועדה
מכיוון שאני צריך עוד יום. אבל אם לא יהיה אישור, אז מחר זה יבוא בכל מקרה.
זה לא שאני מפסיד זמן. מחר באמת זה קריטי.

היו"ר יואב קיש:

כי נסגר המושב.

דוד ביטן (הליכוד):

אם לא נאשר במקום, נסגר המושב.

היו"ר יואב קיש:

יש לזה חשיבות כי זה מקל את העומס ממחר.

דוד ביטן (הליכוד):

- - - חוק ראשון זה תיקון לחוק מבקר המדינה שמבקר המדינה תומך בהצעה. היום
יש למבקר המדינה סמכויות לתת צו הגנה לאדם שבא מגוף ציבורי. אבל אם אותו
אדם שצריך צו הגנה מגיע מתוך מבקר המדינה – והיום יש, ברוך השם 400 עובדים
במבקר המדינה – נוצרת סיטואציה שאין לו תרופה.

יואב בן צור (ש"ס):

הוא מבקר את המבקר.

דוד ביטן (הליכוד):

מבקר המדינה נמצא בניגוד עניינים. לכן קבענו שיימנו שופט לעניין הזה. היה
מקרה אחד לפני שנה, לא החלנו את החוק עליו כי אמרנו שזה חוק חדש. זה החוק
הראשון.

יואב בן צור (ש"ס):

לא רטרואקטיבי.

היו"ר יואב קיש:

זה בהסכמת המבקר.

אלעזר שטרן (יש עתיד):

בהסכמת המבקר כאילו - - -

דוד ביטן (הליכוד):

מבקר המדינה הסכים לחוק. נוצרה לקונה בחוק. יש לקונה בחוק כי בעצם לא חשבו
על מצב שיבוא מישהו - - -

אלעזר שטרן (יש עתיד):

הלאה, תתקדם.

דוד ביטן (הליכוד):

החוק השני מתייחס לעניין של ההסתדרות הציונית במובן הזה - - -

היו"ר יואב קיש:

יש לך פה את הנציגים.

דוד ביטן (הליכוד):

יש פטור ממכרז לפי תקנות המכרזים. אלא מה, עם השנים אין התאמה בין המטרות
שנקבעו באמנה לבין מה שהם עושים היום. לכן הם נכנסו תמיד למצב של פרשנויות
כאלה ואחרות, ואז יוצא שלמרות שזו פעילות חשובה מאוד שהממשלה חושבת שהיא
חשובה, כמו למשל "תפנית" ודברים מהסוג הזה - - -

אלעזר שטרן (יש עתיד):

מה זה "תפנית"?

דוד ביטן (הליכוד):

"תגלית". אני לא מצליח לשמור אף פעם את השם, אני לא יודע למה, כמו שלא
זכרתי את אמסטרדמסקי הזה.

המצב הזה יוצר עיכובים וגם יוצר בעיות. אי-אפשר לעשות מכרז – הרי יש פה
מצ'ינג: נגיד שהם מביאים 30 מיליון דולר והממשלה 30 מיליון דולר. אז על
המצ'ינג הזה אומרים להם לעשות מכרז. הם לא יכולים - - - למה? בגלל שיש הבדל
בין האמנה שנכתבה באלף תשע מאות , אני לא יודע מה, לבין מה שקורה היום.

אי אפשר להוציא מכרז על דבר שזו המומחיות שלהם. הם מביאים את הילדים, את
הנערים והנערות לארץ, הם אוספים אותם - - -

אלעזר שטרן (יש עתיד):

על מה הדיון?

יואב בן צור (ש"ס):

מה זה "מה הדיון" עכשיו? היית בא לוועדה.

דוד ביטן (הליכוד):

אתה ביקשת לדעת מה - - -

יואב בן צור (ש"ס):

איפה הבעיה?

היו"ר יואב קיש:

לא, לא. אין בעיה. זה יבוא מחר או היום.

אלעזר שטרן (יש עתיד):

סליחה שנייה - - -

היו"ר יואב קיש:

הם לא קשורים לדיון.

אלעזר שטרן (יש עתיד):

אבל ביטן הסביר לי - - -

היו"ר יואב קיש:

אבל הם לא קשורים לדיון - - -

אלעזר שטרן (יש עתיד):

תן לי רגע. הוא נתן דוגמה. ביטן הכניס אותם לדיון, הם באו לדיון - - -

היו"ר יואב קיש:

אז תפרט, רק אל תשאל מה הבעיה. תפרט - - -

אלעזר שטרן (יש עתיד):

אני רוצה לשאול.

היו"ר יואב קיש:

בבקשה.

אלעזר שטרן (יש עתיד):

הוא אמר "תגלית" ו"מסע", בסדר - - -

דוד ביטן (הליכוד):

נתתי לך דוגמה.

יואב בן צור (ש"ס):

דוגמה הוא נתן.

דוד ביטן (הליכוד):

תסביר לו, תסביר לו.

אלעזר שטרן (יש עתיד):

תאמין לי, הם יודעים שאני מכיר לא פחות טוב - - -

היו"ר יואב קיש:

ג'וש, תסביר לו בבקשה. זכות הדיבור לג'וש, ביטן. כן.

יהושע שוורץ:

קודם כל, חשוב להגיד שהחוק הזה נעשה בהסכמת משרד האוצר ומשרד המשפטים. הם
הסכימו לנוסח החוק, הם נכחו עכשיו בוועדת הפנים לקריאה שנייה ושלישית
והודיעו שהם מסכימים. גם עשינו התאמות בחוק לבקשתם.

החוק בא לפתור בעיה שהיו התפתחויות בעם היהודי. לפני 40 שנה, בפעם האחרונה
שתוקנה האמנה בין הממשלה לסוכנות או חוק המעמד, לא היו שליחים בקמפוסים ולא
היה "מסע" ולא הייתה פעילות נגד BDS וכל השליחים היו שליחי עלייה.

אלעזר שטרן (יש עתיד):

ג'וש, תן לי דוגמה אחת איפה אתה צריך את זה.

יהושע שוורץ:

אני אגיד לך. הייתה פרשנות משפטית שמאחר וכתוב באמנה "ארגון פעולות עלייה",
הסוכנות אחראית על ארגום פעולות עלייה – עידוד עלייה הוא לא חלק מהפטור כי
לא רשום עידוד עלייה. רשום ארגון פעולות עלייה. עכשיו, מי שמבין בעלייה
יודע שאי-אפשר להביא עולים בלי לעשות עידוד עלייה.

עוד דוגמה זה "מסע". למרות שבמטרות של החברה כתוב שחלק מהמטרות של "מסע" זה
עידוד עלייה, ו-70% או משהו כזה מהמשתתפים מצרפת, אוקראינה ורוסיה עולים,
קבעו שזה לא חלק מהפטור כי "מסע" הוא זהות יהודית, וזהות יהודית לא בפטור.

אז החוק בא לתקן את המצב הקיים - -

דוד ביטן (הליכוד):

כמו המטרות.

יהושע שוורץ:

- - להכניס רשימה קצרה מאוד של 6 או 7 נושאים: שותפויות, שליחויות, זהות
יהודית, עידוד עלייה – שהממשלה יכולה, זו לא חובה, רק אם היא רוצה, זה רק
מסדיר את התחומים שבהם הממשלה, אם היא רוצה, היא יכולה להתקשר אתנו ללא
מכרז.

היו"ר יואב קיש:

טוב, חברים, אנחנו עוברים להצבעה.

אלעזר שטרן (יש עתיד):

- - -

היו"ר יואב קיש:

אלעזר, אנחנו באמצע מליאה. אני לא רוצה להאריך. אנחנו עוברים להצבעה. אנחנו
מתחילים לפי סעיף א'. מי בעד הבקשה להקדמת הדיון בקריאה שנייה ושלישית של
מעמד ההסתדרות הציונית העולמית, בקשת יושב-ראש ועדת הפנים והגנת הסביבה –
שירים את ידו.

הצבעה

בעד הבקשה – פה אחד

בקשת יושב-ראש ועדת הפנים והגנת הסביבה להקדמת הדיון בהצעת חוק מעמדן של
ההסתדרות הציונית העולמית ושל הסוכנות היהודית לארץ ישראל (תיקון מס' 3)
(התקשרות למימוש מטרות ציבוריות), התשע"ז-2017 (כ/704), בקריאה שנייה
ושלישית, נתקבלה.

היו"ר יואב קיש:

פה אחד.

ולבקשת יושב-ראש הוועדה לענייני ביקורת המדינה. מי בעד?

הצבעה

בעד הבקשה – פה אחד

בקשת יושב-ראש הוועדה לענייני ביקורת המדינה להקדמת הדיון בהצעת חוק מבקר
המדינה (תיקון תלונה של עובד משרד המבקר), התשע"ו-2016 (כ/686), בקריאה
שנייה ושלישית, נתקבלה.

היו"ר יואב קיש:

פה אחד.

שתי ההצעות התקבלו. הישיבה סגורה.

הישיבה ננעלה בשעה 18:05.
