הכנסת השש-עשרה נוסח לא מתוקן

מושב שלישי

פרוטוקול מס' 262

מישיבת ועדת הכנסת

יום ראשון, י"ג בתשרי התשס"ו, (16 באוקטובר 2005), שעה 11:00

סדר היום: תקנות שידורי הטלביזיה מהכנסת, התשס"ו – 2005.

נכחו:

חברי הוועדה: רוני בר-און – היו"ר

שאול יהלום

גדעון סער

יאיר פרץ

מוזמנים:

דן לנדאו - ראש לשכת יו"ר הכנסת

דוד לב - סגן מזכיר הכנסת

עו"ד ניר גרסון - המועצה לשידורי כבלים ולווין

רביב מייזל - מתמחה, לשכה המשפטית כנסת

ניר ימין - מתמחה, לשכה משפטית כנסת

מזכירת הוועדה: נועה בירן

רשמת פרלמנטרית: רותי וייס

תקנות שידורי טלביזיה מהכנסת, התשס"ו - 2005

היו"ר רוני בר-און:

בוקר טוב, אני מתכבד לפתוח את ישיבת ועדת הכנסת מספר 262. אנחנו מתבקשים
לאשר את תקנות שידורי הטלביזיה מהכנסת. מכתבה של המשנה ליועצת המשפטית מונח
בפניכם, ועל פי סעיף 4 לחוק שידורי הטלביזיה מהכנסת אנחנו מוסמכים לקבוע
בתקנות את המדיניות לעניין מאפייני הערוץ והשידורים, היקף השידורים ומשכם,
על תנאי שזה לא יהיה בשבת ובמועדי ישראל, אופן סיקור שידורי הכנסת לרבות
קביעת ישיבות ועדות הכנסת שדיוניהן משודרים, אירועים ממלכתיים בעלי חשיבות
לאומית, תשדירי שירות שיותרו ואופן השידור שלהם, סוגי משדרים שהגוף המשדר
רשאי לכלול במסגרת המשדרים המוספים, ליווי השידורים בכתוביות או תרגומם
לשפת הסימנים והשימוש בחומרים שהקליט או צילם הגוף המשדר לצורך ביצוע
שידורי הכנסת לרבות חומר שלא שודר, זאת אומרת שימוש באפיקים אחרים. סעיף 11
כאמור מחייב אותנו לשדר את כל הדיונים במליאה ואוסר על קטיעתם, עריכתם או
הימנעות משידור או ביטול שידור אלא בהתאם לתקנות שקבעה ועדת הכנסת. צוות
התיאום גיבש נוסח מוצע לתקנות והוא מונח בפניכם. מי מציג? בבקשה ראש צוות
התאום.

דן לנדאו:

טיוטת התקנות גובשה על ידי צוות תיאום ואנשי מועצת הכבלים והלווין.

היו"ר רוני בר-און:

אני כמובן חייב גם לחברים וגם לאלה שעסקו במלאכה וגם לפרוטוקול להתנצל על
כך שהדבר מובא בפניכם רק כרגע למרות שזה הונח על שולחני כבר לפני כארבעה
חודשים, צוק העיתים והעובדה שהיינו ערב פגרה גלגלה את זה עד כאן ואחר כך לא
היה לנו, גם היום אין לנו בעצם, איזה סוג של נוכחות מי יודע מה יוצאת דופן.

גדעון סער:

מה, שנינו זה לא מספיק מכובד?

היו"ר רוני בר-און:

אני אמרתי יוצאת דופן מבחינת הכמות, מבחינת האיכות לא יכול להיות פורום
מוצלח מזה אלא אם אני אלך מפה ואז יהיה פורום עוד יותר מוצלח, בבקשה דן
לנדאו.

דן לנדאו:

אז קודם כל טיוטת התקנות גובשה על ידי צוות התאום ואנשי מינהלת הסדרת
השידורים לציבור שהם הגוף הביצועי של המועצה לשידורי כבלים ולווין שהיא
הרגולטור השוטף של ערוץ הכנסת, וכמובן יחד עם הלשכה המשפטית, הטיוטה הובאה
בפניך אדוני היושב ראש על ידי המשנה ליועצת המשפטית ועל ידי, לפני שהונחה
על שולחן הוועדה ואף הוכנסו בה מספר שינויים לאור הערותיך. במילים כלליות,
טיוטת התקנות כוללת בתוכה מספר לקחים שהופקו מהשידורים. השידורים כבר
נמשכים כמעט שנה וחצי ותקופת השידורים הנוכחית שהיא בת שנתיים וחצי, כך היא
הוגדרה בחוק שידורי הטלביזיה מהכנסת, התקופה הזאת היא תקופת ניסיון, הופקו
כבר כמה לקחים והם באים לידי ביטוי בתוך התקנות. התקנות עוסקות בגדול בסוג
של אתיקה שתחול על השידורים וגם בנושא שנדון ארוכות בזמן בדיקת החוק והוכרע
כפי שהוכרע, נושא שידור תשדירי שירות מטעם גופים ממלכתיים במסגרת שידורי
ערוץ הכנסת. אלו שני הנושאים המרכזיים שמשפיעים הכי הרבה על הערוץ. אם אתה
רוצה אני אעבור על הטקסט.

היו"ר רוני בר-און:

כן, תקרא את התקנות. אני רוצה גם לציין לפרוטוקול שבאמת בעבודת הכנה עשינו
פגישות מקדימות מול הצוות שהכין את זה והדברים בחלקם נענו, בחלקם שוכנעתי
שהם מיותרים. גם הישיבה דהיום למרות שנוכחים בה כרגע רק יושב ראש הקואליציה
ואנוכי תואמה עם כלל חברי הכנסת. אמנם אני אמרתי שרק אם תהיה התראה של
מרבית חברי הכנסת שהם לא יוכלו להשתתף בישיבה היום אז לא אקיים את זה
בפגרה, מכיוון שלא ניתנה לי כל התראה אז אני לא אחראי להופעה או לאי הופעה
של חברי הכנסת, מכיוון שאף אחד, למעט אחד או שניים לא יכלו לומר שהם לא
יוכלו להשתתף, אני מקיים את הישיבה היום בהתאם לכללים הקבועים בכנסת,
ואנחנו נאשר את זה עם כל הסעיפים.

גדעון סער:

נאשר או לא נאשר.

היו"ר רוני בר-און:

בוודאי, בבקשה דן.

דן לנדאו:

אני הולך לתקנה 1. בתקנות אלה – "גוף ממלכתי" - כל אחד מאלה. המושג "גוף
ממלכתי" לקוח מתוך החוק שבכוונה נמנע מהגדרה יותר מקובלת או יותר מוכרת
מדברי חקיקה אחרים מצד אחד, ומצד שני, הכניס את ההגדרה הזאת על דרך הצמצום
כי לא רצינו כאן תשדירי שירות מהסוגים שמוכרים לנו בערוצי טלביזיה אחרים,
גם בערוצי טלביזיה ציבוריים אלא רק מגורמים - - -

היו"ר רוני בר-און:

ממלכתיים פרופר, לא כמו מפעל הפייס, המועצה להסדר הימורים, רכבת ישראל.

דן לנדאו:

או אפילו כל מיני עמותות.

ניר גרסון:

ההגדרה של תשדירי השירות בחוק שידורי הטלביזיה מהכנסת ובתקנות, תואמת פחות
או יותר את מה שנקבע בכללי המועצה שלנו שהסייגים שקבענו שם לצמצום נובעים
ראשית מהגדרה של "גוף ממלכתי" ודבר שני מההגדרה מה זה תשדיר שירות, תשדיר
בנושאים מוגדרים מטעם גוף ממלכתי. ועוד סייג שלילי שהכוונה שלו לא לקדם
מכירה של מוצר או שירות.

היו"ר רוני בר-און:

ברור, את הדיון הזה כבר קיימנו אגב החוק.

דן לנדאו:

ובתוך ההגדרה המצמצמת שאנחנו כפופים לה מתוקף היותנו כפופים לחוקים שחלים
על המועצה, בתוך ההגדרה המצמצמת הזו הוועדה כאן בשלב החקיקה צמצמה את זה
עוד יותר בגלל שמדובר בערוץ הכנסת. סעיף 1. בתקנות אלה – "גוף ממלכתי" – כל
אחד מאלה: 1. הממשלה ומשרדי הממשלה לרבות יחידותיהם ויחידות הסמך שלהם. 2.
לשכת נשיא המדינה. 3. הכנסת. 4. מבקר המדינה. 5. בתי המשפט, בתי דין, לשכות
ההוצאה לפועל. "חדשות הכנסת" הגדרה, מהדורת חדשות שעיקרה סיכום אירועי היום
בכנסת. בפועל מה שקורה בערוץ, יש מהדורה מרכזית בשעה 10 אבל יש גם מהדורות
נוספות במהלך היום. יש מהדורה בשעה 2 בצהריים שהפכה להיות מאוד פופולרית
ואני אגע בזה אחר כך כי זה נוגע לשיתופי פעולה עם ערוצים אחרים. המדובר
במהדורת חדשות שעיקרה ענייני הכנסת. אבל כמובן בענייני הכנסת אפשר גם
להתרחב לפוליטיקה ולכל התחומים שהערוץ נוגע בהם. ההגדרה הזו מתאימה למגבלות
שבתוכן חי הערוץ כי הערוץ הזה איננו מתיימר להתחרות בערוצים אחרים שמשדרים
לפי דין בישראל.

ההגדרה הבאה, "שידורי הכנסת" – שידורי טלביזיה של ישיבות מליאת הכנסת ושל
ישיבות ועדות הכנסת, להלן אני אקרא לזה הפרוטוקול המצולם. 2. מאפייני ערוץ
הכנסת, השידורים בו ואופן הסיקור. א. בשידורי הכנסת יובטח סיקור מלא, הוגן
ומקצועי של ההתרחשויות בישיבות מליאת הכנסת וועדותיה ושל מהלכן, תוך שמירת
כללי אתיקה, כפי שייקבעו לפי סעיף 5(ב)(1) לחוק, ויחולו הוראות אלה. סעיף
א' הוא סעיף דקלרטיבי אבל הוא מאוד מרכזי. האמירה שלפיה יובטח סיקור מלא
הוגן ומקצועי, האמירה הזו מטילה מונחים שהם לא מונחים משפטיים רגילים, הם
מונחים בלשון בני אדם. האמירה הזו היא מאוד חשובה, אפילו שאני יכול לומר די
בגאווה אחרי שנה וחצי של שידורים, שהוכח שערוץ הכנסת משדר לפי הפרמטרים
האלה, בכל מקרה טוב שהדברים האלה יהיו בכללי המדיניות כדי שיהיה ברור
שהערוץ הזה לא שייך לאף אחד, הוא שייך לציבור והוא מחויב לאיזון הרבה יותר
קפדני משידורים של ערוצים אחרים.

היו"ר רוני בר-און:

אני רוצה להבין, מה זה כפי שיקבעו לפי סעיף 5(ב)(1) לחוק, זה עוד הפנייה על
הפנייה?

דן לנדאו:

לא. הסעיף הזה הוא מתוך החוק שלנו, חוק שידורי טלביזיה מהכנסת, הוא הפנייה
לכללים של המועצה שכבר הותקנו כללי אתיקה זמניים כזכור לך, ועכשיו המועצה
באמצע שימוע ציבורי על כללי אתיקה קבועים שיחולו על ערוץ הכנסת.

ניר גרסון:

וכמובן להתייעץ בצוות התיאום ובכנסת - - -

היו"ר רוני בר-און:

מתקין התקנות זה המועצה, לא אנחנו, הכללים לפי 5(1).

דן לנדאו:

נכון. אלו כללי אתיקה שבמקרה שלנו הם מצד אחד קפדניים יותר שוב, בגלל החובה
של ערוץ הכנסת להיות עוד יותר מאוזן ועוד יותר מדויק באיזון הזה מערוצים
אחרים. מצד שני יש הרבה מאוד כללים שחלים על ערוצים אחרים ולא חלים פה,
עניינים מסחריים, עניינים שקשורים יותר לשידורי בידור וכו'. אני בסעיף קטן
פסקה 1. בשידורי הכנסת המועברים בשידור חי, לרבות שידור חוזר שאיננו ערוך,
יישמעו במלואם דברי הנואם בישיבה, גם אם הוא אינו מצולם. אני אזכיר ליושב
ראש שיש מגוון רחב של ערוצים פרלמנטרים בעולם ומגוון רחב של סוגי רגולציות,
סוגי כללים שחלים על הערוצים. יש ערוצים שבהם המצלמה תמיד על פני הנואם, זה
שמדבר ברשות, ואיננה יכולה לטייל למקומות אחרים. אנחנו הכרענו אחרת משום
שהמציאות בכנסת הייתה שיש טלביזיה בכנסת ולכן המצלמה רשאית לעזוב את פני
הנואם ברשות - - -

היו"ר רוני בר-און:

ובלבד שקולו ימשיך להישמע.

דן לנדאו:

כמובן כפוף להתרחשות במליאה. יכול להיות שיש צעקות במליאה, הערוץ אמור לשקף
את מה שמתרחש במליאה משל הצופה יושב בבלקון שם. פסקה 2 עמוד 2. שידור ערוך
לעומת שידור חי שפסקה 1 עסקה בו. שידור ערוך של ישיבה של מליאת הכנסת, וכן
שידור ערוך של ישיבת ועדה מוועדות הכנסת, ישקף ככל הניתן את הנעשה בישיבה,
את הנאמר בה על ידי המשתתפים ואת מגוון ההשקפות והדעות השונות הבאות בה
לידי ביטוי. כמובן, מאחר שמדובר בשידור ערוך, אז הוא לא ישקף את הכל, הוא
צריך לשקף מגוון מאוזן, לא כל מה שנאמר אחרת זה לא שידור ערוך. סעיף קטן
ב'. ערוץ הכנסת רשאי ללוות את שידורי הכנסת במידע עובדתי, אך יימנע ממידע
שיש בו משום הבעת דעה, נקיטת עמדה, פרשנות או שיפוט ערכי לדברי הנואמים,
להתרחשויות או למהלך הדיון. ליווי שידורי הכנסת במידע כאמור יעשה באופן שלא
יפריע לשמוע את דברי הנואם במלואם. תמיד במהלך החקיקה הבאתי את הדוגמא
משידורי ערוץ 33 ההיסטורי בהם היה לחשן שהיה מלווה את השידור והוא יכול היה
לומר, אוקי, עכשיו הולכת להיות הצעת חוק מאוד חשובה, זו אמירה לגיטימית
מבחינה עיתונאית - - -

היו"ר רוני בר-און:

זה עובדתי, זה רפורטרי.

דן לנדאו:

אבל לפעמים זה חרג מגבול העובדתי לתוך תחום השיפוט הערכי, אנחנו אסרנו את
זה לחלוטין. שידור הפרוטוקול המצולם מלווה בטקסטים שמופיעים על המסך עם
עיקרי דברי הנואם, עם ההליך. זה כמו בשידורי ספורט, מי נגד מי, מהו המשחק
מה התוצאה, מה אנחנו רואים עכשיו על המסך.

היו"ר רוני בר-און:

אתה בוודאי לא רוצה להשוות את זה לשידורי ספורט.

דן לנדאו:

חשוב לומר שסעיף קטן ב' איננו אוסר אם אנחנו נחשוב שזה נכון כן להוסיף אדם
שנותן פרשנות, לא על גבי דברי הנואמים אלא בין הנואמים משהו כזה, אם נרצה
בעתיד או נחשוב בעתיד שזה נכון שפרשן ייכנס ויאמר, אוקי, עכשיו חבר הכנסת
הולך לעשות א', ב' - - -

היו"ר רוני בר-און:

או למשל ניתוח של מה שהולך לקרות אם זה יהפוך לאי אמון, לאמון, ואז אם זה
נדחה או לא נדחה.

דן לנדאו:

אז הסעיף בתקנות איננו אוסר את זה, כרגע הערוץ איננו נוהג את הדבר הזה כי
אסרנו עליו. סעיף 3 תקנה 3. משדרים מוספים. משדרים מוספים אני מזכיר, כל מה
שאיננו פרוטוקול מצולם. פסקה 1. יופקו וישודרו לפי אמות מידה עיתונאיות
מקובלות. שוב, זו לכאורה לא אמירה משפטית פשוטה אלא אמירה יותר מוסרית.

ניר גרסון:

זה נותן לזה משקל למרות שאין הפניה מדויקת.

דן לנדאו:

אם כי צריך לזכור שיש מספר סטים של כללי אתיקה עיתונאיים של גופים שונים
והם כולם יחד יוצרים איזו נורמה של אתיקה עיתונאית מקובלת בישראל. פסקה 2.
יתנו ביטוי מתאים והולם למגוון ההשקפות והדעות הרווחות בציבור. כלומר מהצד
האחד יש פה חובה להראות את הדעות השונות אבל אין פה חובה נוקדנית לתת ביטוי
שווה לדעתה של מפלגה שיש בה 40 מנדטים מול דעתה של מפלגה שיש בה מנדט אחד.
פסקה 3. יהיו כפופים לכללי האתיקה כפי שייקבעו לפי סעיף שאמרנו מקודם. תקנה
4. קטיעת שידור של דיוני מליאת הכנסת. א. על אף הוראות סעיף 11(א) לחוק
שאוסר את קטיעת השידורים הישירים מהפרוטוקול המצולם מהמליאה, רשאי ערוץ
הכנסת לקטוע את השידור של דיוני מליאת הכנסת המועבר בשידור חי בכל אחד
מאלה. 1. למשך 20 דקות לכל היותר פעם אחת ביום בשעה שיוחדה לכך בשעות הערב
לא לפני שעה 20:00, לצורך שידור חדשות הכנסת, ובלבד שבתום שידור חדשות
הכנסת יימשך שידור הדיונים אם לא הסתיימו. לאמור, ביום שהמליאה ממשיכה,
המהדורה המרכזית של הערוץ היא בעשר בלילה.

יש ימים, זה נדיר בכנסת הנוכחית שהכנסת ממשיכה את דיוניה אחרי השעה 10
בלילה, מהצד האחד יש לנו חובה לא לקטוע את דיוני המליאה מהצד השני, יש
צופים שיש להם כבר הרגלי צפייה קבועים והם יושבים ומחכים לשידור בעשר, אז
האיזון שאנחנו מציעים במסגרת התקנה הזו היא שהמהדורה לא תהיה בת 30 דקות
כפי שהיא בדרך כלל אלא בת 20 דקות, כלומר הקטיעה תהיה קצרה יותר ממהדורה
מלאה אבל מהצד השני יהיה פה איזשהו רצף. כמובן אם מדובר בדרמה, אם יש הצבעת
אי אמון, אז כפי שקורה בכל ערוץ אחר בכל שידור חדשות, כפי שכבר קרה
בפרקטיקה בשנה וחצי האחרונה, נפתח השידור ואומרים, אנחנו באמצע ההצבעה,
מייד אנחנו חוזרים למליאה.

דוד לב:

סליחה רוני, אם המהדורה בעשר, למה לא שמו 22:00 במקום 20:00?

היו"ר רוני בר-און:

כי אולי הוא רוצה מחר בבוקר להעביר את המהדורה לשמונה בערב ואז הוא צריך
להתחיל לשנות תקנות.

דוד לב:

בויכוחים שהיו לנו זאת הייתה הנקודה, השאלה היא מה קורה, שמונה בערב זה
עדיין זמן פעיל מאוד של המליאה. עשר זה כבר קצת רחוק יותר ואז יכול חבר
כנסת לומר, אני הייתי בשיא הדיון שמעניין אותי מאוד או מביא דברים חשובים
מאוד או מה שאתה רוצה, ובשמונה אומרים, שלום, אני הולך למקום אחר. עשר נראה
לי יותר - - -

היו"ר רוני בר-און:

הוא אומר שזה גם פתח למניפולציה, למשל, אם יוחלט שרוני בר-און לא צריך
לעניין את הציבור, אז מי שיחליט שאת אותה מהדורת חדשות משדרים היום בשמונה
ושבע דקות, למה, כי בשמונה ושש דקות רוני בר-און עולה על הדוכן.

ניר גרסון:

השעה של המהדורה חייבת להיות קבועה, לא משתנה, כי יודעים מראש ומתכננים
בהתאם.

דוד לב:

אם זה קבוע אז בוא נקבע את זה לעשר.

היו"ר רוני בר-און:

לא הייתי מגביל אותם.

ניר גרסון:

אי אפשר יהיה לעשות מניפולציות לחבר כנסת ספציפי, כי צריך גם מניפולציה של
הערוץ וגם מניפולציה של המזכירות, צריך ששעת המהדורה תהיה קבועה.

דוד לב:

אז שיהיה קבוע לעשר.

ניר גרסון:

אז נותנים שפיל מסוים כדי שאפשר יהיה להזיז באופן קבוע לתשע ושלושים.

היו"ר רוני בר-און:

אני יכול להבטיח לך שאם מחר ערוצים מסחריים מזיזים את מהדורת החדשות שלהם,
ערוץ 10 וערוץ 2 בהתאמה לשעה שבע, והערוץ הראשון לתשע או לשמונה, אז גם
ערוץ הכנסת עובר עם החדשות שלו לתשע. הוא תמיד יהיה בפאזה אחרי הערוצים
המסחריים, הוא לא מחכה שאנשים ילכו לישון.

דן לנדאו:

אנחנו לא רוצים להתחרות בערוצים אחרים. אני אוסיף עוד נקודה שהייתה
בפרקטיקה במהלך השנה וחצי שחלפו מתחילת השידורים, כאשר בפעמיים או שלוש שזה
קרה בתקציב דיוני ההתנתקות, חוק פינוי פיצוי, מה שקרה זה שהתחילו את
המהדורה ולא הייתה דרמה במליאה אבל הדיון במליאה נמשך. מדי נואם, חזרו
לשנייה לנואם ואמרו, אוקי, עכשיו עלה פלוני, הוא מתומכי ההתנתקות והוא
עכשיו נואם, וכך היה מדי כמה דקות. כך שהלב הפועם של הכנסת בשידור חי המשיך
לפעום גם באותה חצי שעה. פסקה 2. בשעת חירום, לצורך שידור הודעות חירום
בהתאם לכללים שקבעה המועצה. אנחנו כמובן כפופים לכללים שכל ערוצי הטלביזיה
האחרים כפופים להם. (ב) בעת שידור חדשות הכנסת או בעת שידור בשעת חירום
יימשכו הצילום וההקלטה של דיוני מליאת הכנסת והוראות סעיף 17 לחוק בדבר
שמירת החומר המשודר יחולו עליהם. אל תשכחו שמדובר פה גם בארכיון וידאו,
בסוג של פרוטוקול ולכן חשיבות השמירה היא רבה.

גדעון סער:

מה שומרים ומה לא שומרים?

היו"ר רוני בר-און:

בפרוטוקול המוקלט שומרים הכל, גם במליאה וגם בוועדה שאותה מצלמים.

דן לנדאו:

5. היקף השידורים ומשכם. ערוץ הכנסת ישדר במשך כל ימות השבוע לרבות ימי
שישי ובערבי חג ומוצאי שבת וחג, הן בתקופות שהכנסת מכונסת והן בתקופות פגרת
הכנסת ובלבד שלא יקוימו שידורים בשבת ובמועדי ישראל. זה על פי ההסכמות שהיו
פה בשלב החקיקה. 6. קביעת ישיבות ועדות הכנסת שדיוניהן ישודרו. צוות התיאום
ונציגי הגוף המשדר יחליטו על לוח השידורים של הוועדות שדיוניהן ישודרו מדי
שבוע בשידור חי או בשידור ראשון שאינו שידור חי. ההחלטה בדבר לוח השידורים
כאמור תביא בחשבון שיקולים אלה. לפני שאני עובר לשיקולים, צריך לומר שהמוסד
הזה, אותו צוות שיושב וקובע אילו ועדות ישודרו הוא מוסד שכבר קיים 10 שנים
ויותר עוד בימי השידורים בערוץ 33.

היו"ר רוני בר-און:

תזכיר לי מה קורה בתום תקופת הפיילוט, הוא ממשיך לחיות, אני מדבר על צוות
התיאום והאינטראקציה מול הגוף המשדר.

דן לנדאו:

כן, וזה דבר מעניין. בדיוק אנחנו עכשיו בדיונים עם המועצה, עם אנשי המנהלת
של המועצה עד כמה אנשי צוות התיאום, לאמור פקידים של הכנסת, ימשיכו להיות
בעלי השפעה. האם ההשפעה שלהם תקטן, האם הרגולציה תתרחק טיפה מהערוץ מהצד
האחד, משום שהערוץ יצא לדרכו, הוא כבר התייצב.

היו"ר רוני בר-און:

ונבחר גוף משדר.

דן לנדאו:

ייבחר גוף משדר לתקופה ארוכה. מהצד השני, יש חשש שאומר שאם הזכיין החדש
ייבחר לתקופה ארוכה, יכול להיות שהוא יהיה הרבה פחות קשוב לצרכים
האובייקטיבים של הכנסת כמוסד ולפתע נמצא את עצמנו עם ערוץ שיצא לדרך שאולי
לא הייתה כל כך מקובלת על הכנסת.

ניר גרסון:

החוק יצר פה מנגנון איזון מיוחד שנותן ביטוי גם לצרכים המיוחדים של הכנסת
וגם עושה ניתוק בין הרוב הפוליטי המזדמן. ראו, יש צוות תיאום, יש את ועדת
הכנסת שחופשית לקבוע תקנות וגם המועצה לשידורי כבלים אומרת את דברה.

היו"ר רוני בר-און:

אבל אני הייתי מצפה שבתום תקופת הפיילוט כבר תבואו עם איזה קונספט מגובש
בעניין הזה כי באמת הדעות נוטות מצד אחד לכיוון הזה שבכל אופן הכנסת צריכה
להיות על פוזיציה של רגולציה מסוימת, בצד השני איך שאתה לא מגלגל את זה, זה
גוף שאתה לא רוצה שיהיה רגולטור אינטרסנטי.

דן לנדאו:

הכנסת גם מקיימת יחסי מזמין קבלן.

היו"ר רוני בר-און:

הכנסת כמזמין צריכה להיות באיזושהי עמדה אבל כרגולטור של עצמו אנחנו לא
רוצים פה איזה אינדוקטרינציה.

דוד לב:

בהמשך למה שדן אמר, יש כאן ניסיון של הרבה מאוד שנים וכמי ששותף לדבר הזה
כל השנים, העסק מתנהל על ידי כך שמגיעים להסכמה. אין כלל כיפוף יד של צד
אחד לעומת הצד השני.

היו"ר רוני בר-און:

כן, אבל תסכים דוד, שאנחנו פתחנו פה פתח כפתחו של אולם כשלקחנו את הערוץ
הזה ומלהפוך אותו לפרוטוקול משודר של ישיבות המליאה ופעם לפעם גם ועדה,
עשינו פה תחנת שידור, עם ראיונות עם עיתונאים, עם נישות, עם תוכניות.

דן לנדאו:

עם רייטינג.

היו"ר רוני בר-און:

זה קשיח, במצולם זה קשיח, במצולם הרגולציה היא כמעט אפס. לי מפריעה היכולת
של אותו צוות היגוי לתת טוק שואו לאנשים שנמצאים פה בכנסת גם לצרכים אחרים,
זה פתאום יכול להיות איזה מכשיר למניפולציה שסופה מי ישורנו.

דן לנדאו:

הרבה פעמים כשמדברים על דבר בתיאוריה, ואני לוקח את הדוגמאות מדיונים
בנושאי תקשורת אחרים, המון חששות בתיאוריה נראים מאוד מפחידים ונראו לנו
מפחידים בפרט כשערוץ 2, שחברת החדשות של ערוץ 2 הגדולה והמפחידה נבחרה
לתפקיד ומאוד חששנו איך נעמוד מולם. באו שנה וחצי של פרקטיקה, של שידורים
והוכיחו שהמאזן היפה הזה שדיברו עליו מקודם זה שנוצר בחוק, פועל ממש יפה,
לאמור, גם בישיבות השבועיות שאנחנו מקיימים, הצוות ואנשי הערוץ - - -

היו"ר רוני בר-און:

יחד עם זה ברמה של חקיקה אנחנו צריכים לצפות גם אפשרות שלא יהיה פה מי
שנמצא פה היום או אם הנפשות הפועלות יתחלפו ופתאום אנשים כאן יעשו לעצמם
קרדומים לחפור בהם. מכיוון שזה לא מונח על הסדר כרגע אז אני הייתי מצפה
שנבוא לקראת תום תקופת הפיילוט עם איזשהו קונספט שגם הניסיון שאנחנו מקבלים
פה ב-30 החודש האלה אבל בעיקר תהליכי החשיבה, ירגיעו את הדעות כי זה יצוף
על השולחן.

דן לנדאו:

המועצה עוסקת בפול גז בהכנת המכרז לשלב הקבע, היא רוצה לצאת איתו בנובמבר
אולי בדצמבר כדי לתת את השנה של המכרז והערעורים וההתמוטטויות ובריחת בעלי
המניות והאירועים לבג"ץ, לפחות ברוך השם בחוק הזה חסכנו את המחוזי, הכנסנו
את עצמנו ישר לעליון, אז חסכנו ערכאה וחסכנו שכר טרחה.

היו"ר רוני בר-און:

אני לא הייתי כל כך מברך על כך.

דן לנדאו:

בכל מקרה הנקודה היא שאני משער שאנחנו נחזור לוועדה או לפחות ליושב ראש
הוועדה יהא אשר יהא, כדי להציג את הקונספט - - -

היו"ר רוני בר-און:

זה ברור וזה דבר שנדבר בו עוד כהנה וכהנה.

דן לנדאו:

מה גם שאנחנו נרצה אולי להציע גם שינויי חקיקה, חקיקה ראשית אני מתכוון. אז
מה הם השיקולים לקביעת ישיבות ועדות הכנסת שדיוניהם משודרים? (1) קיומו של
עניין לציבור. (2) לוחות הזמנים של הוועדות השונות. (3) לוח השידורים של
ערוץ הכנסת. אבל לעומת 1, (4), מתן ביטוי למגוון רחב של נושאים. (5) שידור
מגוון הוועדות. לאמור, נוצר פה בלאנס גם בפרקטיקה בין עניין הציבור לבין
הרצון לשקף כמה שיותר מגוון של עבודת ועדות הכנסת השונות והנושאים השונים
שנידונים, מתוך הבנה שיש קהלים שונים שמתעניינים בנושאים שונים. אתן דוגמא,
היה שידור לפני החגים של ועדת החינוך בנושא תנאי הפנסיה של המנכ"לית. מצד
אחד זה רכילות מצד שני - - -

ניר גרסון:

זה גם עניין ציבורי.

היו"ר רוני בר-און:

אז מה אתם אומרים, עניין ציבורי או עניין לציבור?

גדעון סער:

עניין ציבורי זה מושג יותר רחב מעניין לציבור. עניין לציבור זה דבר שפורש
בפסיקה, אנחנו יודעים איך להתייחס אליו, עניין ציבורי זה חיה חדשה, עניין
לציבור עדיף לנו.

שאול יהלום:

עניין ציבורי זה כל דבר שהוא לא פרטי.

גדעון סער:

עניין לציבור פורש בדיני לשון הרע בסעיף 14 בחוק איסור לשון הרע. כל גוף
שהוא רוצה פרמטרים אז הוא יודע מה הפרמטרים. עניין ציבורי זה הזמנה לפרשנות
יצירתית.

ניר גרסון:

האם לא הכוונה שוב שזה משהו בעל חשיבות?

גדעון סער:

הכוונה, אנחנו לא הכוונה, אין לי מחוקק אחרי החקיקה. הימים של כוונת המחוקק
נגמרו. אם אתה רוצה מושג שיכול להיות מצפן - - -

דוד לב:

כשחברי הכנסת מדברים על נושא, אם לדעת היושב ראש בדיון יש בנושא עניין דחוף
לציבור.

היו"ר רוני בר-און:

נסתפק בעניין לציבור, בסדר?

דן לנדאו:

התקנה הבאה, תשדירי שירות, 7. (א) מבלי לגרוע מתקנות משנה (ב) או (ג) לא
ישדר הגוף המשדר תשדיר שירות בערוץ הכנסת אלא אם כן השידור הוא מטעם גוף
ממלכתי וזמן שידורו יימכר באמצעות לשכת הפרסום הממשלתית, זולת אם החליטה
הכנסת למכור את זמן השידור באמצעות אחר שעיסוקו בשיווק או במכירה של זמן
שידור כאמור. המגבלה הראשונה היא מגבלה מוסדית על זהות המפרסם ועל זהות
הגוף שרוכש את המדיה. אנחנו רוצים שתי הרחקות. הרחקה אחת מהכנסת והרחקה
שנייה מערוץ הכנסת. אנחנו לא רוצים שערוץ הכנסת יתחיל למכור תוכניות וגם
שהכנסת לא תעסוק בזה, לא רק בגלל שזה לא יפה אלא משום שאז כל הטענות שעלו
פה בשלב החקיקה על ניגודי אינטרסים - - -

היו"ר רוני בר-און:

אז למה עשינו, "זולת אם"?

דן לנדאו:

משום שלא רצינו להעניק בתקנות מונופול מוחלט ללשכת הפרסום הממשלתית, למרות
שאנחנו נלך אליה אבל אם לשכת הפרסום הממשלתית תופרט פתאום, אז אנחנו לא
צריכים להיות תקועים בזה. אחרי שאמרנו את ההגבלה המוסדית, בא (ב) ונותן לנו
מגבלה תוכנית. לא ישודרו בערוץ הכנסת תשדירי שירות שיש בהם משום הבעת עמדה
בסוגיה הנתונה במחלוקת ציבורית או שיש בהם התייחסות לסוגיות הנדונות באותו
מועד או בסמוך לו בכנסת או בוועדותיה או הנמצאות על סדר יומן אם קיים חשש
שהשידור האמור עלול להשפיע על מהלך הדיון או על תוצאותיו, ובכלל זה תשדירים
שהופקו במיוחד לצורך שידורם בערוץ הכנסת.

היו"ר רוני בר-און:

אם ממשלת ישראל תחליט עכשיו לעשות משדר לפיוס לאומי בעקבות תוכניות מדיניות
שהיו, אז אתה אומר שיש פה משום הבעת עמדה בסוגיה הנתונה במחלוקת ציבורית כי
יש אנשים שרוצים שלא יהיה פיוס.

דן לנדאו:

אבל יש את הסיפא שאומרת, אם קיים חשש שהשידור האמור עלול להשפיע על מהלך
הדיון או על תוצאותיו.

היו"ר רוני בר-און:

הנקודה ברורה.

דן לנדאו:

אל תשכחו שקהל מאוד מצומצם אבל מאוד קובע בן 120 פרטים הוא קהל שאני כמפרסם
ציבורי בהחלט הייתי מכוון אליו תשדירים. בסוף הוספנו, ובכלל זה תשדירים
שהופקו במיוחד לצורך שידורם בערוץ הכנסת. זה סוג של חזקה שהסעיף מקים
לאמור, אם גוף ממלכתי הפיק תשדיר מיוחד לערוץ הכנסת, פה מתעורר חשש או קמה
חזקה שהשידור נועד להשפיע על מהלך הדיון או על תוצאותיו בכנסת ופה נצטרך
להיזהר או למנוע שידור תשדיר כזה.

שאול יהלום:

מה הכוונה תשדירי שירות? זה פירסום?

היו"ר רוני בר-און:

אנחנו לא נעשה מה שעושה ערוץ 1 שמוכר תשדירים גם של רכבת, של הטוטו ושל
הלוטו.

שאול יהלום:

לא, רק תשדירי שירות. תשדיר עצמי שזה יכול להיות בנקודות הנתונות במחלוקת.

היו"ר רוני בר-און:

קדימון זה בסדר גמור.

ניר גרסון:

על קדימון יחולו ההערות הרגילות שחלות על שידורי הערוץ.

דן לנדאו:

(ג) המגבלה האחרונה, מגבלת מועד השידור או השיבוץ בלוח השידורים. לא ישובצו
תשדירי שירות במהלך שידורי הכנסת או בסמוך לשידורם.

היו"ר רוני בר-און:

מה הכוונה של, בסמוך לשידורם?

דן לנדאו:

אנחנו לא רוצים שמישהו מהצופים יחשוב - - -

היו"ר רוני בר-און:

אבל התשדיר הוא חלק מפרוטוקול הכנסת, אבל אם תעשה תשדיר ואחר כך תשים
שקופית, תעשה hold של המסך לעשרים שלושים שניות זה בסדר.

דן לנדאו:

8. ליווי השידורים בכתוביות ותרגום. 8 (א) שידורי הכנסת ילוו בכותרות
הכוללות את עיקרי הדברים שנאמרו בישיבת המליאה או הוועדה לפי העניין, בלי
לגרוע מהוראות סעיף 11 (ג) בחוק. הסעיף הזה מחייב ללוות שידור שני של ועדות
הכנסת או פרוטוקול משודר בתרגום לערבית וזה מבוצע פעמיים בשבוע היום,
שידורי הכנסת שאינם בשידור חי ילוו גם בכתוביות בעברית. היום משדרים פעמיים
בשבוע שידור נוסף של אחת הוועדות ששודרו במהלך השבוע וזה מתורגם לערבית.
לפי הסעיף הזה ככל שיימשך שידור כזה הוא צריך יהיה להיות מלווה גם בשקופיות
בעברית.

ניר גרסון:

אם הדיון על פי החוק הוא בערבית, תיאורטית גם אמורים לתרגם לעברית.

דן לנדאו:

(ב) השידורים המוספים שאינם בשידור חי. שידורים מוספים אני מזכיר, זה כל מה
שאיננו פרוטוקול מצולם כולל התוכניות העיתונאיות שאינן בשידור חי, ילוו
בכתוביות בשפה העברית בשיעור שלא יפחת מ-% 50 מהשידורים המוספים בשידור
ראשון. הסעיף מבוצע כבר היום.

שאול יהלום:

זה תואם את החוק?

ניר גרסון:

באמת לפי החוק של חבר הכנסת יהלום, בהדרגה מסוימת מאה אחוז מהשידורים
המוספים - - -

דן לנדאו:

היום כמעט 100 אחוז מהשידורים המוספים בערוץ הכנסת משודרים בשידור שני
בליווי כתוביות בעברית, כלומר היום החוק מוביל את התעשייה. (ג) סוג של סיוג
למה שאמרנו ב-ב'. בתקנה זו, "שידור חי" – לרבות שידור משידורי הערוץ
שצילומו או הפקתו הושלמו 12 שעות או פחות לפני שידורו בערוץ, אלא אם כן
קבעה המועצה אחרת בכללים לפי סעיף 5 לחוק. אנחנו כפופים למועצה אבל
הפרקטיקה היא שרוב שידורי הערוץ מצולמים בין שעתיים ל-4 שעות לפני השידור,
אז לצורך העניין זה נחשב שידור חי כי אתה לא יכול להספיק לתמלל את זה לקראת
השידור הראשון.

שאול יהלום:

אז כמה שעות, לא צריך 12 שעות, בוא נפחית את ה-12 ל-6.

דן לנדאו:

זה נלקח מחקיקה קיימת, זה קיים בחקיקה.

ניר גרסון:

זה בפרקטיקה - - -

היו"ר רוני בר-און:

אבל שאול צודק, למה שאנחנו לא נוביל לפני המחנה. זה פרקטיקה אחרת, אנחנו
נכתוב 6 שעות ואז תיקחו את הפרקטיקה האחרת וגם אותה תורידו ל-6.

דן לנדאו:

אני אומר לכם למה, משום שזאת תהיה כניסה עמוקה מדי לתוך העבודה הטכנית
המקצועית של הערוץ כי יכול להיות יום, ניקח למשל את יום רביעי. ביום רביעי
מצלמים את התוכנית של רזי ברקאי, בדרך כלל אחרי הצהריים או לפנות ערב, אבל
זה תלוי מתי נגמרת המליאה. עכשיו, אם אנחנו נתקע אותם על 6 שעות - - -

היו"ר רוני בר-און:

שאול, תרשום לך את הנקודה הזאת, כשנגמור את הפיילוט תוריד את התקנון.

שאול יהלום:

שעה 6 אני חושב שהיא לא נוראה, ואני רואה שהטכנאים והאנשים עובדים פה קשה
מאוד יום ולילה, אז במקרה באותו יום רביעי שזה נמשך הם יעבדו בלילה.

דן לנדאו:

אבל השאלה היא אם זה נכון לעשות את זה משתי סיבות. אחת, האם זה נכון שערוץ
הכנסת מבחינת הרגולציה המקצועית, הטלביזיונית שלו יהיה שונה, יפרוץ את
המסגרת של הרגולציה הסטנדרטית של כל ערוצי הטלביזיה כפי שאתה אמרת.

היו"ר רוני בר-און:

התשובה לשאלה הזאת היא כן, אני אמרתי את זה שאנחנו נוביל לפני המחנה.

שאול יהלום:

בוודאי שכן.

היו"ר רוני בר-און:

נעשה שמונה כי אם אתה מצלם את זה ב-4 ומשדר את זה ב-10 אז עדיין יש לך את
ה- escape, אבל אם תצלם את זה ב-2 ותשדר את זה ב-10 אז סביר לצפות ממך
שתוכל להרים גם את הכתוביות.

דן לנדאו:

בסדר, אז סגרנו על שמונה, בסדר. תקנה תשע, שימוש בחומרים שהפיק ערוץ הכנסת.
(א) שידורי הכנסת, כלומר הפרוטוקול, יעמדו חינם לשימוש כל הקולט אותם
באמצעיו ועל חשבונו, ובלבד שהרוצה לשדרם ילווה את השידור במזכה (קרדיט)
בולט לעין, בשפת השידור, בנוסח "באדיבות ערוץ הכנסת – 99" או בנוסח דומה.
המזכה כאמור יוצג במשך 5 שניות בתחילת הקטע המשודר ולאחר מכן מדי 2 דקות.
המדובר בשידורים מתוך הפרוטוקול המצולם וערוצי הטלביזיה האחרים מקפידים על
כך.

היו"ר רוני בר-און:

פעם ראיתי משהו, הם נותנים את הקרדיט תחת הלוגו של התחנה המשדרת, צריך
להזיז את זה מצד לצד, נכון? כי אם זה מונח על ה-2 אז מי יודע מה כתוב מתחת
לזה, זה עצבן אותי פעם אחת, יופי של קרדיט הם נותנים שזה מכוסה ולא רואים
באדיבות מי זה.

דן לנדאו:

בימי שפוט השופטים הקודמים ערוץ 1 היה משחק והיו מתנהלים קרבות בשידור חי
על זה.

היו"ר רוני בר-און:

אז אני לא הראשון שהתרגז מזה.

דן לנדאו:

בוודאי שלא.

היו"ר רוני בר-און:

ואתם יודעים לסדר את זה?

דן לנדאו:

בהחלט, היום כולם מקפידים על זה. רק שתדעו שמתקיים היום שיתוף פעולה בין
ערוץ הכנסת לבין ערוץ 10 שבמסגרתו ערוץ 10 משדר כל יום שעה של שידורי ערוץ
הכנסת, בצהריים, חצי שעה שידור חי וחצי שעה שידור של תוכניות מאתמול.
ובמהלך השידור החי אנשי ערוץ הכנסת מזכירים כל הזמן את ערוץ הכנסת, כך שגם
צופי ערוץ 10 לא יוכלו לשכוח במי הם צופים. 9 (ב) ערוץ הכנסת, לאחר שמסר
דיווח על כך לצוות התיאום יתיר לגורמי שידור לשדר תוכנית שהופקה במסגרת
המשדרים המוספים, לא הפרוטוקול, על ידי הערוץ או עבורו מעת שידורה בערוץ
הכנסת, תוך הבטחת שוויון הזדמנויות בין גורמי השידור השונים המעוניינים
בשידור תוכנית כאמור, בתנאי שהשידור כאמור ילווה במזכה בולט לעין בדבר היות
התוכנית המופקת על ידי ערוץ הכנסת. בתקנת משנה זו "גורם שידור" – מי שמשדר
בישראל שידורי טלביזיה לציבור לפי דין. היסוד הוא שהערוץ הזה מופק, ממומן,
מצולם, על ידי מס ההכנסה של כולנו והוא שייך לכל הציבור. ככזה וגם כתפיסת
יסוד של הערוץ, זה שירות לציבור ואנחנו מעוניינים שכמה שיותר אנשים יוכלו
לצפות בחומר של הערוץ הזה ולכן התקנה קובעת שיש לציבור זכות גישה לחומרים
של הערוץ גם לא דרך ערוץ הכנסת, כמובן בתנאים מסוימים, באמצעות גורמי שידור
אחרים בישראל.

יש פיקוח לצוות התאום על הנושא הזה כדי שלא יהיה ברדק. למה הכוונה ברדק?
למשל, בא ערוץ 10 ונהדר, משדר שעה משידורי ערוץ הכנסת ואומר, עכשיו תביאו
לי עוד שעה. אז בשלב מסוים, אמר כבר צוות התאום וזה דבר שקרה, תראו חברים,
הכנסת היא לא גורם הפקה שתפיק לכם את כל לוח השידורים, בוא נרגע, חצי שעה
זה בסדר, שעה זה בסדר, שהכל יהיה תחת פיקוח של הכנסת עצמה כבעלת הזכויות.
2. התוכנית פה מותרת רק מעת שידורה. כלומר לא יהיה מצב שערוץ הכנסת הפיק
תוכנית, השיג כותרת, רזי ברקאי ראיין אותך נתת כותרת פיצוץ, ואנחנו נראה את
זה ב-6 בערב בערוץ 2 לפני שצופי ערוץ הכנסת ראו את זה. זה יכול להיות או
מעת שידורה במקביל או לאחר מכן. 3. שוויון הזדמנויות בכל ערוץ שמעוניין
בכך. מחר יבוא ערוץ 1 ויאמר, גם אני רוצה, אז אנחנו נצטרך לוודא שיש
שוויון. 4. קרדיט בולט, אמרנו את זה מקודם, וערוץ 10 בתוך החוזה שנחתם בין
ערוץ הכנסת לבין ערוץ 10 הוסדר הנושא של הקרדיט בצורה מאוד דייקנית, מה
בדיוק, לכמה זמן וכו'. 5. המדובר בגורמי שידור לפי דין בישראל. מחר יבוא
-CNN וירצה לשדר שידורים של ערוץ הכנסת אז שם זה יהיה משהו אחר.

היו"ר רוני בר-און:

הערה נוספת, התאריך כבר צריך להיות תשנ"ו.

דן לנדאו:

סעיף 10. תחילתן של תקנות אלה בתום 30 יום מיום פרסומן, למה צריך 30 יום?

רביב מייזל:

אתי עשתה את זה אני הבנתי בתאום אתך.

דן לנדאו:

כן, אבל אולי אפשר לעשות את זה יותר מוקדם כי לתקנות האלה יש משמעות
כלכלית - - -

היו"ר רוני בר-און:

אפשר לצמצם את זה.

גדעון סער:

15 יום יהיה בדיוק ביום פתיחת המושב.

היו"ר רוני בר-און:

בסדר גמור, אז תעשה 15 יום. יש הערות? מישהו רוצה להעיר? יאיר פרץ, שאול
יהלום, גדעון סער, אנחנו מצביעים. מי בעד אישור התקנות ירים את ידו בבקשה,
תודה, נא להוריד, מי נגד, מי נמנע? פה אחד אישרנו את התקנות. גמר חתימה
טובה, חג שמח.
