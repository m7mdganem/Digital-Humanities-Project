הכנסת העשרים

מושב שני

פרוטוקול מס' 156

מישיבת ועדת הכנסת

יום שלישי, כ' בתמוז התשע"ו (26 ביולי 2016), שעה 10:00

סדר היום:

+-----------------------------------------------------------------------+
| 1. הצעת חוק-יסוד: הכנסת (תיקון מס' 46) (חקיקת משנה הקובעת ענישה       |
| פלילית) - הכנה לקריאה שנייה ושלישית                                   |
+-----------------------------------------------------------------------+
| 2. קביעת ועדה לדיון בהצעה לסדר-היום בנושא: "צעדת השוויון - הפערים בין |
| מרכז לפריפריה" של חה"כ נחמן שי, חה"כ דב חנין, חה"כ יהודה גליק, חה"כ   |
| אורלי לוי אבקסיס, חה"כ חיים ילין, חה"כ תמר זנדברג, חה"כ אכרם חסון,    |
| חה"כ יגאל גואטה, חה"כ מנחם אליעזר מוזס                                |
+-----------------------------------------------------------------------+
| 3. בקשת יו"ר ועדת הכלכלה להעברת הצעות החוק הבאות מוועדת העבודה,       |
| הרווחה והבריאות לדיון בוועדת הכלכלה:                                  |
+-----------------------------------------------------------------------+
| א. הצעת חוק לקביעת יום ראשון כיום מנוחה במקום יום שישי,               |
| התשע"ו-2016(פ/2631/20), של חה"כ ציפי לבני וקבוצת חברי כנסת            |
|                                                                       |
| ב. הצעת חוק שעות עבודה ומנוחה (תיקון – שינוי שבוע העבודה),            |
| התשע"ו-2016 (פ/2843/20), של חה"כ שולי מועלם רפאלי                     |
|                                                                       |
| ג. הצעת חוק שעות עבודה ומנוחה (תיקון – שינוי שבוע העבודה),            |
| התשע"ו-2016 (פ/2698), של חה"כ דב חנין                                 |
+-----------------------------------------------------------------------+
| וקביעת ועדה לדיון בהצעת חוק שעות עבודה ומנוחה (תיקון - הסדרת סוף שבוע |
| ארוך), התשע"ו-2016 (פ/3005/20) של חה"כ אלי כהן                        |
+-----------------------------------------------------------------------+

4. עבודת הוועדות בפגרת הקיץ

נכחו:

חברי הוועדה:

יואב קיש – היו"ר

חברי הכנסת:

אכרם חסון

עבדאללה אבו מערוף

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  עמי ברקוביץ          –     עו"ד, משרד המשפטים
  -------------------- ----- ---------------------------------------------
  תמר כנפו             –     מנהלת סיעת הבית היהודי

  אסף פרידמן           –     מנהל ועדת החוקה, חוק ומשפט

  רחלי פרץ כהן         –     יועצת של חה"כ ניסן סלומינסקי
  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אושרה עצידה

1. הצעת חוק-יסוד: הכנסת (תיקון מס' 46) (חקיקת משנה הקובעת ענישה פלילית),
כ/648

היו"ר יואב קיש:

השעה 10:01, ואני פותח את הישיבה בדקה איחור בגלל שחיכינו דקה נוספת, אולי
יצטרף אלינו חבר כנסת. האמת שהמליאה הסתיימה אתמול בשתיים בבוקר, ואני אולי
יכול להבין חלק מהבעיות. אבל 10:00 נראה לי שעה טובה להתחיל.

לירדנה אתם רוצים שנחכה לגבי מה?

ארבל אסטרחן:

הפגרות.

היו"ר יואב קיש:

הפגרות, אוקי.

אתי בן יוסף:

העברנו לעיונה.

היו"ר יואב קיש:

אז בואו נתחיל עם סעיף ד' בסדר-היום: הצעת חוק-יסוד: הכנסת (תיקון מס' 46)
(חקיקת משנה הקובעת ענישה פלילית) – הכנה לקריאה שנייה ושלישית.

ארבל, בבקשה תקריאי. אני בעיקר ארצה לשמוע את משרד המשפטים. בבקשה.

ארבל אסטרחן:

מדובר בהצעת חוק מטעם הוועדה. דיברנו על זה לפני האישור לקריאה הראשונה
כאשר ההצעה מדברת על הנושא של תקנות, מה שאנחנו קוראים עונשיות, תקנות
שקובעות עונשים ויש חובה להביא אותן לאישור ועדה של הכנסת - עבירות
ועונשים. יש חובה להביא אותן לאישור ועדה של הכנסת מכוח שתי הוראות חוק:
הוראה אחת בחוק-יסוד: הכנסת, והוראה אחת בחוק העונשין. דובר על כך שההוראה
בחוק-יסוד: הכנסת יש בה איזושהי תוספת שמאפשרת אישור תקנות במחדל. כלומר,
אם ועדה לא החליטה על אישור התקנות או אי-אישורן בתוך 45 ימים מיום שהשר
הגיש אותן לוועדה, רואים את התקנות כאילו אושרו.

הדבר הזה לא רק שהוא בעייתי במהות שלו ולא מאפשר פיקוח פרלמנטרי נאות, הוא
גם לא מיושם בפועל. לאור העובדה שיש לנו את שתי ההוראות הללו לא נוהגים לפי
האישור במחדל שקבוע בחוק-היסוד. הדבר הזה הוא על דעת הכנסת ועל דעת הממשלה,
ונמשך שנים רבות.

לכן, ההצעה היא למחוק לחלוטין את סעיף 21א לחוק-יסוד: הכנסת שאומר היום
שתקנות שהתקין שר וקובעות ענישה פלילית בשל הפרתן לא ייכנסו לתוקף, אלא אם
כן אושרו לפני פרסומן על-ידי ועדה מוועדות הכנסת שהנושא נמצא בתחום
אחריותה. לא החליטה הוועדה בדבר אישור התקנות או דחייתן בתוך 45 ימים מן
היום שהתקנות נמסרו לה, יראו את התקנות כאילו אושרו. אין בהוראת סעיף זה
כדי לגרוע מהוראות חוק –יסוד או חוק אחר שעניינן תקנות.

הצעת החוק מציעה לקבוע שסעיף 21א בטל.

היו"ר יואב קיש:

תקראי אותו, בבקשה.

ארבל אסטרחן:

"בחוק יסוד: הכנסת, סעיף 21א – בטל.".

היו"ר יואב קיש:

תודה.

משרד המשפטים, בבקשה.

עמי ברקוביץ:

לאחר הדיון שהתקיים כאן ההצעה הובאה בפני ועדת השרים לענייני חקיקה שהחליטה
לתמוך בהצעת החוק. אבל היא קבעה בנוסף שההצעה תוחזר לדיון בוועדת השרים
לענייני חקיקה בטרם תעלה לקריאה שנייה ושלישית. וכן, היינו מבקשים רק שתיתן
לנו שהות ל- - -

היו"ר יואב קיש:

אין לי בעיה, אני אומר לך עכשיו שביום שני אני מעלה את זה לקריאה שנייה
ושלישית.

עמי ברקוביץ:

מאה אחוז, זה בדיוק הבקשה.

היו"ר יואב קיש:

אבל אני לא יודע אם יש ועדת שרים לחקיקה.

עמי ברקוביץ:

יש, יש ביום ראשון.

היו"ר יואב קיש:

יש? כי לא אמרו שיש. אני הבנתי שאין.

ארבל אסטרחן:

בגלל שאין טרומיות שבוע הבא.

עמי ברקוביץ:

אין טרומיות, לכן אמור להיות ממשלתיות לפי מה שאני יודע.

היו"ר יואב קיש:

אבל זה לא ממשלתי.

אתי בן יוסף:

זה כנסת.

עמי ברקוביץ:

לא, כיוון שתהיה ועדת שרים אנחנו - - -

ארבל אסטרחן:

לא נביא את זה השבוע, נביא את זה שבוע הבא.

היו"ר יואב קיש:

יום שני הבא זה יעלה. בקשתכם מכובדת, אבל אני לא תולה זה בזה.

עמי ברקוביץ:

מאה אחוז, בסדר. אגב, יתכן שאם ועדת השרים היתה יודעת שההליך יהיה כל כך
מהיר היא לא היתה מקבלת את זה. כנראה שחשבו שיהיה פערי זמן. יכול להיות
שבכלל השרה תחליט שאין צורך לאור העובדה שלא חל שינוי. אנחנו רק רוצים - -
-

היו"ר יואב קיש:

אני מסכם שבכוונתנו להביא לקריאה שנייה ושלישית ביום שני - -

עמי ברקוביץ:

מאה אחוז, בסדר.

היו"ר יואב קיש:

- - וזה על דעת משרד המשפטים. אם תהיה איזושהי בעיה ביום ראשון - - -

עמי ברקוביץ:

משרד המשפטים כמובן פועל בהתאם להחלטת - - -

היו"ר יואב קיש:

לא, מבחינת דחיית הזמנים שביקשתם.

עמי ברקוביץ:

בסדר, מאה אחוז. בסדר גמור.

היו"ר יואב קיש:

אם יהיה איזשהו נושא תעירו את תשומת לבנו.

עמי ברקוביץ:

מאה אחוז.

היו"ר יואב קיש:

אני יכול גם להבטיח לך שאם תהיה הערה למשרד המשפטים שתדרוש המתנה אנחנו לא
נעלה את זה ביום שני, בסדר?

עמי ברקוביץ:

מאה אחוז. אני מודה לאדוני, תודה רבה.

היו"ר יואב קיש:

תודה. אז אני מציע לאשר את הצעת חוק הכנסת כפי שארבל עברה עליה לקריאה
שנייה ושלישית. מי תומך בהצעת החוק שירים את ידו? שניים. מי נגד? מי נמנע?

הצבעה

בעד – 2

נגד – אין

נמנעים – אין

הצעת חוק-יסוד: הכנסת (תיקון מס' 46) (חקיקת משנה הקובעת ענישה פלילית)
(כ/648), אושרה להעלאה לקריאה שנייה ושלישית.

היו"ר יואב קיש:

ההחלטה התקבלה.

אתי בן יוסף:

נמנעת?

היו"ר יואב קיש:

לא. - - -

עבדאללה אבו מערוף (הרשימה המשותפת):

כן, כן. אני פשוט מאוד עוד לא הספקתי - - - על הדיון, זה כל העניין.

היו"ר יואב קיש:

בסדר, אין שום בעיה.

אז התקבל בשני קולות בעד. תודה. יש עוד הצבעה או משהו? תודה, סיימנו עם זה.

2. קביעת ועדה לדיון בהצעה לסדר-היום בנושא: "צעדת השוויון - הפערים בין
מרכז לפריפריה" של חה"כ שי נחמן, חה"כ חנין דב, חה"כ גליק יהודה, חה"כ לוי
אבקסיס אורלי, חה"כ ילין חיים, חה"כ זנדברג תמר, חה"כ חסון אכרם, חה"כ
גואטה יגאל, חה"כ מוזס מנחם אליעזר

היו"ר יואב קיש:

אנחנו רואים שיש פה את חבר הכנסת אכרם חסון אז אעבור לנושא שבסדר-היום
שקשור אליך. לך יש משהו שאתה מחכה באופן ספציפי?

עבדאללה אבו מערוף (הרשימה המשותפת):

לא.

היו"ר יואב קיש:

כי היית לפניו, בכל זאת. לא ראיתי אותך פה בין זה.

אנחנו מדברים על קביעת לדיון בהצעה לסדר-היום בנושא: "צעדת השוויון –
הפערים בין המרכז לפריפריה", הצעת חברי הכנסת: נחמן שי, דב חנין, יהודה
גליק, אורלי לוי אבקסיס, חיים ילין, תמר זנדברג, אכרם חסון, יגאל גואטה,
מנחם אליעזר מוזס.

אני מזכיר שצעדת השוויון היתה, לפי דעתי, לפני כשבועיים-שלושה, ואנחנו
בוועדה הקודמת אמרנו שנמתין להקמת הוועדה.

דרך אגב, אתה חבר שם?

אכרם חסון (כולנו):

כן, אני חבר.

היו"ר יואב קיש:

מצוין, זה גם טוב. נמתין לוועדה החדשה שהוקמה אתמול במליאה באישור המליאה,
ועדה לצדק חלוקתי ושוויון חברתי. אני חושב שאכן אין מקום יותר ראוי מאשר
המקום הזה.

אכרם, אתה רוצה לומר עוד משהו?

אכרם חסון (כולנו):

קודם כל, אני רוצה לברך על העצה שלך שחיכינו עד עכשיו. אני חושב שהוועדה
החדשה תטפל באמת בצורה אחראית ועניינית. אני חושב שהגיע הזמן שיהיה צדק
חברתי בין הפריפריה למרכז הארץ, לא רק בתחום אחד אלא בכל התחומים: בתחומי
החינוך, ההשכלה ובתחומי הכלכלה ובתחומים אחרים. כמגזר דרוזי אנחנו סובלים
קשות מפערים גדולים מאוד בחברה. אני מקווה שבסופו של דבר הוועדה החדשה באמת
תגשים את החלומות ותיתן תקווה לכל הצעירים.

אני מודה לך מאוד.

היו"ר יואב קיש:

תודה. עבדאללה, אתה רוצה להתייחס?

עבדאללה אבו מערוף (הרשימה המשותפת):

לאיזה ועדה אתה מעביר את זה?

אכרם חסון (כולנו):

שהוקמה אתמול.

עבדאללה אבו מערוף (הרשימה המשותפת):

אני מציע שיישאר בוועדת העבודה והרווחה, זו הדעה שלי.

היו"ר יואב קיש:

הבנתי. דווקא מכיוון שיש פה את אחד המציעים והוא חושב שזה חשוב לו, אני
מצטרף לדעתו. אנחנו נעשה הצבעה.

אנחנו נשאל מי בעד שההחלטה תעבור לוועדה לצדק חברתי וחלוקתי? שניים. מי
נגד? אחד.

הצבעה

בעד – 2

נגד – 1

נמנעים – אין

ההצעה להעביר את ההצעה לסדר-היום בנושא: "צעדת השוויון - הפערים בין מרכז
לפריפריה" של חה"כ שי נחמן, חה"כ חנין דב, חה"כ גליק יהודה, חה"כ לוי
אבקסיס אורלי, חה"כ ילין חיים, חה"כ זנדברג תמר, חה"כ חסון אכרם, חה"כ
גואטה יגאל, חה"כ מוזס מנחם אליעזר, לוועדה לצדק חברתי וחלוקתי נתקבלה.

אכרם חסון (כולנו):

אני פשוט לא ידעתי אם חברי, כי אתמול סגרתי עם זוהר שאנחנו נעביר את זה
לוועדה ודיברנו שניתן לזה העדפה.

היו"ר יואב קיש:

ההחלטה התקבלה, שניים נגד אחד, וסיימנו את הנושא על סדר היום. תודה רבה.

שלום, ירדנה.

מזכירת הכנסת ירדנה מלר-הורוביץ:

בוקר טוב לכם. כבר לא הצלחתי לעקוב אחרי סדר-היום. חשבתי שזה העברות
לוועדות.

היו"ר יואב קיש:

חיכינו לך בנושא שחשבנו שיעניין אותך. נראה אם קלענו לדעת גדולים.

מזכירת הכנסת ירדנה מלר-הורוביץ:

יפה מאוד, אני מודה לכם.

אכרם חסון (כולנו):

אתם צריכים אותי בעוד משהו מיוחד?

מזכירת הכנסת ירדנה מלר-הורוביץ:

תמיד אנחנו צריכים אותך.

היו"ר יואב קיש:

בדיוק, האמת היא שתמיד. אבל אם יש לך דברים יותר דחופים נקבל זאת בהבנה.

אכרם חסון (כולנו):

יש לי עשר דקות, אם זה עוזר.

+-----------------------------------------------------------------------+
| 3. בקשת יו"ר ועדת הכלכלה להעברת הצעות החוק הבאות מוועדת העבודה,       |
| הרווחה והבריאות לדיון בוועדת הכלכלה:                                  |
+-----------------------------------------------------------------------+
| א. הצעת חוק לקביעת יום ראשון כיום מנוחה במקום יום שישי,               |
| התשע"ו-2016(פ/2631/20), של חה"כ ציפי לבני וקבוצת חברי כנסת            |
|                                                                       |
| ב. הצעת חוק שעות עבודה ומנוחה (תיקון – שינוי שבוע העבודה),            |
| התשע"ו-2016 (פ/2843/20), חה"כ שולי מועלם רפאלי                        |
|                                                                       |
| ג. הצעת חוק שעות עבודה ומנוחה (תיקון – שינוי שבוע העבודה),            |
| התשע"ו-2016 (פ/2698), של חה"כ דב חנין                                 |
+-----------------------------------------------------------------------+
| וקביעת ועדה לדיון בהצעת חוק שעות עבודה ומנוחה (תיקון - הסדרת סוף שבוע |
| ארוך), התשע"ו-2016 (פ/3005/20), של חה"כ אלי כהן                       |
+-----------------------------------------------------------------------+

היו"ר יואב קיש:

בואו נסיים את הנושא האחרון שנשאר וזה קביעת הוועדה, ואחרי זה נעבור לנושא.
יש לנו בקשה של יו"ר ועדת הכלכלה להעברת הצעות החוק הבאות מוועדת העבודה,
הרווחה והבריאות לדיון בוועדת הכלכלה. מדובר בשלוש הצעות בנושא חוק שעות
עבודה ומנוחה של חברת הכנסת ציפי לבני וקבוצת חברי כנסת, של חברת הכנסת
שולי מועלם רפאלי וחבר הכנסת דב חנין.

במקביל, יש הצעה נוספת לקביעת ועדה לדיון בהצעת חוק זהה באותו תחום של שעות
עבודה ומנוחה של חבר הכנסת אלי כהן.

אני יכול להגיד לכם שהיה דיון בין ראשי הוועדות: ועדת העבודה והרווחה, חבר
הכנסת אלי אלאלוף, וחבר הכנסת כבל מוועדת הכלכלה. לאחר דיון הגענו להסכמה,
אפילו יש מכתב מצורף שזה יעבור לוועדת העבודה והרווחה. תביאי לי אותו,
בבקשה. יש פה מכתב שבו איתן כבל אכן מאשר שבחוסר שביעות רצון הוא נענה
לבקשה, אבל נענה. חשוב שתבינו שבסופו של דבר אנחנו בסך הכול מנסים כן להגיע
לדברים בהסכמה, ובעניין הזה כך היה.

עבדאללה אבו מערוף (הרשימה המשותפת):

כל הכבוד, זה יותר טוב.

היו"ר יואב קיש:

נכון. אני רק רוצה לציין בפרוטוקול, ואבקש שזה יצוין, שהכוונה שהדיון
בוועדת העבודה, הרווחה והבריאות יסתיים עד ליום 10.11.2016. במידה ולא,
הצעות החוק תוחזרנה לדיון בוועדת הכנסת האם משאירים אותה בוועדה או הולכים
לוועדה אחרת. זה בגלל נושא עומס בוועדות, ועניין שאנחנו לא רוצים שהחקיקה
הספציפית הזו תתעכב יותר מדי. יש לזה חשיבות.

אז מי בעד ההחלטה שהצעות החוק האלה, שלושת ההצעות שנמצאות כבר בעצם בעבודה,
יישארו, וההצעה של אלי כהן תעבור לוועדת עבודה, רווחה והבריאות, ירים את
ידו?

הצבעה

בעד – פה אחד

ההחלטה שהצעות החוק האלה, ששלושת ההצעות שנמצאות כבר בעבודה יישארו, וההצעה
של אלי כהן תעבור לוועדת עבודה, רווחה ובריאות, נתקבלה.

היו"ר יואב קיש:

פה אחד.

4. עבודת הוועדות בפגרת הקיץ

היו"ר יואב קיש:

אנחנו עוברים לדון בעבודת הוועדות בפגרת הקיץ.

יש פה החלטה של ועדת הכנסת שאנחנו מביאים פה לדיון ולאישור בדבר פעילות
ועדות הכנסת בפגרת הקיץ התשע"ו-2016.

ארבל אסטרחן:

זה טיוטת החלטת לדיון.

היו"ר יואב קיש:

זוהי טיוטת החלטה לדיון – זו היתה אכן כוונתי, תודה.

"בהתאם לסעיף 112(א) לתקנון הכנסת קיבלה ועדת הכנסת את ההחלטה הבאה לעניין
פעילות ועדות הכנסת בתקופת פגרת הקיץ התשע"ו-2016 שמתחילה ב-ג' באב
התשע"ו-7.8.2016 עד כ"ח בתשרי התשע"ז- שנה חדשה - 30.10.2016:

ועדות הכנסת, לרבות ועדות מיוחדות, ועדות משותפות וועדות משנה, רשאיות
להמשיך בעבודתן בימי פגרת הקיץ, אולם מספר הישיבות שתקיים כל ועדה לא יעלה
על 7 – שבעה מפגשים. לעניין זה - סיורים של ועדה כמוהם כישיבות הוועדה.

יוזכר כי יושב-ראש הכנסת רשאי להתיר במקרים מיוחדים קיום ישיבות נוספות
בהתאם לסמכותו לפי סעיף 112(ב) לתקנון – זה 1.

2. ההגבלה האמורה בסעיף 1, שהקראתי לעיל, לא תחול על ועדת הכנסת, ועדת
הכספים וועדת החוץ והביטחון.

3. לעניין ועדת החינוך התרבות והספורט, בשל פתיחת שנת הלימודים במהלך הפגרה
במקום מספר הישיבות האמור בסעיף 1, שאמרנו זה 7, יבוא 10; זאת אומרת, נתנו
להם - - -

מזכירת הכנסת ירדנה מלר-הורוביץ:

הוא גם אמר שהוא לא, אבל טוב שיש את זה.

היו"ר יואב קיש:

לא יצטרך, אבל שיהיה מהסיבה הזו.

מזכירת הכנסת ירדנה מלר-הורוביץ:

נכון.

היו"ר יואב קיש:

מיום י"ג באב התשע"ו-17.8.2016, עד ליום כ"ח באב התשע"ו-1.9.2016 (כולל) -
זה בעצם השבועיים של החופשה המרוכזת בכנסת - לא תתקיימנה ישיבות ועדות בכלל
בשל חופשה מרוכזת של עובדי הכנסת, למעט ישיבה או סיור של ועדת החינוך,
התרבות והספורט בסמוך לפתיחת שנת הלימודים, ולמעט ישיבות שאותן יתיר
יושב-ראש הכנסת באופן חריג. ישיבות וסיורים בתקופה זו יבואו במניין הישיבות
המרבי המותר כאמור לעיל.

זאת אומרת, זה לא בנוסף.

אני רק רוצה לציין שמדובר כמובן על ישיבות הוועדה. עדיין פעילות חברי
הכנסת, ככל שהיא לרשותם, הם יכולים לבוא לפה למשכן. המשכן פה בחופש.

מזכירת הכנסת ירדנה מלר-הורוביץ:

כן. הם רק צריכים לדעת שאין מיזוג ואין מזנון ואי-אפשר גם לעשות פגישות
רבות משתתפים כי גם המשמר לא יכול להנפיק אישורי כניסה.

היו"ר יואב קיש:

מה לגבי היועצים שלהם? יש בעיה בכניסה שלהם?

מזכירת הכנסת ירדנה מלר-הורוביץ:

אני לא יודעת.

היו"ר יואב קיש:

כי אני שמעתי, נדבר על זה אחר כך כנושא נפרד, שעושים קצת קשיים לכניסה של
יועצים לבניין בתקופה הזו.

מזכירת הכנסת ירדנה מלר-הורוביץ:

זה נכון כי זה מצריך אנשים שבמקום להיות בחופשה מרוכזת יבואו לבדוק אנשים
כי חברי כנסת מקיימים כאן פגישות. אבל אם לחבר כנסת יש לשכה פרלמנטרית כאן,
המשרד שלו פה, אנחנו לא יכולים להגיד לא. אבל הוא צריך לדעת.

היו"ר יואב קיש:

אז אני לא מבין, אתם מונעים מהיועצים?

מזכירת הכנסת ירדנה מלר-הורוביץ:

אני לא מונעת, אבל אני בהחלט אומרת: קחו בחשבון, העובדים בחופשה מרוכזת.

היו"ר יואב קיש:

כן, אבל אני מזכיר, לטוב או לרע, שהיועצים הם לא עובדי הכנסת לפי ההגדרה
היבשה. לכן, אני לא מחויב לתת להם חופש בשבועיים האלה, אחרת יכול להיות
שהייתי מחויב. ואם הם עובדים, אני צריך אותם פה - - -

מזכירת הכנסת ירדנה מלר-הורוביץ:

לגבי זה - אני לא מצויה בזה. יש את קצין הכנסת, כדאי שתדבר. אני אבדוק את
זה.

היו"ר יואב קיש:

טוב, אני לא אכנס לעניין הזה . אנחנו נדבר על זה עם מנכ"ל הכנסת.

מזכירת הכנסת ירדנה מלר-הורוביץ:

נכון, זו הכתובת: מנכ"ל הכנסת.

היו"ר יואב קיש:

לי חשוב שכשחבר כנסת מגיע לפה, וגם בתקופה שהכנסת ככנסת, כמשכן, בחופשה, אם
הוא רוצה לעבוד, והוא זקוק ליועצים שלו - - -

מזכירת הכנסת ירדנה מלר-הורוביץ:

בהחלט. גם בעבר באו לכאן. חברי הכנסת, הירושלמים בעיקר, היו באים לכאן,
יושבים כאן. אין סיבה שלא.

היו"ר יואב קיש:

נכון, אין סיבה שלא. אין להם מזגן, אבל אין סיבה שלא.

מזכירת הכנסת ירדנה מלר-הורוביץ:

נכון, במגבלות שאין שירותי מיזוג, סדרנות.

היו"ר יואב קיש:

מבינים שיש חופשה מרוכזת.

מזכירת הכנסת ירדנה מלר-הורוביץ:

בדיוק, כן.

היו"ר יואב קיש:

אוקי. אני ממשיך. אגב, יש לכם העתק, נכון? אתם רואים.

קריאות:

כן.

היו"ר יואב קיש:

הזמנה לכל ישיבות הוועדות בפגרה תימסר לכל חברי הוועדה מוקדם ככל האפשר,
לפחות ארבעה ימים מראש שבמניין הימים לא ייכללו יום ההזמנה, אך כן ייכללו
יום כינוס הישיבה, ימי שבת חג ומועד.

ארבל אסטרחן:

תמיד שואלים.

היו"ר יואב קיש:

אז הנה התשובה.

מזכירת הכנסת ירדנה מלר-הורוביץ:

זאת אומרת, הוא כינס ביום חמישי אז שישי, שבת, ראשון ושני.

היו"ר יואב קיש:

שני הוא היום שהוא יכול להיות.

מזכירת הכנסת ירדנה מלר-הורוביץ:

שהוא יכול לשבת, יפה.

היו"ר יואב קיש:

ואולם, אם ביום כינוס ישיבת הוועדה התכנסה גם מליאת הכנסת, שזה מקרה חריג,
אבל יתכן ויקרה, כי המליאה לא אמורה להתכנס אלא אם יש זימון מיוחד למליאה,
ניתן למסור את ההזמנה שלושה ימים מראש כאמור.

ארבל אסטרחן:

זה גם ניסיון מהעבר.

מזכירת הכנסת ירדנה מלר-הורוביץ:

מה הוא אומר? אם כבר בהזדמנות הזו הכנסת מתכנסת וחברי הכנסת יהיו, אז לפני
או אחרי ישיבת המליאה אני כבר יכול לקיים ישיבה, ואז פה מאפשרים לו את
השלושה ימים.

עבדאללה אבו מערוף (הרשימה המשותפת):

כמובן חוץ מחוץ וביטחון, כן?

היו"ר יואב קיש:

כספים, כנסת חוץ וביטחון – מבחינת ההתראות.

ארבל אסטרחן:

מבחינת הימים עוד לא קראנו. זה עכשיו, עכשיו.

היו"ר יואב קיש:

הוראת סעיף זה לא תחול על ועדת החוץ והביטחון, אך גם בה תימסר הודעה על
קיום ישיבה מוקדם ככל האפשר.

לעניין ועדת הכנסת, הזמנה לישיבות הוועדה תימסר לחברי הוועדה לפחות שלושה
ימים מראש כאמור.

אנחנו גם הרווחנו יום פטור בעניין הזה.

לא ניתן לקיים ישיבות נוספות בוועדה ביום שבו נקבעה הישיבה, או להוסיף
נושאים לסדר-היום שנקבע, אלא בהודעה מראש כאמור בסעיף 5.

זאת אומרת, זה לא מצב שיש כבר ישיבה אז אפשר להתחיל לדחוף פנימה נושאים
לסדר-היום. כי אנשים יכולים להחליט שמה שיש בסדר-היום הם לא מגיעים, לכן לא
מן הראוי שיוסיפו להם ברגע האחרון נושאים לסדר-היום.

יובהר כי משך כל אחת משבע הישיבות כאמור בסעיף 1 לא יחרוג מהמקובל בוועדה.

ארבל אסטרחן:

רצינו להבהיר שאם יש יום ישיבה שלם, שלא יתלבשו על הדבר הזה ויגידו: טוב,
יושבים כל היום. בכל זאת זה פגרה.

היו"ר יואב קיש:

אוקיי.

מזכירת הכנסת ירדנה מלר-הורוביץ:

כן.

היו"ר יואב קיש:

אוקיי. ירדנה, אני רוצה לדעת אם יש לך התייחסות.

מזכירת הכנסת ירדנה מלר-הורוביץ:

לא.

היו"ר יואב קיש:

האם זה נוהל רגיל?

מזכירת הכנסת ירדנה מלר-הורוביץ:

אני חושבת שזה נוהל מכובד.

תמי כנפו:

אבל יש בקשה של ועדת חוקה.

היו"ר יואב קיש:

אז איפה הם? הנה, הם הגיעו. מי את?

רחלי פרץ כהן:

אני היועצת של ח"כ סלומינסקי. אני לא יכולה לדבר.

ארבל אסטרחן:

למה את לא יכולה לדבר? - - -

היו"ר יואב קיש:

אם אנחנו מקשיבים אז - - -

ארבל אסטרחן:

אם את מדברת בשמו אז - - -

רחלי פרץ כהן:

אם אתם מרשים אז - - -. לא, בדרך כלל אסור לדבר בוועדה.

שמי רחלי פרץ כהן, היועצת של ניסן סלומינסקי. תכננו לפגרה תשע ישיבות. זאת
אומרת, חמישה ימים מרוכזים.

מזכירת הכנסת ירדנה מלר-הורוביץ:

איפה מנהל הוועדה?

רחלי פרץ כהן:

בוועדה. מנהלים ועדה במקביל.

אז אנחנו מבקשים לאשר - - -

היו"ר יואב קיש:

לא, זה חריג. אני נותן לו להגיע לפה עכשיו – או לניסן או לזה - שיחליף
ויבוא ויסביר. אני לא - - - בסדר, הבנתי. יש לכם בעיה, אם הם רוצים שנתייחס
לזה, זה הזמן עכשיו. הם צריכים לבוא עכשיו. אז תלכי ותקראי לו. אם הוא לא
יבוא, אנחנו לא נענה לבקשה.

רחלי פרץ כהן:

בסדר, אני אנסה.

מזכירת הכנסת ירדנה מלר-הורוביץ:

אבל ההחלטה אומרת שגם במקרים שרוצים לחרוג משבע ישיבות יפנו ליושב-ראש
הכנסת ויבקשו. אם זה מספיק חשוב, יכול להיות שהוא ייענה – מקרים מיוחדים.

היו"ר יואב קיש:

אז אין בעיה, אם זה מקובל - - -

רחלי, איזה דיון יש אצלכם עכשיו בחוקה?

רחלי פרץ כהן:

נציבות הביקורת על הפרקליטות.

היו"ר יואב קיש:

והוא לא יכול להחליף מישהו לכמה דקות?

רחלי פרץ כהן:

זה יהיה מאוד קשה. דיון מאוד סוער, כמו שאתה יודע.

היו"ר יואב קיש:

האם מנהל הוועדה לא יכול?

רחלי פרץ כהן:

יכול להיות שכן, תיכף אלך לבדוק.

היו"ר יואב קיש:

תבדקי אם אפשר לקפוץ.

עבדאללה אבו מערוף (הרשימה המשותפת):

הוא יכול לפנות כל רגע ליושב-ראש הכנסת.

ארבל אסטרחן:

הסמכות של יושב-ראש הכנסת אמורה להיות - - -

מזכירת הכנסת ירדנה מלר-הורוביץ:

במקרים מאוד מיוחדים.

היו"ר יואב קיש:

אם הוא כבר עכשיו יודע, אני רוצה להבין מה הוועדות שהוא תכנן כדי להפעיל את
שיקול הדעת של ועדת הכנסת ולא לחכות למקרה המיוחד שיושב-ראש הכנסת צריך.

רחלי פרץ כהן:

נכון, כי ועדת חוקה גם בפגרות הקודמות קיבלה תמיד היתר.

היו"ר יואב קיש:

זה נכון?

מזכירת הכנסת ירדנה מלר-הורוביץ:

אני לא זוכרת. אני רק רוצה לציין שני דברים. חשוב לי לייצג את העובדים. לא
את עבודת הכנסת אלא גם את העובדים. יש לנו גם את העניין החברתי של עובדים
כעובדים. הכנסת הוא מקום עבודה מאוד מיוחד. עובד שעובד סביב הוועדות וסביב
המליאה – מאוד קשה לו, ואנחנו לא מעודדים את זה, לקחת חופשה, לדוגמה,
בדצמבר לסקי בשוויצריה, כשיש משרדים ממשלתיים אחרים שעובד יכול לקחת חופשה
ככל שהמעביד מאפשר לו. לכן, אנחנו מעודדים גם בכנסת לרכז את החופשות שלהם
בפגרות.

היו"ר יואב קיש:

ירדנה, במקום לעשות את הדיון הזה איתה, אני מציע שנעשה את זה מול מנהל
הוועדה.

מזכירת הכנסת ירדנה מלר-הורוביץ:

אני רק רוצה להסביר. אנחנו מעודדים ויש לנו תוספת של ימים כדי לאפשר
בפגרות.

אם זה מאוד חשוב, שתבוא יועצת משפטית, מנהל הוועדה, ואולי ישכנעו.

רחלי פרץ כהן:

אין בעיה, זה לא מתפקידי. אני פשוט קפצתי.

היו"ר יואב קיש:

נכון.

רחלי פרץ כהן:

אקרא למי שזה מתפקידו. אם כבוד היושב-ראש ייענה לבקשה, אז בכבוד. תיכף
אעדכן.

היו"ר יואב קיש:

יש לנו עוד דברים על סדר היום?

אצא להפסקה לעשר דקות, ובשעה 10:30 נצביע על העניין הזה.

עבדאללה אבו מערוף (הרשימה המשותפת):

אתה בינתיים רוצה לאשר את זה?

היו"ר יואב קיש:

אני רוצה לשמוע את ועדת החוקה. ניתן להם להגיע לפה ב-10:30. נצא להפסקה של
עשר דקות. אם לא יגיעו, נאשר. אם יגיעו ויציגו, נבדוק ונחשוב מה הם רוצים
לעשות.

עשר דקות הפסקה. תודה.

(הישיבה נפסקה בשעה 10:20 ונתחדשה בשעה 10:30.)

היו"ר יואב קיש:

יש פה את הנציגים של ועדת חוקה? אני רוצה לפתוח את הדיון. נא לשבת, בבקשה.

מי מציג את העניין? אסף, בבקשה.

אסף פרידמן:

בתוכנית שלנו לקיים ארבעה ימי עבודה כשבכל יום מרוכז כזה שני דיונים. בסך
הכול, שמונה דיונים.

היו"ר יואב קיש:

כמה כל דיון? שעתיים?

אסף פרידמן:

יותר, בין שעתיים לשלוש. בגדול, אנחנו יושבים מ-10:00 עד 15:00 – שתי
הישיבות האלה. זה מה שסיכמנו בתיאום עם היועצת המשפטית גם של הוועדה, את
הנושאים.

היו"ר יואב קיש:

לכן אתה אומר, אתם רציתם תשע כדי שיהיה ספייר?

מזכירת הכנסת ירדנה מלר-הורוביץ:

שמונה הם רוצים.

היו"ר יואב קיש:

אמרו לי תשע. היועצת היתה פה והיא עשתה עבודה מצוינת. עצרנו את החלטת
הוועדה כדי שתוכלו להביע את עמדתכם.

הסכמתם לשמונה?

אסף פרידמן:

עוד פעם, יכול להיות שניסן ירצה. אחרי כל שמונה הדיונים האלה אם הוא ירצה
משהו נוסף אז בהתאם לפרוצדורה זה פנייה ליושב-ראש הכנסת.

היו"ר יואב קיש:

זה כבר ליושב-ראש הכנסת. אוקיי, אז אני מציע שנוסיף סעיף שאומר שלוועדת
חוקה הותרו ארבעה ימים - - -

ארבל אסטרחן:

שמונה, והבהרנו שישיבה היא משך רגיל. זאת אומרת, זה לא יום - - -

היו"ר יואב קיש:

לא, שעתיים-שלוש.

מזכירת הכנסת ירדנה מלר-הורוביץ:

זה לא יום עיון.

ארבל אסטרחן:

יכול להיות ביום אחד שתי ישיבות שירדו מהשמונה.

היו"ר יואב קיש:

אין בעיה, מאה אחוז. אני חושב שזה מקובל ונלך לכיוון הזה.

מזכירת הכנסת ירדנה מלר-הורוביץ:

יופי, תודה.

היו"ר יואב קיש:

אני מעלה להצבעה, אם כך, את הטיוטה של החלטת ועדת הכנסת בדבר פעילות ועדות
הכנסת בפגרת הקיץ התשע"ו-2015.

מי בעד ההחלטה? שניים.

הצבעה

בעד – פה אחד

החלטת ועדת הכנסת בדבר פעילות ועדות הכנסת בפגרת הקיץ אושרה.

היו"ר יואב קיש:

פה אחד.

תודה רבה, אני סוגר את הישיבה.

הישיבה ננעלה בשעה 10:32.
