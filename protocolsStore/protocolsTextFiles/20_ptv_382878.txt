הכנסת העשרים

מושב שלישי

פרוטוקול מס' 244

מישיבת ועדת הכנסת

יום שלישי, כ"ט בניסן התשע"ז (25 באפריל 2017), שעה 14:30

סדר היום:

קביעת ועדה לדיון בהצעת חוק השידור הציבורי הישראלי (תיקון מס' 7), התשע"ז-
2017 (מ/1131)

נכחו:

חברי הוועדה:

יואב קיש – היו"ר

רוברט אילטוב

דוד ביטן

יואב בן צור

מכלוף מיקי זוהר

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

אורן חזן

יוסי יונה

מאיר כהן

אליעזר מנחם מוזס

עפר שלח

מיקי רוזנטל

מוזמנים:

רן שטרית – ראש מטה שר התקשורת, משרד התקשורת

יאיר טרצ'יצ'קי – יו"ר ארגון העיתונאים

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

קביעת ועדה לדיון בהצעת חוק השידור הציבורי הישראלי (תיקון מס' 7),
התשע"ז-2017,(מ/1131)

היו"ר יואב קיש:

שלום. אני פותח את הישיבה. אנחנו ביום מיוחד בפגרה. הועבר לנו מהמליאה נושא
קביעת ועדה לדיון בהצעת חוק השידור הציבורי הישראלי (תיקון מס' 7). אני
מעלה לדיון את ההצעה להקים ועדה משותפת לדיון לשם הכנה לקריאה שנייה
ושלישית.

אנחנו מציעים שתוקם ועדה משותפת לוועדת הכלכלה וועדת הכנסת. הוועדה תהיה בת
16 חברים, שמונה חברים מכל ועדה לפי ההרכב הבא: מטעם ועדת הכלכלה, חברי
הכנסת דוד ביטן כיושב-ראש, נורית קורן, שולי מועלם, רועי פולקמן, יעקב אשר,
איתן כבל, יעקב פרי ועיסאווי פריג'. מטעם ועדת הכנסת חברי הכנסת יואב קיש,
אמיר אוחנה, מיקי זוהר, יואב בן צור, רוברט אילטוב, מרב מיכאלי, אחמד טיבי
ואיילת נחמיאס ורבין.

דוד ביטן (הליכוד):

תגיד מי היושב-ראש.

היו"ר יואב קיש:

אמרתי. אני רואה שהוא חושש לכיסאו, אז אני אגיד את זה שוב.

אלעזר שטרן (יש עתיד):

הוא אמר.

היו"ר יואב קיש:

למען הסר ספק, יושב-ראש הוועדה המשותפת יהיה חבר הכנסת דוד ביטן, בראשות
ועדת הכלכלה, בראשות דוד ביטן.

יואב בן צור (ש"ס):

מה זה בראשות ועדת הכלכלה?

היו"ר יואב קיש:

כך זה נאמר. אני רוצה להסביר איך נערכה הרשימה הזאת, כי נשאלתי למה היחס
הוא 10-6 ולמה לא עשינו יחס אחר בין קואליציה לאופוזיציה.

עפר שלח (יש עתיד):

14-2 למשל. כל דבר שמתחבר ל-16.

אלעזר שטרן (יש עתיד):

15-1.

היו"ר יואב קיש:

השאלה מי יהיה האחד הזה.

עפר שלח (יש עתיד):

אנחנו נבחר לכם.

היו"ר יואב קיש:

אסביר למה זה הגיוני.

אלעזר שטרן (יש עתיד):

למה ביטן יושב-ראש?

דוד ביטן (הליכוד):

כי זה בראשות הכלכלה, ואני חבר בוועדת הכלכלה.

היו"ר יואב קיש:

נדבר על ה-10-6 ואחרי זה נשמע את החברים. נעשה רשימת דיבור, כולם יירשמו.
תרשמי את כל הנוכחים, ועל חשבוני תוסיפי את מרב מיכאלי.

ועדה משותפת מוקמת משמונה חברים בכל ועדה, וכשאנחנו ניגשים להקים אותה,
צריך למצוא איזון בתוך אותה ועדה. האיזון היה 5 חברי קואליציה, 3 חברי
אופוזיציה. זה ייצר את ה-10-6 הזה שיש בו הטיה לא כזאת גדולה, אם מסתכלים
על יחסי הכוחות. אם אני רוצה לדייק, כל סיעה מקבלת נציג אחד, המחנה הציוני
מקבלים 3 נציגים והליכוד 5 נציגים. יש פה קצת שינוי מהיחסים. חלוקת
הקואליציה היא מקובלת כמובן.

עפר שלח (יש עתיד):

להגיד שזה לא מוטה זה יפה. הליכוד הוא פי קצת פחות משלושה מאתנו. זאת
אומרת, ביחס של 1 ל-5, זה יחס של 1 ל-3.

דוד ביטן (הליכוד):

זה בתוך הקואליציה.

עפר שלח (יש עתיד):

אני הייתי חבר בוועדה משותפת בעברי.

אלעזר שטרן (יש עתיד):

עפר לא יודע מתמטיקה של הליכוד.

היו"ר יואב קיש:

עפר, אתן לך זכות דיבור.

אלעזר שטרן (יש עתיד):

הנה, יש פה כתב כלכלי.

איילת נחמיאס ורבין (המחנה הציוני):

אנחנו צריכים עזרה מזרחיה.

היו"ר יואב קיש:

מעכשיו אני קורא לסדר ואני מוציא. אף אחד לא מדבר עכשיו.

אלעזר שטרן (יש עתיד):

קצת סבלנות.

היו"ר יואב קיש:

אין לי סבלנות עכשיו. אני רוצה לנהל את הדיון הזה בצורה שאנשים מדברים
ומקשיבים, ולא בצעקות.

עפר שלח (יש עתיד):

כל ההתנהלות בדיון של החוק הזה היא חרפה.

היו"ר יואב קיש:

עפר, אני קורא אותך לסדר פעם ראשונה.

עפר שלח (יש עתיד):

מאה אחוז. בואו נדבר כמו בני-אדם. יפה.

היו"ר יואב קיש:

אני רוצה להזכיר לכם שגם פה, בוועדת הכנסת, היחס של הכוחות הוא 11:6 לטובת
הקואליציה. אז אנחנו לא עוסקים פה בדברים מופרכים. אפשר לדבר שזה נוטה
לטובת הקואליציה. נכון, מקבל. להגיד שזה פה מופרך, אני לא מסכים עם האמירה
הזאת.

דוד ביטן (הליכוד):

גם היו ועדות שהקמנו ב - - -

היו"ר יואב קיש:

דוד, לא להפריע. עכשיו אף אחד לא מפריע. יש זכות דיבור, אני רוצה שתירשמו
ואני סוגר את הרשימה. אני קורא את רשימת הדוברים: אלעזר שטרן, רוזנטל, שלח,
מרב ואיילת. יש עוד מישהו שרוצה לדבר? מאיר. הרשימה נסגרה. ראשון הדוברים,
אלעזר שטרן.

אלעזר שטרן (יש עתיד):

לפני זה, שאלה לארבל. אני לא הבנתי את העברית של היושב-ראש. האם יש תקדים
לזה שמוקמת ועדה, אפילו כאילו ועדה, שהיושב-ראש הוא לא יושב-ראש הוועדה או
אחת הוועדות?

היו"ר יואב קיש:

זה זמן הדיבור שלך, דרך אגב.

אלעזר שטרן (יש עתיד):

לא, זו שאלה.

היו"ר יואב קיש:

אני לא אפשרתי.

ארבל אסטרחן:

אין עם זה בעיה.

אלעזר שטרן (יש עתיד):

שאלתי מתי בפעם האחרונה הוקמה ועדה כזאת.

היו"ר יואב קיש:

אני אגיד לך. בתאגידי המים הוקמה ועדה משותפת לכלכלה ופנים בראשות ביטן
לפני חודש.

אלעזר שטרן (יש עתיד):

ביטן הוא היושב-ראש האולטימטיבי?

היו"ר יואב קיש:

זה האחרון שהיה.

עפר שלח (יש עתיד):

יש או יו"ר ועדה או ביטן.

דוד ביטן (הליכוד):

לא מזמן מינינו ועדה משותפת לתאגיד המים.

מיקי רוזנטל (המחנה הציוני):

ביטן, אתה תאגיד בפני עצמך.

היו"ר יואב קיש:

בכל מה שקשור לתאגידים אנחנו שמים את ביטן.

דוד ביטן (הליכוד):

יש דבר כזה תאגיד יש עתיד?

אלעזר שטרן (יש עתיד):

הוא בראשותך, דוד.

היו"ר יואב קיש:

אני נותן לך עוד דקה, בגלל ההפרעות.

אלעזר שטרן (יש עתיד):

עוד לא התחלתי.

עפר שלח (יש עתיד):

זה שטרן, יואב. תאמין לי, יעלה פחות אם תיתן לו לדבר.

היו"ר יואב קיש:

הוא חבר ועדה ותיק פה, יש לי ניסיון אתו. בבקשה.

אלעזר שטרן (יש עתיד):

לאור הניסיון שלך עם חבר הכנסת שטרן, הוא שאל בבוקר את נציג הממשלה למה רק
15 יום זה לא מספיק, והאם בזלזול המתמשך שלך בזמן של חברי הכנסת יכול להיות
שתבקשו 30 יום. פתרת את הסוגיה הזאת כך, ושמעתי שדיברתי במליאה שיכול להיות
שתרצו 30 יום.

היו"ר יואב קיש:

אגיד לך בצורה הכי פשוטה. מצד אחד מתלוננים שהכנסת וחברי הקואליציה הם
בובות, הם רק מרימים יד, אין להם שיקול דעת. מצד שני אני אומר לך שאני
ראיתי גם מהדיון בבוקר את המורכבות, וגם המורכבות האובייקטיבית שלי, מימוש
הצעת החוק הזאת. לא נראה לי נכון לעשות את זה רק בשבועיים. נראה לי שצריך
להוסיף עוד זמן. אני אהיה בוועדה שתוקם, אני מתכוון להגיד את הדבר הזה,
לבקש מחברי הוועדה בכנסת לתמוך בהצעה הזאת. כמובן שיהיו שיקולים, נשמע את
האוצר, זו הצעה תקציבית, יש לזה משמעות. נשמע את שאר החברים. זה משהו שכחבר
כנסת אני מעלה, שזה תפקידו של הבית הזה. אז מצד אחד אי-אפשר לבוא ולהתלונן
על הבית הזה: אתם לא עושים כלום, אתם רק יס-מנים. ומצד שני, כשמחליטים
לשנות, לבוא להגיד: דברו לעניין.

אלעזר שטרן (יש עתיד):

אתה בוועדה הזאת לא עוד חבר כנסת, אתה יושב-ראש הוועדה. אתה הבאת, לא מישהו
אחר הביא, לא ראש הממשלה ולא נציג הממשלה, אתה הבאת לוועדה בקשה ל-15 יום.

היו"ר יואב קיש:

לא, הממשלה הביאה.

אלעזר שטרן (יש עתיד):

לוועדה אתה הבאת את זה.

היו"ר יואב קיש:

לא. הבקשה הייתה של הממשלה.

אלעזר שטרן (יש עתיד):

אבל אתה הבאת את זה לוועדה. אני שואל האם לא יכולת לקחת בבוקר את מה שיש לך
עכשיו, במיוחד בשאלה שלי, ולהגיד לממשלה שיביאו ל-30 יום. כי 15 יום,
מהניסיון שלי, אני יודע שזה לא יספיק, ואני לא רוצה לזלזל בחברי הוועדה
שלי. כי הבאתי אותם הבוקר ב-09:00, כמובן שבאו בעיקר חברי אופוזיציה, ואמרת
להם 15 יום. האם תביא אותנו ביום הזיכרון לחללי צה"ל עוד פעם ותגיד לנו
שעכשיו צריך 30 יום? אין זמן. למה לא הבאת בבוקר או לא תביא עכשיו 30 יום?

דוד ביטן (הליכוד):

זה לא קשור לוועדה.

רועי פולקמן (כולנו):

אלעזר, תשאיר משהו למתח לפרק הבא.

אלעזר שטרן (יש עתיד):

אין מתח.

היו"ר יואב קיש:

רועי, אני קורא אותך לסדר פעם ראשונה.

דוד ביטן (הליכוד):

זה לא בוועדה הזאת.

היו"ר יואב קיש:

ביטן, אני קורא אותך לסדר פעם ראשונה.

איילת נחמיאס ורבין (המחנה הציוני):

- - - עוד שבועיים?

היו"ר יואב קיש:

איילת, אני קורא אותך לסדר פעם ראשונה. תודה לך על דבריך. זמנך הסתיים. אני
אענה לך על זה בסיום הישיבה.

חבר הכנסת מיקי רוזנטל.

אלעזר שטרן (יש עתיד):

אתה לא עונה לי?

היו"ר יואב קיש:

אני אענה לך בסוף.

רועי פולקמן (כולנו):

אומרים שזה ספין.

איילת נחמיאס ורבין (המחנה הציוני):

אתם יודעים שיש עכשיו צעצוע חדש של ילדים שנקרא "ספינר"?

היו"ר יואב קיש:

חבר הכנסת מיקי רוזנטל ברשות דיבור. מי שיפריע לי ייקרא לסדר.

דוד ביטן (הליכוד):

מיקי, עזוב, אנחנו נהיה בטלוויזיה ביחד, בשביל מה אתה צריך?

היו"ר יואב קיש:

ביטן, אני קורא אותך לסדר פעם שנייה. אני לא רוצה שתדברו.

עפר שלח (יש עתיד):

ועוד פעם בשביל התאגיד, דוד.

היו"ר יואב קיש:

עפר, אני קורא אותך לסדר פעם שנייה. די, תנו למיקי לדבר.

עפר שלח (יש עתיד):

מה, עכשיו אסור להגיד משפט?

היו"ר יואב קיש:

אני לא צוחק. אנחנו מנהלים פה דיון. מספיק, תנו למיקי רוזנטל לדבר. תודה.

איילת נחמיאס ורבין (המחנה הציוני):

סליחה, רק לכם מותר לזלזל בנו?

היו"ר יואב קיש:

איילת, פעם שנייה בבקשה.

מיקי רוזנטל (המחנה הציוני):

הליך החקיקה הזה הוא בושה וכלימה. אתם מתנהלים כמו בריונים בשוק ולא כמו
חברי כנסת ולא כמו קואליציה.

בשלושה החודשים האחרונים הצעתם לפתוח את התאגיד, לסגור את התאגיד, לפצל את
התאגיד, לגמד את התאגיד, לחתוך את התאגיד, לטחון את התאגיד וכו'. אין פה
שום רעיון שהוא לטובת התאגיד או לטובת הציבור. הכול גחמות אישיות, מגעילות
ודוחות, ואינטרסים אישיים.

דוד ביטן (הליכוד):

תביא את זה לוועדה.

מיקי רוזנטל (המחנה הציוני):

עכשיו אני מדבר ואתה שותק.

היו"ר יואב קיש:

אתה כל פעם תוקע את הדיון. תראה מה עשית באמירה הזאת.

אלעזר שטרן (יש עתיד):

למה לא תקרא לו פעם שלישית?

היו"ר יואב קיש:

אני עוד רגע אקרא.

מיקי רוזנטל (המחנה הציוני):

המטרה היא רק אחת, ולא חשוב איך קוראים לזה, והיא להפוך את העיתונאים
בתאגיד וברשות השידור ליס-מנים או לעיתונאים מפוחדים. לא יעזור לכם. גם
בתנ"ך ניסו לסתום את הפה לירמיהו וניסו לסתום את הפה ליחזקאל. העיתונאים
יעשו את עבודתם ויבקרו את השלטון. כל שלטון, אגב, לא רק את השלטון של
הליכוד. הם עשו את זה כאשר העבודה הייתה בשלטון וזה תפקידם. אתם לא מבינים
את זה ואתם רוצים לעשות מכשיר תעמולה של ראש הממשלה. לא יעזור לכם כל
הסיבובים האלה, ונעשה תאגיד כך ונעשה כך ונבלף ונרמה ונשקר עד אין סוף. זה
לא יעזור לכם כלום. בסוף עיתונאים עושים את מלאכתם ואומרים את האמת, והאמת
העגומה היא שאתם לא יודעים מה שאתם רוצים. אתם פוגעים בתאגיד, אתם פוגעים
בשידור הציבורי ואתם פוגעים בדמוקרטיה הישראלית. אין לזה שום תיאור אחר. כל
השאר זה קשקושים וגבבים של מילים וערמות של אשפה שאתם מוכנים לשפוך על
אנשים ולזהם אותם, ובעיקר לדרוס את הכנסת. אנחנו עומדים פה, ועדה של 16-10,
שאתם כל כך רועדים ופוחדים שלא יצביעו אתכם שאתם רוצים לייצר רוב מלאכותי
שאין לכם. הבן שלי פרופסור למתמטיקה, עוד לא שמעתי שיש מצב שהיחס של הכנסת
זה 67-53 בקואליציה, ואתם עושים כאילו יחסי הכוחות פה הם 80-40. זה פשוט
בושה וחרפה. אין לכם שום כבוד עצמי, ואני רק מאחל לכם שתבואו לאופוזיציה.
אנחנו נתנהג אתכם יותר בעדינות.

היו"ר יואב קיש:

תודה. חבר הכנסת עפר שלח, בבקשה.

דוד ביטן (הליכוד):

20 פעם הוא אמר את המילה בושה.

מיקי רוזנטל (המחנה הציוני):

תאמין לי שזה מעט מדי, מה שאמרתי.

דוד ביטן (הליכוד):

ההתנהגות שלך היא בושה.

היו"ר יואב קיש:

ביטן, אחרי שלח אני בטוח שיהיה לך עוד דברים להוסיף. בבקשה, עפר שלח, זכות
הדיבור שלך.

דוד ביטן (הליכוד):

אתם זוכים במנדטים רק בגלל - - -

מיקי רוזנטל (המחנה הציוני):

אתם עוסקים בגורלות של אנשים, מה אתה עושה לי פופוליטיקה על הגב של כולם?
בסוף זה אנשים. בסוף זה אנשים. תתבייש לך.

היו"ר יואב קיש:

מיקי, דיברת.

דוד ביטן (הליכוד):

בכולם טיפלנו.

איילת נחמיאס ורבין (המחנה הציוני):

לא נכון. השר לוין אמר במליאה שזה לא נכון.

היו"ר יואב קיש:

עפר, אתה עוד לא בזכות דיבור. אני נותן דקה לכל מי שרוצה לצעוק, לצעוק
עכשיו. אחרי הדקה הזאת אני מוציא החוצה. יש לך דקה, ביטן, לצעוק.

דוד ביטן (הליכוד):

דווקא אני לא רוצה לצעוק.

מכלוף מיקי זוהר (הליכוד):

כשמדברים על אנשים ועל גורלות של עובדים, מה עם העובדים של רשות השידור
שעוד צריכים ללכת הביתה?

מרב מיכאלי (המחנה הציוני):

תשאל את ראש הממשלה שלך, שביטל הסכם חתום אתם באופן חד-צדדי וסירב במשך שנה
לנהל אתם משא-ומתן. זה תשאל את ראש הממשלה שלך, שזרק אותם לכלבים והיום
משתמש בהם כמו בשר תותחים.

היו"ר יואב קיש:

אפשר לצעוק, כל מי שרוצה.

מכלוף מיקי זוהר (הליכוד):

אז אתם מפקירים אותם עכשיו?

איילת נחמיאס ורבין (המחנה הציוני):

אנחנו מפקירים אותם?

דוד ביטן (הליכוד):

איפה הייתם כשהגשתי בקשה לביטול? אם הייתם הולכים אתי, כל רשות השידור
הייתה היום עומדת. את יודעת את זה.

איילת נחמיאס ורבין (המחנה הציוני):

מה קרה לך? על מה אתה מדבר ביטול? הממשלה הודיע את זה - - -

עפר שלח (יש עתיד):

ראש הממשלה החליט, דוד? ב-48 שעות הוא שינה את דעתו חמש פעמים. הוא לא ממש
החליט.

דוד ביטן (הליכוד):

ראש הממשלה תמך, אבל זה לפיד - - -

היו"ר יואב קיש:

אוקיי, חברים. הסתיימה הדקה.

עפר שלח (יש עתיד):

אני מדבר אתך לפני שבועיים, דוד, לא בכנסת הקודמת. תעיפו את ברוך שי. אני
היחיד בחדר הזה שיודע מי זה ברוך שי.

היו"ר יואב קיש:

הסתיימה הדקה.

איילת נחמיאס ורבין (המחנה הציוני):

זו דווקא שיטה טובה.

היו"ר יואב קיש:

אני לא יודע אם זה עובד, כי אני רואה שזה קצת מביא לסערת רגשות גדולה מדי.
בואו נחזור לעניין. עכשיו אני מבקש לנהל את הדיון הזה ברצינות.

מרב מיכאלי (המחנה הציוני):

הדיון הזה מתנהל מאוד ברצינות.

היו"ר יואב קיש:

נתתי לאנשים להוציא קיטור, אבל אני מבקש עכשיו לא להפריע. מי שיפריע עכשיו
יצא החוצה. בבקשה, עפר שלח, שלוש דקות לרשותך.

עפר שלח (יש עתיד):

קודם כל אני אומר לך, יואב, ואני אומר לך באמת בידידות. ישבתי בחדרים האלה
גם כחבר קואליציה וחבר הנהלת קואליציה. הכנסת הקודמת, יודע כל מי שהיה כאן,
הייתה קואליציה עם הרבה יותר חילוקי דעות בתוכה מאשר הקואליציה הנוכחית,
והרבה יותר ריבים. אבל שני דברים הקואליציה הזאת לא עשתה. היא נתנה פתחון
פה לאופוזיציה לשעות. תגיד לך ארבל, יגיד לך רוברט שהיה אתנו, יגיד לך
אלעזר שטרן. שלושתנו היינו חברי קואליציה, שעות ישבנו ושמענו אנשים, ואנשים
צעקו ואנשים הגישו הסתייגויות ואנשים עשו "נושא חדש". כי לטקס שקורה פה יש
חשיבות, והטקס שקורה פה לא נרמס בצורה כזאת. כשהקמנו את ועדת שקד על נושא
סופר-טעון, שיש היום חילוקי דעות בתוך הקואליציה עליו, הרוב היה 5:3, והיו
דברים שהיינו צריכים להעביר אותם עם האופוזיציה מפה והקואליציה משם. האמן
לי, אני האיש שהעברתי את זה, הזעתי מסמרים. אבל כיבדתי את הטקס של הבית
הזה. תשאל את זאב אלקין, שהיה יו"ר הקואליציה בכנסת הקודמת, ואת יריב לוין,
שהיה יו"ר הקואליציה. הם לא בנו כל פעם איזשהו מבנה חדש, מומצא מחדש, עם
איזה רוב, כי הם פחדו שמשהו לא יעבוד. התמודדנו כמו שמתמודדים בכנסת.
ולהתמודד בכנסת זה גם לשמוע בסבלנות אנשים ולתת להם לדבר. בוועדות לא
נותנים אזהרה ראשונה ושנייה, בוועדות נותנים לדבר ונותנים לצעוק. אני אומר
לך, ליצמן היה צועק שלוש שעות רצוף, ושמענו אותו. יש לי תמונה ששטרן צילם
את ליצמן צועק. אתה נהיה חירש מהתמונה. אז אני לא מבין מה ההיסטריה פה. הרי
בסוף יש לכם רוב, אתם תנצחו, אתם תשיגו מה שאתם רוצים. תכבדו את ההדר של
הבית הזה.

ההערה השנייה שלי היא לייעוץ המשפטי. ארבל, את יודעת שאני מכבד אותך מאוד
מאוד. זה שאתם נותנים יד פעם אחר פעם לדברים שיכול להיות שחלקם מותרים
על-פי התקנון, אבל הם רמיסה – ועדה משותפת שבראשה עומד מישהו שהוא לא יו"ר
הוועדה. בפעם הראשונה לאחרונה בג"ץ התערב בתהליך של הכנסת בגלל פרוצדורה.
הוא אמר לנו, הוא אמר לכם: הכנסת ה-20 מתנהגת בצורה שהיא חסרת תקדים, עד
כדי שאנחנו גורמים לכל הצדדים פה, כולל בג"ץ, לעבור את הקווים שלהם. אל
תעברו את הקווים שלהם. תנהלו את הדיון הזה כמו שצריך, תקימו את הוועדה הזאת
כמו שצריך, שימו בראשה אדם שהוא יו"ר של אחת הוועדות בכנסת. תנו לה את הזמן
שלה, תנו את הזמן להתווכח בה, להעלות הסתייגויות, לעשות את הטקס הפרלמנטרי.
דוד, לא רק התוצאה חשובה. בבית הזה לא רק מבחן התוצאה קובע, כי אם מבחן
התוצאה קובע אז לא צריך לבוא לפה. יש לכם רוב. בואו נעשה את הדבר הזה.

אורן אסף חזן (הליכוד):

- - -

עפר שלח (יש עתיד):

שב בשקט אתה בכלל. אתה מפריע כל פעם שאתה נכנס.

היו"ר יואב קיש:

חברים, לא להפריע.

אורן אסף חזן (הליכוד):

חינוך שכחת. מה זה הדיבור הזה? מה זו היהירות הזאת?

היו"ר יואב קיש:

אורן, הוא בזכות דיבור. לא מפריעים.

אורן אסף חזן (הליכוד):

לא משנה. "שב בשקט" שיגיד לילדים שלו.

היו"ר יואב קיש:

זכות הדיבור עכשיו של ביטן. בבקשה.

דוד ביטן (הליכוד):

קודם כל, אני לא מסכים אתך. כיוון שאנחנו תמיד מאפשרים, ואנחנו לא מונעים
את הנושא של זכות הדיבור לא במליאה ולא בשום מקום. הפעמים שהשתמשנו בתקנה
98, אפשר לספור אותן על יד אחת.

מרב מיכאלי (המחנה הציוני):

אמורים לא להיות יכולים לספור אותן בכלל.

דוד ביטן (הליכוד):

במקרה הזה אין לנו ברירה, וכאשר נהיה בדיון הזה אז נתייחס לזה.

10-6 במקרה הזה נוצר מהאילוצים של הקמת ועדה משותפת. יכולתי לבקש להקים
ועדה מיוחדת, שם יכולתי לתת יחס אחר. יכול להיות שהיינו עושים 9-6 או משהו
כזה. אבל ברגע שעושים ועדה משותפת, שהאילוצים האלה של הקמת ועדה משותפת
מחייבים אותנו לכל מיני דברים, לא נותרה לי ברירה אלא לעשות את זה 10-6.
אני גם לא רואה מה הבעיה. בסך הכול זה לא משנה אם הרוב שלי בהחלטות הוועדה
זה 10-6 או 9-7.

עפר שלח (יש עתיד):

זה משנה למראית העין הפרלמנטרית. לכבוד שלך ולי יש לבית הזה.

דוד ביטן (הליכוד):

יש לי כבוד לבית הזה. אין לי בעיה של כבוד. אנחנו הולכים לקראת האופוזיציה
בדברים שפעם לא הלכו לקראתה. במושב הזה כן הולכים לקראתה. אני מזכיר לך את
נושא החקיקה שאנחנו עושים את זה כל הזמן ועוד נושאים. אז להגיד שאנחנו לא
מעריכים את האופוזיציה, זה לא מדויק. אני חוטף ביקורת בתוך הליכוד על כך
שאני הולך לקראת האופוזיציה יותר מדי, ואני מקבל את הביקורת הזאת במובן הזה
שאני חייב ללכת לקראת האופוזיציה במקום שאני יכול. לא אגיד לך כמה הצעות
אני עצרתי בכל הקשור ליחס בין האופוזיציה לקואליציה. הפעם הזאת, באילוץ הזה
שקיבלתי את העמדה של יושב-ראש הכנסת שהוא לא בעד ועדות מיוחדות, למרות
שבנושא הזה הכנסת הקודמת הקימה ועדה מיוחדת. גם הכנסת הזאת הקימה ועדה
מיוחדת בראשות צחי הנגבי. בעניין הזה לא הייתה לי ברירה ולכן עשיתי את זה.

עפר שלח (יש עתיד):

רק בהבדל אחד. הוועדה המיוחדת הקודמת דנה בכל החוק כולו. פה אנחנו מקימים
ועדה בשביל סעיף קטן.

עפר שלח (יש עתיד):

עפר, אני מבין שאתה רוצה להיות ענייני, אבל אנחנו לא בדו-שיח.

דוד ביטן (הליכוד):

הוקמה ועדה בראשות צחי הנגבי. היושב-ראש פנה, אמרתי בסדר, נקים משותפת.
באילוץ של המשותפת נוצר מצב שאי-אפשר ללכת על 9-6, כי זה 15.

עפר שלח (יש עתיד):

9-7.

דוד ביטן (הליכוד):

9-7 זה צפוף מדי.

היו"ר יואב קיש:

תודה רבה. רשימת הדוברים היא חברת הכנסת מרב מיכאלי, חברת הכנסת איילת
נחמיאס ורבין, חבר הכנסת מאיר כהן וחבר הכנסת מיקי זוהר. הרשימה נסגרה.
חברת הכנסת מרב מיכאלי, בבקשה.

מרב מיכאלי (המחנה הציוני):

תודה, אדוני. עם כל הכבוד להסברים על החישובים, אפשר היה להגיע באותה רשימת
הוועדה המשותפת ל-8-6 וזה היה הרבה יותר הגון, הרבה יותר ראוי, הרבה יותר
הגיוני. התפיסה של הקואליציה במונחים של טוב ורע – מה שעובד לטובת
הקואליציה זה טוב, ומה שלא עובד לטובת הקואליציה זה רע. מה שעובד לטובת
הקואליציה זה הגיוני, ומה שלא משרת את הקואליציה לא הגיוני, וכן הלאה. לכן
כל הדיון הוא משובש מהעומק שלו, מהיסוד. כל האירוע הוא הזוי. כמו שחזרנו
ואמרנו, להתכנס בין יום השואה לבין יום הזיכרון במיוחד בשביל לדחות
בשבועיים משהו שאתם הולכים לעוות אותו אחרי שכבר דחיתם אותו פעם אחת, אחרי
שכבר סגרתם שידור ציבורי אחד, מתוך מאמץ להחריב את השידור הציבורי העתידי,
ועכשיו גם לעשות את זה בצורה כל כך דורסנית. אמרתי היום לדוד שלא צריך
אופוזיציה, זה כבר לא חשוב. זה בלתי נסבל. אפילו מראית העין כבר לא חשובה
לכם. זה מדהים.

היו"ר יואב קיש:

תודה. חברת הכנסת איילת נחמיאס ורבין, בבקשה.

איילת נחמיאס ורבין (המחנה הציוני):

אחרי כל הצעקות, אני רוצה קודם כל למחות על משהו שאמרתי אותו גם בבוקר,
אמרתי אותו גם במליאה ואני אומר אותו שוב. כשהיו סיבות אמיתיות לחשוב
שהתאגיד איננו מוכן לשידור, אנחנו באנו והתגייסנו יחד עם הקואליציה ואמרנו
שצריך לדחות את תחילת השידורים. זה קרה כמה פעמים בשנתיים האחרונות.
התייחסנו לרמת המוכנות של התאגיד במלוא הרצינות. עכשיו לבוא אלינו בטענות
ולהגיד לנו: למה אתם לא התגייסתם כדי לעזור לנו לסגור את התאגיד? סליחה,
הכנסת הקודמת, הממשלה בראשות אותו בן-אדם, הקימה את התאגיד, מעכה את עובדי
רשות השידור בכלל בלי למצמץ. עכשיו כל מה שנותר לה זה גם למעוך קצת את
עובדי התאגיד ונגמר הסיפור, אולי בכלל בלי עובדים. עכשיו כמבקשים להקים את
הוועדה המיוחדת או הלא מיוחדת הזאת, אני מודה ומתוודה ששום דבר מיוחד אין
בוועדה הזאת חוץ מזה שהקואליציה באמת רוצה לנסות להעביר את הדברים בצורה
הכי פשוטה. איך אמר פולקמן? נשאיר את פרק ב' של הדחייה הפוטנציאלית לשלב
הבא. אתם מבינים לבד שב-10-6 אתם בסך הכול רוצים להשאיר לעצמכם מרווח
תמרון. התוכניות של חברי הכנסת באופוזיציה, זה ברור בעליל שלא מעניינות
אתכם, אבל כנראה שאת חברי הכנסת מהקואליציה והתוכניות שלהם לבג"ץ כן
מעניינות אתכם. אין לכם שום עניין בתהליך, איך התהליך נראה, איך זה נשמע,
איך זה מריח. מחיאות כפיים, אתם תקימו את הוועדה, איזה יופי, נהדר. ומה
אחרי זה? כלום עם שום דבר, חברים. אתם מבינים בסופו של דבר שאתם תביאו
לתוצאה.

שאלו אותי היום מה רוצה הממשלה. איזה תאגיד רוצים. שאלו אותי שאלה עניינית
וניסיתי לענות תשובה עניינית. והתשובה העניינית היא שאתם לא יודעים, אתם רק
רוצים גוף שאתם יכולים לנהל אותו בלי לשלוט בו, וזה מה שרוצה ראש הממשלה.
אז לפחות אמרתי, אל תזרו חול בעיני הציבור, תגידו את האמת. ולכן זה 10-6,
רק כדי להשאיר לכם מרווח תמרון. אין לזה שום חשיבות אחרת. אני רוצה לחזק את
דברי חברתי, בואו נבטל את הוועדה בכלל. למה צריך ועדה?

היו"ר יואב קיש:

תודה רבה.

אורן אסף חזן (הליכוד):

אדוני היושב-ראש, מתעסקים כל כך הרבה בוועדה, למה בעובדים של השידור
הציבורי לא התעסקו כל כך הרבה?

איילת נחמיאס ורבין (המחנה הציוני):

דיברתי רק על העובדים.

אורן אסף חזן (הליכוד):

אני לא תוקף אותך, איילת. חלילה.

היו"ר יואב קיש:

אנחנו עוברים לשני הדוברים האחרונים. חבר הכנסת מאיר כהן, בבקשה.

מאיר כהן (יש עתיד):

דוד, אתם לא מזלזלים באופוזיציה, אתם מזלזלים בעצמכם. אני רוצה לשאול אותך.
אתה אמרת: אנחנו לא מזלזלים באופוזיציה. אני לא מרגיש שאתם מזלזלים
באופוזיציה, אבל מותר לי להגיד לכם כאשר אתם מזלזלים בעצמכם. אתם הופכים
לאט-לאט גם את הוועדה הזאת וגם את עצמכם, אם מותר לי להעיר לכם בפורום
מצומצם, למשרתיהם של אדונים. אבל התופעה במנהיגות שלא הייתה הרבה מאוד שנים
בכנסת ישראל. אני מעריך אותך, אני מעריך את יואב קיש, טייס בחיל האוויר, גם
את אורן חזן אני מעריך, אבל אני שואל את עצמי האם באמת בכל הזדמנות כשמשהו
רץ בראשו של ראש הממשלה אתם מתייצבים בלי לשאול את עצמכם מה האינטגרטי שלך,
מה האינטגרטי של יואב.

דוד ביטן (הליכוד):

- - -

היו"ר יואב קיש:

אל תענה לו. אני לא מוכן להתפרצויות.

מאיר כהן (יש עתיד):

הוועדה הזאת היא ועדה מכובדת. אני קורא עכשיו ב-ynet שיו"ר הוועדה
מתכוון - - -

היו"ר יואב קיש:

אמרתי את זה פה בוועדה.

אלעזר שטרן (יש עתיד):

בבוקר לא אמרת לי כששאלתי את השאלה הזאת.

מאיר כהן (יש עתיד):

הוא מבקש עוד הארכה של 15 ימים. הרי מה אתם עושים. כשאזרח קורא את הדבר הזה
ורואה שזימנו את הכנסת בפגרה, ואני לא רוצה להגיד לכם שהעניין הוא חשוב או
פחות חשוב, זכותכם הבלעדית, אני מבין את כוחה של הקואליציה, מותר לכם. אבל
חובה עליכם לבדוק האם אתם הופכים להיות לבובות. אם אתה רוצה 30 יום, תבוא
מראש ותגיד 30 יום.

היו"ר יואב קיש:

זה מה שאמרתי. זה בדיוק העניין, שזה לא בובה. הממשלה ביקשה 15 ואני רוצה
30.

אלעזר שטרן (יש עתיד):

אבל אתה הבאת 15.

היו"ר יואב קיש:

אני מתקן.

אלעזר שטרן (יש עתיד):

אבל אתה בונה ועדה עם 15.

מאיר כהן (יש עתיד):

אני רוצה לסיים בהצעה אישית אליך, דוד. אני עוקב אחרי הכנסת הרבה מאוד
שנים. קח את הנושא הזה של פטור מחובת הנחה. זה דבר שהשתמשו בזה במינונים
נכונים שכיבדו. השאירו את הכלי הזה למקרה שהוא היה דרמטי. מה אתם עושים
היום? כל יום חקיקה מגיעות בקשות, ואומרים לי חברי כנסת: אנחנו יכולים
להשיג פטור מהנחה.

היו"ר יואב קיש:

אתה מערבב שני דברים.

מאיר כהן (יש עתיד):

אני מאוד מקווה שכחלון, שר האוצר, שזאת ההזדמנות שלי להגיד שהייתי בין אלה
שתמכו מאוד בצעדים האחרונים, יעמוד על הרגליים האחוריות ויגיד: אני לא מוכן
לדחייה של עוד שבועיים.

היו"ר יואב קיש:

תודה. מאיר, רק לשאלתך, צריך להפריד בין שני פטורים. יש פטור מחובת הנחה
שהוועדה הזאת נותנת לחקיקה ממשלתית. אנחנו עושים את זה במשורה, כמו שאמרת.
לא מעט פעמים סירבתי לשרים מהליכוד, חברים שלי, שביקשו ואמרתי להם: חברים,
זה לא מצדיק, וכל מקרה לגופו. יעידו על כך גם החברים בוועדה, הם מכירים את
זה. בנוסף לי כיושב-ראש הוועדה יש סמכות לתת פטור מחובת הנחה לוועדת השרים
לחקיקה. אנחנו עושים את זה חוק אחד אופוזיציה וקואליציה כל שבוע, אחד ואחד.
זה נעשה לטובת החברים וחברי הכנסת כדי לקדם במקומות שיש חשיבות לחקיקה
מהירה. אז אל תערב בין שני הדברים. הוועדה הזאת בנושא פטורים לממשלה עובדת
במשורה.

מיקי רוזנטל (המחנה הציוני):

ב-30 לחודש יוצא שבועות, ואז זה ישרת את הכנסת, ואז יעשו את זה בעוד חודש.
הכול מניפולציה ורמאות. שקרים.

דוד ביטן (הליכוד):

לא.

מיקי רוזנטל (המחנה הציוני):

מה לא? אתה לא יודע שה-30 לחודש יוצא שבועות? אתה מיתמם עכשיו? אתה עובד
עלינו?

דוד ביטן (הליכוד):

אז תעשה זה לפני כן, ב-27 לחודש.

אלעזר שטרן (יש עתיד):

למה לא הבאתם 30 יום?

מיקי רוזנטל (המחנה הציוני):

ככה אתם מתנהלים בכל הצעת החוק הזאת.

היו"ר יואב קיש:

למה לא אמרתם לממשלה?

מיקי רוזנטל (המחנה הציוני):

אתה תביא את זה בשבועות? לא תביא את זה. אז תגיד עוד חודש ועוד חודש.

אלעזר שטרן (יש עתיד):

זה מה שיהיה? אתם רואים שהממשלה הולכת לזלזל בכנסת, אז למה אתם לא אומרים
לה 30 יום?

מיקי רוזנטל (המחנה הציוני):

בשבוע הבא תביא עוד פעם, ולא תכנס את הכנסת, ואז תגידו לא ידענו, שבועות.
אוי, לא היה בלוח השנה שלנו.

דוד ביטן (הליכוד):

אין בעיה, נתקן את זה ל-27.

היו"ר יואב קיש:

נכון, זה לא הבעיה.

מיקי רוזנטל (המחנה הציוני):

כל פעם משקרים, תופסים אתכם, אתם משנים.

היו"ר יואב קיש:

מיקי, אני קורא אותך לסדר פעם ראשונה.

יואב בן צור (ש"ס):

שבועות זה ה-31 בחודש. ה-1 בחודש זה יום אחרי שבועות, אסרו חג.

היו"ר יואב קיש:

מיקי, זה יום אחרי שבועות, מה אתה מתרגש?

חברים, לגבי השאלה שהעלה מאיר כהן, וגם אלעזר שטרן. אחרי זה אחרון הדוברים
יהיה מיקי. אורן, משפט. יוסי יונה פה? הוא ביקש גם משפט.

אורן אסף חזן (הליכוד):

רק אגיד לחברים מהאופוזיציה - - -

היו"ר יואב קיש:

בקצרה. אל תלהיט לי פה את כל הדיון.

אורן אסף חזן (הליכוד):

לא, אני אהיה עדין. עשיתי מספיק להשבוע. אגב, זה לא אני שמלהיט דיונים. לא
חשוב שמות.

רק אגיד לחברים מהאופוזיציה, שהלוואי שבמהלך השנתיים שחלפו הייתי רואה אותם
נלחמים כך כדי לסייע לנו למצוא פתרון לעובדים ברשות השידור.

מרב מיכאלי (המחנה הציוני):

כשאתם באופן חד-צדדי - - -

אורן אסף חזן (הליכוד):

אני מבקש, אל תפריעי לי. אני חושב שבגילך ובמעמדך את יודעת שלפעמים צריך
לשבת בשקט. אני חושב שאת צריכה ללמוד את זה כבר במקום שאת נמצאת.

עצוב לי לראות שכל פעם שזה נוגע בסוף לכוח שלהם, לכיסא שלהם, לעוד מושב, הם
ישר באים וצועקים ומוצאים את המקום להטיח בנו שלנו לא אכפת, ורק אותם זה
מעניין.

ועוד דבר אחד, שיעור לאופוזיציה, לחלקים ממנה שעוד לא הפנימו - - -

היו"ר יואב קיש:

אל תלהיט פה את הדיון. ביקשת משפט אחד, אמרת, תודה.

אחרון הדוברים חבר הכנסת מיקי זוהר, בבקשה. אוקיי, אנחנו עוברים להצבעה.
אני רוצה רק להגיד במילה אחת. חברים, לא צריך להכניס פה את כל האמוציות
סביב הנושא של התאגיד. הוועדה הזאת רק אחראית להקמת הוועדה שתדון. כל
הדיונים שהיו כאן סביב המספרים הם לגיטימיים. אני רק רוצה להזכיר לכולם
שהרוב של ועדת הכנסת הוא 11 קואליציה 6 אופוזיציה. זו הסיטואציה כרגע. אז
כל מי שאומר שאין ועדות כאלה בכנסת, נא להוריד טיפה את הטונים.

מרב מיכאלי (המחנה הציוני):

זה לא בסדר שאתם לא הוספתם לנו חבר - - -

מיקי רוזנטל (המחנה הציוני):

אתה אומר: אם יש גנב אחד, אז הגנב הבא הוא בסדר. זה מה שאתה מספר לנו
עכשיו.

מרב מיכאלי (המחנה הציוני):

בדיוק.

מיקי רוזנטל (המחנה הציוני):

ביזיון. ביזיון.

היו"ר יואב קיש:

אנחנו מעלים להצבעה הצעה להרכב לוועדה המשותפת. מי בעד? מי נגד?

הצבעה

בעד ההצעה – 9

נגד – 5

נמנעים – אין

ההצעה בדבר הרכב הוועדה המשותפת נתקבלה.

היו"ר יואב קיש:

ההצעה התקבלה.

מיקי רוזנטל (המחנה הציוני):

רביזיה.

היו"ר יואב קיש:

רביזיה ב-15:35.

הישיבה ננעלה בשעה 15:05.
