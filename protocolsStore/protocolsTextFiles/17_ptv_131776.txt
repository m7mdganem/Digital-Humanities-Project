הכנסת השבע-עשרה נוסח לא מתוקן

מושב ראשון

פרוטוקול מס' 5

מישיבת הוועדה המסדרת לכנסת השבע-עשרה

מיום רביעי, התשס"ו (10 במאי, 2006) בשעה 09:30

סדר היום:

1.  הצעה לראשות ועדות הכנסת – הרכב סיעתי

2.  הרכב סיעתי של הוועדות המיוחדות

3.  סגנים ליושב-ראש הכנסת

נכחו:

חברי הוועדה:

אביגדור יצחקי – היו"ר

קולט אביטל

רוחמה אברהם

גלעד ארדן

זהבה גלאון

משה גפני

יצחק וקנין

יצחק זיו

יואל חסון

אחמד טיבי

דוד טל

אסתרינה טרטמן

אמנון כהן

יצחק לוי

יעקב מרגי

אורית נוקד

ניסן סלומינסקי

אפרים סנה

גדעון סער

ראובן ריבלין

יורי שטרן

ליה שם טוב

עתניאל שנלר

משה שרוני

מנחם בן ששון

יצחק גלנטי

נדיה חילו

שלי יחימוביץ

גאלב מג'אדלה

מיכאל נודלמן

רונית תירוש

מוחמד ברכה – משקיף

ג'מאל זחאלקה – משקיף

מזכיר הכנסת אריה האן

סגן מזכיר הכנסת דוד לב

סגנית מזכיר הכנסת ירדנה מלר-הורוביץ

קצין הכנסת יצחק שד"ר

מוזמנים:

רפאל פנחסי – נציג סיעת ש"ס

יועצת משפטית:

ארבל אסטרחן

מנהלת הוועדה:

אתי בן-יוסף

רשמה:

דקלה אברבנאל

1.  הצעה לראשות ועדות הכנסת – הרכב סיעתי

2.  הרכב סיעתי של הוועדות המיוחדות

3.  סגנים ליושב-ראש הכנסת

היו"ר אביגדור יצחקי:

בוקר טוב לחברי הכנסת המכובדים, חברי הוועדה המסדרת. זוהי ישיבתה האחרונה
של הוועדה המסדרת, כך אני מקווה. אני חושב שרוב החברים יצאו עם לפחות 90%
מתאוותם בידם, וזה חשוב. מייד אתייחס לזה ביתר פירוט, אבל אני חושב שנהגנו
בשוויוניות מרבית, ותכף אגיד על זה כמה מילים. היום נעשה כך: נדבר על ההרכב
של הוועדות, נדבר על ראשות הוועדות, נדבר על ההמלצה של הוועדה המסדרת לגבי
סגני יושב-ראש הכנסת.

אני רוצה לפתוח בסקירה קצרה. כשהכנתי את המודד לנושא חלוקת חברי הכנסת
בוועדות, לא עמד בפני שום דבר למעט השוויוניות. אני מוכרח להודות שלא הייתי
מודע לכך שבכנסות קודמות היה נוהג שבו לוועדות כמו ועדת חוץ וביטחון וועדת
הכספים היה רף, ולפיו מי שאין לו מספר חברי כנסת מינימלי לא נכנס לתוך
הוועדה.

לא ידעתי. הדברים הובאו לפני במהלך היומיים האחרונים. התייעצתי גם עם
המחלקה המשפטית, ובדקתי אם הנוהג הזה מחייב. לשמחתי נאמר לי על-ידי היועצת
המשפטית ועל-ידי היועצת המשפטית של הוועדה שהנוהג אינו מחייב. אני חייב
להכריז, בצורה שאינה משתמעת לשתי פנים, שלא היו לפני שום שיקולים חוץ
מהשוויוניות. לאור זאת, המפלגות הקטנות – שבמקרה ורק במקרה הן המפלגות
הערביות – קיבלו ייצוג של ארבעה חברים בשתי ועדות גדולות: שניים בוועדת
הכספים ושניים בוועדת חוקה.

הייתי נתון להתקפות לא קלות בגלל הדבר הזה. אני חושב שבסופו של דבר, למרות
הנוהג, הדבר הזה נכון בהיבט השוויוני. לכן, על מנת להביא את הדבר לסיומו,
חילקתי לכם מסמך ובו הרכב הוועדות הקבועות. יש בו כמה שינויים, על-פי בקשות
הסיעות השונות. ארבע או חמש בקשות לא נענו" בקשה של רע"מ-תע"ל להיות בוועדת
הכלכלה במקום בוועדה למעמד האישה, בקשה של בל"ד להיות בוועדת הפנים ואיכות
הסביבה במקום כל ועדה אחרת.

ג'מאל זחאלקה:

סליחה, בל"ד רצתה חבר מלא בוועדת הכנסת. זה מגיע לנו על-פי דין, על-פי
השוויוניות.

היו"ר אביגדור יצחקי:

בסדר, שמעתי. הבקשות הנוספות הן בקשה של ש"ס להיות בוועדת הכלכלה, היא
מוכנה לתת אפילו שתי ועדות לצורך העניין, ובקשה של חד"ש להחליף את ועדת
החינוך בוועדת הכלכלה.

משה גפני:

סליחה, מה ש"ס מוכנה?

היו"ר אביגדור יצחקי:

אתה כבר חודש לא שומע מה ש"ס מוכנה.

רפאל פנחסי:

עוד חבר בוועדת הכלכלה במקום בוועדה למעמד האישה ובוועדת העלייה, הקליטה
והתפוצות.

משה גפני:

אז זה לא סתם "שתי ועדות". אם כן, הייתי מוכן לזה.

היו"ר אביגדור יצחקי:

לעצם העניין, אני חוזר ואומר: במהלך הזמן הלא קצר, לדעתי, שהכנסת הזאת
תשרוד – למרות נבואות זעם שונות ומשונות – נעשה תחלופות בין הוועדות וגם
בתוך הוועדות, ואני מקווה שבסופו של דבר כל חברי הכנסת ימצו את יכולתם
המלאה בכל הוועדות כולן, וזאת רק ההתחלה.

אני מבטיח, וגם יושבת-ראש ועדת הכנסת המיועדת מבטיחה זאת, לעשות את מרב
הסידורים, כדי שבסופו של דבר כל חבר כנסת יקבל את המיצוי המלא של יכולותיו
וכישרונותיו.

גאלב מג'אדלה:

אפשר לשמוע זאת בקולה?

היו"ר אביגדור יצחקי:

אתמול הגענו לסיכום כמעט מלא בכל נושא הוועדות.

משה גפני:

מה זה "הגענו"? עם מי ישבת?

היו"ר אביגדור יצחקי:

אנחנו – ביני לבין עצמי.

משה גפני:

אתי לא ישבו, למשל. ואפילו לא אמרת שאני לא מרוצה. אתה יודע שאני לא מרוצה.

היו"ר אביגדור יצחקי:

כעת אציין את יושבי-ראש הוועדות, וזה סיכום שצריך להתקבל על רוב חברי
הוועדה, בסופו של דבר:

ועדת הכספים – אם הקואליציה תתאפשר, ונכון לרגע זה, בראשות הוועדה יעמוד
חבר הכנסת ליצמן.

ועדת חוץ וביטחון – בראשה יעמוד חבר הכנסת צחי הנגבי.

ועדת החוקה, חוק ומשפט – בראשה יעמוד נציג קדימה שייקבע היום או מחר על-ידי
ראש הממשלה.

ועדת הכלכלה – למיטב הבנתי, יעמוד בראשה נציג הליכוד.

ועדת הפנים ואיכות הסביבה – יעמוד בראשה נציג מפלגת העבודה.

אפרים סנה:

גאלב מג'אדלה.

היו"ר אביגדור יצחקי:

ועדת החינוך – בראשה יעמוד,

אפרים סנה:

הרב מיכאל מלכיאור.

היו"ר אביגדור יצחקי:

הוועדה לביקורת המדינה – בראשה יעמוד,

אסתרינה טרטמן:

חבר הכנסת שטרן.

גדעון סער:

אדוני היושב-ראש, יש לי הערה לפרוטוקול: הסיכום שלנו, שגם הובא לידיעתך, עם
אביגדור ליברמן ויורי שטרן, שאמור להיות יושב-ראש הוועדה, הוא שברגע
שבליכוד נודיע על רצוננו להחליף – וישראל ביתנו מאוד מעוניינת בתמורה,
במקרה הזה – תתבצע החלפה. אני רוצה לומר זאת לפרוטוקול בנוכחות נציגי ישראל
ביתנו.

קולט אביטל:

מה אתם מקבלים?

גדעון סער:

ועדת הכלכלה. העדפנו להתחיל בוועדת הכלכלה, בין היתר מהטעם שהליכוד היה
בשלטון עד לאחרונה.

ניסן סלומינסקי:

אם זה כלכלה בכ"ף, הם יישארו. אם בקו"ף, הם יעזבו.

היו"ר אביגדור יצחקי:

לגבי הוועדה למעמד האישה, הוועדה הזאת תהיה ברוטציה בין שלוש המפלגות:
האיחוד הלאומי, ישראל ביתנו והליכוד, לפי הסדר שהם יקבעו.

ועדת המדע תהיה בראשות חבר הכנסת זבולון אורלב.

ועדת העלייה, הקליטה והתפוצות תהיה בראשות נציג קדימה.

ועדת העבודה והרווחה תהיה בראשות חבר הכנסת שרוני מהגמלאים.

לגבי ועדות הרשות, נקיים ארבע ועדות מיוחדות. בראש הוועדה לזכויות הילד,

אפרים סנה:

חברת הכנסת שלי יחימוביץ.

היו"ר אביגדור יצחקי:

בראש הוועדה לפניות הציבור יעמוד נציג הליכוד. ועדת הסמים והוועדה המיוחדת
לנושא בעיית העובדים הזרים – כרגע לא הוחלט מי יעמוד בראשן.

קולט אביטל:

מה עם ועדת האתיקה?

היו"ר אביגדור יצחקי:

זו פררוגטיבה של יושבת-ראש הכנסת, ונמליץ לה לגביה, כשיגיע היום. היא תחליט
לגבי החברים בה.

יש כוונה שהוועדה לעובדים זרים תהיה אצל אחת מחברות האופוזיציה, והוועדה
למאבק בנגע הסמים תהיה אצל אחת מסיעות הקואליציה.

גדעון סער:

מה עם הוועדה לפניות ציבור?

היו"ר אביגדור יצחקי:

כבר אמרתי, היושב-ראש יהיה מהליכוד.

אסתרינה טרטמן:

לגבי הוועדה לפניות ציבור, אני רוצה לומר משהו.

יצחק וקנין:

אני מבין שאנחנו לא על המפה.

יעקב מרגי:

המפלגה שלישית בגודלה לא תקבל ראשות ועדה אחת.

היו"ר אביגדור יצחקי:

סליחה.

דוד טל:

אם ביקשתם, מגיע לכם.

גדעון סער:

אנחנו חוזר ואומר: נקיים רוטציה עם ישראל ביתנו והאיחוד הלאומי.

היו"ר אביגדור יצחקי:

הרב פנחסי, השארתי שתי ועדות פנויות כרגע, שלא נקבע מי עומד בראשן.

אמנון כהן:

רק ועדה אחת, כי ועדה אחת היא לא של האופוזיציה.

היו"ר אביגדור יצחקי:

אמרתי שזה לא הוחלט, שיש נטייה.

רפאל פנחסי:

למה לא הוועדה לפניות ציבור, אני מעדיף את זה.

רוחמה אברהם:

היא צריכה להיות תת-ועדה.

גדעון סער:

הוא רוצה להחליף אתנו את סמים.

ראובן ריבלין:

אסור להחליף סמים.

היו"ר אביגדור יצחקי:

הדבר האחרון, ואני מבקש לסקור את כל הדברים כדי שכל אחד יוכל להתייחס לכול,
הוא ההמלצה שלנו לסגני יושבת-ראש הכנסת. אחרי דיון ארוך וממצה, גם עם
החלקים המשפטיים, ביקשו ממני לנהוג בשוויוניות גם בעניין הזה.

נכון שיש רק שבעה סגנים, אבל גם עם שבעה צריך לעשות משהו. אני מציע, כהמלצה
למליאת הכנסת, ששבעת סגני היושבת-ראש יהיו לפי הסדר הזה: לקדימה אחד,
לגמלאים אחד, לש"ס אחד, לליכוד אחד, לישראל ביתנו אחד, לעבודה אחד. השביעי
יהיה ברוטציה בין המפלגות הערביות לבין האיחוד הלאומי. המפלגות הערביות
מתחילות, לתקופה של שנתיים.

מוחמד ברכה:

מה?

אחמד טיבי:

זה בניגוד למה שהיה בקדנציה הקודמת.

היו"ר אביגדור יצחקי:

יכול להיות. גם חברותכם בוועדות זה בניגוד למה שהיה קדנציה הקודמת. בבקשה,
חבר הכנסת גפני.

משה גפני:

אדוני היושב-ראש, אני מבקש לדעת כמה דברים. קודם כול, לגבי הדבר שסיימת בו:
לפי ההצעה שלך יהדות התורה לא תקבל סגן ליושבת-ראש הכנסת. היא לא תקבל
יושב-ראש ועדה.

רוחמה אברהם:

יושב-ראש ועדת כספים, מה אתה רוצה.

משה גפני:

תנו לגמור משפט.

היו"ר אביגדור יצחקי:

חבר הכנסת גפני, סיימת?

משה גפני:

אני צריך רק אותך, אתה לא מקשיב לי. אין לנו כלום ממה שאתה נתת. חבר הכנסת
ליצמן הודיע אתמול, והוא גם ביצע את זה בפועל, שהוא משעה את עצמו מראשות
ועדת הכספים, וסביר להניח שבשבוע הבא הוא יתפטר. כי הוא לא מקבל את זה על
המכסה שיהדות התורה מקבלת.

היו"ר אביגדור יצחקי:

דבר עם ליצמן על ליצמן, דבר עם ליצמן על מה שאתה רוצה. יש לך אישור של
הוועדה המסדרת.

משה גפני:

גם לחברים אחרים בוועדה אתה מדבר כך? אני מדבר לעניין. ליהדות התורה אין
ראשות ועדה. לפי המשמעות של העניין, אתה בעצם אומר לי שאני מחוץ לכל
העניין.

רוחמה אברהם:

גם למרצ אין.

משה גפני:

כך גם בסגנות של יושבת-ראש הכנסת, וגם בחברות בוועדת העבודה, הרווחה
והבריאות – בכל אופן אנחנו מפלגה עם גישה לעניין. אם אתה רוצה, תעשה הצבעות
על רוב, בלי שיהיו הסכמות, בניגוד למה שהיה בכל הכנסות שאני מכיר, ואני
מכיר לא מעט. לא היה דבר כזה, שהביאו הצעה כזאת בלי שדיברו עם ראשי הסיעות.
לא היה כזה דבר. אם אתה רוצה שלא ניכנס לקואליציה, אקבל זאת בשמחה רבה.
תאמין לי. באופוזיציה אני מרגיש יותר טוב מאשר בקואליציה. זאת משמעות
ההודעה שלך, אבל זה לא קשור לכולם.

גדעון סער:

אני מוכן לוותר לך על כל תפקיד, רק שתהיה באופוזיציה.

משה גפני:

לא חשוב איפה אני נמצא, אני חבר כנסת, אני מייצג סיעה של שישה חברים. לא רק
זה אני מתנגד למה שנאמר פה על הגוש החרדי, הרי הגוש החרדי לא קיבל כלום.

היו"ר אביגדור יצחקי:

מי הזכיר היום בחדר את המילים "גוש חרדי"?

משה גפני:

בישיבה הקודמת הזכירו. אני מתנגד לכך, מתנגד להגדרה הזאת.

היו"ר אביגדור יצחקי:

אני הזכרתי גוש חרדי?

משה גפני:

אדוני היושב-ראש, בשם יהדות התורה אני דורש סגנות ליושבת-ראש הכנסת, אני
דורש ראשות ועדה. זה מגיע לנו, גם אם אנחנו באופוזיציה, וכנראה זאת המגמה,
לפי מה שקרה פה הבוקר. אני גם מבקש לקבל חברות בוועדת העבודה, הרווחה
והבריאות.

היו"ר אביגדור יצחקי:

אתה רוצה להחליף בין חברות בוועדת העבודה, הרווחה והבריאות לבין חברות
בוועדת הפנים ואיכות הסביבה?

משה גפני:

אדוני יושב-ראש הוועדה, אני מודה לך על ההצעות הקונסטרוקטיביות שלך. אני
מוכן לוותר על הפנים, אבל לא על איכות הסביבה.

היו"ר אביגדור יצחקי:

חבר הכנסת זחאלקה.

ג'מאל זחאלקה:

אדוני היושב-ראש, הזכרת את המילה "שוויוניות", ואכן יש כאן מדד ברור. למדתי
מתמטיקה, ואני מבין ש-0.63 זה יותר גדול מ-0.52 – יש הסכמה בוועדה על זה?
לכן מגיע לנו בדין חבר מלא בוועדת הכנסת. 0.52 זה העודף של הליכוד ושל ש"ס
למושב השלישי. זה מגיע לנו בדין, זו מתמטיקה פשוטה. כל חברי הוועדה יכולים
לראות את זה . אם קדימה רוצה לוותר על אחד, תוותר להם.

היו"ר אביגדור יצחקי:

היא כבר ויתרה על חבר אחד. לקדימה צריכים להיות שיש בוועדה המסדרת, ויש רק
חמישה.

ג'מאל זחאלקה:

היא לא ויתרה לנו, היא יכולה לוותר לליכוד ולש"ס. אם היא מוותרת להם, זה
עניין שלה. אנחנו צריכים לקבל על-פי דין, על-פי שוויוניות. לא יכול להיות
שהמשורה, כשהיא מגיעה לבל"ד, היא עקומה.

גדעון סער:

איך בקדנציה הקודמת היה לך אותו מספר,

ג'מאל זחאלקה:

עזוב את הקדנציה הקודמת, אני מדבר על השוויוניות. נהגו כאן על-פי מדד
מסוים.

גדעון סער:

הוא הגדיל את הוועדה. יש כאלה שהרוויחו. חד"ש הרוויחו.

ג'מאל זחאלקה:

אני קורא לכל חברי הוועדה לראות את המספרים. זה מגיע לנו. נהגת כך, נהג כך
לאורך כל הדרך. כך מגיע לנו על-פי דין. אדוני היושב-ראש, על זה אני עומד,
אני חושב שזה מגיע לנו. הכלל הוא שלך.

אסתרינה טרטמן:

אפשר ללכת לפי השיטה הקודמת.

ג'מאל זחאלקה:

שנית, אדוני היושב-ראש, אתה אומר שנהגת לפנים משורת הדין, שהמפלגות הערביות
קידום. אנחנו בבל"ד לא שמענו על זה. לפי זה מצבנו גרוע יותר ממה שהיה בפעם
הקודמת.

גדעון סער:

גם אז היה לכם חבר אחד בחוקה, מה שיש עכשיו. אותו דבר.

ג'מאל זחאלקה:

אדוני היושב-ראש, אני חושב שמגיע לנו חבר בוועדת הפנים. מאז שאני זוכר את
הכנסת לא היה מקרה שבו מפלגה ערבית לא היתה מיוצגת בוועדת הפנים, אפילו מאז
1996, נדמה לי. כל המפלגות הערביות היו מיוצגות, כולן. אני מדבר על ועדת
הפנים.

דוד טל:

היושב-ראש שם הוא גאלב מג'אדלה.

ראובן ריבלין:

בפעם שעברה, זה נכון. אבל זה לא נכון בכלל.

היו"ר אביגדור יצחקי:

חבר הכנסת זחאלקה, אני מבקש להעיר הערה. בכל זאת אנחנו חברי כנסת, תסתכלו
על מה אנחנו מדברים פה. כל השיחה וכל הבעיות זה על חבר אחד לפה וחבר אחד
לשם. אני מאוד מבקש, יש פה חמש או שש בעיות כאלה. אנחנו הולכים להיות יחד
ארבע שנים, מי שרוצה ומי שלא רוצה. תאמין לי, נמצא את הפתרונות. בכל הכבוד,
קודם כול אנחנו מנסים להקים את הכנסת, שתתחיל לעבוד בצורה נורמלית.

ג'מאל זחאלקה:

קודם כול, אם זה אחד לפה ואחד לשם, אז שאחרים יוותרו. אנחנו סיעות קטנות.
העבודה שלנו, של חברי הכנסת הערבים, היא בוועדות. אנחנו בקואליציה, לא
מנהלים משא ומתן. זה כמו שר בשביל מישהו אחר. חבר בוועדת הפנים ואיכות
הסביבה או בוועדת הכספים זה כמו שר.

יצחק לוי:

אז אחד מכם יהיה שר בלי תיק.

אחמד טיבי:

חבר כנסת ערבי עם תיק, לא כדאי, יבדקו אותו בכניסה.

ג'מאל זחאלקה:

אני מבקש מהוועדה לקבל החלטה שאנחנו חברים בוועדה. זה מגיע לנו על-פי דין
ועל-פי המשורה שנקבעה.

אפרים סנה:

יש שני דברים שצריך לתת עליהם את הדעת: היעדרה של ועדת אתיקה יוצר בעיה
לגבי יציאתם של חברי כנסת לחוץ-לארץ, אין מי שיאשר.

היו"ר אביגדור יצחקי:

היועצת המשפטית היא התחליף בינתיים.

מוחמד ברכה:

צריך לבטל את האישור של ועדת האתיקה לנסיעות חברי כנסת לחוץ-לארץ, שהיא רק
תהיה ביקורת על טוהר מידות, לא שום דבר אחר.

קולט אביטל:

הוועדה רשומה בתקנון, אי-אפשר לבטלה מייד, סליחה.

אפרים סנה:

נושא נוסף, אני ממליץ לקיים בהקדם האפשרי את המלצת ועדת פרופ' רובינשטיין
על דרך אישור תקציב הביטחון. תקציב 2006 עומד לעבור. אין ועדה לתקציב
הביטחון.

רוחמה אברהם:

אחרי קביעת הרכב הוועדות מקימים ועדה משותפת.

אפרים סנה:

אני מציע שיהיה מוסכם שהוועדה הזאת עברה מן העולם.

ארבל אסטרחן:

זה קבוע על-פי חוק, כדי לתקן את זה צריך לתקן את החוק.

היו"ר אביגדור יצחקי:

חבר הכנסת סנה, זה לא מענייננו כרגע, נטפל בזה היום במקום אחר.

מוחמד ברכה:

כל הערבים נמצאים בפניות ציבור? הציבור צריך לפנות לערבים כדי לפתור בעיות
פה? זה מדהים.

רפאל פנחסי:

אני מסב את תשומת הלב שמספרי המנדטים שבטבלה שגויים. כל הטור מוטעה.

היו"ר אביגדור יצחקי:

נמחק אותו.

גדעון סער:

לפי הטור הזה חילקו את כל השאר.

היו"ר אביגדור יצחקי:

זה ייבדק.

רפאל פנחסי:

כל הטבלה טעות.

היו"ר אביגדור יצחקי:

הכול יתוקן.

יצחק וקנין:

לא רק המנדטים שגויים, גם מספרי החברים בוועדות.

אחמד טיבי:

חלה עלייה במספר חברי הכנסת הערבים בכנסת הזאת, והצפי היה שזה יבוא לידי
ביטוי לא רק במספר החברים בוועדה זו או אחרת, אלא גם בשדרוג מעמדם של חברי
הכנסת הערבים, למשל ראשות ועדה בבית הזה. כל כך הרבה ועדות, גם ועדות רשות
וגם ועדות סטטוטוריות, בלי לאזכר את האפשרות, אפילו, שתהיה ועדה בראשות חבר
כנסת מאחת מהסיעות הערביות – אני חושב שיש בכך טעם לפגם.

נכון, חבר הכנסת מג'אדלה הוא חבר כנסת ערבי, והוא יושב-ראש ועדת פנים, אבל
הוא מייצג את מפלגת העבודה, אני מדבר על הסיעות. כולכם יודעים למה אני
מתכוון, למה להתחכם.

גדעון סער:

זה מהותי. השאלה אם מדברים בשם ייעוד או בשם סיעות קטנות.

אחמד טיבי:

חשוב שבאחת מהוועדות יכהן נציג של אחת מהסיעות הערביות.

נקודה שנייה, מה שהיושב-ראש בקשר לסגן יושב-ראש הכנסת זו הפרה בוטה – גם של
הבנות, וגם של מה שקבע יושב-ראש הכנסת הקודמת, חבר הכנסת ריבלין, שתמיד
יהיה סגן יושב-ראש ערבי, כנציג של גוש או כנציג של הסיעות הערביות. עכשיו
הוא מציע לקצץ אותנו בחצי, ולתת את זה לאיחוד הלאומי ולמפד"ל. אני בעד
לפתור את הבעיה שלהם, אתם תפתרו את זה בדרך שלכם, אבל לא על חשבון הסיעות
הערביות.

יצחק לוי:

עד עכשיו מעולם לא קיבלת ועדת כספים. יש איזון.

אחמד טיבי:

גם בקדנציה הקודמת היינו בוועדת הכספים. אמשיך בהצעה של ריבלין מהקדנציה
הקודמת.

זהבה גלאון:

חבר הכנסת לוי, זה לא בא לפגוע בך, מה אכפת לך.

אחמד טיבי:

אני בעד לפתור לך את הבעיה ואתה מתפרץ. חבר הכנסת לוי, אני בעד שיפתרו לך
את הבעיות, אבל לא על חשבוני. אני מוכן לעזור לך כדי שהבעיה שלך תיפתר.
הצעת חבר הכנסת ריבלין, יושב-ראש הכנסת הקודם, להכריז על מרץ והסיעות
הערביות כגוש אחד, תקפה גם הפעם, יחד אנחנו 15 חברי כנסת. זה כפול ממה
שאתם, זה מה שהיה בכנסת הקודמת.

משה שרוני:

לא יהיה מה שהיה.

אחמד טיבי:

גם כעשרה חברים מגיע לנו סגן אחד לארבע שנים, לפי מה שהיה אז.

היו"ר אביגדור יצחקי:

חבר הכנסת סער, רצית לדבר?

גדעון סער:

בהחלט. קודם כול רציתי לחלוק לך שבחים. יש צורך בשינויים קלים של הזזה בין
ועדות, ואני מניח שנוכל למצוא סיעות שיזוזו מולנו. אני חייב להתייחס לכמה
נקודות שעלו פה. נקטת כמה מהלכים, חלקם חדשניים. הסיעות הקטנות הרוויחו
מזה. עיני לא צרה, בהחלט.

זהבה גלאון:

תראה לנו איפה הרווחנו.

גדעון סער:

אסביר. זה קרה בשני מהלכים. הסיעות הקטנות הרוויחו קודם כול מהגדלת ועדת
הכנסת. שנית, משום שלא היה מדד בוועדות כמו ועדת הכספים, היו יכולים לקבל
רק על דרך ההגדלה, וגם אז היה רק נציג אחד באמצע הקדנציה, חבר הכנסת ברכה.
במקרה אז היתה גם סיעת עם אחד, ובמקרה הסיעות הקטנות הן הסיעות הערביות. הן
הרוויחו וזה יפה מאוד, זה בסדר, היושב-ראש הלך בדרכים חדשות.

כל אחד יכול להסתכל על ליטרת הבשר שלו ולראות איפה הוא לא הרוויח, אבל הסך
הכול הוא דבר הגון. יש הערה, ואולי הדרך הפשוטה להתגבר עליה היא לקבוע את
הרשות ואחר כך לעשות את המפתח מחדש. כל המפתח של הוועדות הקטנות משובש, יש
פה בעיה.

אני רוצה לומר משהו לחבר הכנסת טיבי. היה מהלך שהייתי שותף לו, עם יושב-ראש
הכנסת הקודם, שלפיו יהיה סגן יושב-ראש ערבי. זה בהחלט היה דבר חיובי,
וכולנו תמכנו בזה. עם זאת, לומר שיש כאן סיעה של תשעה חברים שמקבלת פחות
מסיעות של שלושה חברים – קשה לטעון זאת באופן רציני. צריך להבין שזה פאזל,
ולפעמים מרוויחים במקום אחד ומפסידים במקום אחר. אבל אי אפשר לומר שיש לכם
זכות עדיפה. הטענה שיש לראות בכם כמה סיעות יחד עלתה בוועדה המסדרת גם
בעבר. אבל אין חיה כזאת, בלוק טכני. זה יכול להיות דבר שהוא לפנים משורת
הדין, מתוך רצון טוב. אפשר לומר שמשיקולים שונים חורגים מהמפתח המספרי. אבל
אי-אפשר לומר שזו סיעה של תשעה שהיא פחות מסיעה של שלושה או של ארבעה.

אחמד טיבי:

לא היה טיעון כזה.

יצחק גלנטי:

אני מציע שיהיה גוש של גמלאים. כך נהיה הרבה יותר.

אחמד טיבי:

אז שיהיה רוטציה בין הליכוד לאיחוד הלאומי.

גדעון סער:

בכל הכבוד, יש לנו יותר מנדטים מלכל הסיעות הערביות יחד. סיעת האיחוד
הלאומי התאחדה לפני הבחירות. היו ארבע מפלגות: תקומה, מולדת, מפד"ל וציונות
לאומית. הם הלכו יחד לפני הבחירות ובאו בכוח משותף. כל מפלגה אחרת יכולה
לעשות זאת, ולבוא לכאן לפי הנוהגים. בסך הכול, עם כל הטענות, היושב-ראש עשה
עבודה בראש פתוח.

אמנון כהן:

רוצה לברך על העבודה, דאגת לשוויוניות, אבל איך יכול להיות שאנחנו לא
שותפים בקואליציה, יש לנו 12 מנדטים, ולא זכינו לשום ועדה קבועה?

משה גפני:

כמה פעמים אני צריך להסביר לכם שעובדים עליכם?

גלעד ארדן:

זו שאלה לישיבת סיעה. עובדים עליהם.

אמנון כהן:

אני מדבר על ועדה קבועה אחת. יש לנו 12 מנדטים. אנחנו שותפים.

היו"ר אביגדור יצחקי:

לא אני הייתי נוכח במשא ומתן הקואליציוני, וגם לא אתה. בכל הכבוד,
הקואליציה תגמור ענייניה בתוך הקואליציה.

אמנון כהן:

זה לא קשור, דיברת על שוויוניות. איפה ראשות ועדה קבועה? 12 מנדטים – זה
נקרא שותפים? אנחנו הסיעה השלישית בגודלה.

היו"ר אביגדור יצחקי:

אין לך ויכוח אתי.

גלעד ארדן:

למה רק הילדים של החרדים קיבלו דברים וילדים אחרים לא?

יעקב מרגי:

ההישג שלנו לכל הילדים.

משה גפני:

איפה ראית בהסכם שילדים חרדים קיבלו משהו?

אמנון כהן:

מה התשובה? בעתיד יהיה?

היו"ר אביגדור יצחקי:

אני רוצה להגיד לך שוב: אני לא חושב שענייני קואליציה או אופוזיציה צריכים
להתנהל פה.

משה גפני:

אז למה לש"ס לא מגיע ראשות ועדה?

יעקב מרגי:

אל תדאג לש"ס.

משה גפני:

אני חבר הוועדה המסדרת. תנהגו בהגינות. ש"ס, עם 12 מנדטים, לא קיבלה ראשות
ועדה.

יעקב מרגי:

נוגע ללבי.

משה גפני:

היה מגיע להם רק שלושה. לכם מגיע 12 ולהם ארבעה. אני עובר לש"ס, תאמין לי,
אני אלמד אתכם.

יצחק לוי:

הם קיבלו שני שרים בלי תיק.

משה גפני:

עשו להם טובה, נתנו להם תיק רביעי.

יצחק לוי:

תוותרו על השרים בלי תיק, תקבלו ועדת סמים.

משה גפני:

אם הם יוותרו, הם יקבלו חבר בוועדה לעובדים זרים.

היו"ר אביגדור יצחקי:

הם לא יעשו את זה.

משה גפני:

עובדים עליהם, הם יודעים את זה. אל תחשוב שיושבים שם אנשים שלא מבינים. חכה
ליום פקודה, מה הם יעשו לכם.

ניסן סלומינסקי:

את זה הם יעשו גם כך.

משה גפני:

לא, זה הולך ומצטבר. אל תיתנו לנו, אל תיתנו להם – אנחנו החרדים נלך הביתה
ואתם תנהלו את המדינה.

היו"ר אביגדור יצחקי:

חבר הכנסת גפני, בכל החברות, עכשיו אני מבקש לשמור על השקט.

גלעד ארדן:

כולם יודעים למה ש"ס נכנסת לחופתה.

ניסן סלומינסקי:

אני רוצה לפתוח בשבח ולהמשיך בהערת ביקורת.

היו"ר אביגדור יצחקי:

תעשה לי טובה, בלי שבח.

ניסן סלומינסקי:

לפחות מהבחינה הזאת שחבר הכנסת יצחקי השקיע זמן רב במשא ומתן אתנו, כמה
שהיה נדרש. הבעיה היא שהוא עקשן יותר מאתנו.

היו"ר אביגדור יצחקי:

עקשן יותר ממך, אין דבר כזה. כשהייתי מנכ"ל משרד ראש הממשלה הייתי נותן
כפול ממה שביקשו, רק שלא יביאו את סלומינסקי. נכון, הרב לוי?

יצחק לוי:

נכון. לכן אני לא קיבלתי ממך כלום.

ניסן סלומינסקי:

יש לי שתי הערות על עיוות צורם. לצערי לא הצלחנו לתקן זאת, אז לפחות שייכנס
לפרוטוקול. הערה אחת היא לגבי ועדת הכספים. לא יכול להיות שאתה לוקח שלוש
מפלגות קטנות ואומר שהן "כאילו" מפלגה אחת. לא היה תקדים לזה. אני לא רוצה
לספר מה היה אצלנו כדי שנתאחד. אם היינו יודעים שיש מצב של "כאילו", היינו
חוסכים מעצמנו כל כך הרבה יזע, ואני לא רוצה לומר דם, באיחוד. היינו אומרים
"כאילו", והסיפור היה נגמר. אין מושג כזה, "כאילו". זה נועד רק לצרכים
פוליטיים-פנימיים.

אז יש כאן שלוש מפלגות קטנות שיש להן שני נציגים בוועדת הכספים. אנחנו, עם
תשעה חברי כנסת, נשאר לנו רק חבר כנסת אחד. אין לזה תקדים, זה לא יכול
להיות. עכשיו אתה מוסיף, אתה מגדיל את ועדת הכספים מ-17 חברים ל-19 חברים.
נתת דוגמה: למפלגת העבודה יש שלושה חברים. יש להם 19 חברי כנסת, ושלושה
חברים. אנחנו תשעה אך יש לנו אחד.

אנחנו באופוזיציה. אין לנו פיצוי בשרים או במשהו אחר. זה כל מה שיש לנו.
אנחנו רוצים לעבוד, ואנחנו לא מצליחים לשבור את זה, בלי שום סיבה הגיונית.
אין סיבה הגיונית. ככה זה. זו הערה אחת.

היו"ר אביגדור יצחקי:

אני מאוד מבקש שקט. אמנון, תאמין לי, נפתור את כל הבעיות. לא היינו שם, אתה
ואני, אנחנו לא יודעים מה השיקולים. אני מבטיח לך שאעזור לך. אבל לא היינו
שם. עכשיו זה לא המקום.

ניסן סלומינסקי:

אני מסכם: לא יכול להיות שלשלוש מפלגות קטנות יש שני חברים בוועדת כספים
ולנו, שאנחנו כמעט כמוהם אפילו אם תחבר אותם, יש לנו רק אחד. לא עומד בשום
פרופורציה לשום מפלגה אחרת.

היו"ר אביגדור יצחקי:

הנקודה ברורה, אני רוצה לומר בהגינות שחבר הכנסת אלון הוכיח לי שבכנסת 1999
הסיעות האיחוד הלאומי וישראל ביתנו נאלצו להתאחד על מנת לקבל ייצוג בוועדות
האלה. ראיתי זאת במו עיני, לכן שלא ידברו על אי-שוויוניות. אתה צודק, אבל
במקום הזה אני חושב שאז לא היה צריך לאחד אתכם, וגם היום לא צריך לאחד.
המקסימום שניתן לעשות לטובת סיעות קטנות, במיוחד שהן באופוזיציה,

ניסן סלומינסקי:

גם אנחנו באופוזיציה. אנחנו נעשים משום שאנחנו גדולים, אנחנו מקבלים פחות?
אחד?

היו"ר אביגדור יצחקי:

אתה לא מקבל פחות. בסך הכול אתם מקבלים יותר. נקודה.

ניסן סלומינסקי:

הערה שנייה היא לגבי הוועדות. לאופוזיציה, שיש בה שלוש מפלגות גדולות, היה
צריך לתת שלוש ועדות. בגלל צרכים פוליטיים פנימיים של קדימה, ועדה שהיתה
צריכה להינתן לאופוזיציה לא ניתנה, ובסוף ניתנה לה ועדה פחות משמעותית. אני
מדבר על ועדת העלייה, הקליטה והתפוצות.

היו"ר אביגדור יצחקי:

הוועדה לקידום מעמד האישה פחות מוועדת העלייה, הקליטה והתפוצות? בכל הכבוד,
גם בציבור הימני דתי מעמד האישה חשוב יותר מכל דבר אחר.

משה גפני:

אז למה לא נתת לי חבר שם?

היו"ר אביגדור יצחקי:

אני רוצה לתת לך יושב-ראש, אגב.

ניסן סלומינסקי:

אני לא יכול להתחרות עם גפני על מעמד האישה.

היו"ר אביגדור יצחקי:

חבר הכנסת סלומינסקי, תודה רבה. חבר הכנסת ברכה.

מוחמד ברכה:

אני מבין את היושב-ראש, שאומר שבסך הכול מדברים על אחד לכאן ואחד לכאן. זה
נכון בתמונה הכוללת, אבל לסיעות קטנות אחד לכאן ואחד לכאן זה שליש, וזה לא
אחד מתוך 29, כמו בסיעה שלך.

שנית, אחד לכאן ואחד לכאן בסיעת אופוזיציה – המשמעות של זה זו עבודה, כי
מפלגות הקואליציה עושות מה שהן עושות. לא אכנס לדיון פרטני בעניין. אני
נותן כבוד לעבודה שעשית, שהיא עבודה קשה.

היו"ר אביגדור יצחקי:

רבותי, אני אפסיק את הדיון.

מוחמד ברכה:

אני מבקש מהיושב-ראש, ומיושבת-ראש ועדת הכנסת המיועדת, שיודיעו לפרוטוקול
שהבעיות שנשארו תלויות יבואו על פתרונן בשבוע או בשבועיים הקרובים. יש
הבנות. בישיבה הקודמת הנחת הצעה מסוימת לחלוקת הוועדות, ואמרת שתעמוד מול
הסיעות אחת אחת. ההבנות שאליהן הגענו,

היו"ר אביגדור יצחקי:

לא רשמנו בקשות, לא שמענו הבנות. אבל אני אומר לך,

מוחמד ברכה:

אמרת לי: אתה רוצה את זה? בסדר, גמרנו.

היו"ר אביגדור יצחקי:

אני רוצה להסביר לך שני דברים. יש פה גם קואליציה, יש פה גם ממשלה. תאמין
לי, אתמול חיפשתי חברי כנסת בשביל לאייש אותם בוועדות. יהיה מספיק לכולם,
תאמין לי. בואו נגמור את זה, נתחיל לעבוד כמו שצריך. אני אחראי.

מוחמד ברכה:

לכן, כדי לא לסבך את העניינים, ביקשתי בקשה צנועה.

היו"ר אביגדור יצחקי:

אני לא רוצה לקצוב זמן, אבל אני אחראי שנעשה את המרב שכולם יוכלו לעבוד
היטב.

מוחמד ברכה:

בסדר, ההודעה הזאת חשובה. הערה אחרונה: לגבי סגן יושבת-ראש הכנסת. קודם
כול, הגוש של המפלגות הערביות זה עשרה חברים, ואני חושב שמגיע לנו ללא שום
תנאי סגן ליושבת-ראש הכנסת.

היו"ר אביגדור יצחקי:

יש פנייה לש מרצ ויהדות התורה במשותף, הם אומרים שהם גוש וגם הם רוצים סגן
יושבת-ראש.

זהבה גלאון:

חבר הכנסת גפני מודיע לי את זה חד-צדדית. בסדר.

ניסן סלומינסקי:

אבל חבר הכנסת גפני ואנחנו ודאי יכולים להתאחד. אז מה? נקבל? הרי זה לא
יעזור.

היו"ר אביגדור יצחקי:

אני רוצה לומר לך, עצם העובדה שהם הסכימו, אחרי משא ומתן מתיש, שלמפלגות
הערביות יהיו שנתיים ראשונות, זו תעודת כבוד בשבילם.

מוחמד ברכה:

אני רוצה שתקשיב ושכל חברי הכנסת יקשיבו: יש דברים שקשורים בתדמיתו של הבית
הזה, ללא קשר לסטטיסטיקה ולמספרים. מה שיושב-ראש הכנסת הקודם, חבר הכנסת
ריבלין, השכיל להבין הוא שבחלון הראווה של הדמוקרטיה הישראלית חשוב
שבנשיאות יהיה נציג של האוכלוסייה הערבית, שהם 20% מהאזרחים במדינה, בלי
קשר לחלוקה הסיעתית בכנסת. זה דבר שאומר משהו על הדמוקרטיה הישראלית, זה
אומר משהו על המארג החברתי שרוצים לקיים במדינת ישראל.

לכן השאלה היא לא רק שאלה חישובית, אלא היא שאלה של תדמית הדמוקרטיה והמארג
החברתי במדינה.

היו"ר אביגדור יצחקי:

אני מסכים. כרגע זאת ההחלטה, יש לנו שנתיים לדון, כרגע זאת ההחלטה.

מוחמד ברכה:

שנתיים נקיים את זה ושנתיים לא?

זהבה גלאון:

אדוני היושב-ראש, חברי חברי הכנסת, אני פונה לכולם. אני רוצה להגיד משהו,
כמי שמתחילה את הקדנציה השלישית שלה כחברה בוועדת הכנסת. כשנבחרתי לכנסת,
למפלגה שלנו היו 10 מנדטים, והיינו בשמים. ראיתי את מה שאחר כך הבינו גם
חברים שלי, שהכדור עגול. זה יכול לקרות לכולם. מפלגה מפוארת, שהיו לה 40
מנדטים, מוצאת עצמה עם 12 מנדטים. אני פונה לכל חברי הכנסת: כל אחד יכול
למשוך אליו, כל אחד לפי היכולות שלו, ולהשיג עוד חבר או שניים. אי-אפשר שלא
להסתכל על הדברים במבט אחראי יותר. זה נורא נוח כשגדולים. אבל הבית הזה
והוועדה הזאת צריכים לתת מבט קצת יותר עמוק. נורא קל להגיד שהערבים לא
מעניינים. יושב-ראש הכנסת לשעבר אומנם יושב לידי ומפריע לי אבל אני רוצה
לומר משהו לזכותו: מה שעשה חבר הכנסת ריבלין בכנסת הקודמת לא עשו הרבה הרבה
יושבי-ראש לפניו.

מוחמד ברכה:

ולא מתוך שמאלנות יתרה.

קולט אביטל:

מתוך הגינות.

זהבה גלאון:

אני מבקשת את תשומת הלב. יושב-ראש הכנסת הקודם, חבר הכנסת ריבלין, אפשר
לומר עליו הרבה דברים טובים אבל אי-אפשר לחשוד בו שהפך לשמאלן. מתוך אחריות
לבית הזה ולנציגות שלו, ומתוך אחריות לכך שהבית הזה ישקף גם את רצון הציבור
הוא קיבל החלטות שבעיני הן מהחשובות שהתקבלו בבית הזה. כל חברי הוועדה
הזאת, ימין ושמאל, האיחוד הלאומי ומי שלא יהיה, כולם הבינו שיש דברים שצריך
לעשות.

אני אומרת זאת לחברי החדשים, בהרבה כבוד והערכה: אפשר לשבת כאן בצד ולגחך,
ולהגיד מה כן מגיע ומה לא מגיע, אבל הכדור עגול, חיים משבת לשבת ונפגשים.
אני מציעה שכל אחד, לפני שהוא מחליט מה יהיה לאחרים, יחשוב שמה שקרה לנו
יכול לקרות לכולם, וגם הליכוד לא ציפו לזה. הסתכלו קצת יותר בפתיחות על מה
נותנים למי. חבר הכנסת יצחק לוי, אני אומרת בהרבה הערכה, בצדק מגיע לכם,
אבל זה לא צריך לבוא על חשבונכם. אי-אפשר לרבע את המעגל, אבל צריך לראות
איך לאפשר לכולם לדור בכפיפה אחת בבית הזה. לא כולם יצאו עם כל תאוותם
בידם, אבל אי-אפשר, מסיבות פוליטיות, לעשות את השיקולים האלה. כולנו
בוועדות.

צריך קצת יותר פתיחות בדבר הזה. בסופו של דבר כולנו צריכים זה את זה
בהצבעות. אנחנו יודעים איך הדברים עוברים כאן. אנחנו יודעים שאתם לא יכולים
להסתדר בלעדינו, ואנחנו לא יכולים בלעדיהם. גם כשאנחנו כאן, וכל אחד מנסה
למשוך לכיוון שלו, אני מציעה להסתכל על זה באופן רחב יותר.

היו"ר אביגדור יצחקי:

חברת הכנסת טרטמן.

דוד טל:

הבטחת הצבעה ב-10:20.

היו"ר אביגדור יצחקי:

הם לא דיברו, היא אחרונת הדוברים.

יורי שטרן:

אני לא יפה כמוה, אבל גם אני רוצה לדבר.

אסתרינה טרטמן:

אני חברת כנסת חדשה, טרייה, ואני מקשיבה בקשב רב למה שנאמר כאן. אני
מסכימה, אני מקבלת את דברי חבר הכנסת ברכה, שדיבר על צורך בנציגות של
ערבים. במדינה דמוקרטית אכן ראוי שתהיה להם נציגות הולמת. אני מצטרפת לדברי
חברת הכנסת גלאון, היא צודקת בכל אמירה שלה, לטעמי.

אבל אני בשלב של למידה, וכתלמידה אני רוצה להבין. אני שואלת שאלת תם, באמת:
איך זה עובד? האם עובדים עם הסיעות הקטנות כגוש, או עובדים אתם סיעתית? אם
מדברים על נציגות לסגן יושבת-ראש, מדברים עליהם כגוש – כי צריך נציגות
לאוכלוסייה הערבית, ואני מכבדת את זה. אבל אם הולכים באופן שיטתי ורואים
בהם קבוצה, מדוע אין לזה ביטוי בוועדות? ואם בוועדות מתייחסים אליהם
מפלגתית, למה לא לעשות כך בעניין סגני היושבת-ראש? איפה העקיבות?

אורית נוקד:

חברת הכנסת גלאון דיברה על פתיחות.

אסתרינה טרטמן:

אני מדברת על מבנה עבודה קבוע, שיטתי. אני אולי חוזרת על דברים שנאמרו, אבל
למיטב ידיעתי בהיסטוריה של הכנסת היה הליך מובנה, עבדו. ב-1999 ישראל ביתנו
קיבלה ארבעה מנדטים והאיחוד הלאומי קיבל ארבעה מנדטים – שמו אותנו בחוץ
לגמרי. הצטרכנו להתאחד כדי לקבל ועדה.

היו"ר אביגדור יצחקי:

אז זה אומר שצריך להמשיך בזה?

אסתרינה טרטמן:

אני לא אומרת, אני בעד ייצוג, שיהיה ייצוג לכולם, אבל שימצאו את השיטה
הנכונה. זה לא עקיב. אני לא יודעת איך הכנסת עובדת, אני חדשה, אני רק
לומדת, ואני שואלת: יש עקיבות או אין עקיבות? אני מצפה שתהיה.

ניסן סלומינסקי:

זה לפי צורכי הקואליציה.

אסתרינה טרטמן:

ואני רוצה להגיד מילה טובה ליושב-ראש, שעושה עבודת "שבץ נא" מייגעת.

היו"ר אביגדור יצחקי:

יורי, משפט.

יורי שטרן:

אני רוצה לדבר, לא משפט, מגיעה לי הזכות. לא ראיתי פה חלוקה סיעתית
בנאומים. ראשית, הכנסת בנויה על תקדימים, ויש מסורת. במסורת של הכנסת אין
גושים. אני בעד הייצוג של האוכלוסייה הערבית, אבל זה לא חייב לבוא על חשבון
הסיעות שיש להן משקל. מה, הציונות הדתית לא צריכה לבוא לידי ביטוי במינויים
האלה באותה מידה?

שנית, שמתם בצד את ועדת האתיקה. אני לא יודע אם זה באופן זמני או החלטתם
שהיא לא תקום.

היו"ר אביגדור יצחקי:

הסברתי, היא תקום. זו הקמה של יושבת-ראש הכנסת. היא מקימה אותה.

ראובן ריבלין:

באישור הוועדה.

אני לא יכול לחלוק על יושב-ראש סיעתי, אבל אם הייתי חולק עליו, הייתי אומר
את הדברים הבאים. קודם כול, רוצה להפנות את תשומת לבכם ולהזהיר את כל
החברים הנלחמים על מקומות בוועדה: יש לנו 12 ועדות. עשר ועדות שהאבות
המייסדים יצרו, ועוד שתי ועדות שהכנסת יצרה. אנחנו מייצרים ועדות שהן ועדות
תעסוקה לפוליטיקאים מתוסכלים. יש כ-70 חברי כנסת שיכולים להשתתף בוועדות,
לא מעבר לכך. כ-30 מהם בוועדת הכספים ובוועדת חוץ וביטחון, והם מתקשים מאוד
ללכת לוועדות אחרות. אתם נלחמים על ועדות, אבל בסופו של דבר זה מוציא דיברת
הכנסת רעה, כי אחר כך כולן ריקות מאדם, ואנחנו עומדים מול העם בצורה מאוד
מגוחכת.

אני חושב שיש ועדות שצריכות להיות ועדות משנה, למשל הוועדה לפניות ציבור,
אבל מבין שצריך תעסוקה לכל מי שלא התקבל לוועדת חוץ וביטחון או הוא לא שר
וכיוצא בזה.

מוחמד ברכה:

יש גם סיעות שמתייחסות יותר ברצינות.

ראובן ריבלין:

אילו זכיתי להיות יושב-ראש כנסת לא הייתי מסכים שלא יהיה סגן יושב-ראש כנסת
ערבי בנשיאות. לא הייתי מסכים. אי-אפשר אלא להתייחס למגזרים. שתי כנסות
לפני הכנסת השש-עשרה היו לנו 13-15 סגנים ליושב-ראש, וזה היה מגוחך. היו
יותר סגנים מחברי כנסת. קבענו בחוק שבעה סגנים, שלא נסטה מזה. כי כל סטייה
של אחד תביא לסטייה של עוד שמונה או תשעה, ברגע שהסכר נפרץ.

ניסינו לרואת איך נקיים את הפסיפס של החוויה הישראלית, שיש בה ויכוח תרבותי
ולאומי. הכנסת היא הזירה שבה מתקיימות ההכרעות בוויכוחים האלה. לכן, כאשר
היו שני גושים ברורים – העבודה והליכוד כגושים מרכזיים – חשבתי כך: למפלגה
השלטת, שאז היו לה 40 מנדטים, היה ייצוג, כדי לתת ביטוי, כמובן. למפלגת
העבודה, שהיתה מפלגת שלטון מדי פעם, שיהיה לה הייצוג שלה. גם ייצוג ליהדות
החרדית – ואני מבין שיש הבדלי גישות מכריעים בין חבר הכנסת גפני לבין חבר
הכנסת מרגי, לפחות לגבי פסח, הוא לא יאכל גרעינים בפסח. אני אומר לך, הייתי
אצלו. כשאני רוצה גרעינים, אני הולך למשפחה הספרדית שלי.

ניסן סלומינסקי:

מה עם הציונות הדתית?

יצחק לוי:

אנחנו רוצים סגן יושבת-ראש לכתומים, האחים הכתומים.

ראובן ריבלין:

אני הרי בעדך, אילו הייתי סגן יושב-ראש הכנסת מטעם הליכוד, הייתי עושה אתך
רוטציה – אני אומר זאת בצורה ברורה ביותר.

הואיל והערבים היו מעטים בכנסת, בפעם הקודמת הם היו שמונה, והיום הם עשרה,
אמרתי: נראה איך השמאל בישראל מתנהג. אמרתי שאני נותן לשמאל ולערבים, ונראה
אם מרצ תאמר שהיא רוצה את נציגה. מרצ אמרה בצורה מפורשת ביותר שהיא רואה את
הצורך בחבר כנסת ערבי בנשיאות והיא מוותרת, וכל הקדנציה היה חבר הכנסת ערבי
סגן יושב-ראש.

יש לי ויכוח מר ונמהר עם כל עשרת חברי הכנסת הערבים. דעותי ידועות. למען
הסינרגיה הגדולה של הכנסת חשוב מאוד שבכל רגע יהיה חבר כנסת ערבי בנשיאות –
מה עוד שהיום הם עשרה. יחד עם השמאל הם בהחלט נותנים ביטוי ייצוג. אני יכול
לייצג את חבר הכנסת לוי, וודאי שהוא יכול לייצג אותי. כי קודם כול אנחנו
יהודים, ואנחנו גם ציונים, ואני שומר פחות מתרי"ג מצוות, כי אני חלש.

גלעד ארדן:

רוב הציבור של חבר הכנסת לוי לא חושב שסיעתנו מייצגת אותו, לצערי.

ראובן ריבלין:

אני יודע שיהיה לי ויכוח אתך. במאזן הנוחיות, לראות איפה יהיה ייצוג ואיפה
לא יהיה, אמרתי את דעתי. אבל אני לא מעלה על דעתי לחלוק על יושב-ראש הסיעה
שלי.

עוד דבר אחד, לפרוטוקול, כדי שיהיו לך 19 מקומות בוועדת הכספים צריך להעביר
חוק בשלוש קריאות.

היו"ר אביגדור יצחקי:

זה באחריות חבר הכנסת סער.

אני רוצה לציין שלושה דברים. נושא ממלאי המקום הקבועים יידון בוועדת הכנסת
בראשות חברת הכנסת רוחמה אברהם. אנחנו לא מתייחסים לזה כרגע. העברתי אליה
את כל הבקשות. נעשה דיון. הכול יידון בוועדת הכנסת.

עד יום שני אנחנו צריכים להגיש את הרשימות השמיות של כל הוועדות למליאת
הכנסת. לכן ועדת הכנסת צריכה לקבל את השמות – להעביר למנהלת הוועדה. מי שלא
יגיש שמות, זה לא יוגש. יום ראשון זה היום האחרון, כדי שנשבץ את האנשים.
צריך לאשר את זה שמית.

גדעון סער:

אפשר עד שני בבוקר.

היו"ר אביגדור יצחקי:

עד יום שני בבוקר, בסדר.

אנחנו קובעים את המועדים וגם אתם צריכים לקבוע את המועדים, שיהיו כתובים.

עוד דבר אחרון: בכל לבי אני מסכים עם דברי היושב-ראש ריבלין. באמת, בכל לב.

ראובן ריבלין:

אני אפילו לא מועמד ליושב-ראש של ועדה, ואתה קורא לי יושב-ראש.

היו"ר אביגדור יצחקי:

מסכים גם עם דברי זהבה גלאון. מאחר שהיה פה משא ומתן – ובאמת הוא היה רצוף
בעיות – עד אתמול בשעה מאוחרת, ועל מנת שהוועדה הזאת תצא צעד, שבסופו של
דבר הרוב הסכימו על רוב הדברים. בשנתיים הקרובות מתקיים מה שהציע היושב-ראש
לשעבר ומה שהציעה חברת הכנסת גלאון. אני מקווה מאוד שיהיה לי פיצוי נאות
לתת למי שצריך, על מנת שהדברים האלה יישמרו. כרגע אין לי, אבל אני מאוד
מקווה שיהיה לי פיצוי כזה ביד, לתת להם משהו, והם יגידו שזו הצעה שהם לא
יכולים לסרב לה – ואז הם שאינם רוצים סגן.

ראובן ריבלין:

אל תיתן פיצוי למפלגות הערביות.

היו"ר אביגדור יצחקי:

לא אמרתי מפלגות ערביות. בואו ניתן לכנסת להתחיל לעבוד. היא מתחילה לעבוד
פחות או יותר ברוח הדברים. גם העניין של חבר בוועדת הכנסת, אני מבטיח לפתור
את זה.

ג'מאל זחאלקה:

לא, אני חושב שצריך לקבל החלטה שאנחנו צריכים לקבל עוד. 0.6 גדול מ-0.5.

היו"ר אביגדור יצחקי:

אתה יודע מה, לא תהיה החלטה ולא כלום. נקודה.

ג'מאל זחאלקה:

למה לא תהיה? קבעת פה,

היו"ר אביגדור יצחקי:

לא תהיה. כך אני רוצה, בסדר? אי-אפשר.

ג'מאל זחאלקה:

מה זה לא תהיה החלטה? התעללת בסיעה בכל העניינים. בכל דבר זרקת אותנו. מה
שמגיע לנו על-פי דין, אני רוצה שחברי הכנסת יראו ש-0.6 גדול מ-0.5. זה מה
שאני רוצה שתקבעו. לא יכול להיות. הגיעו מים עד נפש.

משה שרוני:

תנמיך את הקול.

ג'מאל זחאלקה:

מה זה "לפתור את הבעיה"? זה לפי המנדט שקבעת. האם 0.6 גדול יותר מ-0.5? זאת
השאלה. לא יכול להיות שתעשה דבר כזה.

היו"ר אביגדור יצחקי:

תודה. אני מעמיד להצבעה.

משה גפני:

אני מבקש התייעצות סיעתית.

היו"ר אביגדור יצחקי:

שתי דקות. מי פה בסיעה שלך?

ראובן ריבלין:

אין התייעצות בוועדה מסדרת.

משה גפני:

איפה נאמר? יש יועצת משפטית, שהיא תגיד.

ג'מאל זחאלקה:

אדוני היושב-ראש, אני רוצה החלטה אם אנחנו חברים בוועדת הכנסת או לא, לא
יכול להיות דבר כזה. התעללת בבל"ד בכל דבר.

היו"ר אביגדור יצחקי:

מייד אוציא אותך.

ג'מאל זחאלקה:

זרקת אותנו לוועדות הכי שוליות. מה שמגיע לנו לפי המדד שלך תן לנו. תעמוד
במילה שלך. אתה לא יכול לעשות לנו דבר כזה.

היו"ר אביגדור יצחקי:

אני אוציא אותך החוצה.

ג'מאל זחאלקה:

תוציא אותי מהכנסת בכלל, מה שאתה רוצה.

היו"ר אביגדור יצחקי:

אני מעלה להצבעה.

משה גפני:

אתה לא יכול.

היו"ר אביגדור יצחקי:

אני לא שואל אותך.

ג'מאל זחאלקה:

אני רוצה שהעניין הזה יוצבע, הוועדה תחליט. אני לא סומך על ההחלטה שלך,
אדוני היושב-ראש, בכל הכבוד, אני לא סומך על ההחלטה שלך.

ארבל אסטרחן:

אפשר לקבוע התייעצות סיעתית.

היו"ר אביגדור יצחקי:

אז דקה.

משה גפני:

אתה רציני? עד שאלך לליצמן ולרביץ, תעבור דקה.

גדעון סער:

גם ליצמן לא נותן יותר מדקה להתייעצות סיעתית בוועדת הכספים.

ג'מאל זחאלקה:

אפילו מה שמגיע לנו אנחנו לא מקבלים, לא יכול להיות דבר כזה.

דוד טל:

למה אתה צועק?

ג'מאל זחאלקה:

אותי הדיחו.

ראובן ריבלין:

חבל על הבריאות.

יצחק לוי:

לא מגיע לך סגן יושב-ראש כנסת.

דוד טל:

מה זה, אתה יכול לדבר כמו חבר הכנסת ברכה, והוא לא לוחש.

היו"ר אביגדור יצחקי:

אני אוציא אותך החוצה, מספיק.

מוחמד ברכה:

חשבנו שאתה הולך לפתור את הבעיה.

ג'מאל זחאלקה:

אני לא סומך עליו שיפתור לי את הבעיה.

היו"ר אביגדור יצחקי:

אני גם לא אפתור לך, מאה אחוז.

ג'מאל זחאלקה:

אל תפתור. תעשה מה שאתה רוצה. זה מגיע לנו על-פי דין, אני רוצה שזה יוחלט.

היו"ר אביגדור יצחקי:

רבותי. אני מקיים הצבעה על הרכב הוועדות. מי בעד הרכב הוועדות לכנסת, ירים
את ידו.

ה צ ב ע ה

בעד – רוב

נגד – 2

נמנעים – אין

רוחמה אברהם:

אין לך זכות הצבעה, אם ברכה הצביע.

אתי בן-יוסף:

גם לחבר הכנסת ברכה אין זכות הצבעה.

אחמד טיבי:

רמון צירף אותו.

היו"ר אביגדור יצחקי:

ההצבעה נרשמה. אני מקיים הצבעה על הרכב סגני היושב-ראש. מי בעד, ירים את
ידו.

מוחמד ברכה:

דחה את זה לשבוע הבאה.

רוחמה אברהם:

הכנסת צריכה לעבוד.

ה צ ב ע ה

בעד – 17

נגד – 4

נמנעים – 1

משה גפני:

אני מבקש רוויזיה על שתי ההחלטות. אולי היא תתקבל?

אמנון כהן:

מתי רוויזיה?

היו"ר אביגדור יצחקי:

אני מקיים הצבעה על הרוויזיה.

משה גפני:

רגע, בכל הכבוד, אפילו למראית עין תחכה.

היו"ר אביגדור יצחקי:

מי בעד הרוויזיה?

ה צ ב ע ה

בעד – 2

נגד – רוב

נמנעים – אין

הישיבה ננעלה בשעה 10:40
