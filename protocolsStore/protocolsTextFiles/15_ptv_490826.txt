הכנסת החמש-עשרה

מושב ראשון נוסח לא מתוקן

פרוטוקול מס' 1

מישיבת ועדת הכנסת

יום רביעי, א' באב התשנ"ט (14 ביולי 1999), שעה 14:00

נוכחים: יו"ר הכנסת אברהם בורג

  חברי הוועדה: סאלח טריף - היו"ר

  מקסים לוי - ישראל אחת

  סופה לנדבר - ישראל אחת

  אופיר פינס-פז - ישראל אחת

  שלום שמחון - ישראל אחת

  עופר חוגי - ש"ס

  אמנון כהן - ש"ס

  משולם נהרי - ש"ס

  זהבה גלאון - מרצ

  נעמי חזן - מרצ

  מרינה סולודקין - ישראל בעליה

  אליעזר זנדברג - שינוי

  זבולון אורלב - המפד"ל

  משה גפני - יהדות התורה

  עבד-אלמאלכ דהאמשה- רע"מ

  עמיר פרץ - עם אחד

  יורי שטרן - ישראל ביתנו

  יעל דיין - ישראל אחת (מ"מ)

  נסים דהן - ש"ס (מ"מ)

  בנימין אלון - האיחוד הלאומי (מ"מ)

מוזמנים: חה"כ ויצמן שירי - ישראל אחת

  חה"כ אברהם פורז - שינוי

  מזכיר הכנסת אריה האן

  סגן מזכיר הכנסת דוד לב

  רותי קפלן - מנהלת לשכת יו"ר הכנסת

  איוור קרשנר - מנהל ועדת הכספים

  יפה שפירא - מנהלת ועדת הפנים ואיכות הסביבה

היועצים המשפטיים:צבי ענבר

שלמה שהם

מנהלת הוועדה: אתי בן-יוסף

רשמה: אירית שלהבת

סדר היום: 1. המלצה לבחירת יושב-ראש לוועדת הכנסת.

2. המלצה לבחירת יושבי-ראש ועדות הכנסת.

  3. קביעת ועדה לדיון בהצעת חוק-יסוד: הממשלה (מספר חברי הממשלה וסגני
  השרים בתקופת כהונתה של הכנסת החמש-עשרה) אחר קריאה ראשונה לשם הכנתה
  לקריאה שניה ושלישית.

המלצה לבחירת יושב-ראש לוועדת הכנסת

יו"ר הכנסת אברהם בורג:

רבותי חברי הכנסת, אני מבקש לשבת.

סאלח טריף:

אני חושב שהדרך הזו שבה אנחנו בוחרים ועדות ויושבי-ראש ועדות היא דרך לא
טובה.

יו"ר הכנסת אברהם בורג:

נעביר את הנושא הזה ליושב-ראש ועדת הכנסת והוא יעסוק בו.

סיעת ישראל אחת בחרה אתמול את חבר הכנסת סאלח טריף להיות מועמדה ליושב-ראש
ועדת הכנסת של הכנסת ה15-. אני מתכבד, גם כיושב-ראש הכנסת וגם כחבר קרוב של
חבר הכנסת סאלח טריף מזה הרבה מאוד שנים, להמליץ לוועדה על מועמדותו להיות
יושב-ראש ועדת הכנסת.

למרות שאני מניח שחלקכם עדיין לא מכירים אותו, אני מבקש להגיד כמה מילים על
חבר הכנסת טריף. אני מבקש להגיד אותן, ברשותכם, משלוש נקודות מבט.

נקודת המבט הראשונה היא נקודת המבט הפרלמנטרית. ראוי שבראש ועדת הכנסת
יעמוד פרלמנטר שיש לו ניסיון משום שהדברים שבאים בפני הוועדה, ובייחוד בפני
הוועדה הנוכחית שתהיה הרבה יותר גדולה והרבה יותר מסובכת מכל קודמותיה, הם
דברים שמצריכים יכולת מוכחת בהבנת הכנסת, בהבנת מנגנוניה, בהבנת הכלים
המסורים לידי הכנסת, בהבנת הרגישויות של חברי הכנסת וצרכיהם, של החברים ושל
הסיעות. אני חושב שחבר הכנסת טריף הוא ללא ספק אדם שלא רק עונה על
הקריטריונים האלה אלא עונה עליהם בהצטיינות רבה, אם לא בהצטיינות יתרה.

נקודת המבט השניה היא נקודת המבט האישית. אבי-מורי נוהג לומר שחברים יש
במפלגות אחרות. יש בזה משהו. אני חושב שכאשר אדם בא להמליץ על אדם להיות
יושב-ראש ועדת הכנסת והאדם הזה הוא גם חבר שלו, יש בזה איזשהו ערך נוסף,
נשמה יתרה. לא תמיד יוצא לך פירגון מן הסוג הזה. מעט אנשים זכו להמליץ על
חבריהם - ואני מדבר על חברות של ממש - להיות יושבי-ראש ועדה, ובייחוד
הוועדה שהיא בעצם ועדת תיפעולה של הכנסת. לכן זה כבוד ועונג עבורי.

והדבר השלישי, שבוודאי לא נעלם מנגד עיני, אני חושב שבעידן הזה של ישראל
רב-תרבותית, של עולם מערבי רב-תרבותי, יש משמעות רבה מאוד לכך שבצומת
הכל-כך חשובה הזאת של הכנסת יעמוד בראש ועדת הכנסת - אם אכן המלצתי תיזכה
לרוב כאן בוועדה - אדם שאיננו נמנה על הרוב היהודי של החברה הישראלית. יש
לזה משמעות גם כלפי החברה הישראלית, גם כלפי הסובב המזרח-תיכוני וגם כלפי
מיעוטים יהודיים בעולם, שמצפים לייחס הגון שכזה מסביבת הרוב. דומני שזה
יותר מאשר הישג אישי לחבר הכנסת טריף על מה שמגיע לו, ובצדק. אני חושב שזאת
אמירה, זה היגד, זהו מסר נורמטיבי שהוועדה הזאת וכנסת ישראל בכלל שולחת, גם
לעצמנו, גם למרחב וגם לעולם שבתוכו אנחנו מתפקדים.

אשר על כל אלה, המלצתי היא המלצה שאין בה בין הפה ללב ולו כמלוא הנימה. אני
ממליץ לכם בחום להצביע בעד מועמדותו של חבר הכנסת סאלח טריף ליושב-ראש ועדת
הכנסת. אני מעמיד את המלצתי זו להצבעה.

הצבעה על הצעת יושב-ראש הכנסת, על מועמדותו של חבר הכנסת טריף ליושב-ראש
ועדת הכנסת

בעד - כולם

אין מתנגדים

אין נמנעים

ההצעה נתקבלה.

חבר הכנסת טריף, אני מאחל לך הצלחה רבה. באנגלית נוהגים לומר Break a leg.
מכיוון שאתה כבר שברת את היד, אולי נשנה את הברכה. בבקשה, חבר הכנסת טריף.

היו"ר סאלח טריף:

אדוני היושב-ראש, רבותי, אני מודה לכם על האמון ואני מודה לחברי הטוב,
אברהם בורג, יושב-ראש הכנסת. הוא אמר שהוא היה מאוד שמח לקבל דווקא מחבר
הכנסת שמעון פרס את כס היושב-ראש. אני מאוד שמח שאני מקבל את הזכות הזאת
להיות יושב-ראש ועדה, להיבחר על-ידכם, מחבר כה יקר, חבר הכנסת אברהם בורג,
שאני המון שנים מעריץ אותו (למרות שיש לי חילוקי דיעות עם אביו על העניין
הזה).

עמיר פרץ:

נבחרת? אני מבקש לצרף את קולי.

יו"ר הכנסת אברהם בורג:

סליחה שהתחלנו בזמן, לפני שהגעת.

היו"ר סאלח טריף:

אני חושב שבבחירה שלי להיות יושב-ראש הוועדה יש יותר מאשר סמל למה שמתרחש
כאן בכנסת ובמדינה. יושב-ראש הכנסת אמר, ובצדק, שיש לכך היבטים מאוד
חשובים, שנציג המיעוט שחי בתוככם יזכה דווקא בראשות הוועדה שתנהל את סדר
יומה של כנסת ישראל.

התחושה שליוותה אותנו, ובצדק, גם את עבדכם הנאמן שהיה קצין צה"ל, שהרגיש
לעתים ששמו אינו בדיוק השם שיכול לסייע לו בהמשך, אני אומר לכם בכנות רבה,
זה דבר שהעביר בי צמרמורת וגרם למרירות קשה, שאני לא יכול להיות שותף לקבלת
תפקיד או אפילו לפעמים להיות מועמד בגלל היותי כזה. זה מאוד הפריע לי.

אני מאוד גאה בכך שגם בסיעתי וגם בין נציגי סיעות הבית זכיתי לאמון רב,
זכיתי למחמאות, לתמיכה ועידוד, גם קודם וגם בישיבה.

זבולון אורלב:

זכית לאמון מלא. לא רק לאמון רב.

היו"ר סאלח טריף:

גם חשתי את התמיכה. לפעמים כולם מצביעים מכוח ההסכמה אבל אני יכול לציין
בגאווה, בידידות ובמלוא היושר, שאנשים פגשו אותי וברכו אותי אחרי ולפני
שעשיתם את האקט של הבחירה הפורמלית. אני שמח שאפילו "עמך" ברמזור, במלון
ובמקומות אחרים מברך ושמח. זה גורם לי קורת רוח רבה ונחת, שבאמת נוכל ביחד
לנהל חיים תקינים, גם בכנסת.

אני מבטיח לכם לפעול כמו שעשיתי תפקידים קודמים. פעם כשהייתי ממלא מקום
יושב-ראש הכנסת חטפתי ביקורות קשות מממלא מקום ראש הממשלה דאז, מר שמעון
פרס, על החלטות שלא מצאו חן בעיני הקואליציה, מכיוון שהייתי הוגן. ככה
למדתי שצריך לנהוג, כשאתה נמצא בתפקיד מסויים אתה צריך לעשות את זה באופן
הכי ממלכתי, הכי ראוי והכי טוב. ככה פעלתי לדעתי גם כיושב-ראש ועדת הפנים
של הכנסת.

אני מאוד מקווה שהדרך הזאת שבה התחלתי - כמו שהייתי ראשון בתפקיד ופתחתי
דרך לחברי הכנסת הערבים האחרים בוועדת הכספים, כמו בוועדת הפנים, ועכשיו
בוועדת הכנסת - אני מקווה שהדרך הזאת תהיה פנוייה בהמשך, כדי שכולם יידעו
שאנחנו אזרחים שווים, שכולם נאמנים למדינה ועובדים למענה.

אני רוצה להודות לכם מאוד על הבחירה ולהבטיח לכם שנעבוד בשיתוף פעולה למען
הכנסת, לפי כל כללי התקנון. אני מאוד מקווה שתהיה לנו תקופה מאוד מאוד
מעניינת ומרתקת בעבודתנו. אז תודה רבה שוב. תודה אדוני היושב-ראש.

המלצה לבחירת יושבי-ראש ועדות הכנסת

היו"ר סאלח טריף:

אני רוצה לשאול, האם אנחנו לא נבחר היום ועדות נוספות?

אתי בן-יוסף:

רק ממליצים מי יעמוד בראש הוועדות.

עמיר פרץ:

אני רוצה לומר ליושב-ראש הכנסת שיש מזל לכנסת, שגם יושב-ראש הכנסת וגם
יושב-ראש ועדת הכנסת יש להם את אותו עבר של מורשת הלחימה וההתמודדות. מורשת
קרב משותפת.

היו"ר סאלח טריף:

האם אתה מנסה לרמוז על עוד משהו?

יו"ר הכנסת אברהם בורג:

חבר הכנסת פרץ, מכיוון ששמעתי את דבריך ברגישות רב, מנסיוני בשבוע האחרון -
-

ויצמן שירי:

תגיד לו ששכחת כבר את ההתמודדות.

יו"ר הכנסת אברהם בורג:

- - מנסיוני בשבוע האחרון בפוליטיקה הישראלית, שהיה שבוע מאוד מעניין
מבחינת הביוגרפיה האישית שלי, למדתי שלא הכל זה שנאת מרדכי. חלק זה אהבת
המן.

היו"ר סאלח טריף:

אני מסכים לכל דבר שנאמר. אזכיר לך ששכחת עוד חוליה, זה החוליה המקשרת בין
הממשלה לכנסת, חברך השר חיים רמון.

לפי כל הכללים, אנחנו מבקשים להעביר המלצה, בהתאם להסכמות אליהן הגיעו
בוועדה המסדרת, לבחירת יושבי-ראש הוועדות, לפי הפירוט הבא:

ועדת הכנסת - חה"כ סאלח טריף (כבר נבחר)

  ועדת הכספים - חה"כ אלי גולדשמידט

  ועדת החוץ והבטחון - חה"כ דן מרידור

  ועדת החוקה, חוק ומשפט - חה"כ אמנון רובינשטיין

  ועדת העבודה והרווחה - חה"כ דוד טל

  ועדת החינוך והתרבות - חה"כ זבולון אורלב

  ועדת העליה, הקליטה והתפוצות- יבוא בהמשך

  ועדת הפנים ואיכות הסביבה - חה"כ דוד אזולאי

  ועדת הכלכלה - חה"כ אברהם פורז

  ועדה לענייני ביקורת המדינה - אין מה להמליץ כרגע

  ועדה לקידום מעמד האשה - אין כרגע הצעה מוסכמת

נעמי חזן:

  סליחה, האם הוועדה לקידום מעמד האישה היא ועדת קבע?

היו"ר סאלח טריף:

  כן. אין להם כרגע מועמד. אנחנו לא נציג את זה כי אין לנו מועמד עכשיו.

  ועדה לענייני מחקר ופיתוח מדעי וטכנולוגי - חה"כ ענת מאור

אני מבקש מכם לאשר את ההמלצה הזאת, כדי שנוכל להביא לבחירת יושבי-ראש
הוועדות.

הצבעה על ההצעה, כפי שהוצגה, לבחירת יושבי-ראש ועדות הכנסת השונות

בעד - כולם

אין מתנגדים

אין נמנעים

ההצעה נתקבלה.

זבולון אורלב:

אדוני היושב-ראש, מתי מכנסים את הוועדות?

קביעת ועדה לדיון בהצעת חוק-יסוד: הממשלה (מספר חברי הממשלה וסגני השרים
בתקופת כהונתה של הכנסת החמש-עשרה) אחרי קריאה ראשונה לשם הכנתה לקריאה
שניה ושלישית

היו"ר סאלח טריף:

יש פה פניה של מזכיר הכנסת. הכנסת החליטה בישיבתה מיום שלישי, 13.7, להטיל
על ועדת הכנסת לקבוע את הוועדה שתדון אחר קריאה ראשונה לשם הכנתה לקריאה
שניה ושלישית בהצעת חוק-יסוד: הממשלה (מספר חברי הממשלה וסגני השרים בתקופת
כהונתה של הכנסת החמש-עשרה).

אברהם פורז:

כל תיקון לחוק יסוד הוא בוועדת חוקה חוק ומשפט. אין בכלל שיקול דעת.

היו"ר סאלח טריף:

אבל אתה יודע שיש כללים ואנחנו צריכים להצביע.

אברהם פורז:

תאר לך שעכשיו יצביעו וייחליטו להעביר את זה לוועדת הכלכלה. זה יהיה מאוד
מעניין, כי אז זה לא יגמר לעולם.

היו"ר סאלח טריף:

חבר הכנסת פורז, אתה ותיק, משפטן ומבין. אנחנו נצביע על זה.

אברהם פורז:

תישאל את מר ענבר אם בכלל יש אלטרנטיבה. אם יש אלטרנטיבה - אני מציע ועדה
אחרת.

היו"ר סאלח טריף:

אני מבקש את סבלנותכם. בבקשה אדוני היועץ המשפטי.

צבי ענבר:

הייתי מציע לא להתייחס לאלטרנטיבה. לפי התקנון צודק חבר הכנסת פורז ואני
מקווה שבכנסת זו, בוועדת כנסת זו, ותחת ראשותך בוועדת הכנסת, לא יעברו
הצעות חוק לוועדה - כפי שהיה בפעמים קודמות - שנוחה יותר לקואליציה. בעבר
היו יכולים להעביר את הדיון לכל ועדה. גם חוקי-יסוד הלכו לוועדות אחרות. פה
אני מציע שיוחלט לפי התקנון, כלומר להעביר את הדיון לוועדת החוקה חוק
ומשפט.

היו"ר סאלח טריף:

אני מאוד מכבד את דברי היועץ המשפטי ואנחנו באמת נשאף לפעול לפי הרוח הזאת.

נסים דהן:

אדוני היושב-ראש, היות והיועץ המשפטי לכנסת לא טען שאי אפשר, אלא אמר שהיה
מן הראוי, כדאי שזה יוכרע פה בהצבעה.

היו"ר סאלח טריף:

אנחנו נעשה הצבעה. זה מה שהתכוונתי לעשות. חשבתי שאתה מציע הצעה אחרת. זו
גם הצעתי.

הצבעה על ההצעה להעביר את הדיון בהצעת חוק- יסוד: הממשלה (מספר חברי הממשלה
וסגני השרים בתקופת כהונתה של הכנסת החמש-עשרה), לפי כל הכללים וחוקי
הכנסת, לוועדת החוקה חוק ומשפט אחרי קריאה ראשונה לשם הכנתה לקריאה שניה
ושלישית

בעד - רוב

נגד - 2

נמנעים - 2

ההצעה נתקבלה.

אנחנו מעבירים את הצעת החוק לדיונים, להכנה לקריאה שניה ושלישית, לוועדת
החוקה, חוק ומשפט.

אופיר פינס-פז:

אני מאוד רוצה לברך - אעשה את זה בשם כולנו כי אני בטוח שכולם רוצים לברך
את חבר הכנסת סאלח טריף - לברך אותו על בחירתו. אני חושב שהוא בחירה מאוד
מוצלחת. הוא אדם עתיר ניסיון. לפי דעתי הוא היה יושב-ראש ועדת פנים מאוד
דומיננטי בכנסת הקודמת ואני משוכנע שהוא יהיה יושב-ראש ועדת כנסת מאוד
דומיננטי בכנסת הזו. אני מאחל לו הרבה מאוד הצלחה. אני כמובן אתייצב לצידו
כיושב-ראש הקואליציה ומתוקף תפקידי כאן בוועדה.

לשאלתו של חבר הכנסת פרץ לגבי ממלאי-מקום: נושא ממלאי המקום בוועדות יובא
לוועדת הכנסת בהצעה משולבת של סיעות הבית. אני רוצה לקוות שזה יקרה כבר
בשבוע הקרוב. אנחנו פחות או יותר יודעים מה הסיכומים שלנו עם כל סיעות הבית
כי כבר דיברנו על ממלאי מקום. אני רוצה שתרשו לי, בגלל עומס האירועים, כמה
ימים כדי לגבש הצעה מסודרת ולהביא אותה בצורה מסודרת בפני הוועדה לדיון
ולהצבעה.

לגבי ועדות שלא אויישו היום ראשיהן: זה ועדות שבראש רובן יעמדו אנשי
הליכוד - הליכוד צריך לתת שמות ויש להם בחירות ביום שני - והוועדה לקידום
מעמד האישה, שאנחנו רוצים לעכב את ההחלטה בעניינה עד יום שני. ביום שני
נביא הצעה מגובשת לעניין הזה המוסכמת על הקואליציה, ואני מקווה שעל כל
הבית. פשוט לא הספקתי להידבר עם הנוגעים בדבר עד הסוף.

זבולון אורלב:

לפני שאני אשאל לגופו, גם אני רוצה להצטרף למברכים ולדבר בשבח החתן.

דבר שני אני רוצה לשאול מה הפרוצדורה ולוח הזמנים לכינוס הוועדות.

היו"ר סאלח טריף:

אני חושב שאנחנו ביום שני נכנס את כל הוועדות. יושב-ראש הכנסת ואני נבוא
לכל הוועדות ונבקש את זימון חבריהן. היום בשעה 14:30 תתכנס כבר ועדת הכספים
וייבחר בה היושב-ראש. אני מניח שביום שני נשלים את המלאכה לגבי כל יתר
הוועדות.

רבותי, אני מאוד מודה לכם. אנחנו נתכנס ביום שני. תודה רבה לכם.

הישיבה ננעלה בשעה 14:25
