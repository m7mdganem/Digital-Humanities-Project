פרוטוקולים/ועדת הכנסת/5943

ירושלים, כ"ט בחשון, תשס"ג

4 בנובמבר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 348

מישיבת ועדת הכנסת

יום שלישי, ט"ז במרחשון התשס"ג (22 באוקטובר 2002), שעה 11:30

סדר-היום: (1) ערעורים על החלטת יו"ר הכנסת והסגנים שלא לאשר דחיפות הצעות

לסדר-היום.

(2) בקשות חברי-הכנסת להקדמת הדיון בהצעות חוק לפני הקריאה הטרומית:

(א) הצעת חוק הביטוח הלאומי (תיקון - אבטחה במלונות) (הוראת שעה),

התשס"ג-2002 (פ/4136) - מאת חה"כ מ' איתן ו-י' פרץ.

(ב) הצעת חוק לתיקון פקודת מס הכנסה (מס' 132) (תיקון - עולה חדש),

התשס"ג-2002 (פ/4129) - מאת חה"כ צ' הנדל וקבוצת ח"כים.

(3) בקשת הממשלה להקדמת הדיון בהצעות חוק בקריאה ראשונה:

(א) הצעת חוק שירות ביטחון (הגבלות קריאה לשירות מילואים של קצין)

(הוראת שעה) (תיקון), התשס"ג-2002.

(ב) הצעת חוק שירות ביטחון (שירות מילואים במשמר הגבול (הוראת

שעה) (תיקון), התשס"ג-2002.

(ג) הצעת חוק שירות ביטחון (שירות מילואים) (הוראת שעה) (תיקון),

התשס"ג-2002.

(ד) פקודת בתי-הסוהר (מס' 23) (סוהרים ומאבטחים במקום משמרות

מיוחד - חובות וסמכויות) (הוראת שעה), התשס"ג-2002.

(4) בקשה למיזוג הצעות חוק.

(5) קביעת מכסות הצעות חוק והצעות לסדר-היום של חברי-הכנסת לסיעותיהם

במושב החמישי.

נכחו:

חברי הוועדה: יוסי כץ - היו"ר

שאול יהלום - מ"מ היו"ר

אפי אושעיה

יאיר פרץ

יצחק סבן

יורי שטרן

מרדכי משעני

אורי אריאל

מיכאל איתן

מוחמד ברכה

עבד אלמאלכ דהאמשה

יצחק גאגולה

נעמי חזן

מרינה סולודקין

צלי רשף

זהבה גלאון

זאב בוים

צבי הנדל

אליעזר כהן

אופיר פינס-פז

מזכיר הכנסת אריה האן

סגן מזכיר הכנסת דוד לב

גאולה רזיאל - מנהלת לשכת מזכיר הכנסת

מוזמנים: טלי דולן-גדיש - משרד האוצר

דניאל רימון - משרד האוצר

ישי יודקביץ - עו"ד, משרד הביטחון

חנה קלר - יועמ"ש, המשרד לביטחון פנים

אהרן פנחס - קצין יעוץ, פרקליטות צבאית

תימור בלן - פרקליטות צבאית

מנהלת הוועדה: אסתר בן-יוסף

יועצת משפטית: אנה שניידר

קצרנית: חפציבה צנעני

ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר יוסי כץ:

אני פותח את הישיבה. על סדר-היום: ערעורים על החלטת יושב-ראש הכנסת והסגנים
שלא לאשר דחיפות הצעות לסדר-היום. ערעור ראשון הוא של חברי-הכנסת אורי
אריאל.

אסתר בן-יוסף:

כולם באותו נושא.

היו"ר יוסי כץ:

יש ערעור אחד של חבר-הכנסת אורי אריאל בנושא: יציאת צה"ל מחברון, וערעור
אחד של חבר-הכנסת אופיר פינס-פז בנושא: פינוי כוחות צה"ל מחברון.

יאיר פרץ:

ביטלו זאת.

היו"ר יוסי כץ:

אלה ההצעות לסדר-היום: חבר-הכנסת אורי אריאל בנושא יציאת צה"ל מחברון,
חבר-הכנסת אופיר פינס-פז בנושא פינוי כוחות צה"ל מחברון וחבר-הכנסת מוסי רז
בנושא פינוי כוחות צה"ל מחברון.

מי מייצג את המערערים? חבר-הכנסת אורי אריאל, בבקשה. למה הנושא דחוף? האם
הוא אמור להתבצע בקרוב?

אורי אריאל:

הוא דחוף, כי הוא נעשה בלי החלטת ממשלה והוא הולך להתבצע.

יאיר פרץ:

דחו זאת.

היו"ר יוסי כץ:

אני מבין שאתה תומך בפינוי. חבר-הכנסת אופיר פינס-פז, האם אתה רוצה לנמק?

אופיר פינס-פז:

לא.

היו"ר יוסי כץ:

הוא מצטרף לאותו נימוק.

יאיר פרץ:

הוא בעד הפינוי.

עבד אלמאלכ דהאמשה:

בנשיאות, מלחמתנו נעשית. הנשיאות מוגבלת בחמש הצעות לשבוע. הנשיאות מצאה
חמש הצעות הרבה יותר חשובות, שלא ניתן היה לבטא אותן בדרך אחרת. להצעה הזו
דוקא יש שני ראשי דיון: ראשית - אפשר לדבר על זה באי-האמון, ומי שרצה דיבר
על זה, ושנית - יש הצעות מיוחדות לעניין היאחזויות, הפינוי וההתנחלויות,
וזה גם נכלל בתוך זה. העדיפו לא לכלול זאת. היו הצעות הרבה יותר חשובת.

אורי אריאל:

אדוני היושב-ראש, האם חברון היא מאחז?

היו"ר יוסי כץ:

לא להתווכח. אתה שאלת.

עבד אלמאלכ דהאמשה:

אלה עמדו בפני הנשיאות, וזה נפל ברוב.

היו"ר יוסי כץ:

כמה הצעות כאלה יש בנוסף למערערים?

אסתר בן-יוסף:

חמש הצעות.

היו"ר יוסי כץ:

אני מעמיד את הערעורים להצבעה. מי בעד קבלת הערעורים? מי נגד? מי נמנע?

ה צ ב ע ה

בעד - רוב

נגד - מיעוט

הערעורים על החלטת יו"ר הכנסת והסגנים שלא לאשר דחיפות הצעות לסדר-היום
נתקבלו.

היו"ר יוסי כץ:

הערעור התקבל. הנושא יעלה.

בקשות חברי-הכנסת להקדמת הדיון בהצעות חוק לפני הקריאה הטרומית:

  (א) הצעת חוק הביטוח הלאומי (תיקון - אבטחה במלונות) (הוראת שעה),

התשס"ג-2002 (פ/4136) - מאת חה"כ מ' איתן ו-י' פרץ.

  (ב) הצעת חוק לתיקון פקודת מס הכנסה (מס' 132) (תיקון - עולה חדש),

התשס"ג-2002 (פ/4129) - מאת חה"כ צ' הנדל וקבוצת ח"כים.

היו"ר יוסי כץ:

חבר-הכנסת מיכאל איתן וחבר-הכנסת יאיר פרץ פנו אלי: "עקב המשבר הקשה הפוקד
את התיירות בארץ בכלל ואת ענף המלונאות בפרט, נודה לך מאד אם בוועדת הכנסת
הקרובה תוסיף לסדר-היום את בקשתנו להקדמת דיון בהצעת חוק הביטוח הלאומי (
תיקון - אבטחה במלונות) (הוראת שעה), התשס"ג-2002. האם אתם רוצים להוסיף
משהו?

מיכאל איתן:

זה מיועד ליום התיירות שיתקיים בכנסת בשבוע הבא, ולכן ביקשנו זאת.

אפי אושעיה:

זה חשוב מאד.

היו"ר יוסי כץ:

כלומר, לא השבוע. מה עמדת הממשלה?

יאיר פרץ:

אין עמדה.

היו"ר יוסי כץ:

אני מעמיד להצבעה את בקשת חברי-הכנסת הנ"ל. מי בעד קבלת הבקשה? מי נגד?

ה צ ב ע ה

בעד - רוב

נגד - אין

נמנעים - 2

הבקשה התקבלה.

אסתר בן-יוסף:

שני חברי-כנסת נמנעו.

מזכיר הכנסת אריה האן:

חבר-הכנסת איתן, אינני בטוח שזה יוכל לבוא ביום שלישי. יש בעיה, כי שר
האוצר החליט שהוא מביא את התקציב.

זאב בוים:

בשבוע הבא יש תקציב.

מיכאל איתן:

מה זה משנה? אנו נדבר על סדר-היום.

מזכיר הכנסת אריה האן:

שר האוצר הודיע שהוא מביא את התקציב ביום שלישי. ביום שלישי תהיה אזכרה
לדוקטור ורהפטיג, וכן יום תיירות בכנסת. יושב-ראש הכנסת נתן לשר התיירות
לדבר עשר דקות אחרי האזכרה לורהפטיג ולפני התקציב, וזה אושר בנשיאות.

יאיר פרץ:

אם כך, הצעת החוק שלנו תבוא אחרי זה - זו דקה.

היו"ר יוסי כץ:

רבותי, זה לא ענייני. תסכמו את זה עם יושב-ראש הכנסת. אנו נתנו לכם כרטיס
כניסה.

זאב בוים:

לדעתי, זה לא נכון לקיים את יום התיירות ביום התקציב.

היו"ר יוסי כץ:

חבר-הכנסת צבי הנדל מבקש פטור מחובת הנחה, ובמכתבו נאמר: "מאחר והרפורמה
במס בפתח ומאיימת על עליה פוטנציאלית של עולים חדשים ממדינות רווחה, אבקש
לקבל פטור מחובת הנחה להצעת חוק לתיקון פקודת מס הכנסה (תיקון - עולה
חדשה)". מהי מידת הדחיפות?

אפי אושעיה:

סמדר אלחנני, אולי תתני לנו עצה לגבי מה שנאמר פה.

צבי הנדל:

לדעתי, זה חוצה מפלגות, ואין פה ויכוח. אנו - כל מדינת ישראל: סוכנות, ראש
הממשלה וכולם - עובדים קשה על עליה מארצות רווחה בעיקר מארצות-הברית. נושא
שינוי בכללי המשחק של מס הכנסה לגבי רכוש בחו"ל היה כמו שריפה בשדה קוצים
לא רק אצל העולים הפוטנציאליים מארצות-הברית אלא אצל עולים שכבר נמצאים
בארץ ושוקלים לעזוב. לדעתי, הגעתי להסכמה עם יושב-ראש הוועדה לרפורמה, מר
רבינוביץ. אינני יודע למה בסוף לא התקבלה דעתו, כי הוא המליץ על זה, להוריד
את עניין העולים החדשים.

צלי רשף:

מה אומר הסעיף?

צבי הנדל:

הסעיף אומר, שישלמו מיסוי גם על כספים שהופקו בזמנו בארצות-הברית: על
פנסיות וכו'. זו שריפה. אני אומר, שזה הרבה יותר מנזק כספי.

אפי אושעיה:

אם כך, למה האוצר לא מביא זאת? בשבוע הבא יהיה התקציב.

צבי הנדל:

הדחיפות של זה, שאני מבקש פטור מחובת הנחה, היא כי זה אקוטי לעכשיו. זה
עולה עכשיו לתקציב.

היו"ר יוסי כץ:

מי מייצג את עמדת האוצר? טלי דולן-גדיש, בבקשה.

טלי דולן-גדיש:

אנו מתנגדים לפטור מחובת הנחה, כי מדובר פה בשינויים מהותיים מאד לגבי
הטבות המס שניתנו לעולים. אני רק רוצה לציין, שבתיקון מס' 132 ניתנו הטבות
מס גדולות מאד לעולים. אין דין עולה חדש כדין יליד ותושב ישראל.

צבי הנדל:

אתם מתנגדים לחוק.

זאב בוים:

שמענו אותך. אנו רוצים לשמוע אותה ואת ההסבר.

היו"ר יוסי כץ:

רבותי, אני מבקש שיהיה קצת תרבות דיון.

טלי דולן-גדיש:

תיקון 132 הכניס את שיטת המס הפרסונלית כשיטת מס במדינת ישראל. זה אומר שכל
תושב ישראל חייב על הכנסותיו בעולם כולו במס בישראל. למרות זאת, אנו נתנו
הטבה מיוחדת לעולים גם בתיקון המקורי שנעשה בעקבות ועדת רבינוביץ; אנו נתנו
פטור ממס במשך חמש שנים לתושב ישראל שהוא עולה חדש. הרחבנו את ההטבות שיש
כבר היום, לפני תיקון 132 לפקודה, לגבי רווח הון במכירת נכס ע"י עולה חדש
שמוכר נכסים שיש לו בחו"ל. זה היה שבע שנים, והארכנו זאת לעשר שנים. הכל
יכנס לתוקף ב-1 בינואר 2003. פה יש רצון לעשות הטבות נוספות.

צבי הנדל:

לא. במקום חמש שנים - עשר שנים.

דובר:

זו הטבה נוספת.

טלי דולן-גדיש:

מדובר על עשר שנים, וזה הגיע אלינו אתמול.

יורי שטרן:

אבל, אנשים עוזבים את הארץ עם הרכוש.

היו"ר יוסי כץ:

רבותי, אתם לא מתערבים.

יורי שטרן:

יש אנשים שיכולים להשתכנע.

טלי דולן-גדיש:

אני לא יודעת בכמה כסף מדובר. יש פה, למשל, הצעה להרחיב את המושג "עולה" גם
לאדם שעלה בעבר. עליתי ארצה לפני שלושים שנה, ואשמח מאד אם ההטבות האלה
יחולו גם עלי.

צבי הנדל:

אוי.

טלי דולן-גדיש:

זה מה שזה אומר.

היו"ר יוסי כץ:

אנו לא מקיימים כאן דיון מהותי בהצעה.

טלי דולן-גדיש:

אני רק מראה שזה מסובך.

צבי הנדל:

עולים מארצות הרווחה עוזבים את הארץ.

היו"ר יוסי כץ:

אני רוצה לנסות להגיע להבנות. הבעיה היחידה פה היא, שהרפורמה מתחילה ב-1
בינואר 2003. במלים אחרות, הסיבה היחידה, בלי להכנס לדיון המהותי, היא
שהפונים רוצים להבטיח שהליכי החקיקה בהצעת החוק שאותם אינכם יכולים
למנוע- - -

טלי דולן-גדיש:

נכון.

היו"ר יוסי כץ:

אתם יכולים להביא לכך שהממשלה תקבל החלטה אחרת ותתנגד ולנסות להפעיל את
הקואליציה, אבל אינכם יכולים להתנגד ליוזמה של חבר-כנסת. חבר-כנסת אומר:
"אני רוצה להבטיח, שאם אצליח לחוקק את החוק הזה הוא יכנס לתוקף לפני ה-1
בינואר".

זו שאלתי אליכם: אם תהיה התחייבות ברורה שאם הצעת החוק- - -

יורי שטרן:

זה גורם נזק.

היו"ר יוסי כץ:

חבר-הכנסת שטרן, אתה מאד פעיל בנושא ואינך מקשיב לי.

זאב בוים:

לא קורה נזק. אתה נכנס לפאניקה.

יורי שטרן:

זו פאניקה מוצדקת. אתה פשוט לא מכיר את זה.

היו"ר יוסי כץ:

חבר-הכנסת בוים, אני רוצה שתקשיב כי אני רוצה להביא לפשרה שחשובה
לקואליציה.

הכרתי את הנושא בדיוק לפני דקה. זו הפשרה שאני יכול להציע היא: שתהיה
התחייבות מצד הממשלה שאם הצעת החוק תבוא במועדה ותושלם החקיקה אחרי ה-1
בינואר, כלומר משום מה זה יקח עד סוף המושב, תהיה הסכמה שאם היא תתקבל היא
תיכנס לתוקף רטרואקטיבית מה-1 בינואר 2003.

יאיר פרץ:

טלי דולן-גדיש, תתחייבי. זה לא יקרה.

היו"ר יוסי כץ:

אני מעמיד להצבעה את הבקשה לפטור מחובת הנחה. מי בעד? מי נגד?

ה צ ב ע ה

בעד - 11

נגד - 4

הבקשה התקבלה.

אסתר בן-יוסף:

אחד-עשר חברי-כנסת הצביעו בעד, וארבעה חברי-כנסת הצביעו נגד.

היו"ר יוסי כץ:

הבקשה אושרה.

חבר-הכנסת בוים, יש פה עוד בקשות של הממשלה. אם ישארו פה פחות מתשעה
חברי-כנסת, לא תהיה הצבעה.

אפי אושעיה:

חבר-הכנסת צבי הנדל, לא רציתי להצביע נגד אבל אתם לא צודקים.

יורי שטרן:

צודקים מאד.

בקשת הממשלה להקדמת הדיון בהצעות חוק בקריאה ראשונה:

  (א) הצעת חוק שירות ביטחון (הגבלות קריאה לשירות מילואים של קצין)

  (הוראת שעה) (תיקון), התשס"ג-2002.

  (ב) הצעת חוק שירות ביטחון (שירות מילואים במשמר הגבול (הוראת

  שעה) (תיקון), התשס"ג-2002.

(ג) הצעת חוק שירות ביטחון (שירות מילואים) (הוראת שעה) (תיקון),

  התשס"ג-2002.

  (ד) פקודת בתי-הסוהר (מס' 23) (סוהרים ומאבטחים במקום משמרות

  מיוחד - חובות וסמכויות) (הוראת שעה), התשס"ג-2002.

היו"ר יוסי כץ:

מזכיר הממשלה פנה אלי וביקש פטור מחובת הנחה.

חבר-הכנסת שטרן, אני קורא לך פעם ראשונה. אתה מפריע בלי הרף.

מזכיר הממשלה פנה אלי וביקש ממני שהוועדה תאשר פטור מחובת הנחה להצעות החוק
הבאות: (1) הצעת חוק שירות ביטחון (הגבלות קריאה לשירות מילואים של קצין)
(הוראת שעה) (תיקון) (2) הצעת חוק שירות ביטחון (שירות מילואים במשמר
הגבול) (הוראת שעה) (תיקון). (3) הצעת חוק שירות ביטחון (שירות מילואים)
(הוראת שעה) (תיקון). (4) פקודת בתי הסוהר (מס' 23) (סוהרים ומאבטחים במקום
משמרות מיוחד - חובות וסמכויות) (הוראת שעה).

מי מסביר את ההצעות בקצרה?

שאול יהלום:

בואו ונצביע בעד, וגמרנו.

אהרן פנחס:

יש שתי הצעות החוק שנוגעות לשירות מילואים והצעת חוק בעניין שירות מילואים
של קצין הן הוראות שעה, שמבקשות להאריך בשנה נוספת את האפשרות לזמן לימי
מילואים, כך שניתן לקרוא למספר נוסף של ימי מילואים בשנת העבודה הקרובה.
הדחיפות בהארכה היא שמאחר שהוראת השעה צפויה להסתיים בסוף השנה, ומכיון
שנשלחו עכשיו צוים לאותם אנשים תוך מתן ההתראה לתקופה הנדרשת של ששים יום,
אנו צריכים לקדם זאת כבר בימים הקרובים.

היו"ר יוסי כץ:

זה ברור.

חנה קלר:

חוק זה נדרש, כדי להפעיל מקום משמורת מיוחד, על מנת להוציא את הזרים
מבתי-הסוהר למלון שאנו איתרנו אותו שזכה במכרז וגם שינוי יעוד.

מיכאל איתן:

זה חשוב מאד.

חנה קלר:

מחכים עכשיו לחקיקה הזו, כי אחרת המדינה משלמת עבור המלון ולא ניתן לבצע את
זה.

היו"ר יוסי כץ:

אני מעמיד להצבעה את כל בקשות הממשלה. מי בעד אישורן? מי נגד?

ה צ ב ע ה

בעד - הרוב.

כל בקשות הממשלה להקדמת הדיון בהצעות החוק בקריאה ראשונה התקבלו.

היו"ר יוסי כץ:

כל הבקשות אושרו.

בקשה למיזוג הצעות חוק

היו"ר יוסי כץ:

חבר-הכנסת מיכאל איתן, יושב-ראש ועדת החוקה, פנה וביקש: "בהתאם להוראות
סעיף 122 לתקנון הכנסת, להביא לאישור ועדת הכנסת את בקשתי למזג שתי הצעות
חוק: הצעת חוק בתי המשפט (פירסום שם חשוד) (תיקון מס' 30), ותיקון 31 -
איסור פירסום, ולהביאן לקריאה שניה ולקריאה שלישית כהצעת חוק אחת.

אני מעמיד להצבעה את הבקשה. מי בעד? מי נגד?

ה צ ב ע ה

בעד - הרוב

הבקשה למיזוג הצעות חוק התקבלה.

היו"ר יוסי כץ:

הבקשה אושרה.

קביעת מיכסות הצעות חוק והצעות לסדר-היום של חברי-הכנסת לסיעותיהם במושב
החמישי

היו"ר יוסי כץ:

הנושא האחרון על סדר-היום הוא: קביעת מיכסות הצעות חוק והצעות לסדר-היום של
חברי-הכנסת.

מזכיר הכנסת אריה האן:

אסביר את נושא המכסות. שיטת החישוב פשוטה מאד, אם אתם זוכרים אותה.

שאול יהלום:

לפני הסבר שיטת החישוב, תסביר למה נזכרתם לפני הבחירות לעשות זאת.

מזכיר הכנסת אריה האן:

לשאלת חבר-הכנסת שאול יהלום, התשובה היא שתמיד בראשית מושב מביאים מיכסות.
אם יגידו לנו לא להביא מיכסות, לא נביא מיכסות. זוהי חובתנו.

מרדכי משעני:

האם לקחתם בחשבון שהצעות חוק פרטיות כבר אי אפשר להגיש?

מזכיר הכנסת אריה האן:

חבר-הכנסת משעני, קודם תשמע.

זו שיטת החישוב: ועדת הכנסת קובעת מיכסה לאופוזיציה ומיכסה לקואליציה.
לקחתי את המיכסה שנקבעה, ולפיה עבדנו. המיכסה, שנקבעה ע"י הוועדה הזו, היתה
6.5 הצעות לחבר-כנסת מהקואליציה, ו-7.7 לחבר-כנסת מהאופוזיציה. נשארנו
באותה מתכונת. הכפלנו את מספר חברי-הכנסת של כל סיעה וחילקנו ב-33 שבועות
של עבודה בשנה במושב זה. מדובר ב-33 שבועות, כי הורדנו מהחשבון את השבועות
בהם אין דיונים בהצעות חוק לדיון מוקדם ובהצעות לסדר-היום בגלל תקציב, בגלל
פורים או בגלל חגים.

(יו"ר הוועדה, חה"כ יוסי כץ, יוצא מחדר הישיבות.)

מ"מ היו"ר שאול יהלום:

אבל, יש הצעה של חברת-הכנסת חזן, ואולי יתווסף עוד שבוע.

מזכיר הכנסת אריה האן:

היא כבר הוסיפה שבוע, אבל נושא זה יהיה מחר.

אם אני מוריד את מספר השבועות האלה, שכלולים בפורים, בתקציב ובחגים של העדה
המוסלמית, אני מגיע לסך-הכל נטו 33 שבועות. אני לוקח את כל החישוב הזה
ומחלק ל-33, וזה מה שיצא לכל סיעה. מה שנהגנו לעשות, ונהגנו גם עכשיו, הוא
לעגל כלפי מעלה וכלפי מטה. כלומר, עד החצי נשאר בנמוך, ומעל החצי מקבל עוד
אחד. זו התוצאה כפי שמונחת לפניכם. אם יש הערות, בבקשה.

מ"מ היו"ר שאול יהלום:

מה היא האלטרנטיבה שלנו? אם לא מאשרים, מה תהיה התוצאה?

מזכיר הכנסת אריה האן:

אם לא מאשרים בכלל, אנו הולכים לפי מה שנהגנו בפעם הקודמת. מה שנהגנו בפעם
הקודמת זה בעצם כמעט אותו דבר.

אליעזר זנדברג:

יש הבדל.

מזכיר הכנסת אריה האן:

צריכים לקחת בחשבון שבמשך השנה נוספו לנו עוד שתי סיעות, והיום יש 19
סיעות.

עבד אלמלכ דהאמשה:

השלישית בדרך.

מ"מ היו"ר שאול יהלום:

לגבי "שינוי", יש עוד אחת מחר. בעוד שבועיים תהיה עוד סיעה.

אליעזר זנדברג:

לא.

מוחמד ברכה:

לא. ביטלו.

מזכיר הכנסת אריה האן:

עלי לדייק. נוספו שתי סיעות, שזה קצת משנה. אבל, באופן פרקטי, השינוי שכאן
יוצא הוא שבפעם הקודמת למרות מה שהיה פה למרצ היתה עוד הצעה אחת.

אליעזר זנדברג:

גם לנו - ל"שינוי".

מזכיר הכנסת אריה האן:

ל"שינוי" לא היו שתי הצעות אלא אחת.

דוברת:

היו שתיים.

גאולה רזיאל:

אולי. אני לא זוכרת.

מזכיר הכנסת אריה האן:

אני חייב להביא זאת לפי לוח לוגריתמים. הבאתי לכם חישוב. ועדת הכנסת
סוברנית לעשות שינויים.

למרצ עיגלו כלפי מעלה, ואז "שינוי" טענה שמבחינת היחס בינה לבין מרצ זה לא
צודק. ואז, נתנו גם ל"שינוי".

אליעזר זנדברג:

נכון.

מוחמד ברכה:

מי נתנו ומי עיגלו?

מ"מ היו"ר שאול יהלום:

ברצוני להבין. כלומר, ההצעה הזו מורידה אחת למרצ ואחת ל"שינוי" ומוסיפה זאת
לסיעות הקטנות.

מזכיר הכנסת אריה האן:

כן. התוצאה היתה, שהוספנו לסיעות החדשות.

מרדכי משעני:

אתה הולך לפי חברי-הכנסת.

מזכיר הכנסת אריה האן:

לא.

מ"מ היו"ר שאול יהלום:

הבעיה היא העיגולים. זו המשמעות. מי עשה את החישוב?

מזכיר הכנסת אריה האן:

כולנו.

מ"מ היו"ר שאול יהלום:

אמרת לי שהוסיפו עוד שבוע כשאין עוד שבוע.

מזכיר הכנסת אריה האן:

עדיין לא הוסיפו כלום. זה יהיה מחר, וזה לא נוגע לעכשיו. בנשיאות היתה הצעה
מסויימת, ונדמה לי שלפי הצעת חברת-הכנסת נעמי חזן הורידו שבוע מפגרת הקיץ,
וזה יובא לדיון מחר.

זהבה גלאון:

אנו מקבלים את הלוגריתמים האלה, ואי אפשר להתוכח עם לוגריתמים. כיון שהמגמה
היא לעגל כלפי מעלה, אנו בעד לאשר זאת ולקבל כאן את הסכמת ועדת הכנסת שאחת
לשלושה שבועות, כמו שעשינו אז, מוסיפים מיכסה אחת, ואז הדבר הזה לא יוצר
בעיה וכולם רגועים.

מ"מ היו"ר שאול יהלום:

מה היא מציעה?

יורי שטרן:

למה? זה על חשבון מישהו.

זהבה גלאון:

זה לא על חשבון מישהו.

אליעזר זנדברג:

היה פה נוהל שבגלל הסיטואציה המיוחדת שזה נוסף, שזה לא היה על חשבון, חיכו
וכל אחד קיבל את שלו. לאחר מכן, כיון שהיתה פה בעיה, הוסיפו.

זהבה גלאון:

חבר-הכנסת שטרן, החלוקה בהתאם.

מרדכי משעני:

אריה האן, מה זה אומר? האם זה שלוש הצעות בשבוע לשלוש סיעות שונות?

מזכיר הכנסת אריה האן:

כלומר, סיעות שיש להן מספר קטן של חברים לא מקבלות כל שבוע.

מ"מ היו"ר שאול יהלום:

הוא עושה רוטציה.

מזכיר הכנסת אריה האן:

יש רוטציה.

מרדכי משעני:

זה אומר שלוש הצעות לשבוע לשלוש סיעות שונות.

מוחמד ברכה:

לא. לשלוש מהסיעות.

גאולה רזיאל:

שלוש מתוך השבע.

מזכיר הכנסת אריה האן:

חבר-הכנסת משעני, לשלוש מתוך השבע.

מ"מ היו"ר שאול יהלום:

יש ברשימה יותר משלוש. שלוש הצעות לשלוש סיעות מתוך השבע.

מוחמד ברכה:

יש שבע סיעות. מ"גשר" ומטה יש שבע סיעות.

מ"מ היו"ר שאול יהלום:

זה מה שבסוגריים - מ"גשר" ומטה.

מר האן, אם זה הנוהג, אני מציע לקראת סוף הקדנציה: אם באמת היה נוהג שאחת
לשלושה שבועות אנו מוסיפים עוד הצעה אחת, והיא מחולקת לפי הבנתכם לסיעות
היותר גדולות, אינני מציע שנקלקל עכשיו לקראת הסוף, כאשר המצב הוא שיש יותר
הצעות ולא פחות הצעות.

מזכיר הכנסת אריה האן:

בסדר.

אליעזר זנדברג:

מה שהיה ישאר.

מ"מ היו"ר שאול יהלום:

אם כך, אני מציע: אנו מאשרים את ההצעה בצירוף התיקון של חברת-הכנסת זהבה
גלאון והתיקון של חבר-הכנסת אליעזר זנדברג.

אני מעמיד זאת להצבעה.

ה צ ב ע ה

ההצעה, בצירוף התיקון של חה"כ ז' גלאון והתיקון של חה"כ א' זנדברג, התקבלה.

מ"מ היו"ר שאול יהלום:

ההצעה אושרה.

הישיבה נעולה.

הישיבה ננעלה בשעה 12:00.
