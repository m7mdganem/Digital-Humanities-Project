הכנסת העשרים

מושב שני

פרוטוקול מס' 59

מישיבת ועדת הכנסת

יום ראשון, כ"ו בחשון התשע"ו (08 בנובמבר 2015), שעה 16:30

סדר היום:

טענות חריגה מגדר נושא הצעות חוק התכנית הכלכלית וההתייעלות הכלכלית,
התשע"ה-2015 – ככל שיימסרו.

נכחו:

חברי הוועדה:

דוד ביטן – היו"ר

יואב בן צור

מכלוף מיקי זוהר

רועי פולקמן

חברי הכנסת:

אורלי לוי-אבקסיס

נאוה בוקר

מיכל בירן

איתן ברושי

באסל גטאס

משה גפני

אוסאמה סעדי

מוזמנים:

  -----------------------------------------------------------------------
  אמיר לוי             –    ראש אגף תקציבים, משרד האוצר
  -------------------- ---- ---------------------------------------------
  איתי טמפקין          –    אגף תקציבים, משרד האוצר

  -----------------------------------------------------------------------

ייעוץ משפטי:

שגית אפיק

מנהל/ת הוועדה:

אתי בן יוסף

רישום פרלמנטרי:

יפעת קדם

טענות חריגה מגדר נושא הצעות חוק התכנית הכלכלית וההתייעלות הכלכלית,
התשע"ה-2015 – ככל שיימסרו.

היו"ר דוד ביטן:

רבותיי, אני פותח את הישיבה. הנוהל שחל היום זה שעד 6 מיליון אפשר. הביאו
לנו הצעת חוק מסוימת שבעצם מראה את המצב שלנו. היא לא מקובלת עלי בשום פנים
ואופן.

מיקי לוי (יש עתיד):

כי חברי הכנסת נהיו דחלילים.

היו"ר דוד ביטן:

תבחינו. עם כל חוק שלא צריך מקור תקציבי, כמו למשל תיקון חוק ההוצאה לפועל,
אין בעיה. הבעיה קיימת איפה שצריך כסף. הנוהל הוא שעד 6 מיליון השרים
יכולים להעביר, מעבר ל-6 מיליון צריך מקור תקציבי. כל הנוהל הזה נכנס לתוך
הצעת החוק הזאת. אני אומר נכון?

שגית אפיק:

זה לא נוהל.

היו"ר דוד ביטן:

הנוהל שחל היום.

שגית אפיק:

הסכום של הצעת חוק פרטית שקבוע בחוק יסוד משק המדינה יוחרג באותם סעיפים
שמדברים על - -

מיקי לוי (יש עתיד):

למה צריך מהשקל הראשון, זה נשגב מבינתי?

היו"ר דוד ביטן:

אין. אני מבטל את זה בתיקון.

שגית אפיק:

הוא אומר שהצעת חוק שהעלות שלה לא עולה על הסכום שקבוע בחוק יסוד משק
המדינה, שזה 6 מיליון, הנומרטור לא חל לגביה.

אורלי לוי אבקסיס (ישראל ביתנו):

מה קורה עם הטבות המס לפריפריה? אז תצטרך להעלות מיסים כדי למצוא את המקור
התקציבי. אדוני היושב-ראש, אתה מבין? הממשלה לא יכולה להעביר את הטבות המס
בקריאה ראשונה, שנייה ושלישית, אלא אם כן היא מעלה מסים.

היו"ר דוד ביטן:

לא חובה.

אורלי לוי אבקסיס (ישראל ביתנו):

אין לך גמישות כי זה תקציב תלת שנתי.

היו"ר דוד ביטן:

חברת הכנסת לוי טוענת שבמצב של תלת שנתי אני לעולם לא יכול לבוא ולהגיד שיש
לי מקור תקציבי, כי אני לא יודע מה יהיה ב-3 שנים. מה לגבי הטענה הזאת?

אורלי לוי אבקסיס (ישראל ביתנו):

אין לך גמישות 3 שנים שלמות.

איתי טמפקין:

זה לא נכון.

אורלי לוי אבקסיס (ישראל ביתנו):

תסביר לי למה לא.

איתי טמפקין:

לכל הצעת חוק שמגיעה, אפילו כשאנחנו נמצאים בחריגה, צריך למצוא מקור
תקציבי. המקור התקציבי תקף גם לשנה הראשונה. הוא צריך לממן את החוק לא רק
בשנה הראשונה שלו, גם בשנתיים שלאחר מכן.

יואב בן צור (ש"ס):

איך אתה - -?

איתי טמפקין:

כל הצעת חוק צריכה לבוא עם צעד מקביל באותו סכום.

אורלי לוי אבקסיס (ישראל ביתנו):

אתה סוגר תקציב ל-3 שנים. קיפאון 3 שנים, גם אם התחלפה הממשלה.

איתי טמפקין:

כמו שכל חברה מתנהלת.

מיקי לוי (יש עתיד):

כל הצעת חוק שהקואליציה תביא נופלת אם אין לה מקור תקציבי. אתם רוצים
להצביע בעד זה? תצביעו.

היו"ר דוד ביטן:

למה אני צריך את זה 3 שנים?

נורית קורן (הליכוד):

למה צריך את זה בפנים?

היו"ר דוד ביטן:

אני לא הולך על ה-6 מיליון, אני הולך הלאה. יש לי הצעת תקציב שהעלות שלה
היא 200 מיליון שקל.

אורלי לוי אבקסיס (ישראל ביתנו):

הסיכוי שלי להעביר חוק הוא נמוך. אתם, חברי הקואליציה, דופקים את עצמכם.

היו"ר דוד ביטן:

אם יש לי הצעת חוק שעולה 200 מיליון שקל, ואנחנו נמצאים באמצע 2017, לכאורה
יש לי מקור תקציבי ב-2017 כי המסים עלו. אתה בא ואומר: "כן, יש מקור תקציבי
2017, אבל בתחזית שלנו ל-2018,2019 המסים ירדו". אני אף פעם לא אוכל
להתמודד עם טענה כזאת כי הכל תלוי בתחזית שלכם.

נורית קורן (הליכוד):

נכון, אנחנו גם לא נקבל נתונים.

אמיר לוי:

יהיו תחזיות. אנחנו מגישים פעמיים בשנה לממשלה ולכנסת. אם מודל הכנסות
המדינה עלה בשנה מסוימת, בדרך כלל זה גם משפיע על השנים הבאות. חבר הכנסת
מיקי לוי מכיר את זה. זה מהווה הבסיס שעליו בונים את התחזיות הבאות. נניח
רגע שאין מקור תקציבי. זה בעצם מה שמעלים. אם התחזית לשנים הבאות היא
שאנחנו בגירעון, אנחנו רוצים להעמיק את הגירעון הזה?

מיקי לוי (יש עתיד):

אתה בא ואומר לי שבכוחכם לבטל חוקים שהכנסת חוקקה.

אמיר לוי:

לא.

אורלי לוי אבקסיס (ישראל ביתנו):

אתה אומר שאגף התקציבים הופך להיות הריבון במדינת ישראל, לא הנבחר שהציבור
בחר.

אמיר לוי:

הנומרטור הזה מגביל בראש וראשונה את הממשלה, כולל אותנו.

היו"ר דוד ביטן:

החוק הזה הוא נגד האוצר.

אמיר לוי:

זה כתוב. אתם בטח תשאלו למה אנחנו עושים את זה. בראש וראשונה זה מגביל
אותנו.

אורלי לוי אבקסיס (ישראל ביתנו):

איך זה מגביל אתכם?

אמיר לוי:

היום אנחנו יכולים לחתום על התחייבויות ארוכות טווח גם אם אין לזה מקור
ואנחנו יודעים שאנחנו בגרעון בשנים הבאות. מהרגע שהחוק עובר אסור לנו לעשות
את זה ללא מקור.

לגבי החלק השני שהעליתם. החוק הזה לא חל על חברי כנסת, הוא לא חל על הכנסת.

אורלי לוי אבקסיס (ישראל ביתנו):

מתי בממשלתי יש טרומית? למה הכנסתם את המילה "טרומית"? יש הצעת חוק ממשלתית
עם טרומית?

אמיר לוי:

לאור דרישה שלך, יושב-ראש הוועדה, אנחנו מסכימים שהצעות החוק שיש עליהן
היום מגבלה של 6 מיליון שקל ועליהן יש רוב מיוחס יהיו פטורות מהנומרטור.

אורלי לוי אבקסיס (ישראל ביתנו):

מה קורה אם מתחלף השלטון תוך כדי תקציב תלת שנתי?

היו"ר דוד ביטן:

זה כולל את התיקון שעשה גפני, נכון?

אמיר לוי:

גם וגם.

אורלי לוי אבקסיס (ישראל ביתנו):

אתם הריבון. נבחרי הציבור הם פיקציה.

אמיר לוי:

הממשלה קובעת סדרי עדיפויות. בשביל מה הממשלה נבחרת?

אורלי לוי אבקסיס (ישראל ביתנו):

אתם מחליפים את תפקיד נבחר הציבור. חבר כנסת לא יכול לחוקק.

היו"ר דוד ביטן:

התיקון הזה הוא בסדר.

אורלי לוי אבקסיס (ישראל ביתנו):

אני עדיין חושבת שזה נושא חדש.

היו"ר דוד ביטן:

אני אומר שהתיקון מסדר את העניין. הוא לא מגביל יותר ממה שאנחנו מוגבלים
היום. היום אנחנו מוגבלים באותה מידה.

אורלי לוי אבקסיס (ישראל ביתנו):

אתה לא מבין שאתה מסנדל את עצמך.

היו"ר דוד ביטן:

מי בעד שלא מדובר בנושא חדש לאור התיקונים שאמרנו כרגע, מי נגד?

הצבעה

בעד – 8

נגד – 7

נמנעים – אין

הבקשה לנושא חדש לא נתקבלה.

מיקי לוי (יש עתיד):

רביזיה.

היו"ר דוד ביטן:

אנחנו צריכים להחליט האם השינוי שנעשה מפי 3 לפי 2.5 הוא נושא חדש או לא.

אורלי לוי אבקסיס (ישראל ביתנו):

נושא חדש.

היו"ר דוד ביטן:

זה לא נושא חדש.

אורלי לוי אבקסיס (ישראל ביתנו):

זה מס חדש.

היו"ר דוד ביטן:

מה זה נושא חדש? כתוב בחוק אם השינוי שנעשה בתיקון בוועדה הוא נושא חדש. אם
משנים מ-3 ל-2.5 זה לא נושא חדש.

אורלי לוי אבקסיס (ישראל ביתנו):

זה הגדלה של המס.

היו"ר דוד ביטן:

זה דיון בוועדה, לא אצלנו. מי בעד הצעת היושב-ראש שזה לא נושא חדש?

הצבעה

בעד – 8

נגד – 4

נמנעים – אין

הצעת היושב-ראש נתקבלה.

אורלי לוי אבקסיס (ישראל ביתנו):

המחנה הציוני מכר את הפנסיות של מדינת ישראל. רביזיה.

היו"ר דוד ביטן:

רביזיה עוד חצי שעה.

הישיבה ננעלה בשעה 17:10.
