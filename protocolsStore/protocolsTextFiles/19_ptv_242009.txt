הכנסת התשע-עשרה

נוסח לא מתוקן

מושב ראשון

פרוטוקול מס' 27

מישיבת ועדת הכנסת

יום רביעי, כ"ה בתמוז התשע"ג (03 ביולי 2013), שעה 10:30

סדר היום:

1. הצעת חוק הכנסת (תיקון מס' 35) (ראש האופוזיציה), התשע"ג-2013 (כ/507) -
הכנה לקריאה שניה ושלישית

2. בקשת יושבת-ראש ועדת הפנים והגנת הסביבה למיזוג הצעות החוק הבאות, בהתאם
לסעיף 84(ד) לתקנון הכנסת:

א. הצעת חוק קביעת הזמן (תיקון מס' 3), התשע"ג-2013 (מ/733)

ב. הצעת חוק קביעת הזמן (תיקון - מועד סיום שעון הקיץ), התשע"ג-2013
(פ/409/19)

3. קביעת ועדה לדיון בהצעת חוק יסוד: הממשלה (תיקון - הגברת המשילות והעלאת
אחוז החסימה), הצעת חבר הכנסת דוד רותם וקבוצת חברי כנסת (פ/1160/19)

נכחו:

חברי הוועדה:

צחי הנגבי – היו"ר

יריב לוין – מ"מ היו"ר

רוברט אילטוב

יצחק הרצוג

דב ליפמן

אורי מקלב

דוד רותם

איילת שקד

פנינה תמנו-שטה

רונן הופמן

דב חנין

אלעזר שטרן

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה מליחי

1. הצעת חוק הכנסת (תיקון מס' 35) (ראש האופוזיציה), התשע"ג-2013 (כ/507) -
הכנה לקריאה שניה ושלישית

היו"ר יריב לוין:

בואו נתחיל. אני פותח את ישיבת הוועדה. אני מתחיל עם הנושא שבסעיף מס' 2:
הצעת חוק הכנסת (תיקון מס' 35) (ראש האופוזיציה), התשע"ג-2013 (כ/507) -
הכנה לקריאה שניה ושלישית. הצעת חברי הכנסת יריב לוין, משה גפני, אורי
מקלב. הצעת החוק הזו, שהייתה במקור רחבה יותר, נותר בסופו של דבר בעניינה
סעיף אחד בלבד, שאומר שבחוק הכנסת, בסעיף 12(א), אחרי פסקה (3) יבוא: "הוא
חדל לכהן בסיעה מסיעות האופוזיציה". קרי, הדבר המובן מאליו, כאשר יו"ר
האופוזיציה מצטרף לממשלה, ברור שהוא לא יכול להמשיך לכהן כיו"ר האופוזיציה,
ואת הדבר הזה אנחנו נתקן. היו תיקונים נוספים, שבעיני גם הם היו נחוצים,
אבל חלקם לא היו - - -

דוד רותם:

ועד שהוא יצטרף, הוא יכול להיות ראש האופוזיציה?

היו"ר יריב לוין:

מסתבר שכן.

דוד רותם:

אני לא רואה אופוזיציה.

היו"ר יריב לוין:

החוק הוא כללי, הוא לא נוגע למצב נקודתי.

יצחק הרצוג:

עכשיו דודו רותם איבד אותנו סופית.

היו"ר יריב לוין:

חבר הכנסת חנין, בבקשה.

דב חנין:

תודה. אדוני, גברתי היועצת המשפטית, אני רוצה פשוט להבין מה המצב המשפטי
היום. אני מבין את התיקון, אבל לא כל כך ברור לי איך התנהלנו עד היום.

היו"ר יריב לוין:

חבר הכנסת חנין, המצב הוא כזה שבאופן אבסורדי יש כל מיני הוראות שנוגעות
לראש האופוזיציה שהן אינן ברורות ולא מוסדרות בצורה ברורה. למשל, אני אתן
לך דוגמה, במצב שבו ראש האופוזיציה לא נבחר בכלל לכנסת שלאחריה, לכאורה,
על-פי המצב הקיים בחוק, מכיוון שלא כתוב שום דבר – אני לא יכול, לא שומעים.

ארבל אסטרחן:

לא, אם הוא חדל להיות חבר כנסת - - -

היו"ר יריב לוין:

לא, אם הוא חדל להיות חבר כנסת – כתוב.

ארבל אסטרחן:

מה שאמרנו שלא כתוב, אם הוא נבחר לכנסת הבאה למשל, אבל מטילים עליו להרכיב
ממשלה. הוא ממשיך להיות חבר כנסת.

היו"ר יריב לוין:

להרכיב את הממשלה לדוגמה. יש כל מיני מצבים כאלה - -

ארבל אסטרחן:

יש לו שני כובעים.

היו"ר יריב לוין:

- - כן, שאז לכאורה נוצר מצב שהוא מחזיק בשני כובעים.

דב חנין:

זה מצב מרתק. הוא גם ראש הממשלה וגם ראש האופוזיציה.

היו"ר יריב לוין:

מכיוון שליושב-ראש האופוזיציה יש גם כל מיני זכויות – למשל, זכות לנאום
בדיונים מסוימים, קבלת עדכון מראש הממשלה.

דב חנין:

ראש הממשלה יוכל לנאום פעמיים.

היו"ר יריב לוין:

בדיוק. המצב הוא כזה שהיו כמה דברים כאלה שחשבנו שנכון להעביר. בסופו של
דבר, מכיוון שלא רציתי לעשות משהו שהוא לא על דעת יושבת-ראש האופוזיציה
המכהנת, הדבר היחיד שעליו הצלחנו להגיע להסכמה – לא שהייתה התנגדות לדברים
אחרים, אבל רצו לבדוק ולשקול, ולא יודעים. בסופו של דבר - - -

יצחק הרצוג:

תראה, מישהו אתמול חשב שזו בכלל קונספירציה, שכמו מופז, אנחנו סגרנו איזה
דיל אתך. באו אלי עיתונאים ושאלו אותי אם יש פה איזו קונספירציה זדונית.

היו"ר יריב לוין:

אז תגיד שכן, מה אכפת לך? שתהיה קצת דרמה.

יצחק הרצוג:

לא, אז להסביר שיריב לוין בכלל ראה – האמת היא שאף אחד מאתנו לא ראה באמת
כפילות. אתה אומר שיש ואקום של שבועיים בין כינון הכנסת לבין כינון הממשלה?

היו"ר יריב לוין:

לא, יכול להיות ואקום הרבה יותר ארוך גם. יכול גם להיות ואקום של חודשיים.
כל עוד יש לך ממשלת מעבר כזאת, שהיא מכהנת עד שמתמנה הממשלה החדשה – באים
אחרי הבחירות, ויושב-ראש האופוזיציה שזכה בבחירות הקודמות ב-50 מנדטים,
ויושב להרכיב את הממשלה, מכהן בינתיים – נראה קצת מוזר.

יצחק הרצוג:

אבל מה קורה אם הוא שר בממשלה, והוא עדיין לא יו"ר האופוזיציה כי הוא לא
יודע אם הוא בממשלה או לא?

היו"ר יריב לוין:

לא, אם הוא שר בממשלה - - -

יצחק הרצוג:

- - - ראש האופוזיציה - - -

היו"ר יריב לוין:

לא, הקודם.

ארבל אסטרחן:

אין. התשובה היא שאין ראש אופוזיציה בתחילת כנסת.

יצחק הרצוג:

ואם הקודם פרש מהכנסת, אז - - -

היו"ר יריב לוין:

אז אין.

ארבל אסטרחן:

אז אין. מתחילת כהונתה של כנסת ועד שקמה קואליציה חדשה, אין.

יצחק הרצוג:

אז מה רע בזה?

היו"ר יריב לוין:

אין רע. ההיגיון אומר שלא יהיה יושב-ראש אופוזיציה בכל תקופת המעבר עד שלא
יתמנה ראש הממשלה החדש. אבל עד זה לא הצלחתי להגיע להסכמה, לפחות בינתיים.
לכן, מה שנשאר הוא לפחות - - -

דב חנין:

אולי מה שנכון הוא לעשות איזושהי חשיבה, חבר הכנסת הרצוג. אני חושב שבאמת
ראוי בסוגיה הזאת אולי לעשות חשיבה יותר רצינית וכוללת קודם כל עם
יושבת-ראש האופוזיציה. כי אנחנו בסופו של דבר מכניסים פה שינויים שאולי לא
נכון להכניס אותם כטלאי על טלאי, אלא להסתכל מערכתית ולראות, אם כבר אנחנו
נמצאים בסיטואציה, והגענו למסקנה שכנראה יש לנו כמה חורים. אני מברך על
הכיוון הזה, אדוני, אני חושב שבאמת צריך להסדיר את זה.

היו"ר יריב לוין:

כן, אני חושב שכדאי.

דב חנין:

אם נכון להסדיר פה טלאי על טלאי או אולי לשבת עם יושבת-ראש האופוזיציה, לתת
לה אולי שהות - - -

יצחק הרצוג:

אולי גם את מופז.

היו"ר יריב לוין:

תראו, זה לא טלאי על טלאי. את זה אפשר לתקן. רוצים? אפשר לנסות לקיים
איזושהי הדברות. ואם נגיע להסכמה, נביא במשותף איזושהי הצעה שסוגרת כל מיני
פרצות אחרות, או אי-בהירויות.

ארבל אסטרחן:

יש פה דברים שאפשר לחשוב עליהם – למה צריך לחכות 14 ימים - - -

היו"ר יריב לוין:

כן, יש פה כל מיני עניינים.

יצחק הרצוג:

כי יו"ר האופוזיציה היה חוק של יוסי ביילין, שחוקק אותו כשהוא היה שר
המשפטים, שבנה מודל יפה מאוד. אבל האמת שאין – יש מדינות, למשל בסנאט
האמריקאי, שאין. יש Majority ו-Minority, אין אופוזיציה. באנגליה יש
אופוזיציה.

היו"ר יריב לוין:

בכל הפרלמנטים בעולם, לדעתי, יש הבחנה בין ה-Majority leader למצליף, מה
שגם פה לא קיים, אם כבר רוצים לדבר על תיקונים שרוצים לעשות. רבותי, לפיכך,
בשלב הזה נתקן את המוסכם, ואם נצליח אחר כך להסכים על דברים אחרים, מה טוב.

ארבל אסטרחן:

אני רק רוצה להגיד – יו"ר הישיבה הקריא את הסעיף שמתקן את סעיף 12 שאומר
מתי נפסקת כהונת ראש אופוזיציה. מוצע להוסיף – היום כתוב: כאשר הוא נפטר,
כאשר הוא התפטר, כאשר הוא חדל להיות חבר כנסת, כאשר נקבע ראש אופוזיציה אחר
במקומו, לפי האפשרות שקבועה בחוק, לרוב חברי האופוזיציה להודיע על מישהו
אחר. מוספת האופציה של חדל לכהן בסיעה מסיעות האופוזיציה, כאשר יש לנו
הגדרה של סיעות אופוזיציה – סיעות בכנסת שאינן צדדים להסכמים המחייבים
תמיכה בממשלה. כלומר, ברגע שסיעתו חותמת על הסכם קואליציוני, פוקעת כהונתו,
והאופוזיציה צריכה לבחור ראש אופוזיציה אחר.

צריך לעשות פה גם תיקון טכני בסעיף 11 שמגדיר את סיעות האופוזיציה. שם כתוב
שההגדרה היא לאותו סעיף, ובעצם צריך להחיל את זה על כל החוק, כי זה מופיע
עכשיו גם בסעיף שאותו מתקנים.

היו"ר יריב לוין:

בסדר, את זה צריך להוסיף בנוסח של הקריאה השנייה והשלישית. מי בעד לאשר את
החוק לקריאה שנייה ושלישית?

יצחק הרצוג:

את 2?

היו"ר יריב לוין:

את 2. 1 לא לקריאה שנייה ושלישית. מי בעד?

הצבעה

בעד תיקון סעיף 12 – פה אחד

נגד – אין

נמנעים – אין

אושר.

היו"ר יריב לוין:

פה אחד. אין מתנגדים. אין נמנעים. אושר.

2. בקשת יושבת-ראש ועדת הפנים והגנת הסביבה למיזוג הצעות החוק הבאות, בהתאם
לסעיף 84(ד) לתקנון הכנסת:

א. הצעת חוק קביעת הזמן (תיקון מס' 3), התשע"ג-2013 (מ/733)

ב. הצעת חוק קביעת הזמן (תיקון - מועד סיום שעון הקיץ), התשע"ג-2013
(פ/409/19)

היו"ר יריב לוין:

אני עובר לסעיף 3.

דוד רותם:

מה עם סעיף 1?

היו"ר יריב לוין:

יהיה. סעיף 1 הוסף לסדר-היום, וינוהל על-ידי היושב-ראש, שיגיע ב-10:45
מהישיבה שלו בוועדת חוץ וביטחון. סעיף 3 – בקשת יושבת-ראש ועדת הפנים והגנת
הסביבה למיזוג הצעות החוק הבאות, בהתאם לסעיף 84(ד) לתקנון הכנסת:

א. הצעת חוק קביעת הזמן (תיקון מס' 3), התשע"ג-2013 (מ/733)

ב. הצעת חוק קביעת הזמן (תיקון - מועד סיום שעון הקיץ), התשע"ג-2013
(פ/409/19).

כותבת חברת הכנסת רגב כי ביום כ"ג בתמוז התעש"ג, 1 ביולי 2013, החליטה ועדת
הפנים והגנת הסביבה למזג את הצעות החוק האמורות, לדון בהן על בסיס הנוסח
שאושר בקריאה הראשונה לשם הבאתן כהצעת חוק אחת לקריאה השנייה ולקריאה
השלישית בהתאם להוראת סעיף 84(4). החלטה זו טעונה אישור ועדת הכנסת, ולכן
היא מבקשת שנעמיד את הנושא על סדר-היום. כך היא כותבת במכתבה לחבר הכנסת
הנגבי, יושב-ראש הוועדה. אני מציע לאשר את הבקשה, אלא אם יש למישהו איזושהי
הערה. כן, בבקשה.

אורי מקלב:

- - - של חבר סיעתה, של הבית היהודי בשם חבר הכנסת קלפה. חבר הכנסת קלפה
הגיש הסתייגות על החוק - - -

היו"ר יריב לוין:

אני יודע. אני מכיר אותה.

אורי מקלב:

אני לא יודע אם בסוף קיבלו את זה, או אולי החלטה אחרת.

היו"ר יריב לוין:

לא, הנושא הזה עוד לא הוכרע, אבל הוא ידון שם בוועדה לפני שהחוק יאושר
באופן סופי. אני אמרתי שבאופן אישי אני חושב שיש מקום לנסות ללכת לקראת
ההסתייגות הזאת. אני חושב שיש בה היגיון. אני ביקשתי מסגן שר הדתות לשוחח
עם שר החינוך בעניין הזה ולנסות להגיע ביניהם להבנה. אני מקווה שכך יהיה.
אני מקווה שהנושא ייפתר.

אורי מקלב:

אדוני היושב-ראש, המחזה בוועדת הפנים לא היה מחזה מכובד, שחבר סיעה מציע
הצעה ולפתע נעלמים כולם כי הייתה איזושהי הוראה של שר התמ"ת לא להציע שום
הסתייגות. אבל גם לא היה מי שיגיד את זה. עמדנו עם פה פעור.

היו"ר יריב לוין:

אני אומר עוד פעם, אני חושב שההסתייגות היא מובנת. הניסיון לייצר איזושהי
הוראת מעבר כזאת, שתיתן הקלה לאותם אנשים שמתפללים בבוקר, עד שכולם יתרגלו
להסדר החדש, אני יכול להבין אותה. בעיני יש בה גם איזושהי פשרה ראויה,
שאפשר להביא את כולם לתחושה שאף אחד לא נדרס תחת גלגלי איזושהי החלטה. אני
ביקשתי מסגן שר הדתות שינסה לסכם את העניין עם שר הפנים, ואני מקווה שכך
אכן יקרה.

דוד רותם:

מה זה קשור לדתות? החוק הזה לא קשור לשום דבר דתי.

היו"ר יריב לוין:

כן, אבל ההסתייגות היא פרי יוזמה של סגן שר הדתות, שהנושא הזה מפריע לו,
וזו זכותו.

אורי מקלב:

זה מקשה על אנשים דתיים. אתה צודק, זה לא חוק דתי.

דוד רותם:

איך זה מקשה על אנשים דתיים?

היו"ר יריב לוין:

יכול להיות. אני לא יודע, אולי היא נמשכה. אני לא יודע איפה זה עומד, אבל
אני יודע שיש בקשה לתקן את הדבר הזה. ביקשתי שינסו להגיע להבנה. יגיעו, מה
טוב. אני עובר להצבעה על הבקשה של יושבת-ראש ועדת הפנים והגנת הסביבה למזג
את הצעות החוק. מי בעד?

הצבעה

בעד מיזוג הצעות החוק – 7

נגד – 1

נמנעים – אין

אושר.

היו"ר יריב לוין:

בעד – שבעה. נגד – אחד. נמנעים – אין. אושר.

3. קביעת ועדה לדיון בהצעת חוק יסוד: הממשלה (תיקון - הגברת המשילות והעלאת
אחוז החסימה), הצעת חבר הכנסת דוד רותם וקבוצת חברי כנסת (פ/1160/19)

היו"ר יריב לוין:

אני אתחיל את הדיון בנושא הראשון, וכשיבוא חבר הכנסת הנגבי, הוא יתפוס את
מקומי. קביעת ועדה לדיון בהצעת חוק יסוד: הממשלה (תיקון - הגברת המשילות
והעלאת אחוז החסימה), הצעת חבר הכנסת דוד רותם וקבוצת חברי כנסת
(פ/1160/19). נשמעו ארבע הצעות במליאה: ועדת האתיקה, שכמובן, איננה דנה
בחקיקה, ולכן העניין בכלל לא רלוונטי. שלוש ההצעות האחרות הן: ועדת החוקה,
חוק ומשפט, ועדת המדע והטכנולוגיה והוועדה לענייני ביקורת המדינה. נדמה לי
שברור לגמרי שהנושא הזה, בלי קשר לחילוקי הדעות לגוף החוק, הוא נושא שראוי
להידון - - -

דב חנין:

הוא מתאים רק לוועדה אחת, הוועדה למיגור נגע הסמים.

היו"ר יריב לוין:

יכול להיות, אבל זה אפילו לא הוצע במליאה.

דב חנין:

טעות שלנו. הוועדה למיגור נגע הסמים, זה המקום.

היו"ר יריב לוין:

החוק מתאים מבחינה עניינית, בהיותו חוק יסוד, וכמובן נוכח התוכן שלו,
לוועדת החוקה, חוק ומשפט. אני חשוב שהוא לא מתאים לוועדת הכנסת. הוא תיקון
בחוק יסוד: הממשלה. חוקי יסוד הם בוועדת החוקה, אבל כמובן, אפשר לשמוע
ולהביע עמדות אחרות. חבר הכנסת חנין בוודאי יפתח במצווה הזאת באדיקות.
בבקשה.

דב חנין:

תודה אדוני היושב-ראש. אני בהחלט מתכוון לדבר בעניין, אבל רציתי לשאול משהו
למען הסדר. נמצאים פה גם נציגי לפחות עוד סיעת קואליציה אחת. אני שמח שאתה
אתנו, אדוני יושב-ראש הקואליציה, כי אני רוצה לשאול אותך, אולי אני פשוט לא
הבנתי משהו. בעקבות הדיון שהיה במליאת הכנסת, אני עודכנתי על-ידי שתי סיעות
קואליציה, שלפחות אחת מהן נמצאת כאן, שהצעת החוק תעבור בקריאה טרומית,
ככה - - -

(היו"ר צחי הנגבי, 10:45)

דב חנין:

מכובדי, יושב-ראש ועדת הכנסת, לא רציתי להגיד משהו לפני שנכנסת, אבל אני
אומר אותו למען הפרוטוקול. אני בהחלט מעריך את התרגיל הפרלמנטרי שעשיתם
הבוקר, אבל אני לא מכבד - - -

היו"ר צחי הנגבי:

רק תסביר לי אותו, כי אני לא הייתי פה.

דב חנין:

אני אומר, יש דברים שאני מעריך, אבל לא מכבד. למה אני מעריך? כי אני חושב
שזה תרגיל פרלמנטרי מאוד מחוכם. את אחד הנושאים הקונסטיטוציוניים
ההיסטוריים הדרמטיים שמדינת ישראל אמורה לעסוק בהם, שהוא שינוי שיטת הממשל,
אתם מעדכנים כתוספת לסדר-היום רבע שעה לפני התחלת הישיבה, מתוך איזושהי
אמונה שאולי לא יקראו. אז אני מעריך את התרגיל - - -

יריב לוין:

לא, אין תרגיל.

דב חנין:

תן לי קודם כל להגיד מחמאה. אני מעריך את התרגיל, אני רק לא מכבד אותו.

יצחק הרצוג:

זה לא רבע שעה, זה שעה וחצי. זה גם לא בסדר.

אתי בן-יוסף

זה היה שעה ורבע.

דב חנין:

שעה ורבע.

יריב לוין:

אין שום תרגיל - - -

רוברט אילטוב:

חבר הכנסת חנין, זה לא התרגיל הראשון, ובטח לא יהיה התרגיל האחרון.

יצחק הרצוג:

אבל זה לא תרגיל יפה, כי יש מינימום נדרש.

יריב לוין:

יש תרגילים, אני מודה.

אורי מקלב:

דבר שחוזר על עצמו לא נקרא תרגיל.

דב חנין:

חבר הכנסת לוין, אני רוצה לומר למען הפרוטוקול, אני כל כך מעריך את היכולות
הפרלמנטריות של חבר הכנסת יריב לוין – כל כך מעריך אותן – וגם את היכולות
הפרלמנטריות של יושב-ראש הוועדה, צחי הנגבי - -

יצחק הרצוג:

טובות יותר משל אלקין, דרך אגב.

דב חנין:

- - ואני מסרב להאמין שחבר הכנסת לוין כל כך לא מעריך אותי, שהוא חושב שאני
לא מבין מה קרה פה. אתם מעבירים את הצעת החוק לוועדת החוקה. הצעת החוק הזאת
נמצאת בטייס אוטומטי - - - לחבר הכנסת הנבחר, דוד רותם, שגם אותו אני
מעריך. יש פה שלושה חברי כנסת שאני מאוד מעריך אותם – חבר הכנסת צחי הנגבי,
פרלמנטר מובהק, חבר הכנסת יריב לוין, פרלמנטר מעולה, חבר הכנסת דוד רותם,
פרלמנטר מצוין. כולנו מבינים – אני קטונתי משלושתם, אבל גם אני למדתי משהו
בכנסת. אני יודע שכשמעבירים הצעת חוק של מישהו לוועדה שהוא עומד בראשה, זו
תחילתו של טייס אוטומטי שמביא את החוק לאישור.

כיוון שעל החוק הזה היו ויכוחים בתוך הקואליציה – הרי אני לא רוצה לעשות
לכם את סידורי העבודה הפנימיים בקואליציה, אז אני שמח, אדוני יושב-ראש
הקואליציה, שאתה נמצא כאן. אני מכיר אותך כאדם ישר, ואני אשמח לשמוע את
התייחסותך. אני רק אשאל את השאלה עד הסוף, ואחר כך אני אתייחס לגופו של
עניין. אמרו לי שני נציגים מכובדים מטעם הקואליציה, ממפלגות קואליציה –
אולי הם לא אמרו לי את האמת, יכול להיות. אולי הם שיקרו אותי. אבל מה שהם
אמרו לי זה שוועדת השרים לענייני חקיקה החליטה להעביר את הצעת החוק בקריאה
טרומית, ומיד לאחר הקריאה הטרומית, כל קידום נוסף יהיה בהסכמת כל סיעות
הקואליציה.

רוברט אילטוב:

הם אמרו לך את האמת, אבל לא את כל האמת.

דב חנין:

מאה אחוז, בסדר. לכן נמצא אתנו יושב-ראש הקואליציה, הוא יבהיר. אני שואל פה
שאלה עובדתית.

יריב לוין:

המצב העובדתי הוא פשוט מאוד. יש עדיין מחלוקות סביב סוגיית החוק הזה גם
בקואליציה. אני חושב שראוי גם לשמוע את עמדת האופוזיציה ולפחות לצמצם
פערים. אנחנו לא מתנהלים פה במעמד צד אחד. יחד עם זאת, היה בהחלט סיכום
שהחוק לא יקודם אחרי הקריאה הטרומית כל עוד לא נגיע לפחות בתוך הקואליציה
לאיזושהי מסגרת של הבנה. אבל בצדו של הסיכום הזה ישנה התחייבות והסכמה
שהחוק הזה ידון בוועדת החוקה, חוק ומשפט.

יצחק הרצוג:

כלומר, כרגע זה יעבור לשם אם זה עובר ולא עושים אתו כלום?

יריב לוין:

ושם זה ייעצר עד שאנחנו - - - את הדברים.

יצחק הרצוג:

אתה מכיר את דודו רותם כאחד שעוצר?

יריב לוין:

לא, אני מכיר את דודו רותם כאחד שעומד בסיכומים ובהתחייבויות, ואני לא חושב
שיהיה כאן משהו אחר. ולכן כרגע אנחנו מעבירים את החוק לוועדת חוקה, חוק
ומשפט, ששם הוא צריך ממילא להידון, כאשר במקביל, אנחנו נמשיך וננהל את
ההתדיינות וננסה להגיע לתוצאה. אני מעריך שבין מרכיבי הקואליציה נגיע בסוף
להבנה. מי שרואה את הצעת החוק שמניחה היום סיעת יש עתיד, רואה שהפערים הם
כבר לא כל כך גדולים. עם האופוזיציה, אני מקווה שנצליח לצמצם את מידת הנזק
בראייתכם, אבל ברור לי שלא נגיע להבנות על הכול, זה בסדר.

היו"ר צחי הנגבי:

תודה, חבר הכנסת הרצוג.

דב חנין:

תודה לך, אדוני יושב-ראש הקואליציה על התשובה שלך.

היו"ר צחי הנגבי:

אתה חבר הכנסת הרצוג?

יצחק הרצוג:

הוא אמר הרצוג, אבל חנין עוד לא סיים.

דב חנין:

אני לא התחלתי את רשות הדיבור שלי, אדוני. אני בינתיים הייתי בשאלת הבהרה.
קודם כל, אני מודה ליושב-ראש הקואליציה על ההבהרה שלו. אני רק רוצה למען
הפרוטוקול שיירשם שאני עדיין עומד בטענתי. ואני מבקש שזה ירשם בפרוטוקול
הכנסת, למען ההיסטוריה, שאני מסרב לחלוטין לאיזשהו רמז – כמובן, חבר הכנסת
לוין אמר את הדברים בצורה מאוד מנומסת, שאני מטומטם. אני מסרב שהדבר הזה
ייכתב בפרוטוקול בצורה עקיפה או ישירה.

יריב לוין:

אני מוחה על הרמיזה שהשתמע מדברי.

דב חנין:

כולנו נמצאים בכנסת כמה שנים, רובנו, ואנחנו מכירים איך הדברים האלה
עובדים. חבר הכנסת רותם הוא אחד הפרלמנטרים הטובים בכנסת. אני חולק עליו
בהרבה נושאים, אבל הוא יודע לקדם דברים שהוא מאמין בהם במלוא המרץ והאמונה,
בתפקידו כיושב-ראש ועדה. הוא עושה את תפקידו, אין לי טענות. אני רק אומר
שכשאתה מעביר הצעת חוק לחבר הכנסת רותם, חבר הכנסת רותם ינהג בה לפי שיקול
דעתו כיושב-ראש ועדה - -

רוברט אילטוב:

אבל זו גם הצעת חוק שלי.

דב חנין:

- - זה מה שתקנון הכנסת מאפשר לו. ולכן הצומת הזאת, עמיתי חברי הכנסת, היא
צומת לא טכני לחלוטין, אלא צומת היסטורי. כאשר סיעות הקואליציה – אני
דיברתי גם עם אנשי התנועה, חבר הכנסת שטרן, וגם עם אנשי יש עתיד. כאשר הם
אמרו לי שלא יקודם מעבר לקריאה הטרומית, אז אני הבנתי את זה כמו שמבינים
בכנסת, שזה באמת לא יקודם מעבר לקריאה הטרומית. עכשיו זה מקודם צעד אחד. לא
עשרה צעדים, צעד אחד. להעביר לוועדה זה קידום מעבר לקריאה הטרומית. וזה לא
צעד טכני, אלא מהותי, עם השלכות מאוד-מאוד מרחיקות לכת. לגופו של עניין,
אני מתנגד להעביר את החוק הזה לוועדת חוקה. זה חוק שיש בו ממדים רבים
ומגוונים. יש ממדים בחוק הזה שנוגעים – אדוני היושב-ראש, תשומת ליבך. אני
מנסה להיות ענייני ולא - - -

היו"ר צחי הנגבי:

אני מסוגל לעשות שתי משימות.

דב חנין:

אני בטוח. אני מנסה לשכנע אותך לגופו של עניין, שבחוק של חבר הכנסת רותם
ישנם דברים שנוגעים לעבודת הכנסת, לא דברים קונסטיטוציוניים. למשל
הפרוצדורה של הגשת אי-אמון - - -

דוד רותם:

- - -

דב חנין:

אני מקבל את הערתך, חבר הכנסת רותם, דברים קונסטיטוציוניים בהחלט, אבל
דברים קונסטיטוציוניים שנוגעים לאופני העבודה של הכנסת. למשל דרכי הצעת
אי-אמון, המסגרת להצעת אי-אמון, וכדומה. אני אומר לך כיושב-ראש ועדת הכנסת.
אני חושב שאם אתה תסכים למהלך הזה של העברת הצעת החוק הזו לוועדת חוקה, אתה
תקבע פה תקדים מרחיק לכת, שבעניינים שנוגעים לצורת עבודתה של הכנסת –
וכשאנחנו מדברים אי-אמון, אנחנו מדברים על צורת עבודתה של הכנסת – לא ועדת
הכנסת מחליטה. אני חושב שזה יהיה מהלך מוטעה ברמה העניינית. ולכן אני מציע
לשקול את זה. אני לא רוצה לדבר לגופו של החוק, זה לא הנושא כרגע, אבל אני
אומר, השאלות הן שאלות כבדות משקל. יש להן השלכות גדולות מאוד. אני יודע
שיש מצד אחד רצון בקואליציה - - -

היו"ר צחי הנגבי:

הישיבה חייבת להסתיים עד 11:00, אז אני לא אאפשר פיליבסטר.

דב חנין:

לא, זה לא פיליבסטר.

היו"ר צחי הנגבי:

משפט סיכום.

דב חנין:

אני לא אמרתי שום דבר לגופו של החוק, ולא אמרתי שום דבר לא ענייני. אמרתי
את הדברים בצורה מאוד עניינית. אני פונה אליך, אדוני היושב-ראש, לאפשר
מחשבה נוספת, והתלבטות נוספת גם אצלכם בקואליציה, וגם התלבטות עם הגורמים
המקצועיים בכנסת, האם זה נכון – אולי זו צריכה להיות ועדה משותפת של הכנסת
וועדת חוקה, או איזושהי פרוצדורה אחרת. לחשוב על זה. לא בוער חמש דקות לפני
הזמן.

ועוד הערה אחרונה, היום, כך אני מבין, הקואליציה מתכוונת להעביר הצעת חוק
אחרת, דומה בעיקרה להצעת החוק הזו. אני לא רואה שום טעם אמתי להיחפז,
ודווקא את הצעת החוק של רותם להעביר כרגע לוועדה, כאשר עוד שעתיים תהיה
בפניכם עוד הצעה. היא גם תגיע לוועדת הכנסת, אני מבשר לך מראש. למה להחליט
פעמיים על אותו דבר? תודה רבה.

היו"ר צחי הנגבי:

תודה רבה. חבר הכנסת הרצוג.

יצחק הרצוג:

אני רוצה להמשיך מהיכן שסיים חבר הכנסת חנין. אכן עולה הצעת החוק הטרומית
של חבר הכנסת רונן הופמן מיש עתיד. היא לא דומה בכול למרכיבים שסוכמו כנראה
עם חבר הכנסת רותם בהצעתו. לדוגמה, יש בה התייחסות לכך שלא ניתן להפיל
ממשלה ברוב של 61%, אלא רק 65%, דהיינו אי-אמון. אני אומר, במצב כזה, הרי
ברור שזה גם יגיע לאיזושהי ועדה, וזה גם יוצמד. אתה מבקש מאתנו היום להסכים
לכך שזה יוצמד ויקודם, כי אתה לא יודע מה יקרה. אם אתה מצמיד ומקדם, במצב
שכזה, היה נכון לעצור, כי אני רוצה לראות מה קורה עם החוק של רונן הופמן.
אם הוא עובר או לא עובר.

אני אומר לך יותר מזה, אדוני היושב-ראש, זה היה צריך להידון בוועדת הכנסת.
כמה שאני מכבד את חבר הכנסת רותם, בסוף, הרבה מאוד מנושאים בחוקים הללו
נוגעים לעבודת הכנסת, ולא נוגעים לסוגיות קונסטיטוציוניות רחבות משקל. ואלה
של סוגיות קונסטיטוציוניות רחבות משקל, יתכן שיהיו צריכות להידון פה, או
בוועדה משותפת של חוקה, חוק ומשפט וועדת כנסת. היות שהנושא הוא בנפשן של
הרבה מפלגות ותנועות – וגם אתה היית בעוד מפלגה, ותראה איך העולם הוא עגול,
והיא הפכה מ-28 מנדטים לשניים. ויש את התנועה, שגם לה היה לך קשר, שהיה
שישה. אז צריך גם להבין שסוגית אחוז החסימה נוגעת לכל השחקנים בבית. זה היה
נכון וראוי שזה ידון הרבה יותר בשום שכל ובכובד ראש.

היו"ר צחי הנגבי:

אני לא זוכר את הטראומה שאתה מדבר עליה. נמחק מזיכרוני. משפט סיכום.

דוד רותם:

אתה חושב שאצלי זה לא יהיה בשום שכל?

יצחק הרצוג:

חבר הכנסת רותם תבע את עלבונו שאני חושב שהוא לא יעשה את זה בשום שכל. אני
אגיד כך, אני מאוד אוהב את חבר הכנסת רותם. אני גם ידיד שלו. אני לא יודע
אם בכל דבר הוא עצמאי לשקול לבד. כלומר, אם הייתי יודע שהוא עצמאי לשקול
לבד, אני מוכן לסמוך עליו בדיון. אבל אני יודע גם מה הנהגת מפלגתו המקורית
רוצה, וזה מטריד אותי מאוד. אני אומר "דוגרי", לדמוקרטיה הישראלית ולמבנה
הפנימי.

היו"ר צחי הנגבי:

חבר הכנסת רותם, אתה תשיב אחרי ההצבעה ברשותך, כי לפי התחייבותנו ליושב-ראש
הכנסת - --

יצחק הרצוג:

למה לא נשמע את רותם לפני ההצבעה?

היו"ר צחי הנגבי:

רבותי, יש לנו לוח זמנים. אני התחייבתי ליו"ר הכנסת שלא נגלוש למליאה. באתם
להציע. אני מעלה להצבעה.

יצחק הרצוג:

למה, אין שריקה למחצית?

דב חנין:

אני מבקש התייעצות סיעתית.

היו"ר צחי הנגבי:

אחרי ההצבעה.

דב חנין:

לא אחרי ההצבעה. גברתי היועצת המשפטית, אני מבקש התייעצות סיעתית.

היו"ר צחי הנגבי:

אוקיי, יש לך שתי דקות להתייעצות סיעתית.

יצחק הרצוג:

עכשיו 10:58.

דב חנין:

אני מבקש מיושב-ראש - - -

היו"ר צחי הנגבי:

קדימה, תתחיל להתייעץ עם עצמך.

דב חנין:

- - - במליאה. אני אבקש מיושב-ראש - - -

היו"ר צחי הנגבי:

לך תבקש ממנו. כרגע נתתי לך שתי דקות להתייעצות סיעתית. ב-11:00 אנחנו
נצביע.

דב חנין:

אני לא מצליח להשיג את חברי לסיעה. כמה זמן יש לי?

היו"ר צחי הנגבי:

בסדר, יש לך חמש דקות.

דב חנין:

תודה.

יצחק הרצוג:

רגע, המליאה לא נפתחת?

היו"ר צחי הנגבי:

תבקשי את אישור היושב-ראש לשלוש דקות של גלישה. תבקשי חמש דקות.

קריאה:

הכול פה תרגילים.

היו"ר צחי הנגבי:

זה בסדר גמור, זה חלק מהחיים שלנו פה.

יצחק הרצוג:

מה לעשות? קיבלנו זימון שעה לפני הדיון. זה גם לא בסדר. המייל הגיע ב-9:30.

יריב לוין:

לדעתי לדב חנין בכלל אין זכות הצבעה בוועדה.

אתי בן יוסף:

נכון, ארבל, אין לו זכות הצבעה.

היו"ר צחי הנגבי:

הוא החליף מישהו?

יריב לוין:

הוא לא יכול להחליף.

היו"ר צחי הנגבי:

אז הוא יכול לבקש התייעצות סיעתית?

יריב לוין:

הוא יכול לבקש התייעצות סיעתית. מותר לו, אבל אין לו זכות הצבעה.

ארבל אסטרחן:

חבר הוועדה - - -

היו"ר צחי הנגבי:

לא, הוא לא חבר. יכול להיות שכל חמש דקות מישהו אחר יבקש?

יצחק הרצוג:

אז אני אבקש התייעצות סיעתית.

היו"ר צחי הנגבי:

לא נפסול. הוא ביקש, ביקש. רבותי, עוד דקה אנחנו עוברים להצבעה.

דב חנין:

לפי שעוני זה עוד שתי דקות אדוני, כי אני עדיין לא תפסתי את חברי הסיעה
שלי.

היו"ר צחי הנגבי:

רבותי, אני מודה על התרגיל הפרלמנטרי המבריק של דב חנין.

דב חנין:

יש אישור מהיושב-ראש?

היו"ר צחי הנגבי:

כן.

יצחק הרצוג:

למיטב ידיעתי אין לך אישור.

דב חנין:

קיבלת אישור, גברתי מנהלת הוועדה?

היו"ר צחי הנגבי:

אני מתייחס לזה כאילו יש אישור. אם לא יהיה - - -

דב חנין:

לא, מה זה מתייחס? לא, אדוני. עם כל הכבוד, זה לא מכובד.

יצחק הרצוג:

אתם לא יכולים. זו תהיה פגיעה בתקנון כי אתה צריך אישור ואין לך אישור.

דב חנין:

יש תקנון.

היו"ר צחי הנגבי:

אנחנו קיבלנו אישור עד 11:00. אם יסתבר שעל ההצבעה שנקיים לא יהיה אישור,
אז היא תתקיים מחדש במועד אחר. אין טעם לעכב סתם גם אתכם.

יצחק הרצוג:

רגע, היועצת המשפטית, מותר – כל עוד אין לכם אישור, אי-אפשר לנהל הצבעה. אז
אני לא מבין איך אפשר להגיד שאפשר לעשות הצבעה רטרואקטיבית מראש. אני לא
מבין את זה.

היו"ר צחי הנגבי:

ארבל תקבע.

ארבל אסטרחן:

מה שאמר היושב-ראש, זה סביר.

היו"ר צחי הנגבי:

אם לא יהיה אישור, זה יבוטל.

יצחק הרצוג:

למה? הוא אומר אני מצביע, ואם לא זה יבוטל.

דב חנין:

בודקים עכשיו. אם יש אישור, אז יש אישור.

יצחק הרצוג:

למה, אבל התקנון קובע בכפוף לאישור היושב-ראש, אני לא מבין. הרי התקנון
קובע לך מראש.

דב חנין:

יש אישור?

אתי בן יוסף:

היא מבקשת אותו דרך המליאה.

דב חנין:

אז בואו נמתין חצי דקה. אם יש אישור, כולנו נכבד את החלטת היושב-ראש.

היו"ר צחי הנגבי:

אני מקבל את עמדת האופוזיציה.

אתי בן יוסף:

יש אישור.

היו"ר צחי הנגבי:

תודה. רבותי, אנחנו עוברים להצבעה. יש אישור היושב-ראש. אנחנו מודים על
הפייט שנוהל פה. אנחנו מעלים להצבעה את הבקשה להעביר את הצעת חוק יסוד:
הממשלה (תיקון - הגברת המשילות והעלאת אחוז החסימה) של חבר הכנסת דוד רותם
וקבוצת חברי כנסת לוועדת חוקה, חוק ומשפט. מי בעד?

הצבעה

בעד העברת הצעת החוק לוועדת חוקה, חוק ומשפט – 6

נגד – 2

נמנעים – אין

אושר.

היו"ר צחי הנגבי:

תודה. מי נגד?

דב חנין:

אני נגד בלי זכות הצבעה.

יצחק הרצוג:

אנחנו דורשים רביזיה.

היו"ר צחי הנגבי:

אוקיי. אנחנו נתייעץ עם היושב-ראש לגבי מועד הרביזיה, וניתן לכם הודעה.
תודה רבה.

הישיבה ננעלה בשעה 11:10.
