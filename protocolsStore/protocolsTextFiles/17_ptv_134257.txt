דהכנסת השבע-עשרה נוסח לא מתוקן

מושב שני

פרוטוקול מס' 138

מישיבת ועדת הכנסת

יום שני, א' באב תשס"ז, 16.7.2007, שעה 10:00

סדר היום:

1.  קביעת מסגרת הדיון להצעות להביע אי אמון בממשלה.

2.  בקשת חבר הכנסת דב חנין להקדמת הדיון בהצעת חוק איסור נהיגה ברכב בחוף
    הים (תיקון), התשס"ז-2007 (פ/2700/17), לפני הקריאה הטרומית.

3.  בקשת הממשלה להקדמת הדיון בהצעות החוק הבאות:

    1.  הצעת חוק המועצה להשכלה גבוהה (תיקון מס' 16)(הקלות לסטודנטים
        המשרתים בשירות מילואים), התשס"ז-2007.

    2.  הצעת חוק הביטוח הלאומי (תיקון מס' 99), התשס"ז-2007.

4.  בקשת יושב-ראש ועדת המדע והטכנולוגיה –

  להעברת הצעה לסדר-היום בנושא: "החרם האקדמי של מרצים בריטים על האקדמיה
  הישראלית והתגברות האנטישמיות בעולם", מוועדת החוץ והביטחון לדיון בוועדה
  משותפת לוועדת המדע והטכנולוגיה, החינוך התרבות והספורט וועדת החוץ
  והביטחון.

5.  בקשות יושב-ראש ועדת החוקה, חוק ומשפט -

    1.  להעברת הצעת חוק למניעת העסקה של עברייני מין במוסדות מסויימים
        (תיקון – איסור העסקת עברייני מין שהורשעו אך לא נידונו למאסר),
        התשס"ז-2006 (פ/1698/17), של חברת הכנסת שלי יחימוביץ, מהוועדה
        לזכויות הילד לדיון בוועדת החוקה, חוק ומשפט.

    2.  להעברת הצעת חוק הכרזת אבל לאומי, התשס"ז-2006 (פ/1670/17), של
        קבוצת ח"כים, מוועדת החוקה, חוק ומשפט לדיון בוועדת החינוך, התרבות
        והספורט.

6.  קביעת ועדות לדיון בהצעות החוק הבאות:

    1.  הצעת חוק תרומת ביציות, התשס"ו-2007 (מ/289).

    2.  הצעת חוק עבודת נשים (תיקון - איסור פיטורים במהלך טיפולי פוריות
        לקראת הילד הראשון או השני מאותו בן זוג), התשס"ז-2007, של חבר
        הכנסת גדעון סער (פ/2349/17).

    3.  הצעת חוק למניעת אלימות במשפחה (תיקון - הגנה על חוסים),
        התשס"ז-2007 - של חבר הכנסת משה שרוני (פ/2060/17)

    4.  הצעת חוק עבודת נשים (תיקון - זכות עובדת העוברת טיפולי פוריות
        להיעדר), התשס"ז-2007 - של חבר הכנסת גדעון סער (פ/2410/17).

    5.  הצעת חוק שיקים ללא כיסוי (תיקון – ביטול הבאת שיק במנין שיקים
        שסורבו), התשס"ז-2007, של חבר הכנסת יצחק לוי (פ/1943/17).

    6.  הצעת חוק יסוד: הכנסת (תיקון – הצהרת אמונים של חבר כנסת), של חבר
        הכנסת דוד רותם וקבוצת חברי-הכנסת (פ/17/2526).

    7.  הצעת חוק יסוד: הכנסת (תיקון – הצהרת אמונים של חבר כנסת), של חבר
        הכנסת זבולון אורלב וקבוצת חברי-הכנסת (פ/17/1778).

    8.  הצעת חוק לעידוד הצמיחה לעסקים קטנים ובינוניים (תיקוני חקיקה),
        התשס"ז-2006 – של חבר הכנסת גדעון סער (פ/1718/17).

    9.  הצעת חוק צער בעלי חיים (הגנה על בעלי חיים) (תיקון - פעולות
        המעידות על התעללות), התשס"ו-2006 - של חברת הכנסת זהבה גלאון
        (פ/170/17).

    10. הצעת חוק לתיקון פקודת מס הכנסה (פטור ממס למלגה לסטודנט),
        התשס"ז-2007 - של חברי הכנסת גלעד ארדן ואבישי ברוורמן (פ/2329/17)

    11. הצעת חוק לתיקון פקודת מס הכנסה (פטור ממס על מלגה לסטודנט),
        התשס"ז-2007 - של חברי הכנסת סטס מיסז'ניקוב ואלכס מילר
        (פ/2602/17).

    12. הצעת חוק לתיקון פקודת מס הכנסה (פטור ממס על מלגות סטודנטים
        בתארים מתקדמים), התשס"ו - 2006 - של חברת הכנסת אורית נוקד
        (פ/154/17).

    13. הצעת חוק לתיקון פקודת התעבורה (דגימת רוק), התשס"ז-2007, של חבר
        הכנסת נסים זאב (פ/2511/17).

7.  קביעת ועדה לדיון בהצעה לסדר-היום בנושא: "ירידת אמון הציבור במוסדות
    השלטון", הצעת חבר הכנסת אופיר פינס-פז.

8.  המלצת ועדת הכנסת בדבר ישיבת הכנסת ביום שני, ערב תשעה באב.

נכחו:

חברי הוועדה:

יעקב מרגי – היו"ר הזמני לוועדת הכנסת

יולי יואל אדלשטיין

דוד אזולאי

אורי אריאל

אליהו גבאי

זהבה גלאון

נסים זאב

נדיה חילו

אסתרינה טרטמן

שלי יחימוביץ'

יורם מרציאנו

גדעון סער

מאיר פרוש

ראובן ריבלין

משה שרוני

מוזמנים:

חה"כ זאב אלקין

חה"כ חיים אמסלם

חה"כ מנחם בן-ששון

חה"כ אבישי ברוורמן

חה"כ שלמה ברזניץ

חה"כ דב חנין

חה"כ יצחק לוי

חה"כ אלכס מילר

חה"כ מיכאל מלכיאור

חה"כ אופיר פינס-פז

עו"ד יבינה זכאי-בראונר - לשכה משפטית, משרד החינוך, התרבות והספורט

עו"ד שלומי מור - המוסד לביטוח לאומי

וילמה מאור - מנהלת ועדת העבודה, הרווחה והבריאות

ענת לוי - מנהלת ועדת המדע והטכנולוגיה

מזכיר הכנסת: איל ינון

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

1.  
    קביעת מסגרת הדיון להצעות להביע אי-אמון בממשלה

היו"ר יעקב מרגי:

בוקר טוב לחברים. אני מתכבד לפתוח את ישיבת ועדת הכנסת, ישיבה מס' 138.
רבותי, סדר-היום הוא ארוך היום, ננסה להיות תכליתיים.

גדעון סער:

אנחנו הגענו להסכמות.

היו"ר יעקב מרגי:

אם יש הסכמות – אנחנו נעשה זאת יעיל וזריז, ומכובד. נושא ראשון על
סדר-היום: קביעת מסגרת הדיון להצעות להביע אי-אמון בממשלה.

סיעות הליכוד, רע"מ-תע"ל, חד"ש-בל"ד, איחוד לאומי- מפד"ל, יהדות התורה,
הגישו ליושבת-ראש הכנסת הצעות להביע אי-אמון בממשלה, בשל:

1.  המלצת ועדת שוחט על העלאת שכר הלימוד באוניברסיטאות, מטעם הליכוד.
    המועמד להרכיב את הממשלה הינו חבר הכנסת בנימין נתניהו.

גדעון סער:

  אני רוצה להודיע לך שהודעתי על הסרת הצעת האי-אמון. יש אזכרה לראש
  תנועתנו בהר

הרצל בשעה 18:00.

היו"ר יעקב מרגי:

אני מודה לחבר הכנסת גדעון סער, נרשום בפרוטוקול. הצעת אי-אמון שנייה:
מדיניותה החברתית והכלכלית כלפי האוכלוסייה הערבית, של
רע"מ-תע"ל-חד"ש-בל"ד. המועמד להרכיב את הממשלה הינו חבר הכנסת איברהים
צרצור.

הצעה שנייה, לאחר ביטול הצעת האי-אמון מטעם הליכוד: חוסר רגישותה החברתית
בטיפולה בפרשת מחירי הלחם שבפיקוח, של האיחוד הלאומי – מפד"ל. המועמד
להרכיב את הממשלה הינו חבר הכנסת בנימין אלון.

הצעה שלישית: אי-גינוי מצד שר המשפטים והיועץ המשפטי לממשלה את תקיפתו של
חבר הכנסת הרב יעקב כהן על-ידי פקיד בכיר במשרד המשפטים, של יהדות התורה.
המועמד להרכיב את הממשלה הינו חבר הכנסת יעקב ליצמן.

יולי יואל אדלשטיין:

למה לא כהן עצמו?

היו"ר יעקב מרגי:

ראש ממשלה זה ראש ממשלה. לחטוף סטירות זה מישהו אחר...

רבותי, מאחר שסדר-היום יהיה עמוס, אני חושב שנאמץ את ההחלטה משבוע שעבר, של
10 דקות למציעים ו-3 דקות לכל סיעה. אני חושב שזה מכובד, זה טוב, ימוצה
הדיון.

זהבה גלאון:

אדוני, לפני שאתה עובר להצבעה. אני תומכת במה שאתה מציע מבחינת לוח הזמנים;
אני רוצה להעיר הערה.

סיעת הליכוד הגישה הצעת אי-אמון בנושא ועדת שוחט, בכל מה שקשור לסטודנטים.
זכותה המלאה כמובן להסיר את ההצעה – יש להם את האילוצים שלהם.

העובדה שהסיעה הגישה הצעת אי-אמון, גרמה לשאר סיעות הבית לא להגיש הצעות
דחופות לסדר-היום בנושא, משום שככה זה – כשיש אי-אמון, לא מציעים.

ראובן ריבלין:

יכולים להגיש עד 11:00.

קריאות:

עד 10:00.

זהבה גלאון:

עד 10:00. אי לכך, נוצר מצב בלתי מתקבל על הדעת. בכל זאת, ועדת שוחט היא
ועדה עם המלצות שהן מאוד משמעותיות.

אני מבקשת מאדוני, לאור העובדה הזאת, שתודיע ללשכת היושבת-ראש – יושב
המזכיר לידך - שיירשו באופן חריג לסיעות להגיש הצעות לסדר-היום בעניין הזה
עד השעה 11:00, ולהודיע לכל הסיעות שהן יכולות להגיש.

אלכס מילר:

מחר בשעה 10:00 ועדת החינוך מקיימת דיון בנושא ועדת שוחט, יחד עם מר שוחט.

היו"ר יעקב מרגי:

אני מודה לחבר הכנסת על הערתו – במקום ובזמן הנכונים.

אלכס מילר:

בסופו של דבר, אחרי הצעות לסדר-היום – זה גם חוזר לוועדת החינוך. מחר
הוועדה מקיימת דיון.

משה שרוני:

אני מציע שבע דקות ושלוש דקות.

היו"ר יעקב מרגי:

לא. עשר דקות זה לפי התקנון. רבותי, אני מביא להצבעה את ההצעה למסגרת הדיון
באי-אמון. מי בעד לאשר עשר דקות למציעים, שלוש דקות לכל סיעה? מי נגד? מי
נמנע?

ה צ ב ע ה

בעד – 12

נגד – אין

נמנעים – 1

ההצעה למסגרת דיון של עשר דקות למציעים ושלוש דקות לכל סיעה בהצעות להביע
אי-אמון בממשלה, נתקבלה.

היו"ר יעקב מרגי:

קביעת מסגרת דיון: בעד הצביעו 12, נגד – אין, נמנע – 1.

2.  בקשת חבר הכנסת דב חנין להקדמת הדיון בהצעת חוק איסור נהיגה ברכב בחוף
    הים (תיקון), התשס"ז-2007 (פ/2700/17), לפני הקריאה הטרומית

היו"ר יעקב מרגי:

אני עובר לנושא הבא בסדר-היום: בקשתו של חבר הכנסת דב חנין להקדמת הדיון
בהצעת חוק איסור נהיגה ברכב בחוף הים (תיקון), התשס"ז-2007, לפני הקריאה
הטרומית.

חבר הכנסת דב חנין, בבקשה.

 דב חנין:

תודה רבה, אדוני. מחר, עמיתי חברי הכנסת, אנחנו מציינים בכנסת את יום
הסביבה, והכוונה היא לציין את היום הזה בחקיקה – בחקיקה פרטית בעיקרה –
והחוק שנמצא בפנינו היום הוא אחד החוקים החשובים.

אגב, יש לנו בישראל חוק שעוסק בתחום הזה, אבל החוק הקיים – מהרבה מאוד
סיבות- לא נאכף. הוא חוק לא טוב, הוא לא מגדיר הגדרות מקצועיות מספיק
מדויקות, ולכן נעשתה עבודה מקצועית רבה כדי לשפר את החוק ולהפוך אותו לחוק
ישים.

החוק בעצם עושה שלושה דברים.

מאיר פרוש:

  מה הדחיפות? צריך להגדיר את הדחיפות, לא מה החוק עושה.

היו"ר יעקב מרגי:

צריך להסביר בקצרה את הבקשה לפטור, גם כך היום עמוס. אני חושב שנימקת עם
הסיבה של הדיון מחר.

דב חנין:

הדחיפות היא מכיוון שאם לא נאשר פטור מחובת הנחה – אי אפשר יהיה לדון בחוק
ביום הסביבה.

עוד משפט אחד, אדוני – על עמדת הממשלה. עמדת הממשלה היא כזאת: המשרד להגנת
הסביבה תומך, אבל רוצה שמשרד הפנים יטפל; משרד הפנים תומך אבל הוא רוצה
שהמשרד להגנת הסביבה יטפל; משרד האוצר תומך אבל הוא רוצה ששני המשרדים
יפתרו ביניהם את הבעיה. אני מבקש להצביע.

היו"ר יעקב מרגי:

רבותי, אני חושב שהנימוק העיקרי הוא ציון יום הסביבה מחר בכנסת, וצריך
לאפשר להביא את זה. זאת דעתי האישית.

מי בעד אישור בקשתו של חבר הכנסת דב חנין? מי נגד? מי נמנע?

ה צ ב ע ה

בעד – 17

נגד – אין

נמנעים – אין

בקשת חבר הכנסת דב חנין להקדמת הדיון בהצעת חוק איסור נהיגה ברכב בחוף הים
(תיקון), התשס"ז-2007, לפני הקריאה הטרומית, נתקבלה.

ראובן ריבלין:

עם רוב כזה, אתה יכול להיות נשיא...

היו"ר יעקב מרגי:

17 בעד, מתנגדים – אין, נמנעים – אין. בקשתו של חבר הכנסת דב חנין אושרה.

3.  בקשת הממשלה להקדמת הדיון בהצעות החוק הבאות:

    1.  הצעת חוק המועצה להשכלה גבוהה (תיקון מס' 16)(הקלות לסטודנטים
        המשרתים בשירות מילואים), התשס"ז-2007

היו"ר יעקב מרגי:

רבותי, אם בפטורים עסקינן, יש שתי בקשות פטור. בתוספת לסדר-היום יש שתי
בקשות של הממשלה. הראשונה: בקשת הממשלה להקדמת הדיון בהצעת חוק המועצה
להשכלה גבוהה (תיקון מס' 16)(הקלות לסטודנטים המשרתים שירות מילואים),
התשס"ז-2007.

נציגת משרד החינוך, בבקשה.

יבינה זכאי-בראונר:

עורכת-דין יבינה זכאי-בראונר, הלשכה המשפטית של משרד החינוך. מדובר בהצעת
חוק ממשלתית, תיקון לחוק המל"ג – חוק המועצה להשכלה גבוהה – שעניינו הקלות
לסטודנטים המשרתים במילואים.

כיום ישנה איזושהי אמנה שרוב המוסדות חתומים עליה, אבל אנחנו הרחבנו את
התחולה ואנחנו מבקשים לקצר את הזמנים על מנת שזה יוכל לעבור השבוע ושנוכל
לקיים דיון בוועדת החינוך בשבוע הבא.

היו"ר יעקב מרגי:

לקריאה ראשונה.

יבינה זכאי-בראונר:

נכון.

היו"ר יעקב מרגי:

מי בעד בקשת הממשלה לאשר פטור? מי נגד? מי נמנע?

ה צ ב ע ה

בעד – 10

נגד – אין

נמנעים – 2

בקשת הממשלה להקדמת הדיון בהצעת חוק המועצה להשכלה גבוהה (תיקון מס' 16)
(הקלות לסטודנטים המשרתים בשירות מילואים), התשס"ז-2007, לפני הקריאה
הראשונה, נתקבלה.

היו"ר יעקב מרגי:

בעד – 10, מתנגדים – אין, נמנעים – 2. בקשתה של הממשלה לפטור מחובת הנחה
לפני הקריאה הראשונה, בעניין חוק המועצה להשכלה גבוהה (תיקון מס' 16)(הקלות
לסטודנטים המשרתים בשירות מילואים), אושרה.

2.  
    הצעת חוק הביטוח הלאומי (תיקון מס' 99), התשס"ז-2007

היו"ר יעקב מרגי:

בקשה נוספת של הממשלה: הצעת חוק הביטוח הלאומי (תיקון מס' 99). האם יש נציג
של הממשלה?

קריאות:

אין נציג.

גדעון סער:

אדוני היושב-ראש, אני חושב שהמינימום, שהם ישלחו נציג.

היו"ר יעקב מרגי:

אם כך, אני לא דן בבקשה. אם יבוא נציג בהמשך – אני אוסיף את הנושא.

(המשך דיון בנושא בסוף הפרוטוקול)

ד. בקשת יושב-ראש ועדת המדע והטכנולוגיה

  להעברת הצעה לסדר-היום בנושא: "החרם האקדמי של מרצים בריטים על האקדמיה
  הישראלית והתגברות האנטישמיות בעולם", מוועדת החוץ והביטחון לדיון בוועדה
  משותפת לוועדת המדע והטכנולוגיה, החינוך התרבות והספורט וועדת החוץ
  והביטחון

היו"ר יעקב מרגי:

על סדר-היום בקשתו של יושב-ראש ועדת המדע והטכנולוגיה להעברת הצעה
לסדר-היום בנושא: "החרם האקדמי של מרצים בריטים על האקדמיה הישראלית
והתגברות האנטישמיות בעולם", מוועדת החוץ והביטחון לדיון בוועדה משותפת
לוועדת המדע והטכנולוגיה, החינוך התרבות והספורט וועדת החוץ והביטחון.

אני קורא לכם את העמדות, כך שתהיה לחברים אפשרות להחליט.

זהבה גלאון:

האם אין הסכמה, אדוני?

יולי יואל אדלשטיין:

כל הדיון הוא פרטי כי אני המציע היחידי שדיבר בנושא.

היו"ר יעקב מרגי:

יושב-ראש ועדת החינוך, התרבות והספורט מציע שוועדת החינוך וועדת המדע
והטכנולוגיה תמשכנה לקיים דיונים משותפים בנושא. יושב-ראש ועדת החוץ
והביטחון מוותר על הדיון בהצעה זאת. נותרה בקשתו של יושב-ראש ועדת המדע
והטכנולוגיה להעביר זאת אליו.

ועדת החינוך וועדת המדע והטכנולוגיה קיימו כבר דיון אחד משותף. יושב-ראש
ועדת החינוך מבקש להמשיך את אותה מסגרת של דיונים משותפים.

משה שרוני:

מקובל.

היו"ר יעקב מרגי:

לכן, אם אין התייחסות, דעתי שצריך להשאיר את זה כפי שזה. אני מעלה להצבעה
להמשיך את המסגרת שכבר התקיימה, בדיון משותף לשתי הוועדות.

ארבל אסטרחן:

בראשות מי?

היו"ר יעקב מרגי:

לא מדובר בוועדה משותפת, אלא בדיונים משותפים לשתי הוועדות – בראשות
יושב-ראש ועדת החינוך. מי בעד עמדתו של יושב-ראש ועדת החינוך? מי נגד? מי
נמנע?

ה צ ב ע ה

בעד – 13

נגד – אין

נמנעים – אין

בקשת יושב-ראש ועדת המדע והטכנולוגיה להעברת הצעה לסדר היום בנושא: "החרם
האקדמי של מרצים בריטים על האקדמיה הישראלית והתגברות האנטישמיות בעולם",
מוועדת החוץ והביטחון לדיון בוועדה משותפת לוועדת המדע והטכנולוגיה, החינוך
התרבות והספורט וועדת החוץ והביטחון, נתקבלה.

היו"ר יעקב מרגי:

13 בעד, מתנגדים – אין, נמנעים – אין. בקשתו של יושב-ראש ועדת החינוך
אושרה.

ה. בקשות יושב-ראש ועדת החוקה, חוק ומשפט -

1.  להעברת הצעת חוק למניעת העסקה של עברייני מין במוסדות מסוימים (תיקון –
    איסור העסקת עברייני מין שהורשעו אך לא נידונו למאסר), התשס"ז-2006
    (פ/1698/17), של חברת הכנסת שלי יחימוביץ, מהוועדה לזכויות הילד לדיון
    בוועדת החוקה, חוק ומשפט

היו"ר יעקב מרגי:

בקשתו של יושב-ראש ועדת החוקה, חוק ומשפט להעברת הצעת חוק למניעת העסקה של
עברייני מין במוסדות מסוימים (תיקון – איסור העסקת עברייני מין שהורשעו אך
לא נידונו למאסר), התשס"ז-2006, מהוועדה לזכויות הילד לדיון בוועדת החוקה,
חוק ומשפט.

יושבת-ראש הוועדה לזכויות הילד מסרה כי הדיון בהצעת החוק הסתיים ביום 11
ביוני 2007, והצעת החוק הוכנה לקריאה ראשונה. עמדת הייעוץ המשפטי – ועדת
החוקה, חוק ומשפט.

ביום 19 ביוני 2007 סוכם כי חבר הכנסת בן-ששון וחברת הכנסת יחימוביץ'
ייפגשו לדיון בנושא.

יו"ר ועדת החוקה, חוק ומשפט מנחם בן-ששון:

סיכמנו בינינו שהיא תסיים עד קריאה ראשונה, ותחזיר את ההצעה לוועדת החוקה,
חוק ומשפט לקריאה שנייה ושלישית.

דוד אזולאי:

האם זה מקובל גם עליה?

יו"ר ועדת החוקה, חוק ומשפט מנחם בן-ששון:

כן.

היו"ר יעקב מרגי:

זה מקובל? יש הסכמות?

יו"ר ועדת החוקה, חוק ומשפט מנחם בן-ששון:

היא לא נמצאת פה כדי להנהן בראשה, אבל יש הסכמה.

היו"ר יעקב מרגי:

מי בעד להעביר את הצעת החוק לאחר הקריאה הראשונה לוועדת החוקה, חוק ומשפט?
מי נגד? מי נמנע?

ה צ ב ע ה

בעד – 10

נגד – אין

נמנעים – אין

בקשת יושב-ראש ועדת החוקה, חוק ומשפט להעברת הצעת חוק למניעת העסקה של
עברייני מין במוסדות מסוימים (תיקון – איסור העסקת עברייני מין שהורשעו אך
לא נידונו למאסר), התשס"ז-2006, מהוועדה לזכויות הילד לדיון בוועדת החוקה,
חוק ומשפט, לאחר הקריאה הראשונה, נתקבלה.

היו"ר יעקב מרגי:

10 בעד, מתנגדים – אין, נמנעים – אין. הבקשה אושרה. ההצעה תועבר לאחר
הקריאה הראשונה לוועדת החוקה, חוק ומשפט.

2.  להעברת הצעת חוק הכרזת אבל לאומי, התשס"ז-2006 (פ/1670/17), של קבוצת
    חברי-הכנסת, מוועדת החוקה, חוק ומשפט לדיון בוועדת החינוך, התרבות
    והספורט

היו"ר יעקב מרגי:

בקשה להעברת הצעת חוק יום אבל לאומי, התשס"ז-2006, של קבוצת חברי הכנסת,
מוועדת החוקה, חוק ומשפט לדיון בוועדת החינוך, התרבות והספורט.

יושב-ראש ועדת החינוך, התרבות והספורט מבקש להעביר את ההצעה אליו.

יו"ר ועדת החוקה, חוק ומשפט מנחם בן-ששון:

גם אני בעד זה. אני תומך בהצעתו.

היו"ר יעקב מרגי:

מי בעד להעביר את הצעת החוק לדיון בוועדת החינוך? מי נגד? מי נמנע?

ה צ ב ע ה

בעד – פה אחד

נגד – אין

נמנעים – אין

  בקשת יושב-ראש ועדת החוקה, חוק ומשפט להעברת הצעת חוק הכרזת אבל לאומי,
  התשס"ז-2006, של קבוצת חברי-הכנסת, מוועדת החוקה, חוק ומשפט לדיון בוועדת
  החינוך, התרבות והספורט, נתקבלה.

היו"ר יעקב מרגי:

אושר פה אחד.

6.  
    קביעת ועדות לדיון בהצעות החוק הבאות:

  1. הצעת חוק תרומת ביציות, התשס"ו-2007 (מ/289)

היו"ר יעקב מרגי:

על סדר-היום קביעת ועדות לדיון בהצעות החוק הבאות. הצעת חוק תרומת ביציות,
התשס"ו-2007.

הוועדות שהוצעו במליאה: ועדת העבודה, הרווחה והבריאות והוועדה לקידום מעמד
האישה. הייעוץ המשפטי מציע את ועדת העבודה, הרווחה והבריאות. יש הסכמה בין
שני ראשי הוועדות שההצעה עוברת לוועדת העבודה, הרווחה והבריאות.

יו"ר הוועדה לקידום מעמד האישה גדעון סער:

אדוני, יש שלושה סעיפים שהיו במחלוקת ביני לבין יושב-ראש ועדת העבודה
והרווחה. הסיכום בינינו, שהתיקונים לחוק עבודת נשים – שנמצאים בסעיפים 2
ו-4 יעברו לוועדה לקידום מעמד האישה, וסעיף 1 שעוסק בנושא תרומת ביציות,
יעבור לוועדת העבודה והרווחה.

זהבה גלאון:

אדוני, אפשר להתנגד לזה?

היו"ר יעקב מרגי:

תתנגדי בהצבעה. תבקשי רשות דיבור.

זהבה גלאון:

זה מה שאני מבקשת. אני מודה שאני לא מבינה את ההבנה המוזרה הזאת, אני חייבת
לומר – ממש לא מבינה. איך בטיפולי פוריות כן, ובתרומת ביציות לא?

יו"ר הוועדה לקידום מעמד האישה גדעון סער:

אולי אני אסביר לחברת הכנסת גלאון.

זהבה גלאון:

אדוני, הדיונים שהיו עד היום בנושא של טיפולי פוריות, היו דיונים ששירתו רק
את האינטרסים מתוך נקודת מבט של הממסד הבריאותי, לצורך העניין – שיקולים
שלא לקחו בחשבון את האינטרסים של נשים, והוועדה הכי מתאימה לעניין הזה
בעיני היא הוועדה למעמד האישה.

היתה פנייה של ארגון "אישה לאישה". היתה ציפייה – גם של ארגוני הנשים –
שהחוק הזה יידון בוועדה למעמד האישה, מתוך ראייה שבוועדה הזאת יגנו גם על
אינטרסים של נשים ולא רק על אינטרסים שהם ממסדיים ואינטרסים של בעלי עניין
כלכליים, אם אפשר לומר זאת כך.

לכן, נראה לי לא הגיוני שפוריות כן – ואני כמובן בעד שטיפולי פוריות יידונו
בוועדה למעמד האישה, שלא יובן לא נכון – אבל שנושא תרומת ביציות לא יידון
בוועדה למעמד האישה זה נראה לי לא הגיוני.

יו"ר ועדת העבודה, הרווחה והבריאות משה שרוני:

אני לא מבין. ועדת העבודה, הרווחה והבריאות זה ממסד? באמת... יש גבול לכל
דבר, זהבה.

זהבה גלאון:

הוועדה עצמה לא, אבל האינטרסים שנדונו שם.

יו"ר הוועדה לקידום מעמד האישה גדעון סער:

למה?

יו"ר ועדת העבודה, הרווחה והבריאות משה שרוני:

באמת... עד כאן.

היו"ר יעקב מרגי:

אני חושב שהוא ענה לך בקצרה ולעניין.

זהבה גלאון:

למה? כי פוריות זה חוקים שלך – אז זה בוועדה שלך, ונושא ביציות זה לא חוק
שלך.

יו"ר הוועדה לקידום מעמד האישה גדעון סער:

חברת הכנסת גלאון מנסה להסביר גם אותי וגם אותה, ואני מבקש לעשות סדר.

זהבה גלאון:

לא, זה לא בסדר.

יו"ר הוועדה לקידום מעמד האישה גדעון סער:

מאה אחוז. רק את בסדר, ואף אחד חוץ ממך הוא לא בסדר.

זהבה גלאון:

לא. זה לא אינטרס שלי, זה לא חוק שלי.

יו"ר הוועדה לקידום מעמד האישה גדעון סער:

אני בכל זאת מבקש את רשות הדיבור, אדוני היושב-ראש. למרות שאני לא קיבלתי
פנייה, אני בהחלט תבעתי שהחוק הזה יידון בוועדה למעמד האישה. החוק הזה נמצא
בוועדה הזאת כמה שבועות, במסגרת מספר חוקים שהיו שנויים במחלוקת ביני לבין
יושב-ראש ועדת העבודה הרווחה.

אני רוצה לציין שבכל המקרים הללו - לצערי ובניגוד לעמדתי - עמדת הייעוץ
המשפטי היתה שהם צריכים להידון בוועדת העבודה, הרווחה והבריאות.

אין שום ספק ששני הסוגים של החוקים, דהיינו תיקונים לחוק עבודת נשים, כפי
שאנחנו שומעים – יש בזה עבודה ויש בזה נשים. נושא של ביציות, אין ספק – יש
זיקה למעמד האישה, יש זיקה לנושא בריאות.

זאת אומרת, ברמה העניינית ניתן לטעון לשתי העמדות. ברמה המשפטית, הייעוץ
המשפטי של הכנסת טען שהם צריכים כולם לעבור לוועדת העבודה והרווחה.

אני בעניין זה – כמו בהרבה מאוד עניינים אחרים – ניהלתי מאבק מאוד קשה,
היתה לנו גם שורה של פגישות בניסיון להגיע להבנה. אני חייב להגיד שגם חבר
הכנסת שרוני מצדו ניהל את המאבק על האינטרסים כפי שהוא רואה את התקנון.

בסופו של דבר, הגענו להבנה, לאחר שגם היה לי ברור מה התוצאות של לא להגיע
להבנה. אני חושב שלא היה מצב שבו נושאים של חקיקה נידונו בוועדה לקידום
מעמד האישה יותר מאשר בקדנציה הזאת.

נושא של טיפולי פוריות הוא נושא אשר בכללותו עלה בוועדה לקידום מעמד האישה;
עלו שלוש או ארבע הצעות לרפורמות בטיפולי פוריות – כולן נדונו אצלנו כהצעות
לחקיקה, זה דבר מאוד חשוב.

זה לא בא למעט בנושא של תרומת ביציות. הייתי מאוד רוצה שנושא תרומות ביציות
יידון גם הוא בוועדה לקידום מעמד האישה.

אורי אריאל:

גדעון, אולי אפשר שידונו לקריאה הראשונה אצלך בוועדה, ואחרי כן זה יועבר.

יו"ר הוועדה לקידום מעמד האישה גדעון סער:

לצערי, לא כל מה שאני רוצה קורה – אני משתדל שחלק ממה שאני נלחם עליו יקרה
– ויכול להיות שיש כאלה שהם הרבה יותר טובים ממני ויכולים להגיע להישגים
טובים ממני.

זהבה גלאון:

אם הייתי יודעת שאתה מגיע להישגים, יכול להיות שהייתי מתערבת גם.

יו"ר הוועדה לקידום מעמד האישה גדעון סער:

אם היית יושבת-ראש ועדה, היית יכולה להגיע להישגים.

זהבה גלאון:

לא, אבל כשאתה רוצה להגיע – אתה יודע להגיע.

היו"ר יעקב מרגי:

חברת הכנסת גלאון.

יו"ר הוועדה לקידום מעמד האישה גדעון סער:

חודשים אני רב על זה, על מה את מדברת. את באה ובשנייה מבטלת - - -

זהבה גלאון:

אתה לא מעדכן כשאתה מגיע להסכמה.

יו"ר הוועדה לקידום מעמד האישה גדעון סער:

תגידי, יש לי חובת עדכון?

זהבה גלאון:

אבל אתה מעדכן אותי כשאתה רוצה את העזרה שלי כל פעם, לא? כשאתה רוצה לגייס
אותי לעשות משהו שיסייע - - -

היו"ר יעקב מרגי:

חברת הכנסת גלאון, אני מודיע שאם את לא מפסיקה – אני אוציא אותך מהוועדה.

אורי אריאל:

היושב-ראש, אולי אנחנו נצא?

היו"ר יעקב מרגי:

לא, אנחנו נוציא את זהבה.

יו"ר הוועדה לקידום מעמד האישה גדעון סער:

אני רוצה להודיע לפרוטוקול - כדי שתנוח דעתה של חברת הכנסת גלאון – שלהבנות
הגעתי עם חבר הכנסת שרוני, כפי שאדוני יכול להעיד, בישיבה בלשכתו בשעה
09:59, אני מצטער שלא הספקתי לעדכן אותך.

היו"ר יעקב מרגי:

נכון. אני מאוד מודה לך. חברת הכנסת טרטמן, בבקשה.

 אסתרינה טרטמן:

אדוני היושב-ראש, תרומת ביציות זה נושא – הן כאישה והן ברמה האינטואיטיבית
– שהמקום שלו באופן ברור ומובהק הוא סביב שולחן הוועדה למעמד האישה.

אני מאוד מכבדת את ועדת הבריאות והרווחה, אבל הסוגיה הזאת היא סוגיה שללא
ספק- צריכים לדון בה בשולחן מעמד האישה.

אני מבינה – ואני כבר מכירה בשנה שבה אני בבית הזה – התנהלויות של הסכמות,
משאים ומתנים כאלה או אחרים כדי להגיע להבנות של היום אני אתן לך ומחר אתה
תיתן לי. אני לא פוסלת על הסף את ההתנהלות הזאת, אבל אני גם לא מקבלת אותה
באופן אוטומטי.

אני בסך הכול ביקשתי להתבטא כדי להביע את דעתי המלומדת-ניסיון בסוגיה של
תרומת ביציות – מכוח ההיסטוריה שלי של 28 שנה עיסוק בתחומים של ארגוני נשים
בנושא הזה. הנושא הזה צריך להיות נדון באופן ברור בוועדה למעמד האישה.

אני מאוד מכבדת את ועדת העבודה והרווחה, אבל הסוגיה הזאת היא סוגיה שנוגעת
לנושא של מעמד האישה. לכן אני אמנע.

זהבה גלאון:

אדוני, אפשר שאלה ליועצת המשפטית?

היו"ר יעקב מרגי:

לא. אני חושב שנאמרה דעתה של היועצת המשפטית.

זהבה גלאון:

על-פי הייעוץ המשפטי, אפשר לבטל את הוועדה למעמד האישה כי כל חוק יכול
להיות נדון בוועדת העבודה והרווחה.

היו"ר יעקב מרגי:

חברת הכנסת זהבה גלאון, פעם אחרונה שהפרעת לי היום.

יו"ר הוועדה לקידום מעמד האישה גדעון סער:

האם אני יכול לומר משהו?

היו"ר יעקב מרגי:

לא, אתה לא יכול לומר, כי סיימתי את הדיון, אני מביא זאת להצבעה.

יו"ר הוועדה לקידום מעמד האישה גדעון סער:

אבל זאת נקודה חשובה.

היו"ר יעקב מרגי:

רבותי, מי בעד להעביר את הצעת החוק לוועדת העבודה, הרווחה והבריאות? מי
נגד? מי נמנע?

ה צ ב ע ה

בעד – 9

נגד – 1

נמנעים – 1

ההצעה להעביר את הצעת חוק תרומת ביציות, התשס"ו-2007, לדיון בוועדת העבודה,
הרווחה והבריאות, נתקבלה.

היו"ר יעקב מרגי:

בעד הצביעו 9, נגד – 1, נמנע – 1. הצעת חוק תרומת ביציות, התשס"ו-2007,
תעבור לדיון בוועדת העבודה, הרווחה והבריאות.

1.  
    הצעת חוק עבודת נשים (תיקון - איסור פיטורים במהלך טיפולי פוריות לקראת
    הילד הראשון או השני מאותו בן זוג), התשס"ז-2007,

  של חבר הכנסת גדעון סער (פ/2349/17)

4. הצעת חוק עבודת נשים (תיקון - זכות עובדת העוברת טיפולי פוריות להיעדר),
התשס"ז-2007 - של חבר הכנסת גדעון סער (פ/2410/17)

היו"ר יעקב מרגי:

הצעת חוק עבודת נשים (תיקון – איסור פיטורים במהלך טיפולי פוריות לקראת
הילד הראשון או השני מאותו בן זוג), התשס"ז-2007, הצעת חוק של חבר הכנסת
גדעון סער.

על-פי הייעוץ המשפטי – ועדת העבודה והרווחה. במליאה הושמעו הצעות להעביר
לוועדה לקידום מעמד האישה או לוועדת העבודה, הרווחה והבריאות.

יושב-ראש הוועדה לקידום מעמד האישה ויושב-ראש ועדת העבודה, הרווחה והבריאות
הגיעו להבנות ביניהם – וחברת הכנסת גלאון, כדאי מאוד שתקחי בחזרה את דברייך
כי הנה הבנה שבמקרה הזה עניינית.

זהבה גלאון:

אבל הגיעו להבנה ששני החוקים של חבר הכנסת גדעון סער יהיו בוועדה שלו, ורק
חוק תרומת ביציות יישאר אצל שרוני. נו באמת...

היו"ר יעקב מרגי:

האם ראשי הוועדות רוצים להתייחס, או להביא זאת להצבעה?

יו"ר ועדת העבודה, הרווחה והבריאות משה שרוני:

בטח להצבעה.

יו"ר הוועדה לקידום מעמד האישה גדעון סער:

בהחלט, אדוני, אני רוצה להתייחס. אני מאמין שבנושאים של מעמד האישה – עצם
הטלת הדופי שעולה מהדברים של חברת הכנסת גלאון – אני רוצה להסתייג מזה.
במשך חודשיים מאז שהצעת החוק היתה במליאה, אף אחד בכלל לא פנה ולא דיבר ולא
התעניין בה – לא בנושא פוריות ולא בנושא עבודת נשים – והנושא הזה היה יכול
להמשיך ולהיקבר כאן בוועדה.

זהבה גלאון:

זה לא נכון. אני כל הזמן ביקשתי שזה יעבור.

יו"ר הוועדה לקידום מעמד האישה גדעון סער:

ולצערי, לכן, עמדת הייעוץ המשפטי – אמרה חברת הכנסת גלאון, ובנושא זה אני
מסכים אתה – לשיטת הייעוץ המשפטי, צריך לסגור את הוועדה לקידום מעמד האישה,
ודברים ברוח זו גם אמרה לי היועצת המשפטית של הכנסת.

זאת הגישה; שאלתי אותה אם חוק עבודת נשים לא יכול להידון בוועדה לקידום
מעמד האישה, איזה חוק כן יכול להידון בוועדה הזאת?

עברו פה בכנסת הזאת כמעט עשרה תיקונים לחוק עבודת נשים, כל המושב הזה, דרך
הוועדה שלי, לא רק חוקים שלי. אני מצטער שאני מחוקק בנושא נשים יותר מכל
חבר או חברת- כנסת בבית הזה, אבל חברת הכנסת קולט אביטל וחברת הכנסת נדיה
חילו וחברת הכנסת שלי יחימוביץ', והרבה מאוד חברות כנסת הגישו הצעות חוק
לתיקון חוק עבודת נשים, אני נאבקתי שזה יהיה בוועדה למעמד האישה – בדיוק
כפי שאלה חוקים שלי.

לכן, אני חושב שכל אדם צריך לשקול לפני שהוא אומר דברים של לשון הרע –
לראות מה היה במשך הקדנציה, מה היו התקדימים בכל נושא ונושא, ולפי זה להגיד
את הדברים.

זהבה גלאון:

אדוני, אני פניתי בעניין חוק טיפולי פוריות חודשים, וועדת הכנסת לא העלתה
את זה לדיון. פניתי לרוחמה אברהם כבר חודשיים, כל שבוע. כל שבוע פניתי
לוועדה כדי שהנושא הזה יהיה על סדר-היום, ויושבת כאן מנהלת הוועדה. עובדה
שזה לא עלה.

היו"ר יעקב מרגי:

רבותי, אני מעלה להצבעה את שתי הצעות החוק, 2 ו-4 על סדר-היום. מי בעד
העברת הצעות חוק עבודת נשים (תיקון – איסור פיטורים במהלך טיפולי
פוריות...), שמספרה

(פ/2349/17), והצעת חוק שמספרה (פ2410/17), לדיון בוועדה לקידום מעמד
האישה? מי נגד? מי נמנע?

ה צ ב ע ה

בעד – 12

נגד – אין

נמנעים – אין

הבקשה להעביר את הצעת חוק עבודת נשים (תיקון – איסור פיטורים במהלך טיפולי
פוריות לקראת הילד הראשון או השני מאותו בן זוג), התשס"ז-2007, ואת הצעת
חוק עבודת נשים (תיקון- זכות עובדת העוברת טיפולי פוריות להיעדר),
התשס"ז-2007, לדיון בוועדה לקידום מעמד האישה, נתקבלה.

היו"ר יעקב מרגי:

12 בעד, מתנגדים – אין, נמנעים – אין. הצעות החוק הנ"ל יועברו לוועדה
לקידום מעמד האישה.

1.  הצעת חוק למניעת אלימות במשפחה (תיקון - הגנה על חוסים), התשס"ז-2007 -
    של חבר הכנסת משה שרוני (פ/2060/17)

היו"ר יעקב מרגי:

הנושא הבא על סדר-היום: הצעת חוק למניעת אלימות במשפחה (תיקון – הגנה על
חוסים), התשס"ז-2007, של חבר הכנסת משה שרוני.

עמדת הייעוץ המשפטי – ועדת החוקה, חוק ומשפט. במליאה ביקשו להעביר לוועדה
לקידום מעמד האישה ולוועדת העבודה, הרווחה והבריאות.

אני מבין שיש הסכמות שהנושא יעבור לוועדת החוקה, חוק ומשפט, גם על דעת
המציע, לכן נעלה זאת להצבעה.

מי בעד להעביר את הנושא לוועדת החוקה, חוק ומשפט? מי נגד? מי נמנע?

ה צ ב ע ה

בעד – 11

נגד – אין

נמנעים – אין

הבקשה להעביר את הצעת חוק למניעת אלימות במשפחה (תיקון – הגנה על חוסים),
התשס"ז-2007, לוועדת החוקה, חוק ומשפט נתקבלה.

היו"ר יעקב מרגי:

11 בעד, מתנגדים – אין, נמנעים – אין. הצעת חוק למניעת אלימות במשפחה
(פ/2060/17), תעבור לדיון בוועדת החוקה, חוק ומשפט.

5.  
    הצעת חוק שיקים ללא כיסוי (תיקון – ביטול הבאת שיק במנין שיקים
    שסורבו), התשס"ז-2007, של חבר הכנסת יצחק לוי (פ/1943/17)

היו"ר יעקב מרגי:

הצעת החוק הבאה: הצעת חוק שיקים ללא כיסוי (תיקון – ביטול הבאת שיק במנין
שיקים שסורבו), הצעת חוק של חבר הכנסת יצחק לוי.

עמדת הייעוץ המשפטי – ועדת החוקה, חוק ומשפט או ועדת הכלכלה. במליאה הושמעו
המלצות להעביר לוועדת החוקה, חוק ומשפט, ועדת הכלכלה, או ועדת הכספים. יש
הסכמות והבנות להעביר את הנושא לוועדת החוקה, חוק ומשפט.

מי בעד להעביר את הנושא לוועדת החוקה, חוק ומשפט? מי נגד? מי נמנע?

ה צ ב ע ה

בעד – 12

נגד – אין

נמנעים – אין

הבקשה להעביר את הצעת חוק שיקים ללא כיסוי (תיקון – ביטול הבאת שיק במנין
שיקים שסורבו), התשס"ז-2007, לוועדת החוקה, חוק ומשפט נתקבלה.

היו"ר יעקב מרגי:

12 בעד, מתנגדים – אין, נמנעים – אין. הבקשה אושרה.

  6. הצעת חוק יסוד: הכנסת (תיקון – הצהרת אמונים של חבר כנסת), של חבר
  הכנסת דוד רותם וקבוצת חברי-הכנסת (פ/17/2526)

7.  הצעת חוק יסוד: הכנסת (תיקון – הצהרת אמונים של חבר כנסת), של חבר
    הכנסת זבולון אורלב וקבוצת חברי-הכנסת (פ/17/1778)

היו"ר יעקב מרגי:

הצעות החוק הבאות: הצעת חוק יסוד: הכנסת (תיקון – הצהרת אמונים של חבר
כנסת), של חבר הכנסת דוד רותם וקבוצת חברי הכנסת.

עמדת הייעוץ המשפטי – ועדת החוקה, חוק ומשפט. במליאה הומלץ על ועדת החוקה,
חוק ומשפט וועדת הכנסת.

יש הצעת חוק נוספת – אנחנו נצביע על שתיהן: הצעת חוק יסוד: הכנסת, של חבר
הכנסת זבולון אורלב וקבוצת חברים.

לפי הייעוץ המשפטי – כנ"ל – ועדת החוקה, חוק ומשפט. במליאה לא הושמעו
הצעות.

אני מבקש להיצמד להמלצת הייעוץ המשפטי להעביר את הנושאים לוועדת החוקה, חוק
ומשפט.

 אסתרינה טרטמן:

איך תשתלט הוועדה הזאת על כל החוקים שלה?

היו"ר יעקב מרגי:

הם עובדים קשה. מי בעד להעביר את הצעת חוק יסוד: הכנסת לוועדת החוקה, חוק
ומשפט? מי מתנגד? מי נמנע?

ה צ ב ע ה

בעד – 8

נגד – 1

נמנעים – אין

הבקשה להעביר את הצעת חוק יסוד: הכנסת (תיקון – הצהרת אמונים של חבר כנסת),
של חבר הכנסת דוד רותם וקבוצת חברי הכנסת, וכן את הצעת חוק יסוד: הכנסת
(תיקון – הצהרת אמונים של חבר כנסת), של חבר הכנסת זבולון אורלב וקבוצת
חברי הכנסת, לוועדת החוקה, חוק ומשפט, נתקבלה.

היו"ר יעקב מרגי:

הצביעו בעד העברה לוועדת החוקה, חוק ומשפט 8, נגד – 1, נמנעים – אין. הצעות
החוק הנ"ל יועברו לוועדת החוקה, חוק ומשפט.

אבישי ברוורמן:

אדוני היושב-ראש, אני צריך לגשת להצבעה בוועדת הכספים בנושא נרדפי הנאצים.
בקשתי היא להעביר את הצעות החוק של חבר הכנסת ארדן ושלי, בסעיפים 10, 11,
12, לוועדת הכספים. אני חושב שזה מקובל על כולם.

יעקב מרגי:

יש הסכמות

אבישי ברוורמן:

יש הסכמות – כולן לוועדת הכספים. חבר הכנסת גלעד ארדן תומך בכך. תודה רבה.

8.  
    הצעת חוק לעידוד הצמיחה לעסקים קטנים ובינוניים (תיקוני חקיקה),
    התשס"ז-2006 – של חבר הכנסת גדעון סער (פ/1718/17)

היו"ר יעקב מרגי:

על סדר-היום: הצעת חוק לעידוד הצמיחה לעסקים קטנים ובינוניים (תיקוני
חקיקה), התשס"ז-2007.

המציע, חבר הכנסת גדעון סער – היתה השרה רוחמה אברהם יחד אתו – לכן, נשאר
חבר הכנסת גדעון סער.

עמדת הייעוץ המשפטי – ועדת הכספים. במליאה הושמעו הצעות להעביר לוועדת
הכספים וועדת הכלכלה. יושב-ראש ועדת הכספים מבקש שהנושא יעבור אליו, ואני
חושב שאך טבעי שזה יידון בוועדת הכספים.

גדעון סער:

למה אך טבעי, אדוני היושב-ראש?

היו"ר יעקב מרגי:

אך טבעי, אני חושב שעידוד הצמיחה לעסקים קטנים ובינוניים, מדובר במימון.
יושב-ראש ועדת הכספים הגיש בקשה וביקש. יושב-ראש ועדת הכלכלה לא הגיש.

אתי בן-יוסף:

עדכון אחרון, עכשיו הוא הגיש בקשה.

היו"ר יעקב מרגי:

סליחה, אני חוזר בי. יושב-ראש ועדת הכלכלה סבור כי יש להעביר את ההצעה
לדיון בוועדת הכלכלה מן הנימוק שהנושא הוא בתחום סמכותה של ועדת הכלכלה.
אמרנו שעמדת הייעוץ המשפטי לוועדת הכספים.

התייחסות של המציע.

גדעון סער:

אני בהחלט תומך בעמדתו של יושב-ראש ועדת הכלכלה. אני מודה שלא ראיתי את
הנושא הזה על סדר-יומה של הוועדה.

היו"ר יעקב מרגי:

אם תרצה לדחות את הנושא כדי שתגיעו להבנות – אין בעיה, לא נביא זאת היום
לדיון.

גדעון סער:

גם לי אין בעיה. נדחה את זה לשבוע הבא.

היו"ר יעקב מרגי:

נדחה את הנושא, תנסו להגיע להבנות.

9.  הצעת חוק צער בעלי חיים (הגנה על בעלי חיים) (תיקון - פעולות המעידות
    על התעללות), התשס"ו-2006 - של חברת הכנסת זהבה גלאון (פ/170/17)

היו"ר יעקב מרגי:

הצעת החוק הבאה: הצעת חוק צער בעלי חיים (הגנה על בעלי חיים)(תיקון –
פעולות המעידות על התעללות), התשס"ו-2006, של חברת הכנסת זהבה גלאון,
שמספרה (פ/170/17).

עמדת הייעוץ המשפטי – ועדת החינוך, התרבות והספורט. במליאה הוצעו כמה הצעות
ביזאריות. הראשונה – ועדת החינוך, התרבות והספורט. השנייה – ועדת חוץ
וביטחון. השלישית- הוועדה המיוחדת לבחינת בעיות העובדים הזרים.

אני אקרא את התייחסות ראשי הוועדות. יושב-ראש הוועדה לבחינת בעיות העובדים
הזרים טוען כי הנושא לא שייך לתחום אחריותה של הוועדה; יושב-ראש ועדת החוץ
והביטחון סבור שהצעת החוק לא שייכת אליו. דרך אגב, ראשי הוועדות הללו דיברו
ברצינות, הם הגיבו בכתב.

יושב-ראש ועדת החינוך, התרבות והספורט מבקש להעביר את ההצעה לוועדה
בראשותו, מן הנימוק שהנושא בתחום טיפולה של ועדת החינוך.

רבותי, מי בעד להעביר את הצעת החוק לדיון בוועדת החינוך, התרבות והספורט?
מי נגד? מי נמנע?

ה צ ב ע ה

בעד 8

נגד – אין

נמנעים – אין

הבקשה להעביר את הצעת חוק צער בעלי חיים (הגנה על בעלי חיים)(תיקון –
פעולות המעידות על התעללות), התשס"ו-2006, לוועדת החינוך, התרבות והספורט
נתקבלה.

היו"ר יעקב מרגי:

8 בעד, מתנגדים – אין, נמנעים – אין. הצעת חוק צער בעלי חיים תועבר לוועדת
החינוך, התרבות והספורט .

10. 
    הצעת חוק לתיקון פקודת מס הכנסה (פטור ממס למלגה לסטודנט),
    התשס"ז-2007 - של חברי הכנסת גלעד ארדן ואבישי ברוורמן (פ/2329/17)

11. הצעת חוק לתיקון פקודת מס הכנסה (פטור ממס על מלגה לסטודנט),
    התשס"ז-2007 - של חברי הכנסת סטס מיסז'ניקוב ואלכס מילר (פ/2602/17)

  12. הצעת חוק לתיקון פקודת מס הכנסה (פטור ממס על מלגות סטודנטים בתארים
  מתקדמים), התשס"ו - 2006 - של חברת הכנסת אורית נוקד (פ/154/17)

היו"ר יעקב מרגי:

לפנינו שלוש הצעות חוק זהות: הצעת חוק לתיקון פקודת מס הכנסה (פטור ממס
למלגה לסטודנט), התשס"ז-2007, של חברי הכנסת גלעד ארדן ואבישי ברוורמן,
שמספרה (פ/2329/17); כנ"ל – הצעת חוק שמספרה (פ/2602/17), של חברי הכנסת
סטס מיסז'ניקוב ואלכס מילר; הצעת חוק כנ"ל, של חברת הכנסת אורית נוקד,
שמספרה (פ/154/17).

לפי הייעוץ המשפטי, כולן צריכות להיות נדונות בוועדת הכספים. במליאה הושמעו
הצעות להעביר לוועדת הכספים, ועדת הכלכלה.

יושב-ראש ועדת הכלכלה יקבל כל החלטה של ועדת הכנסת. יושב-ראש ועדת הכספים
מבקש להעביר את הצעות החוק לוועדה בראשותו.

אני מבקש להצביע מי בעד להעביר את הצעות החוק לוועדת הכספים. מי נגד? מי
נמנע?

ה צ ב ע ה

בעד – 9

נגד – אין

נמנעים – אין

הבקשה להעביר את הצעת חוק לתיקון פקודת מס הכנסה (פטור ממס למלגה לסטודנט),
התשס"ז-2007, מס' (פ/2329/17); הצעת חוק לתיקון פקודת מס הכנסה (פטור ממס
על מלגה לסטודנט), התשס"ז-2007, מס' (פ/2602/17); הצעת חוק לתיקון פקודת מס
הכנסה (פטור ממס על מלגות סטודנטים בתארים מתקדמים), התשס"ו-2006, מס'
(פ/154/17), לוועדת הכספים נתקבלה.

היו"ר יעקב מרגי:

בעד הצביעו 9, נגד – אין, נמנעים – אין. הצעות החוק הנ"ל יועברו לדיון
בוועדת הכספים.

13. 
    הצעת חוק לתיקון פקודת התעבורה (דגימת רוק), התשס"ז-2007, של חבר הכנסת
    נסים זאב (פ/2511/17)

היו"ר יעקב מרגי:

על סדר-היום הצעת חוק לתיקון פקודת התעבורה (דגימת רוק), התשס"ז-2007, של
חבר הכנסת נסים זאב.

לפי הייעוץ המשפטי – ועדת הכלכלה. במליאה הושמעו הצעות להעביר לוועדת
הכלכלה, או לוועדה למאבק בנגע הסמים.

יושב-ראש ועדת הכלכלה סבור כי יש להעביר את ההצעה לדיון בוועדת הכלכלה מן
הנימוק שהנושא הוא בתחום סמכותה של ועדת הכלכלה, ואני מוסיף שזהו תחום
ההתעניינות האישי של יושב-ראש ועדת הכלכלה.

יושב-ראש הוועדה למאבק בנגע הסמים מבקש להעביר את ההצעה לוועדה בראשותו, מן
הנימוק שהיוזמה להצעת החוק באה בעקבות דיון בוועדה ביום 23 בינואר 2007,
בנושא: "פצצה מתקתקת על הכביש" (תקנות התעבורה למתן רישיון נהיגה לרכב
ציבורי), והנושא ישוב ויידון בוועדה.

התייחסות המציע. למען הגילוי הנאות, הוא משמש גם כיושב-ראש הוועדה למאבק
בנגע הסמים.

יו"ר הוועדה למאבק בנגע הסמים נסים זאב:

אנחנו איבדנו פה כל פרופורציה, ואני אסביר מדוע. יש נושא ויש נשוא. הנושא
שבפנינו הוא הנושא של דגימת רוק. זה שנתפס נהג - והבדיקה נעשית לנהגים –
אנחנו מתייחסים כרגע לדגימה עצמה, והדגימה קשורה לוועדת הסמים. אנשי המקצוע
המומחים בתחום הזה – הם באים לוועדת הסמים.

לכן, העובדה שנתפס נהג, לא הופכת את זה לנושא ששייך לוועדת הכלכלה. מה זה
קשור?

היו"ר יעקב מרגי:

המציע תיקן את פקודת התעבורה.

יו"ר הוועדה למאבק בנגע הסמים נסים זאב:

העלינו את זה גם בוועדת הסמים. קיימנו מספר דיונים, ובעקבותיהם העליתי את
הצעת החוק הזאת.

יולי יואל אדלשטיין:

מדובר בפקודת התעבורה.

גדעון סער:

אדוני היושב-ראש, אני מברך את חבר הכנסת נסים זאב על יוזמת החקיקה שלו –
נדמה לי שגם הצבעתי בעדה במליאה.

אני דווקא אוהב להילחם את מלחמתן של ועדות קטנות בכנסת - שיש להן בדרך כלל
הרבה פחות חקיקה מאשר לוועדות הגדולות - אבל עם כל הכבוד, אני לא חושב
שאפשר למצוא בתולדות הכנסת תקדים אחד שנושא פקודת התעבורה נדון שלא בוועדת
הכלכלה.

נכון שמטרת הבדיקה היא לאתר סמים – אגב, היא יכולה גם לאתר אלכוהול. לפי
זה, כל בדיקה, לכאורה, אתה צריך להעביר לוועדת הסמים המסוכנים, כי בכל
בדיקה יכול להימצא שמישהו השתמש בסמים.

אדוני היושב-ראש, יש איזשהו מינימום של הגינות בעניין הזה – אגב, חבר הכנסת
גלעד ארדן הוא גם במקרה מי שנאבק בנושא של תאונות דרכים – ולכן לקחת את
פקודת התעבורה מוועדת הכלכלה, לפי דעתי זה לא נכון.

יו"ר הוועדה למאבק בנגע הסמים נסים זאב:

אנחנו מתחרים בינינו מי נאבק בנושא תאונות דרכים?

גדעון סער:

לא, אבל אני רוצה לשאול את הייעוץ המשפטי לאיזו ועדה זה שייך.

יו"ר הוועדה למאבק בנגע הסמים נסים זאב:

אני מבקש להגיב על זה. אתה יודע שהרבה חוקים נדונים בוועדת העבודה והרווחה
– וזה מאוד גבולי בין נושא מעמד האישה לוועדת העבודה והרווחה – ואנחנו
הולכים לקראתך ואומרים: זה שייך לאישה. לא משנה שהנושא הוא ועדת הרווחה.

גדעון סער:

לא. זה עבודת נשים.

יו"ר הוועדה למאבק בנגע הסמים נסים זאב:

גם בנושא עבודת נשים. אז אומרים: מעמד האישה? מה שייך עבודה למעמד האישה?
רק בגלל שאישה עובדת, זה שייך למעמד האישה?

אנחנו בעניין הזה מאוד גמישים. מעניין – בנושא סמים נטו, וזה נטו סמים –
מדובר בדגימת רוק כדי לאתר אם האיש מסומם או לא מסומם. זה שייך לוועדת
כלכלה? באמת, איפה ההיגיון? רק בגלל שזה בתחום פקודת התעבורה?

אני אומר לך, אדוני היושב-ראש, בזמן האחרון איבדנו את הראש בכלל.

גדעון סער:

זה פקודת התעבורה.

יו"ר הוועדה למאבק בנגע הסמים נסים זאב:

אז מה אם זה נקרא דין תעבורה? עם כל הכבוד, יש נושא ויש נשוא, ופה הנושא
הוא דגימת הרוק, וצריכים להתייחס לזה כדי לאתר האם האיש מסומם או לא מסומם,
השתמש בסמים או לא השתמש בסמים.

לכן, אני עומד על כך, שתהיה הצבעה. אגב, אם זה נוגד לחוק – אני חלילה
וחס - - -

קריאות:

זה לא חוק.

יו"ר הוועדה למאבק בנגע הסמים נסים זאב:

סליחה. אם באמת אי אפשר לדון בכך בוועדת הסמים – אני לא אלך בכל הכוח. אם
היועצת המשפטית אומרת שלא ניתן – אז לא ניתן, אבל אם זה ניתן וזה גמיש, אני
חושב שמן הדין ומן הראוי לדון בכך בוועדת הסמים.

היו"ר יעקב מרגי:

נשמע את עמדת היועצת המשפטית.

ארבל אסטרחן:

מדובר בתיקון לפקודת התעבורה שמתקן סעיפים קיימים, שמדברים כבר היום על
סמכויות של שוטר לדרוש דגימות מאדם לגבי בדיקה של אלכוהול שנמצא בגוף, לגבי
מוצרים אחרים. מוצע פה להוסיף עניינים של דגימות רוק.

כל העניין מוסדר בפקודת התעבורה, בסעיפים שחוקקה ומחוקקת ועוסקת בהם דרך
קבע ועדת הכלכלה.

יו"ר הוועדה למאבק בנגע הסמים נסים זאב:

אבל האם יש בעיה לדון בכך בוועדת הסמים?

ארבל אסטרחן:

הצגתי את העמדה הזאת כבר כמה פעמים. ועדת הסמים היא ועדה שרשאית לחוקק –
היא ועדה מיוחדת. אנחנו לא רואים במצב שבו הצעה נדונה לא בוועדה הייעודית
לה אתגר מהותי בהליך החקיקה, אבל אם שואלים את עמדתנו איפה צריכה ההצעה
להיות נדונה, מה המסגרת, איזו ועדה עוסקת בנושאים האלה – הוועדה המתאימה
באופן מובהק היא ועדת הכלכלה.

יו"ר הוועדה למאבק בנגע הסמים נסים זאב:

אין בעיה. נאמר במפורש שאין בעיה לדון גם בוועדת סמים.

ארבל אסטרחן:

זה לא שאין בעיה.

היו"ר יעקב מרגי:

חבר הכנסת נסים זאב, אתה רוצה להעלות זאת להצבעה?

יו"ר הוועדה למאבק בנגע הסמים נסים זאב:

כן, הצבעה.

היו"ר יעקב מרגי:

רבותי, מי בעד להעביר את הצעת החוק לדיון בוועדת הסמים, לפי בקשת המציע? מי
נגד? מי נמנע?

ה צ ב ע ה

בעד – 5

נגד – 3

נמנעים – אין

היו"ר יעקב מרגי:

5 בעד, 3 מתנגדים, נמנעים – אין.

גדעון סער:

סליחה, לא היתה הצבעה על ועדת הכלכלה. למה אתה לא מקיים הצבעה לוועדת כלכלה
מול ועדת הסמים?

יו"ר הוועדה למאבק בנגע הסמים נסים זאב:

מי שמצביע נגד, הוא בעד ועדת כלכלה.

היו"ר יעקב מרגי:

מה אומרת היועצת המשפטית?

ארבל אסטרחן:

הצבעה זה מול זה.

היו"ר יעקב מרגי:

רבותי, אני חוזר על ההצבעה.

קריאות:

- - -

גדעון סער:

רוויזיה.

יו"ר הוועדה למאבק בנגע הסמים נסים זאב:

אני אזכיר לך את זה. כשיבואו נושאים לוועדה למעמד האישה, אני אזכיר לך את
זה.

גדעון סער:

תזכיר לי, אפשר לחשוב שעד עכשיו הגנת על מעמד האישה בגופך. באמת...

יו"ר הוועדה למאבק בנגע הסמים נסים זאב:

הגנתי על האישה, לא על המעמד.

גדעון סער:

לא על האישה ולא על המעמד. לא על זה ולא על זה.

היו"ר יעקב מרגי:

חבר הכנסת סער, אני מנסה להביא זאת בשיא ההגינות, דווקא בגלל שהמציע הוא
נסים זאב, אני חושב שיש פה נושא שהוא מתאים פרופר לוועדת הסמים, זהו תחום
התמחות של ועדה. נכון שמדובר בתיקון לפקודת התעבורה, אבל אני משתמש
בנימוקים שלך היום בוועדה.

יולי יואל אדלשטיין:

היום העבירו את ההצעה לוועדת העבודה והרווחה.

 אסתרינה טרטמן:

היתה הצבעה, זה נגמר, בואו נעבור הלאה.

היו"ר יעקב מרגי:

בכל מקרה יש בקשה לרוויזיה. רבותי, אני מביא זאת מחדש להצבעה – הצעה מול
הצעה. יש הצעה להעביר את הנושא לוועדת הסמים, יש הצעה להעביר לוועדת
הכלכלה. מי שבעד – מצביע בעד ועדת סמים. מי שנגד – מצביע לוועדת הכלכלה.

מי בעד ועדת סמים? מי נגד? מי נמנע?

ה צ ב ע ה

בעד – 5

נגד – 7

נמנעים – אין

הבקשה להעביר את הצעת חוק לתיקון פקודת התעבורה (דגימת רוק), התשס"ז-2007,
לוועדת הכלכלה נתקבלה.

היו"ר יעקב מרגי:

בעד ועדת הסמים – 5, בעד ועדת הכלכלה – 7. אי לכך, הצעת החוק תידון בוועדת
הכלכלה. אני מודה לחברים.

יו"ר הוועדה למאבק בנגע הסמים נסים זאב:

אחרי שהצבעת ואחרי ש - - -

היו"ר יעקב מרגי:

בכל מקרה היתה רוויזיה. ודווקא בגלל שזה שלך, אני אחמיר עם עצמי.

 אסתרינה טרטמן:

לא הצבעת על הרוויזיה.

אתי בן-יוסף:

הוא הודיע על הצבעה מחודשת.

היו"ר יעקב מרגי:

אני עונה לו שאם הייתי מאשר את ההצבעה הראשונית – היתה רוויזיה.

7.  
    קביעת ועדה לדיון בהצעה לסדר-היום בנושא: "ירידת אמון הציבור במוסדות
    השלטון", הצעת חבר הכנסת אופיר פינס-פז

היו"ר יעקב מרגי:

על סדר-היום: קביעת ועדה לדיון בהצעה לסדר-היום בנושא: "ירידת אמון הציבור
במוסדות השלטון", הצעת חבר הכנסת אופיר פינס-פז.

במליאה נשמעה הצעה להעביר את הנושא לדיון בוועדת הכנסת.

הערה לפרוטוקול – לפעמים, סגני יושב-ראש הכנסת לא ערים לכך. ועדת הכנסת לא
רק קובעת ועדות לדיון, היא יכולה גם לקיים דיון בעצמה כאשר הנושא באופן
מובהק הוא שלה. במקרה הזה, היושב-ראש אמר: נעביר זאת לוועדת הכנסת שתחליט.
הוא לא אמר: נעביר זאת לוועדת הכנסת לדיון.

לכן, אנחנו מקיימים את הדיון פרוצדורלית בלבד, ואם אין מה לומר – אנחנו
נצביע כדי שזה יעבור לדיון בוועדת הכנסת.

אופיר פינס-פז:

אדוני היושב-ראש, שתי הערות. ראשית, אני לא זוכר מתי הנושא הזה עבר
מהמליאה.

אתי בן-יוסף:

ב- 27 בדצמבר 2006.

אופיר פינס-פז:

לפני חודשים ארוכים. זה בוודאי לא נוהל תקין של ועדת הכנסת – אני קודם כול
מוחה על כך שהנושא הזה לא עלה לדיון בוועדה במשך שבעה חודשים. כשמדברים על
ירידה באמון הציבור במוסדות השלטון, יכול להיות שזה גם גורם לחלק מירידה
באמון הציבור במוסדות השלטון.

לגבי השאלה באיזו ועדה לדון בזה, אני רוצה להגיד כך. יש את הסקר על מערכת
המשפט הישראלית, שאומר שהאמון בה נשחק מאוד; יש את הדברים שקורים כלפי
הכנסת.

אני חושב שהכנסת לא עוסקת מספיק בירידה קרנה בעיני הציבור.

ראובן ריבלין:

על איזו ועדה מול איזו ועדה מדובר?

היו"ר יעקב מרגי:

רק ועדת הכנסת.

אופיר פינס-פז:

מבחינתי, זה יכול להיות דיון או בוועדת הכנסת, או בוועדת החוקה, אבל הבקשה
שלי אדוני היושב-ראש - - -

יורם מרציאנו:

למה לא במליאה?

ראובן ריבלין:

הכי טוב במליאה.

היו"ר יעקב מרגי:

היה דיון במליאה. זה בעקבות הדיון במליאה.

קריאות:

- - -
ראובן ריבלין:

שאלה אם רוצים להזמין לפה מומחים.

יורם מרציאנו:

אני לא רוצה להפוך פה נושאים אישיים לדיון בתוך הוועדה, אבל אני חושב שדיון
כזה צריך להתקיים במליאה, כי אני לפחות, כחבר כנסת, מחפש את הבמה הזאת מול
חברי הכנסת, לבוא ולדבר את אשר על לבי – למשל מהמקרה שקרה לי ביום חמישי
האחרון, שיכול לקרות מחר לכולנו, שתוך 20 דקות מאז המקרה, כל כלי התקשורת
היו מפוצצים. מעניין מי היו המדליפים.

הגיע הזמן לדבר על זה באומץ-לב, בצורה ברורה, כי היום זה יורם מרציאנו, מחר
זה מרגי, ומחרתיים זה יגע בכולנו.

לכן, אני אומר – פה אנחנו מתחילים לדבר על הירידה של אמון הציבור.

היו"ר יעקב מרגי:

תודה. חבר הכנסת פינס-פז, יש פה אי-הבנה. הנושא עבר לוועדת הכנסת מדיון
במליאה, בעקבות הצעה לסדר-היום.

אלה שמאחרים – אף פעם לא שומעים את הביקורת; אלה שבאים בזמן שומעים את
הביקורת. סוף סוף יש לכם יושב-ראש ועדת כנסת ותיק – שבוע בתפקיד – הביא את
הנושא לדיון, ואתה מטיח בו ביקורת.

אני מביא את זה היום, ואביא זאת בשבוע הבא לדיון בוועדת הכנסת.

אופיר פינס-פז:

אדוני היושב-ראש, תחשבו על פורמט לדיון.

היו"ר יעקב מרגי:

ברור. מי בעד לקיים דיון בנושא בוועדת הכנסת? מי מתנגד? מי נמנע?

ה צ ב ע ה

בעד – 12

נגד – אין

נמנעים – אין

הבקשה להעביר את ההצעה לסדר-היום בנושא: "ירידת אמון הציבור במוסדות
השלטון" לוועדת הכנסת נתקבלה.

היו"ר יעקב מרגי:

פה אחד, 12 בעד, הבקשה אושרה.

8.  
    המלצת ועדת הכנסת בדבר ישיבת הכנסת ביום שני, ערב תשעה באב

היו"ר יעקב מרגי:

ועדת הכנסת – כשהיה על סדר-היום נושא מועדי הכנסים במושב השני של הכנסת
השבע-עשרה – דיברה על תשעה באב ועל ערב תשעה באב.

המלצנו ליושבת-ראש הכנסת שביום שני, ערב תשעה באב, הדיון ייפתח בשעה 11:00
לפני הצהרים עד השעה 16:00.

הקביעה היתה שהמליאה תיפתח בשעה 10:00 בבוקר ותסתיים בשעה 13:00, משום
שהצום נכנס משעת השקיעה של יום לפני כן.

גדעון סער:

אבל למה מ- 10:00 עד 13:00?

היו"ר יעקב מרגי:

זה כבר עבר. כפי שציינתי, ההצעה היתה שהמליאה תיפתח בשעה 11:00 ותסתיים ב-
16:00.

גדעון סער:

מ- 11:00 עד 16:00 זה הגיוני.

היו"ר יעקב מרגי:

אבל יש אנשים שגרים רחוק, לא כולם ירושלמים. אני חושב ש- 10:00 עד 13:00 זה
סביר.

איל ינון:

זאת ההמלצה לנשיאות.

היו"ר יעקב מרגי:

באותה ישיבה המלצנו ליושבת-ראש הכנסת ולסגנים – לנשיאות – כך: ישיבת הכנסת
ביום שני, ערב תשעה באב, תיפתח בשעה 10:00 בבוקר ותסתיים בשעה 13:00.

גדעון סער:

אני מציע בעניין הזה להפעיל שיקול-דעת נוסף. מאוד חשוב לי להתחשב בכל הנושא
של תשעה באב, אבל אנחנו חייבים לראות באיזה קונטקסט אנחנו נמצאים כשאנחנו
מדברים על היקף השעות, כי מה קורה?

אל"ף, שבוע הבא הוא השבוע האחרון של המושב – יש לחץ אדיר של דברים שבאים
מהוועדות. יש יום אחד שיורד בגלל תשעה באב, דהיינו אנחנו כבר במין יום
וחצי.

באותו יום, זהו היום הראשון של השבוע, זאת אומרת אם תצביע על אי-אמון,
למעשה בכל נושא החקיקה לא תוכל לדון – הכל יעבור ליום רביעי.

נסים זאב:

אין אי-אמון בשבוע הבא.

גדעון סער:

ודאי שיש. בכל שבוע יש אי-אמון, כי אין אמון בממשלה.

זה יגרום לכך שכל החקיקה כולה – מכל הוועדות – תתנקז אך ורק ליום רביעי.
אני מודיע שאני אשאר פה ביום רביעי אחרון, כרגיל, אבל אני אומר שזה יהיה
דבר שהוא לא סביר והוא קיצוני.

אני לא איש הלכה, אדוני היושב-ראש – תגידו אתם מה סביר, אבל שלוש שעות ליום
הזה, כשאנחנו לא מקיימים יום נוסף באותו שבוע, ומסיימים מושב – לדעתי לא
נכון. הסעודה המפסקת היא בשבע בערב – כמה רחוק אנשים גרים? זה ארץ ישראל,
היא לא כל כך גדולה.

מאיר פרוש:

מה שקרוי סעודה מפסקת זה מה שאוכלים ממש לפני הצום, זאת לא סעודה. הכוונה
היא לארוחה בצהרים.

גדעון סער:

אז בכלל לא נקיים כנסת...

מאיר פרוש:

אני בעד לסיים ב- 13:00 או ב- 14:00, אבל לא יותר מאוחר.

אורי אריאל:

אפשר לקבל את השעות 10:00 עד 13:00, בתנאי שמוסיפים בשבוע הבא את יום חמישי
כיום דיונים. זה יום פנוי.

היו"ר יעקב מרגי:

זו דעתך, אני מכיר אותה מקדמת דנא.

נסים זאב:

שני דברים אני מבקש – שזה יהיה מ- 10:00 עד 14:00, גם בשנים עברו זה היה
כך.

יורם מרציאנו:

מה שהיה הוא מה שצריך שיהיה.

נסים זאב:

וכן, לוותר על נושא של הצעת אי-אמון בממשלה.

גדעון סער:

מ- 10:00 עד 14:00 זה שיפור.

נסים זאב:

צריך להתרכז בנושא חקיקה.

היו"ר יעקב מרגי:

רבותי, אנחנו נמליץ ליושבת-ראש הכנסת ולסגנים לקיים דיונים משעה 10:00 עד
14:00- זה סביר, צריך איזון.

מאיר פרוש:

הוועדות – שיתחילו לעבוד בהתאם, משעה 08:30 בבוקר.

היו"ר יעקב מרגי:

מי בעד להמליץ לנשיאות לקיים דיונים משעה 10:00 עד 14:00? מי נגד? מי נמנע?

ה צ ב ע ה

בעד – 6

נגד – 1

נמנעים – אין

הבקשה להמליץ לנשיאות על מסגרת דיון משעה 10:00 עד 14:00 בערב תשעה באב
נתקבלה.

היו"ר יעקב מרגי:

הבקשה נתקבלה.

רבותי, יש בקשת פטור אחרונה של הממשלה על סדר-היום – הצעת חוק הביטוח
הלאומי (תיקון מס' 99), התשס"ז-2007. . הקראנו את זה, אני אחזור.

קריאות:

אין קוורום.

היו"ר יעקב מרגי:

בשל היעדר קוורום, אני לא מעלה את הצעת חוק הביטוח הלאומי.

תודה רבה, ישיבת הוועדה נעולה.

הישיבה ננעלה בשעה 11:10.
