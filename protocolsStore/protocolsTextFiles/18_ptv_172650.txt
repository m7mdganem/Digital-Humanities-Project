הכנסת השמונה-עשרה נוסח לא מתוקן

מושב שלישי

פרוטוקול מס' 190

מישיבת ועדת הכנסת

יום שני, כ"ה בסיוון התשע"א (27 ביוני 2011), שעה 12:55

סדר היום: רביזיה על החלטת ועדת הכנסת בדבר טענת חריגה מגדר נושא הצעת חוק
למניעת פגיעה במדינת ישראל באמצעות חרם, התשע"א-2001 (כ/373), הנדונה
בוועדת החוקה, חוק ומשפט.

נכחו:

חברי הוועדה:

יריב לוין – היו"ר

רוברט אילטוב

אורי אורבך

זאב אלקין

ניצן הורוביץ

שלמה מולה

אברהם מיכאלי

ציון פיניאן

נינו אבסדזה

טלב אלסאנע

ציפי חוטובולי

אורי מקלב

יוחנן פלסנר

דוד רותם

ייעוץ משפטי: עו"ד ארבל אסטרחן

מנהלת הוועדה: אתי בן-יוסף

קצרנית: שלומית כהן

רביזיה על החלטת ועדת הכנסת בדבר טענת חריגה מגדר נושא הצעת חוק למניעת
פגיעה

במדינת ישראל באמצעות חרם, התשע"א-2001 (כ/373), הנדונה בוועדת החוקה, חוק
ומשפט

היו"ר יריב לוין:

צהריים טובים. אני פותח את הישיבה. על סדר-היום בקשת רביזיה של חבר הכנסת
מולה על החלטת ועדת הכנסת בדבר טענת חריגה מגדר נושא הצעת חוק למניעת פגיעה
במדינת ישראל באמצעות חרם, התשע"א-2001 (כ/373), הנדונה בוועדת החוקה, חוק
ומשפט.

חבר הכנסת מולה, בבקשה, נימוק הרביזיה.

שלמה מולה:

אדוני היושב-ראש, אני חושב שהמהירות מהשטן. אני לא מבין מה בוער לממשלה
הזאת, לחברי הקואליציה. דיון בטענה של נושא חדש מחייב דיון אמיתי, לא על
הסטופר של הזמן ולא בגלל רצונו של יושב-ראש ועדת החוקה, חוק ומשפט לעשות
"וי" על חוק שהוא מעביר. למה אתם לא יכולים לקיים דיונים יותר רציניים,
יותר נוחים? הכול בלחץ של זמן, כדי לרצות את "ישראל ביתנו".

אברהם מיכאלי:

מהבוקר דנים בזה. מהשעה 08:00.

דוד רותם:

אני לא מבין למה הוא לא נותן לי פרגון. הוא אומר שאני עושה כדי לסמן "וי".

היו"ר יריב לוין:

השינוי שחל בך כשאתה עולה שתי קומות הוא לא יאומן. כאילו שני אנשים שונים.

שלמה מולה:

כשאתה מחוקק חוקים טובים, אני משבח אותך. יש לך תורת ימין קיצונית, שנותנת
תחמושת לעשות דה-לגיטימציה למדינת ישראל.

ציפי חוטובלי:

מדינת ישראל זה דבר רציני.

שלמה מולה:

אני מציע שתשתמשו בצדק בחכמה. הכול זה רק על ההתנחלויות?

דני דנון:

זה קשור לרביזיה?

שלמה מולה:

מעבר לוויכוחים הפוליטיים, יש נושאים שקשורים לנושא חדש. כדאי לקיים דיון
לא בחמש דקות ולעשות תרגילים כאלה ואחרים. לכן אני חושב שזה לא ראוי
שההצבעה הקודמת תאושר.

היו"ר יריב לוין:

תודה. אני עובר להצבעה על בקשת הרביזיה של חבר הכנסת מולה. מי שמצביע בעד,
הוא בעד בקשת אישור הרביזיה.

יריב לוין – נגד; זאב אלקין – נגד; דני דנון במקום אופיר אקוניס – נגד;
אורי אורבך – נגד; שלמה מולה – בעד; יוחנן פלסנר במקום רוחמה אברהם-בלילא –
בעד; נינו אבסדזה במקום רחל אדטו – בעד; ניצן הורוביץ – בעד; דוד רותם –
נגד; רוברט אילטוב – נגד; איתן כבל, אינו נוכח; ציפי חוטובלי במקום עינת
וילף – נגד; אברהם מיכאלי – נגד; נסים זאב, אינו נוכח; אורי מקלב במקום
ישראל אייכלר – נגד; טלב אלסאנע במקום אחמד טיבי – בעד; ציון פיניאן – נגד.

5 בעד, 10 נגד, אין נמנעים. לפיכך בקשת הרביזיה לא נתקבלה.

הישיבה נעולה.

הישיבה ננעלה בשעה 13:15
