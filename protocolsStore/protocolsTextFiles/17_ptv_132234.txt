הכנסת השבע-עשרה נוסח לא מתוקן

מושב ראשון

פרוטוקול מס' 30

מישיבת ועדת הכנסת

יום שלישי, (25.07.2006), בשעה 12:30

סדר היום:

1. בקשת הממשלה להקדמת הדיון בהצעת חוק ההגנה על עובדים בשעת חירום,
התשס"ו-2006, בכל הקריאות.

2. בקשת חה"כ עמי איילון להקדמת הדיון בהצעת חוק ההגנה על עובדים בשעת
חירום (הוראת שעה), התשס"ו-2006 (פ/17/1375), ואישור הבאתה להצבעה בזמן
הפגרה.

נכחו:

חברי הוועדה: רוחמה אברהם - היו"ר

יורם מרציאנו

גדעון סער

אחמד טיבי

נאדיה חילו

דוד אזולאי

יצחק גלנטי

קולט אביטל

מאיר פרוש

אסתרינה טרטמן

יעקב מרגי

ראובן ריבלין

זהבה גלאון

מגלי והבה

אליהו גבאי

אביגדור יצחקי

אפרים סנה

מוזמנים: שר המסחר והתעשייה אלי ישי

חה"כ משה כחלון

חה"כ עמי איילון

חה"כ צבי הנדל

חה"כ אלכס מילר

רות צדיקי – ייעוץ וחקיקה, משרד המשפטים

מג'ד בדר – ייעוץ וחקיקה, משרד המשפטים

עו"ד שי סומך – ייעוץ וחקיקה, משרד המשפטים

עו"ד דבורה אליעזר – לשכה משפטית, משרד התמ"ת

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: מיטל בר שלום

1. בקשת הממשלה להקדמת הדיון בהצעת חוק ההגנה על עובדים בשעת חירום,
התשס"ו-2006בכל הקריאות.

2. בקשת חה"כ עמי איילון להקדמת הדיון בהצעת חוק ההגנה על עובדים בשעת
חירום (הוראת שעה), התש"ו-2006 (פ/17/1375), ואישור הבאתה להצבעה בזמן
הפגרה.

היו”ר רוחמה אברהם:

שלום, אני פותחת את ישיבת הוועדה. התכנסנו כאן להביא לידי החלטה שתי הצעות
החוק שהונחו לפנינו הבוקר. אין עוררין על העובדה שהמצב בצפון הוא קשה,
ואנחנו כממשלה וככנסת נדרשים לתת פתרון שיהיה טוב גם לטווח הקצר וגם לטווח
הארוך. בדקנו את הסוגיה הזאת, ומצאנו תוך כי שום ממשלה לא נתנה מענה תוך
כדי לחימה.

גדעון סער:

מתי היה מצב כזה

אחמד טיבי:

פרס אמר מלחמה ולא לחימה.

היו”ר רוחמה אברהם:

אני גם אומרת מלחמה. הפתרונות ניתנו תמיד לאחר סיום המלחמה. נמצאים כרגע
צוותים של מס רכוש ואחרים כדי לתת מענה מיידי לאנשים שנמצאים במצוקה. יחד
עם זאת, עדיין יש שתי סוגיות שנמצאות כרגע על שולחן הדיונים: שיפוי מעסיקים
ופתרון לעובדים עצמם. שני הנושאים האלה צריכים להגיע לידי פתרון נכון. אני
רוצה להעביר את רשות הדיבור למציע, חה"כ עמי איילון.

צבי הנדל:

תדווח לנו על ההסכמות.

עמי איילון:

היו לי שיחות בשעה האחרונה עם שר האוצר, עופר עיני, נציגי המעסיקים, שרגא
בראש, ועם יו"ר הכנסת, רוחמה אברהם ואביגדור יצחקי, מפקד הקואליציה. הראשון
שהייתי חייב להגיע איתו להסכמות הוא יורי שטרן, משום שהצעת החוק היא של
שנינו. על דעת כולם אני מבקש את הדברים הבאים. שר האוצר הבטיח שהוא יושב
החל מהיום בשעה 15:30 אחר הצוהריים ובימיים הקרובים, והוא יגיע להסכמות עוד
השבוע, לפני כניסת השבת של יום שישי. במידה והם לא יגיעו להסכמות, למצב שבו
גם ההסתדרות, גם המעסיקים וגם האוצר אומרים שהם הגיעו להסכמה, על דעת יו"ר
הכנסת ועל דעת יו"ר ועדת הכנסת, ועדת הכנסת תתכנס על מנת לתת את הפטור ביום
ראשון בבוקר, והמליאה תתכנס על מנת להעביר את זה בשלוש קריאות חקיקה מהירה.

מאיר פרוש:

מה קורה עם החוק של הממשלה:

עמי איילון:

שני החוקים הם אותו דבר. הם משולבים זה בזה. שני החוקים ייכנסו לאותו מהלך
מהיר. הדיונים כרגע הם על שני החוקים יחד. הצעת החוק של הממשלה עוסקת בכל
מכלול ההגנה על העובדים. הצעת החוק שלי מוסיפה שני אלמנטים מרכזיים, חובת
תשלום שכר ושיפוי מעסיקים. שתי ההצעות האלה הם מכלול אחד, שבו אנחנו צריכים
לתת תשובות להרבה מאוד אנשים, שנמצאים במצוקה ושהכנסת צריכה לתת להם
תשובות.

שתי ההצעות האלה ממתינות כרגע לסיכומים בין ההסתדרות, המעסיקים והאוצר. אם
הסיכומים האלה יהיו, כולנו צריכים לברך עליהם ולעסוק אחר כך בנושא החקיקה,
באותם מקרים עתידיים שבהם הכרזה על מצב מיוחד תחייב את כל המכלול שאנחנו
מדברים עליו עכשיו. כרגע מה שמעניין אותנו, זה לתת תשובה להרבה מאוד אזרחים
שלא מקבלים תשובות. הדרף המהירה ביותר היא לא להרגיז אף אחד ולתת לאוצר,
למעסיקים ולהסתדרות את כל הזמן שהם צריכים, היומיים הקרובים נראים לי זמן
ראוי.

היו”ר רוחמה אברהם:

אני לא רוצה לפתוח את הנושא לדיון, אבל אני אאפשר לכל חה"כ לומר משפט או
שניים. אני חושבת, שגם אם הצעת החוק הממשלתית מתעכבת בעקבות הצעת החוק
הפרטית של חה"כ איילון, אנחנו מנסים לשלב את שתי הצעות החוק הללו כדי
שיינתן פתרון גם למעסיקים וגם לעובדים. מכאן צריך לצאת מסר שהבית הזה
מאוחד. אם מבקשים זמן עד סוף השבוע הזה, זה בסדר. הרי יש כבר הסכמה של יו"ר
הכנסת והסכמה שלי, שאם עד סוף השבוע לא יגיעו להסכמות כאלה ואחרות, ועדת
הכנסת תתכנס ואנחנו ניתן פטור מחובת הנחה גם להצעת החוק הממשלתית וגם
להצעתו של חה"כ איילון. מכאן ייצא מסר לעם בישראל, שהכנסת כולה רוצה לפתור
את העניין הזה על הצד הטוב ביותר בפרק זמן שהוא לא ארוך.

אסתרינה טרטמן:

הסיכום שהתקבל, למרות דבריו של חה"כ איילון, נעשה בצורה לא תקינה ולא
הוגנת. אנשים אולי לא נתנו את דעתם לכך, וזאת הסיבה היחידה שאני מדברת
בנוחות. הצעת החוק הזאת היא הצעת החוק של חה"כ יורי שטרן כמציע לצדו של עמי
איילון. החלטה וההסכמה שנפלה בתוך הקואליציה נראית לי תופעה של כפייה
קואליציונית, בלי שום ביטוי של חה"כ שטרן. לצערי, וקשה לי מאוד לומר את זה,
נראה לי שנעשה כאן ניצול מכוער של העובדה שיורי שטרן לא נמצא כאן.

יעקב מרגי:

נראה לי שאת מנצלת את זה. תתנגדו.

אסתרינה טרטמן:

לא היו שותפים מטעמו לקבלת ההחלטה. התהליך הזה נעשה בצורה קואליציונית
מובהקת. הדבר הזה הוא לא ראוי. דיברנו עם חה"כ שטרן. הוא לא הסכים לשיטה,
אבל לא היתה לו דרך לבטא את עצמו.

מגלי והבה:

עמי, האם אתה מקשיב למה שהיא אומר. היא עושה אותך כלא דובר אמת.

אסתרינה טרטמן:

אני לא עשיתי אותו כלא דובר אמת. השיחה עם חה"כ יורי שטרן נעשתה אחר
שההחלטה התקבלה. הדבר הזה עמד בפניו כעובדה מוגדרת. אני יודעת שהתקנון
מאפשר לנו לדרוש הצבעה בתור מצביע שני. אנחנו יודעים שיש פה המרה
קואליציונית. יכול להיות שהדבר שהתקבל היה מקובל עלינו. אני לא פוסלת על
הסף את ההחלטה, אני פוסלת את השיטה. אני מבקשת שלהבא, כאשר ישנם שני
מציעים, מן הראוי, ההגינות, הצדק והיושר שיהיה ביטוי לשני המציעים.

עמי איילון:

אני התניתי את כל הסיכומים עם האוצר, עם יו"ר הכנסת וכל השאר, בהסכמתו של
יורי שטרן.

אסתרינה טרטמן:

הרבה יותר פשוט שמישהו מטעמו יהיה נוכח.

עמי איילון:

הצעת החוק הזאת היא של יורי שטרן ושלי. אני לקחתי על עצמי לייצג את יורי
שטרן בדיון הזה, בלי שום קשר לאופוזיציה או קואליציה. התניתי את הסיכום,
בזה שאני אצליח לשכנע את יורי שטרן. אם יורי שטרן לא יסכים, כל הסיפור שלי
לא רלוונטי.

קולט אביטל:

גברתי היו"ר, אנחנו שמענו את דברייך. אנחנו מקבלים את זה, גם כי זאת עמדתו
של חה"כ איילון. אני רוצה שנרשום לפנינו, שהדבר הזה יהיה כרוך באמירה
מפורשת שלך, שאנחנו לא נתכנס ביום ראשון שוב כדי לשמוע שזה נדחה בעוד שבוע.
המועד האחרון במידה והממשלה לא הגיעה לסיכום בין כל הגורמים עד יום שישי,
הוא יום ראשון. יום ראשון מחייב אותנו.

מאיר פרוש:

אם חה"כ איילון מציג בפנינו את הנתונים כפי שהם ואומר כי ייתכן ויגיעו
להסכמות, ודאי שזה עדיף על חקיקה שאנחנו לא יודעים איך היא תסתיים. צריכים
לקבל את הסיכום שהוא מציע, שמקבל ביטוי גם בדבריה של יו"ר הוועדה. כולם
צריכים ללמוד גם ממה שקרה פה. אלמלא ההתעקשות של חה"כ איילון יחד עם חברים
נוספים בוועדה, שעמדו על כך ודרשו שיצביעו ויתנו פטור מחובת הנחה להצעת
החוק של חה"כ עמי איילון, הממשלה לא היתה מתקדמת. אם היא מתקדמת, זה הודות
להתעקשות של חברי הכנסת. הקואליציה צריכה לזכור את זה.

היו”ר רוחמה אברהם:

אני רוצה לציין, כי הסיכום הזה במקרה שבו אנחנו רוצים לפתור מקרים שהם מאוד
דחופים, יכול לתת מענה מיידי לאותם אנשים. בחקיקה, אפשר רק למשוך את הזמן.
לכן, סברתי שנכון וראוי להגיע לסיכום הזה ולא לחכות לחקיקה, כמו במקרה של
ענבי זמן.

דוד אזולאי:

ככה זה נראה שממשלה גוררת רגליים ולא יוזמת חקיקה וממתינה ליוזמות פרטיות.
היו"ר אמרה שמכאן צריך להעביר מסר לעם. אני מציע, שקודם כל נעביר מסר
לממשלה, שלא תיגרר, שתתחיל ליזום פתרונות ולא תחכה שיבואו לכאן יוזמות
פרטיות. היוזמה צריכה לצאת מהממשלה, לתת פתרונות לאותם האנשים היושבים
במקלטים מאימת הטילים, ולא להמתין לכל מיני הצעות, שאחר כך צריך לנהל עליהם
משא ומתן.

גדעון סער:

בשורה התחתונה, אני מקבל את הצעת חה"כ איילון, גם לנוכח העובדה שהושווה
מעמדן של ההצעה הממשלתית וההצעה הפרטית, וגם לנוכח התחייבות שלך ושל יו"ר
הכנסת. אני רוצה לומר משהו למי שאומר, שחקיקה זאת משיכה של זמן. בבוקר
קראתי עיתון, והבנתי שהממשלה מתכוונת להביא לאישור הכנסת הצעת חוק בשלוש
קריאות ביום אחד. אחר כך שמעתי את אותם דברים מצד יו"ר הכנסת על במת הכנסת.
זה היה לפני שעה קלה. אז לא היה מדובר במשיכת זמן. אז היה מדובר בדבר שאפשר
לעשות אותו תוך שעות ספורות, באותה יממה. אינני חושב שהדבר השתנה. גם עכשיו
יכולנו לחוקק את החוק בכל הקריאות הנדרשות ביום אחד. בסוף, לא תעבור היום
ההצעה אפילו בקריאה אחת. זה נראה רע. ועדת הכנסת התכנסה היום פעמיים. זה לא
לכבודה של הכנסת.

קריאה:

הועלנו.

גדעון סער:

הועלנו במובן זה שהממשלה הואצה להיכנס לנתיב, שהיא שבועיים לא נמצאת בו.
אנחנו כחברי כנסת לא צריכים להסס להשתמש בסמכויות שיש לבית הזה. הסמכות
הראשונה, היא סמכות החקיקה. אותו מעשה חקיקה ישמש בסופו של דבר לא רק למשבר
הנוכחי, אלא גם למשברים עתידיים, למרות שאנחנו תמיד מקווים שלא יהיו משברים
עתידיים. חוק כזה יקבע את הדברים ברמה הנורמטיבית. זה תפקידנו.

רובי ריבלין:

אני מברך את חה"כ איילון. אני חושב, שהוא הסכים להצעה מאוד נכונה. הדברים
האלה אינם פשוטים. כל הגורמים במשק מעורבים כאן, ורצוי שהדברים האלה יתקבלו
בהסכמה. כמובן שהסכמה כזאת צריכה לבוא מתוך ידיעה, שהכנסת עומדת בכל רגע
לחוקק חוק שיבהיר את המצב. אני מציע לך לבקש מכבוד היו"ר, להצביע על הדברים
שהיא אומרת. כלומר, ששתי ההצעות אוחדו, ואם וכאשר תיפטר הצעת החוק שלך
מחובת הנחה, יצביעו עליה קודם בקריאה טרומית ומייד יצרפו אותה לקריאה
ראשונה יחד עם הצעת חוק הממשלה. כך אנחנו ניתן לזה גושפנקה. הצבעה הזאת
תהיה הצבעה מקדמית שאומרת, אם יובאו ההצעות לפטור מחובת הנחה, אנחנו קובעים
שיש לראות בשתי ההצעות הצעות שהן יידונו יחד. כלומר, אנחנו משחררים את עמי
איילון ואת יורי שטרן מחובת 45 יום של תשובת הממשלה, ונראה בהצעות כהצעות
שיידונו יחד. אחרת ביום ראשון שוב יחזור הסיפור.

היו”ר רוחמה אברהם:

אני מקווה שלא נצטרך להגיע ליום ראשון. במידה ונגיע ליום ראשון, זאת
הכוונה. הכוונה היתה לכנס את ועדת הכנסת והכנסת כולה, לא רק למראית עין. לא
רצינו לומר היום לרדת מהעץ, על מנת שאולי ביום ראשון נתכנס. אם לא תהיה
כפיפה אחת בשתי הצעות החוק הללו, אנחנו נהיה כאן ונאמר את דברנו.

רובי ריבלין:

את זה הבאת להודעה לשולחן.

היו”ר רוחמה אברהם:

אני הבאתי את זה להודעה מטעם יו"ר הוועדה.

רובי ריבלין:

אנחנו רוצים לאשר את הצעתך.

אחמד טיבי:

אנחנו רוצים לתמוך פה אחד.

היו”ר רוחמה אברהם:

בדרך כלל אנחנו יוצאים מכאן פה אחד. גם הפעם אנחנו נצא מכאן פה אחד.

יעקב מרגי:

לא הייתי צריך לייצג את הממשלה, אבל אני רוצה לומר לכם שצריך קצת צניעות
ושיקול דעת. הממשלה החליטה בישיבת הממשלה השבוע לאשר את הצעת החוק של שר
התמ"ת אלי ישי.

זהבה גלאון:

מה עם עמי איילון? למה אתה מטיף לנו מוסר?

גדעון סער:

תלבנו את זה בהנהלת קואליציה.

יעקב מרגי:

מאחר וגיליתם בקיאות בעיתונות הארצית, ראיתם שיש משא ומתן להגיע להבנות עם
3 הגורמים במשק. לאחר שהגיעו להבנות עם 3 הגורמים במשק, הגעתם לזה. זה חשוב
שתהיה הצעת חוק כזאת. צר לי, שלקחתם את זה למקומות קיצוניים. שמתי לב
שהקפדתם לומר, שיירשם בפרוטוקול. שיירשם בספר דברי הימים של הכנסת, כמו
שרובי רבלין תמיד הקפיד לומר, שיש כמה חברי כנסת שיש להם קרדיט בעת הקשה
הזאת.

אחמד טיבי:

אני רוצה להזכיר לך, שלא תמיד היית בקואליציה.

קריאה:

צריך להיות הגון והוגן.

משה שרוני:

כולם צודקים כאן. עם זאת אני לא תופס את מה שקורה פה. אנחנו ביום ה-14 שבו
כל הצפון משותק, ופתאום כולם התעוררו.

היו”ר רוחמה אברהם:

לא התעוררנו רק עכשיו. זה כבר שבוע על השולחן.

משה שרוני:

התעוררנו מאוחר. זה היה צריך להיות אחרי היום השני. בואו לא נתחשבן פה
קואליציה או אופוזיציה. אני מקבל את הדברים שנאמרו על ידי יושבת הראש.
הוועדה שלי בכוננות. כאשר יסיימו פה, ברבע שעה נסיים את זה.

צבי הנדל:

אני רציתי להצטרף למברכים. אני חושב, שהמהלך הוא נכון וטוב. אני מאמין שעד
יום שישי זה יסתיים, אבל זה יסתיים רק בתנאי שיהיה ברור שהמסר שעובר לממשלה
מפי יו"ר הקואליציה, שיום ראשון בשבילנו זה כלה ונחרצה. אם זה יהיה ברור,
אז יש סיכויי שביום שישי זה יסתיים. זאת הדרך הנכונה, ואני מברך את כל מי
שעסק במלאכה.

היו”ר רוחמה אברהם:

אני רוצה להציע את הסיכום הבא. ועדת הכנסת מחליטה, בהסכמת כל הגורמים,
לאפשר לממשלה זמן של התארגנות כדי להגיע להסכמה בין כל הגורמים, הסתדרות,
המעסיקים והממשלה, כדי לתת פתרונות הולמים ומיידיים עד סוף השבוע. במידה
ולא יגיעו להסכמים, ועדת הכנסת תתכנס ביום ראשון בבוקר בשעה 09:30, על מנת
שנאחד את שתי הצעות החוק האלה.

גדעון סער:

יש לי הצעה. מאחר וההצעה הממשלתית לא תצטרך בשבוע הבא פטור, כי עוד יומיים
אפשר יהיה להעלות אותה, איילון יסכים לא להעלות את זה למליאה. תתני לו היום
פטור, והוא יוכל להעלות את זה בכל מקרה עם העניין יפטר. אין צורך לכנס את
הוועדה.

רובי ריבלין:

תסכימי להצעה שלי.

היו”ר רוחמה אברהם:

אני מסכימה להצעה שלך.

רובי ריבלין:

תאמרי, כי ועדת הכנסת רואה בשתי ההצעות הצעות מאוחדות, ומיד כאשר תעלה הצעת
הממשלה על שולחן הכנסת, תשוחרר מחובת הנחה הצעתו החוק של עמי איילון ויורי
שטרן ותאוחד לדיון עם הצעת הממשלה מיד לאחר קבלתה בקריאה טרומית.

היו”ר רוחמה אברהם:

אני עוברת להצבעה.

ה צ ב ע ה

בעד - כולם

נגד – אין

נמנעים - אין

אני קובעת, כי ההצעה התקבלה פה אחד. נכנס אלינו כבוד שר התמ"ת אלי ישי.

שר התמ”ת אלי ישי:

אני חושב שמדובר בהצעת חוק חשובה מאין כמוה. תשאלו, למה הכנתי שתי הצעות
חוק, האחת של אי פיטורי עובדים בשל מצב מיוחד בחירום, והשניה היא הצעת חוק
לתת שיפוי סיוע למעסיקים באופן ישיר ועקיף. אני מכיר את העבודה מול האוצר.
ידעתי שאם לא נעשה הפרדה, שום דבר לא יעבור. אנחנו ניגרר לעוד כמה
חודשים,ובינתיים הציבור סובל סבל נורא. אני מסתובב הרבה בצפון,ואני רואה
חוסר ודאות. בסופו של דבר, ברור שכולנו ניגרר ונתאים את עצמנו למצב ולצרכים
האמיתיים. לכן, הצעתי הצעת חוק שאומרת לא לפטר את העובדים. ברגע שאתה אומר
לא לפטר עובדים, שואלים מאיפה הכסף. לכן, הכנתי הצעת חוק מקיפה מאוד שמדברת
על שיפוי מעסיקים, וגם זה הונח על שולחן הממשלה. אני מבין, שגם חה"כ איילון
הציע הצעת חוק ואני מברך על כך. אני מקבל את ההצעה להגיע להבנה, אבל אני
מבקש להגיע להבנה קודם לכן ולסיים את זה כמה שיותר מוקדם, על מנת למנוע
תסכול וחוסר ודאות של תושבי הצפון. מספיק הם מוטרדים ועוברים חוויות לא
סימפטיות. הם מוטרדים מאוד מנושא מקום העובדה שלהם. כולנו מסיירים שם
ורואים את המצב. חשוב לקדם את זה מהר. אני מוכן לעזור לכם מול האוצר.

אביגדור יצחקי:

הכי חשוב שתהיה חלק מהמשא ומתן ותדאג שזה יסתיים היום.

שר התמ”ת אלי ישי:

אני מוכן. כל יום שזה נדחה, אנחנו כנבחרי ציבור לא נראים טוב.

אביגדור יצחקי:

אתה יכול להשפיע על זה שנראה טוב. גם המעסיקים וגם ההסתדרות ביקשו את פרק
הזמן הזה.

היו”ר רוחמה אברהם:

אני משתדלת להביא על שולחן הוועדה הסכמות בין הקואליציה לאופוזיציה. עצם
העובדה שהוועדה הצביעה פה אחד לאפשר לממשלה, להסתדרות ולמעסיקים להגיע
להסכמות עד סוף השבוע ואם לא שתי ההצעות הללו יעברו ביום ראשון, מעבירה מסר
חיובי. עצם העובדה שהכנסת אומרת את דברה ביחד עם הממשלה ואנחנו מגיעים
להסכמות, זה טוב. אם אנחנו נותנים פתרון, שזה יהיה פתרון טוב. אנחנו
מעבירים מסר היום. כן אנחנו רוצים לטפל בעובדה הזאת, כן אנחנו לא ניתן
שיפטרו עובדים, כן אנחנו רוצים גם לעזור למעסיקים. זה לא בעיה שאפשר לפתור
אותה מהיום להיום. לכן, הוועדה סברה שטוב היה לדחות את זה. זה בסך הכל עוד
48 שעות. זה לא כל כך קריטי. התושבים עצמם מודעים לכך שהכנסת ביחד עם
הממשלה מטפלת בסוגיה הזאת.

קולט אביטל:

אדוני השר, האם הצעות החוק מכסות את כל האזורים, כולל את חיפה?

שר התמ”ת אלי ישי:

הצעת החוק השנייה שלי, שעוד לא אושרה בממשלה, מכסה את הכל ומאפשרת גם
הוראות שעה וסמכויות שר אוצר ושר תמ"ת לסיוע. הצעת החוק השנייה שלי היא
יותר מקיפה ורחבה מזאת של חה"כ איילון.

קולט אביטל:

חשוב לנו להיות מסוגלים לענות לכל אותם האנשים.

דוד אזולאי:

אדוני השר, הדבר הכי חשוב הוא שהממשלה לא תמתין ליוזמות פרטיות של חברי
כנסת, ושהיא תתחיל ליזום הצעות חוק. השטח בוער ומודאג. בוא לא נחכה לראשון
לחודש שאנשים לא יקבלו את תלוש המשכורת, ואז כולנו נתחיל לחפש פתרונות.

שר התמ”ת אלי ישי:

לצערנו הרב, יש לנו נסיון רע מאירועים כאלה. לא צריך לחכות ולהיגרר, אלא
לקדם את זה.

דוד אזולאי:

האוצר מחכה ומתפלל שמחר תהיה הפסקת אש. אז הוא יגיד שיש הפסקת אש וששום דבר
לא בוער.

היו”ר רוחמה אברהם:

אני מודה לך, אדוני השר. אני מחזקת אותך, יישר כוח. תודה רבה, הישיבה
נעולה.

הישיבה ננעלה בשעה 13:45
