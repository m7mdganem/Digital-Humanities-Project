הכנסת השבע-עשרה נוסח לא מתוקן

מושב שני

פרוטוקול מס' 66

מישיבת ועדת הכנסת

שהתקיימה ביום שלישי כ"א בכסלו התשס"ז (12 בדצמבר 2006) בשעה 10:00

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות
לסדר

היום:

1. של חבר הכנסת משה גפני בנושא תפיסת האסיר בני סלע והתנהגות המשטרה.

2. של חבר הכנסת שי חרמש בנושא מתן סיוע למפעלים בשדרות ועוטף עזה.

3. של חבר הכנסת אריה אלדד בנושא דוח בייקר המילטון.

ב. שונות

נכחו:

חברי הוועדה:

משה שרוני – מ"מ היו"ר

קולט אביטל

דוד אזולאי

אריה אלדד

אורי אריאל

אליהו גבאי

משה גפני

מגלי והבה

יואל חסון

שי חרמש

אחמד טיבי

גדעון סער

יוסף שגאל

מוזמנים:

נאזם באדר – סגן מזכיר הכנסת

יועצת משפטית: ארבל אסטרחן

מנהלת הוועדה: אתי בן יוסף

רשמת פרלמנטרית: שרון רפאלי

 

א. ערעורים על החלטת יו"ר הכנסת והסגנים שלא לאשר דחיפות הצעות לסדר

היום:

1. של חבר הכנסת משה גפני בנושא תפיסת האסיר בני סלע והתנהגות המשטרה.

2. של חבר הכנסת שי חרמש בנושא מתן סיוע למפעלים בשדרות ועוטף עזה.

3. של חבר הכנסת אריה אלדד בנושא דוח בייקר המילטון.

ב. שונות

היו"ר משה שרוני:

  בוקר טוב. אני פותח את ישיבת ועדת הכנסת. ערעורים על החלטת יושבת ראש
  הכנסת והסגנים שלא לאשר דחיפות הצעות לסדר היום. חבר הכנסת גפני, בבקשה.

משה גפני:

תודה, אדוני היושב ראש. אני סבור שמליאת הכנסת צריכה לדון בעניין האסיר בני
סלע: על אופן התפיסה שלו, על מעורבות האזרחים בעניין, ומה עשתה צמרת המשטרה
בעניין התפיסה. זה אסיר מסוכן ולא פשוט. גם על דרך לכידתו, וכל מה שנלווה
לעניין, ובכלל כל אלה שהיו שותפים יותר לבריחה שלו ופחות לתפיסה שלו -
עושים מסיבת עיתונאים בשבת. מיותר לגמרי ולא נכון. לדעתי, דחוף שמליאת
הכנסת תדון במכלול הנושאים החשובים לפיקוח הפרלמנטרי של מליאת הכנסת על
הממשלה.

גדעון סער:

אני אנסה לייצג את עמדת הנשיאות באובייקטיביות גם במקרים שיש לי קושי בכך
אשר לעיתים קשור לעובדה שהייתי במיעוט בסוגייה כזאת או אחרת.

יש זרם בנשיאות הרואה את מוסד ההצעות הדחופות לסדר היום בעל אפקטיביות,
כלומר יש להכיר בדחיפות הצעה לסדר היום כל עוד יש בכוחה של הכנסת למנוע או
לשנות מצב דברים- -

משה גפני:

כלומר אם נבקש לדון על מה שאמר אולמרט על הנשק הגרעיני של ישראל, אז מכיוון
שזה לא אפקטיבי, לא נדון על זה?

היו"ר משה שרוני:

חבר הכנסת גפני, אני מבקש: לא מר אולמרט, אלא ראש ממשלת ישראל אולמרט.

משה גפני:

אז לא נדון בדבריו של ראש ממשלת ישראל מכיוון שלא נוכל לשנות את סגנון
הדיבור שלו?

גדעון סער:

מר גפני, אם יתקיים משאל טלפוני בין חברי הנשיאות בדבר ההכרה בדחיפותן של
ההצעות הנוגעות להתבטאותו של ראש הממשלה, בכוונתי לתמוך ולהכיר בדחיפותן.
גם סיעתי הגישה כבר הצעה דחופה בעניין זה.

משה גפני:

גם סיעתי.

גדעון סער:

אלה שתי סיעות חרוצות שעושות עבודתן נאמנה.

יחד עם זאת אני מנסה לומר בהגינות מוחלטת שיש כאלה בנשיאות שאומרים שאם זה
דבר שקרה כבר זה כבר לא דחוף. אני צודק?

אחמד טיבי:

הזרם הזה הוא זרם דומיננטי.

גדעון סער:

לכן אתם תראו הצעות כמו דוח בייקר המילטון או תפיסת האסיר בני סלע נופלות
תחת הקטגוריה הזאת.

אחמד טיבי:

אני מסכים עם ההתפתלות של חברי- -

גדעון סער:

למה אתה אומר את זה?

אחמד טיבי:

אני מתפתל כמוך.

גדעון סער:

אתה סירבת להגן על עמדת הנשיאות- -

אחמד טיבי:

אני לא אוהב את התפקיד כאן של סגן יושב ראש להגן על עמדת הנשיאות.

היו"ר משה שרוני:

הבנתי.

קולט אביטל:

אני רוצה להסביר משהו ולהשלים את דבריו של חבר הכנסת גדעון סער. יש הבחנה
בין דברים אופרטיביים, ולשם כך יש היום הצעה דחופה לסדר שבה הכנסת יכולה
להשפיע ולשנות לבין דברים שכבר היום שגם אם הם חשובים אי-אפשר כבר לשנותם.
אני ביקשתי מיושבת ראש הכנסת להפיץ חוזר לחברי הכנסת מה הפרמטרים החדשים,
והיא אמרה שזה לא נחוץ. אדרבא, היא אמרה שיש נושאים שנראים חשובים
על-פניהם, אבל הם לא אופרטיביים, ויש כלי נוסף – הצעה לסדר לא דחופה, אלא
הצעה לסדר - - -

משה גפני:

סגנית יושבת ראש הכנסת אמרה דבר עקרוני, ואני רוצה לומר שאם זאת מתחילה
להיות מדיניות של נשיאות הכנסת, אני מתנגד לה מכל וכול- -

גדעון סער:

זאת לא מדיניות, זאת גישה. יש כאלה שיש להם גישה אחרת.

אחמד טיבי:

זרם רפורמטיבי.

משה גפני:

הבנתי. אבל מה שאמרו חברת הכנסת קולט אביטל וחבר הכנסת גדעון סער בשם יושבת
ראש הכנסת – אם חבר כנסת יגיש הצעה דחופה – אני לא מדבר על הצעה רגילה שכל
אחד יכול לעשות כרצונו – אנחנו לא עובדים בשבת, ואת בני סלע תפסו בשבת,
המשמעות היא שכשאני רוצה לפקח מה עשתה הרשות המבצעת בדבר ציבורי מהמדרגה
הראשונה - -

גדעון סער:

אתה יכול לסייע לרשות המבצעת לתפוס אותו. ברגע שהוא נתפס אתה מאבד מהכוח
שלך.

משה גפני:

אדוני היושב ראש, אני רוצה שנדע את המשמעות האידיאולוגית והתקנונית של
הכנסת. המשמעות של העניין היא שהממשלה תעשה את הטעות הכי גדולה שהיא יכולה
לעשות, אנחנו נפקח עליה. אבל היא כבר עשתה, לא נוכל לדון בזה. אם אני
בקואליציה אני לא יכול לעשות כלום, אני רק אוכל לקלל. אבל אם אני
באופוזיציה אני צריך להגיש כל יום אי-אמון על מה שהממשלה עשתה.

היו"ר משה שרוני:

הבנו את הרמז.

משה גפני:

מוסד ההצעות הדחופות לסדר זה הנושא הזה.

היו"ר משה שרוני:

הבנו את הרמז.

משה גפני:

אני לא הולך להגיש על זה אי-אמון, אני חושב שזאת מדיניות שגויה.

היו"ר משה שרוני:

בסדר.

משה גפני:

אני מבקש שיתמכו בהצעה שלי.

גדעון סער:

מה ההצעה?

משה גפני:

דרך התפיסה של בני סלע.

היו"ר משה שרוני:

מי בעד ההצעה לקבל את הערעור של חבר הכנסת משה גפני?

קולט אביטל:

אני נמנעת.

היו"ר משה שרוני:

בעד – 4; נגד – 4; נמנעים – 1.

ההצעה נפלה.

אחמד טיבי:

אני מבקש רביזיה.

קולט אביטל:

אני מקבלת את המלצתו של חברי, חבר הכנסת אחמד טיבי. אני מוכנה לרביזיה.

היו"ר משה שרוני:

מי בעד רביזיה? בעד – 6; נגד – 2.

מי בעד קבלת הערעור? בעד – 9; נגד – 2. הערעור התקבל.

משה גפני:

תודה רבה.

היו"ר משה שרוני:

חבר הכנסת שי חרמש, בבקשה.

שי חרמש:

ביקשתי להעלות לדיון דחוף את נושא מצב העסקים בעיר שדרות. החלטת הממשלה
שהתקבלה בשדה בוקר על רף סיוע של 134 מיליון שקל אינה כוללת שום רכיב שמטפל
בנושא המסחר והעסקים בעיר. כאמרתה של נעמי שמר: "כיכר העיר ריקה". מדי יום
שישי אני נמצא בעיר שדרות; עסקים נסגרו, סוחרים נמצאים בפשיטת רגל- -

יצחק גלנטי:

זה היה ביום שישי.

שי חרמש:

ביום שישי אני נמצא שם.

יש חלופה יוצאת מן הכלל לשדרות 15 דקות משם – מרכז עסקים גדול באשקלון.
והעיר שדרות קורסת. הממשלה קיבלה בהחלטתה להעלות את הארנונה בעיר שדרות ב-1
בינואר- -

היו"ר משה שרוני:

לא הממשלה, המועצה.

שי חרמש:

לא. העיר שדרות ועוטף עזה קיבלו הטבה למשך שנתיים להנחה של 50% בארנונה.
משרד ראש הממשלה החליט לבטל מחצית מההטבה הזאת מ-2007. זאת אומרת, לא רק
שאין עסקים בעיר, אלא גם עומדים לשלם יותר ארנונה.

יצחק גלנטי:

ושר הביטחון נתן את ידו לזה.

שי חרמש:

אני לא בא להגן על אף אחד. נושא קיומה של שדרות בחיי היום יום בכלכלה,
במסחר, בעסקים, באבטלה הוא לא דבר של מה בכך, והוא לא פחות חשוב מהכפר
רג'ר. אני מתפלא שהעניין הזה לא קיבל דחיפות כאילו זאת לא בעיה קיומית. אני
בא משם, אני חי שם, המצוקה הזאת לא צריכה לרדת לרגע מסדר היום. השבתת
הקסאמים החזירה את שדרות לקו רכס אחורה, לא מבינים מה קורה שם. העיר גוועת.

היו"ר משה שרוני:

חבר הכנסת גדעון סער, בבקשה.

גדעון סער:

חברת הכנסת אביטל תשיב לערעור.

היו"ר משה שרוני:

אתם מחלקים את הנדוניה.

גדעון סער:

אני נאלץ לשאת בנטל כבד. בנושא זה, למשל, הדבר מעמיד אותי בקונפליקט בין
מחויבותי האופוזיציונית לבין מחויבותי לנשיאות, שכן מחדלי הממשלה בנושא
שדרות ועוטף עזה הם כל-כך כבדים, ולכן קשה לי מאוד לנמק את ההתנגדות בעניין
זה. לכן ביקשתי שחבר נשיאות אחר ינמק. אולי חבר הכנסת והבה ינמק.

מגלי והבה:

- - -

אורי אריאל:

הערה אחת על כל הערעורים: היות שביום רביעי הבא נחים מעומס העבודה הקשה,
אני מציע לתגבר קצת השבוע. יהיו עוד 3 הצעות, בואו נעביר אותן כאן. אל
תתפתלו כאן עם הנשיאות, חבל על הזמן. בחוק ההסדרים יש איזה מאה חוקים
להעביר.

היו"ר משה שרוני:

הצבעה. מי בעד הערעור?

בעד – 10; אין נגד; אין נמנעים. הערעור התקבל.

חבר הכנסת אריה אלדד, בבקשה.

אריה אלדד:

אני מבקש לנמק בקיצור את בקשתנו: הדוח הזה הוא דוח חשוב מאוד. ההשלכות
העתידיות שלו על מדיניותה של מדינת ישראל אינן מוערכות כהלכה, להבנתנו.
צריך יהיה לדון בזה במליאת הכנסת ולקדם את פני השינויים. לא מדובר במשהו
שכבר התרחש, ולכן אין מה לעשות בו, אלא דבר שהשלכותיו והשאלה אם נאמץ אותו,
ומה יהיה בעקבות האימוץ הזה. זה עניין עתידי ולכן יש מקום, לדון בנושא הזה,
אפילו לפי הקריטריונים המחמירים של הנשיאות.

גדעון סער:

ההנמקה לעניין התארגנות הנשיאות להכרה בדחיפות הצעה זאת הם זהים לאותם
דברים שאמרתי בעניין הצעתו של חבר הכנסת גפני.

אורי אריאל:

האם אפשר לאחד את זה עם הצעתו של טלב אלסאנע?

גדעון סער:

ודאי.

היו"ר משה שרוני:

לא נדון בה, הוא איננו. אני מצטער מאוד.

מי בעד הערעור? מי נגד? מי נמנע? בעד – כולם; נגד – אין; נמנעים – אין.
הערעור התקבל.

שונות: צריכים לקבוע מהו מספר החברים בוועדה המשותפת לוועדת החינוך התרבות
והספורט וועדת הכספים שתדון בפרקים ובסעיפים הבאים: פרק י"ב סעיף 69, 70 –
חוק זכויות התלמיד (תשלומים עבור בחינות הבגרות).

גדעון סער:

אני בעד עשרה.

אתי בן יוסף:

חמישה בכל ועדה.

היו"ר משה שרוני:

מי בעד ההצעה? מי נגד? מי נמנע? בעד – כולם; אין מתנגדים; אין נמנעים. תודה
רבה.

הישיבה ננעלה ב-10:25
