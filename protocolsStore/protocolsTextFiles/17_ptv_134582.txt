הכנסת השבע-עשרה נוסח לא מתוקן

מושב שלישי

פרוטוקול מס' 150

מישיבת ועדת הכנסת

יום שני, ג' בחשון תשס"ח, 15.10.2007, שעה 10:30

סדר היום:

קביעת מסגרת הדיון להצעות להביע אי-אמון בממשלה

נכחו:

חברי הוועדה:

יעקב מרגי - היו"ר הזמני של ועדת הכנסת

קולט אביטל

רוברט אילטוב

אורי אריאל

יעקב גלנטי

נדיה חילו

יואל חסון

אחמד טיבי

מזכיר הכנסת: איל ינון

סגנית מזכיר הכנסת: ירדנה מלר-הורוביץ

סגן מזכיר הכנסת: נאזם בדר

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

קביעת מסגרת הדיון להצעות להביע אי-אמון בממשלה

היו"ר יעקב מרגי:

בוקר טוב. אני מתכבד לפתוח את ישיבת ועדת הכנסת, ישיבה מספר 150, כשעל
סדר-היום קביעת מסגרת הדיון להצעות להביע אי-אמון בממשלה.

ההצעות שהוגשו הינן: א. הסכנה להרס מוסדות התורה והישיבות לנוכח הקיצוצים
חסרי התקדים בתקציביהם, של יהדות התורה-איחוד לאומי-מפד"ל. המועמד להרכיב
את הממשלה הינו חבר הכנסת יעקב ליצמן.

הצעת האי-אמון השנייה בנושא: השביתה במערכת החינוך והחשש לאי-פתיחת שנת
הלימודים באוניברסיטאות, של מרץ-יחד-רע"מ-תע"ל-חד"ש-בל"ד. המועמד להרכיב את
הממשלה הינו חבר הכנסת יוסי ביילין.

ההצעה השלישית בנושא: קריסה במערכת החינוך, של הליכוד. המועמד להרכיב את
הממשלה הינו חבר הכנסת בנימין נתניהו.

ההצעות יידונו בישיבת הכנסת היום, יום שני, במסגרת דיון משולב.

ההצעה שלנו – כפי שהסכמנו עליה בין האופוזיציה לקואליציה – היא למסגרת דיון
של עשר דקות למציעים ושלוש דקות לכל סיעה.

מי בעד מסגרת הדיון כפי שהצעתי? מי נגד? מי נמנע?

ה צ ב ע ה

בעד – פה אחד

היו"ר יעקב מרגי:

מסגרת הדיון אושרה פה אחד. כפי שאמרנו, עשר דקות למציעים ושלוש דקות לכל
סיעה.

אני עדיין לא נועל את הישיבה.

קולט אביטל:

אני רוצה לציין – לפרוטוקול או שלא לפרוטוקול – שבמסגרת תוכנית חדשה של גבי
גזית על שלוש או ארבע פרשיות, שצריך לנחש מי דובר אמת, הופיע חבר הכנסת
אחמד טיבי והציל את כבודו של חבר הכנסת, בדרך כלל, כי הוא הסביר שחבר כנסת
לא יכול לשקר.

אני רוצה להציע – באופן יוצא דופן – שאנחנו נודה לחבר הכנסת טיבי על
הופעתו.

היו"ר יעקב מרגי:

אבל בינתיים שלפו מדברי הימים של הכנסת כמה פעמים חבר הכנסת אחמד טיבי קרא
לחבר כנסת שקרן.

אחמד טיבי:

כאשר אחרים משקרים, אני בא ומציל את כבודם, מעלה את קרנה של הכנסת. אגב, מה
שחשוב הוא שהציבור אמר מראש שאני לא דובר אמת. מראש.

מה שעוד חשוב היתה הערתו של ששי גז, שאמר שהציבור הוא גזעני – הוא אמר כך
רק בגלל זהותו של הדובר.

היו"ר יעקב מרגי:

עד כאן, חסל סדר.

לעניין התקציב – כדאי שתעדכנו את הסיעות. אם הממשלה תביא את חוק ההסדרים,
ביום רביעי הדיון ייחתך בשעה 16:00, ומשעה זו יחל דיון משולב על התקציב
וחוק ההסדרים, שיסתיים בשעה 23:00 בלילה.

 יואל חסון:

האם אתה מוכן לחזור על הזמנים בבקשה?

אתי בן-יוסף:

צריך לקבוע את זה מחר.

איל ינון:

זה לא הונח עדיין על שולחן הכנסת.

היו"ר יעקב מרגי:

אני מציין זאת רק כעדכון, כדי שהחברים ייערכו בסיעות.

התוכנית המקורית היא שיתקיים המשך דיון למחרת, יום חמישי, משעה 10:00 עד
השעה 12:00, כאשר בשעה 12:00 תיערך הצבעה.

קולט אביטל:

למה ביום חמישי?

אורי אריאל:

ביום חמישי קוראים בתורה...

היו"ר יעקב מרגי:

מספר חברים הביעו תמיהה מדוע צריך להתכנס ביום חמישי, הרי מדובר בסך הכול
בדיון בקריאה ראשונה – המאבק האמיתי הוא על חוק ההסדרים – למה צריך את יום
חמישי, להביא לכאן מנגנון רחב, עלויות, כאשר מדובר על שלוש שעות של דיוני
סרק, שיכול להיות אפילו שיסתיימו ביום רביעי.

קריאה:

למה שלוש שעות? מדובר על שעתיים. הצבעה בקריאה ראשונה זה דקה.

היו"ר יעקב מרגי:

עלתה אפשרות שכל הנואמים יסיימו ביום רביעי, ולמה צריך להתכנס ביום חמישי.

לכן, יושב-ראש האופוזיציה לקח על עצמו לבדוק עם סיעות האופוזיציה אם הן
מוכנות לרכז את הדיון וההצבעה ליום רביעי.

 נדיה חילו:

עדיף.

היו"ר יעקב מרגי:

תאמרו את זה בסיעות.

אחמד טיבי:

סליחה. נדיה חילו היא ערביה, אבל היא לא באופוזיציה. למה פנית אליה? בגלל
שהיא ערביה, אז היא באופוזיציה? אופוזיציה זה פה.

קריאות:

- - -

היו"ר יעקב מרגי:

חבר הכנסת אחמד טיבי, אתה לא מותיר לי ברירה אלא להשיב. קשה לי להתרגל
לחברת הכנסת נדיה חילו בתור חברת קואליציה, כי בהצבעות היא לרוב די עצמאית
במפלגה שלה.

 יואל חסון:

אני רוצה להגן על חברת הכנסת חילו, שמצביעה עם הקואליציה כל הזמן.

אחמד טיבי:

תמשיך להגן עליה, והיא לא תחזור בקדנציה הבאה.

היו"ר יעקב מרגי:

רבותי, במשך היום נקבל את תשובת האופוזיציה לגבי הסכמתה, ונפרסם זאת. סיעות
הקואליציה - נתאם בינינו כמה ידברו ואיך ידברו. בכל מקרה, זה יבוא לוועדת
הכנסת לקביעת מסגרות.

לתשומת לבכם – ישיבת הכנסת מתחילה היום בשעה 15:00 – ישיבה מיוחדת לזכרו של
גנדי. חברי הכנסת מתבקשים לכבד את הישיבה בנוכחותם.

אני מודה לכל החברים. הישיבה נעולה.

הישיבה ננעלה בשעה 10:45.
