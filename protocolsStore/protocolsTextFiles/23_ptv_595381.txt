הכנסת העשרים-ושלוש

מושב שני

פרוטוקול מס' 101

מישיבת ועדת הכנסת

יום שני, י"ג בטבת התשפ"א (28 בדצמבר 2020), שעה 11:30

סדר היום:

<< נושא >> פניית יושב-ראש הכנסת בעניין מינוי היועץ המשפטי לכנסת –
בהשתתפות יושב-ראש הכנסת << נושא >>

נכחו:

חברי הוועדה:

איתן גינזבורג – היו"ר

סמי אבו שחאדה

עוזי דיין

עמית הלוי

בועז טופורובסקי

אחמד טיבי

מתן כהנא

אופיר כץ

חמד עמאר

יצחק פינדרוס

טלי פלוסקוב

תהלה פרידמן

אלעזר שטרן

חברי הכנסת:

ינון אזולאי

יעקב אשר

משה גפני

מיכל וונש

מכלוף מיקי זוהר

מאיר כהן

מיקי לוי

מרב מיכאלי

יוליה מלינובסקי קונין

בצלאל סמוטריץ'

אוסאמה סעדי

שלמה קרעי

אנטאנס שחאדה

מוזמנים:

סגן שר האוצר יצחק כהן

יושב-ראש הכנסת יריב לוין

מזכירת הכנסת ירדנה מלר-הורוביץ

היועצת המשפטית לכנסת שגית אפיק

מנכ"ל הכנסת סמי בקלש

קצין הכנסת יוסף גריף

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

ירון קוונשטוק

<< נושא >> פניית יושב-ראש הכנסת בעניין מינוי היועץ המשפטי לכנסת << נושא
>>

<< יור >> היו"ר איתן גינזבורג: << יור >>

אני מתכבד לפתוח את ישיבת ועדת הכנסת בנושא חשוב שלא קורה כל קדנציה.

<< דובר >> מאיר כהן (יש עתיד-תל"ם): << דובר >>

בכוונה יש איזה נוהל ששגית לא תהיה פה?

<< דובר >> יושב-ראש הכנסת יריב לוין: << דובר >>

כן, כי מדברים על המינוי שלה.

<< דובר >> מזכירת הכנסת ירדנה מלר-הורוביץ: << דובר >>

אחר כך היא תיכנס.

<< יור >> היו"ר איתן גינזבורג: << יור >>

נושא שלא קורה בכל כנסת, קורה אחת לתקופה, אחת לכהונה, וזכינו להיות שותפים
ונוכחים בעת הישיבה הזאת. מדובר על מינוי יועץ משפטי לכנסת. לכנסת יש יועץ
משפטי שנבחר אחת לחמש שנים, קדנציה שקבועה על פי חוק. נוהג בחירת יועץ
משפטי לכנסת הוא כזה, שוועדת איתור מוקמת על ידי יושב-ראש הכנסת על פי בעלי
תפקידים שקבועים בחוק, והוועדה ציבורית בוחנת את מועמדותם של אלה שהגישו
מועמדות לתפקיד היועץ המשפטי לכנסת. לאחר שוועדת האיתור ראיינה את כל
המועמדים, היא מעבירה ליושב-ראש הכנסת את המלצתה בדבר המועמדים שהיא חשבה
ומצאה לנכון לתמוך בהם, ויושב-ראש הכנסת צריך לבחור מבין המועמדים את מי
שהוא חושב הכי מתאים וראוי לשמש בתפקיד היועץ המשפטי לכנסת. ולאחר בחירתו
של יושב-ראש הכנסת ועדת הכנסת צריכה לדון בבחירה, ולאשר או שלא לאשר את
הבחירה. אני מעביר את רשות הדיבור ליושב-ראש הכנסת.

<< דובר >> יושב-ראש הכנסת יריב לוין: << דובר >>

טוב, שלום לכולם. קודם כול אני רוצה להודות לך, איתן, על כינוס הישיבה
הזאת, ולברך אותך בברכת ברוך משיב מבודדים. רבותיי, בראשית הדברים אני רוצה
קודם כול להודות לחברי הוועדה הציבורית לבדיקת כשירותם והתאמתם של מועמדים
למשרת היועץ המשפטי לכנסת, בראשותו של כבוד נשיא בית המשפט העליון בדימוס
השופט אשר גרוניס, ולכל מי שסייע לעבודת הוועדה. אני חושב שהם עשו מאמץ
גדול לסיים את המלאכה בפרק זמן קצר יחסית, על מנת שנוכל להגיע למצב שלכנסת
יש יועץ משפטי קבוע, ואני בהחלט מודה להם על העבודה החשובה שהם עשו.

אבל לפני שאני אגש לתוכן העניין, אני בכל זאת מוכרח לומר כמה מילים בנושא
הליך מינוי היועץ המשפטי לכנסת - -

<< יור >> היו"ר איתן גינזבורג: << יור >>

חברי הכנסת, זה מפריע לי. חבר הכנסת אזולאי, זה מפריע, אנחנו הרבה אנשים
כאן, אנחנו במעמד מסוים, אני מבקש שתאפשרו את הדיון בלי הפרעות.

<< דובר_המשך >> יושב-ראש הכנסת יריב לוין: << דובר_המשך >>

- - כי אני חושב שההליך הזה, כפי שהוא קבוע היום בחוק, לוקה במספר כשלים
מהותיים, שאני חושב שהכנסת מבחינת תפיסת מעמדה צריכה לתקן אותם. החוק למעשה
קובע ועדה שבה נציגות הכנסת היא של שלושה חברים בלבד מתוך שבעה, כשארבעת
החברים האחרים שמהווים רוב באים מחוץ לכנסת, ולכן יש להם גם מטבע הדברים את
המשקל המכריע בשלב איתור המועמדים.

יש כאן הרבה מאוד אבסורדים. למשל, מכהן בוועדה נציג מטעם נציב שירות
המדינה, בעוד שבשל עקרון הפרדת הרשויות מינהל כוח האדם של הכנסת בכלל איננו
כפוף לנציבות. יש נציג של לשכת עורכי הדין, בשעה שהכנסת מטבע הדברים עוסקת
תדיר בנושאים שקשורים ללשכת עורכי הדין, ובעיניי לא נכון שבנסיבות האלה
תהיה ללשכה השפעה על זהות היועץ המשפטי של הכנסת. אגב, גם בלתי סביר שהכנסת
תהיה מעורבת בבחירת היועץ המשפטי של לשכת עורכי הדין באופן דומה. ולכן אני
חושב שגם ההפך לא צריך להיות. הדברים בעיניי נכונים גם לעניין נציג
הדיקאנים של הפקולטות למשפטים. הרי אני לא מאמין שיש כאן מישהו שמציע
שהכנסת תמנה את היועץ המשפטי של האוניברסיטה העברית, או תהיה מעורבת בבחירת
מנכ"ל או ראש חוג באוניברסיטה וכו'. אין בעניין הזה שום הצדקה.

וכמובן, גם המצב בעיניי שבראש הוועדה עומד נציג של הרשות השופטת הוא חצייה
מוחלטת של כל קו הפרדת הרשויות. למעשה יש לרשות השופטת שליטה אפקטיבית
בתהליך הבחירה של היועץ המשפטי של הרשות המחוקקת, שאחד מתפקידיו המרכזיים
הוא כמובן לשמור על מעמד הכנסת, בין היתר, אל מול הרשות השופטת, כמו גם אל
מול הרשות המבצעת. ואני חושב שגם הדבר הזה הוא לא נכון.

יתרה מכך, אני חושב שהחוק הקיים לא מבטיח ייצוג הולם בוועדה הציבורית,
לרבות לנשים ולציבור המיעוטים, לציבור הערבי. נוצר מצב שמאחר ששלושת ראשי
הוועדות במקרה הנוכחי היו גברים, וכל ארבעת הנציגים שמונו מבחוץ, שאין לי
כמובן שום השפעה על זהותם, כל גורם מינה נציג שהוא גבר - - -

<< יור >> היו"ר איתן גינזבורג: << יור >>

לא, נציג מיעוטים היה.

<< דובר >> יושב-ראש הכנסת יריב לוין: << דובר >>

כן, אני אומר.

<< דובר >> מאיר כהן (יש עתיד-תל"ם): << דובר >>

ועם כל זה נבחרה אישה ראויה.

<< דובר >> טלי פלוסקוב (הליכוד): << דובר >>

זה בדיוק משפט המשך.

<< דובר >> יושב-ראש הכנסת יריב לוין: << דובר >>

כן, אני אומר, אבל התוצאה הייתה תוצאה מאוד בעייתית, של ועדה של שבעה
גברים. אגב, במקרה נבחר נציג של הדיקאנים שהוא נציג ערבי, גם זה יכול היה
לא לקרות. ואז היינו גם מוצאים ועדה בלי ייצוג גם בהיבט הזה. אני מוכרח
לומר שקיבלתי הרבה מאוד תלונות מוצדקות על הנראות של הרכב הוועדה. וצריך גם
לומר שכל התלונות האלה הופנו אליי ואל הכנסת, כלומר מבחינת ההסתכלות
הציבורית מבחוץ אנחנו נתפסים אחראים, כאילו אנחנו בחרנו ומינינו ועדה בהרכב
כזה, מה שלא היה תלוי בנו.

יתרה מכך, גם כתוצאה מההרכב האנושי שהיה של ועדות הכנסת במקרה הזה, נוצר
מצב ששלושת ראשי הוועדות שכיהנו כחברים בוועדה מכוח תפקידם, מייצגים סיעות
שמונות 40 חברי כנסת מכלל ה-120. ומצאנו את עצמנו בסוף במצב שלאוניברסיטאות
יש נציגות וללשכת עורכי הדין יש נציגות, אבל ל-80 מתוך 120 חברי הכנסת,
כלומר שני שליש מחברי הכנסת אינם מיוצגים בוועדת האיתור בכלל, וגם זה
בעיניי בסופו של עניין לא דבר נכון.

לכן אני חושב בהיבט הזה, שנכון יהיה שנגיע בכנסת ה-24 להסכמה רחבה, ואני
חושב שצריכה להיות בעניין הזה הסכמה רחבה ולא איזה רוב דחוק מול מיעוט
גדול, אלא לנסות להגיע להסכמה רחבה על מנת לתקן את החוק באופן כזה שיינתן
מענה לכל הכשלים האלה שציינתי.

ואני אעיר בעניין הזה עוד הערה אחת אחרונה, שאני חושב שיש צורך במינוי
נציגי ציבור, אבל בעיניי נכון לשקול להעדיף בנושא הזה חברי כנסת לשעבר, מצד
אחד אנשים שפחות מעורבים ופחות משויכים היום לפעילות הפוליטית עצמה, ומצד
שני מכירים היטב את עבודת הכנסת. ולכן אני חושב שדווקא הם יכולים להביא
באמת את הערך המוסף גם של נציג ציבור וגם של אנשים שמכירים את הכנסת ומעמדה
חשוב להם. עד כאן בנושא הזה.

ומכאן אני עובר לגוף הבחירה. הוועדה כאמור בחרה ארבעה מועמדים שהובאו
בפניי. אני קיבלתי לידיי את הפרוטוקולים שערכה הוועדה, ללא הפרוטוקולים של
ראיונות המועמדים, וכן את מסמכי קורות החיים של המועמדים. קיימתי ראיון
אישי עם כל אחד מהם.

ואני מבקש לציין, שהמועמדים שהובאו בפניי, ארבעת המועמדים, ואני מודה
לוועדה שמצאה לנכון להביא בפניי את מספר המועמדים המקסימלי שהיא רשאית
הייתה להביא על פי החוק, שניים מתוכם באו מתוך הכנסת ושניים מתוך השירות
הממשלתי. אני חושב שככלל היה טוב לו היה מובא בפניי גם מועמד מן המגזר
הפרטי, כדי לתת באמת את כל מנעד האפשרויות, אם כי אני מוכרח להודות ולומר,
שבמקרה הזה ספק בעיניי אם היה מבין המועמדים שהיו בפני הוועדה הציבורית
מועמד מן המגזר הפרטי שהוא טוב מהמועמדים שהובאו בפניי, אני חושב שגם את זה
צריך לומר באופן ברור.

כל אחד מהמועמדים הציג ניסיון ויכולות מקצועיות ראויים לציון. אני מבקש
לציין בפרט את עו"ד רז ניזרי, שאני חושב שאין חולק כאן על כישוריו וניסיונו
העשיר, שבוודאי עומדים בדרישות התפקיד ואף למעלה מכך. אני חושב שהעובדה
שאדם בתפקידו מצא לנכון להתמודד על תפקיד היועץ המשפטי לכנסת, זה בוודאי
לזכות מעמד התפקיד. אבל לעת הזאת, ומבלי שיש בכך כדי לגרוע מהיכולות
המקצועיות המעולות של עו"ד ניזרי, וגם מהיכולות של שאר המועמדים, אני סברתי
כי ראוי ונכון לבחור בעו"ד שגית אפיק לתפקיד היועצת המשפטית של הכנסת בשל
שורה של נימוקים, שאני אביא בפניכם את עיקריהם.

ראשית, שגית היא בעלת ניסיון עשיר של עבודה בלשכה המשפטית של הכנסת, בה היא
עשתה דרך ארוכה. בכל תפקידיה היא גילתה מקצועיות יוצאת דופן, ובפרט הבנה
עמוקה לכך שתפקיד היועץ המשפטי הוא קודם כול ולפני הכול לייעץ לכנסת
ולחבריה, קרי להעביר את גבולות הסמכות ולצד זה לחפש ולמצוא את הפתרונות
שיכולים לאפשר לוועדה בכנסת או לחבר הכנסת להגיע לתוצאה הרצויה מבחינתם
כקובעי מדיניות. אני חושב ששגית הוכיחה יכולת יוצאת דופן לייצר פתרונות
כאשר הדבר נדרש. היא עשתה את זה תמיד תוך הקפדה על שמירת כללי הדיון, על
זכויות כלל חברי הכנסת. התרשמתי ששגית פועלת כך מתוך תפיסת עולם מגובשת ולא
מובנת מאליה באשר לדרך הפעולה המתחייבת מייעוץ משפטי בשירות הציבורי בכלל
ובכנסת בפרט.

יתרה מכך, אני התרשמתי ששגית מודעת היטב לחבל הדק שעל היועץ המשפטי של
הכנסת להלך עליו לבל ייפול לצד זה או אחר ויאבד את אמון חלק מחברי הבית,
כפי שצריך להודות, קרה לצערי בעבר. אני חושב שצניעותה, הבנתה העמוקה את
התפקיד, את עוצמתו ואת מגבלות העוצמה הזו, מגדילים מאוד את הסיכוי שיעלה
בידה לבצע את התפקיד בהצלחה.

חשובים בעיניי מאוד שני דברים נוספים: האחד, העובדה ששגית רואה בתפקיד פסגה
מקצועית ולא סוג של ברירת מחדל או איזה קרש קפיצה לתפקידים אחרים. והדבר
השני, העובדה שהיא רואה שליחות של ממש בחיזוק מעמד הכנסת, הן במשולש רשויות
השלטון והן בקרב הציבור. אני חושב שאלה מרכיבים הכרחיים שחייבים להימצא
ביועץ משפטי של הכנסת.

ההיכרות העמוקה של שגית עם הלשכה המשפטית תאפשר לה כניסה מיידית לתפקיד
בתקופה רגישה זו. שגית כבר הוכיחה את יכולתה לנהל בהצלחה צוות עובדים גדול
כפי שקיים בלשכה המשפטית. ההיכרות הזו גם אפשרה לה להציג בפניי שורה של
שינויים, אשר בראייתה נדרשים כדי לשפר את עבודת הלשכה המשפטית ואת השירות
שהיא נותנת לחברי הכנסת. מצאתי ששינויים אלה מבטאים גישה ארגונית דינמית,
תוך עמידה על כך שהלשכה המשפטית תעניק את השירות המשפטי הטוב ביותר, באיכות
בלתי מתפשרת.

אני לא אחדש לאף אחד כאן אם אומר ששגית ניחנת ביחסי אנוש מעולים ונדירים,
וצריך גם לומר, ביכולת עבודה וריכוז בלתי יאומנו בשעות לא שעות ולאורך שעות
ארוכות. אני חושב שזוהי תכונה חשובה בכל תפקיד, בטח כשנדרש לנהל צוות של
עשרות רבות של עובדים, אבל זו תכונה חיונית על אחת כמה וכמה בכנסת. הסבלנות
והרוח הטובה, שבאות לצד מקצועיות, מאפשרות לשגית להבין באופן יוצא דופן את
מה שחשוב ומטריד כל אחת ואחד מאיתנו, בוודאי כאשר אנחנו עוסקים בנושאים שהם
נושאים שנויים במחלוקת. היכולת הזו אפשרה לה לא פעם להציע נתיבים להסדרים
שגישרו בין עמדות, שיפרו את התוצר החקיקתי, וחסכו זמן דיונים יקר בוועדות
ובמליאה כאחד.

אני חושב ששגית מקפידה, כפי שאמרתי קודם, לעשות זאת מעמדה של יועץ, ולא
מעמדה של מי שמתיימר לבוא במקום חברי הכנסת ולכפות עליהם את עמדתו מנימוקים
משפטיים כביכול. זה קו גבול דק, לצערי לא תמיד מובן לכולם, ואני חושב שזה
קו ששגית מקפידה בעבודה המקצועית שלה לא לחצות, ואני רואה בזה מעלה גדולה
מאוד כשמדובר ביועץ המשפטי של הכנסת.

מעל הכול, אני סבור שבתקופה מתוחה ומורכבת כזו, כאשר המערכת הפוליטית כל כך
מקוטבת, חסרת יציבות וסובלת מהיעדר יכולת הכרעה ומשילות, הכרחי לבחור ביועץ
משפטי שנהנה מאמון רחב של חברי הבית, ושמכיר היטב את מורכבות עבודת הכנסת.
קשה למצוא חולק על כך ששגית לאורך כל שנות עבודתה הרבות כאן זכתה לאמון רחב
מאוד, והתמודדה בהצלחה עם אין-ספור נושאים מורכבים שהיו שנויים במחלוקת
קשה, תוך מציאת נתיבים שאפשרו את קבלת ההחלטות מחד ואת מתן הביטוי ההולם
לכלל חברי הכנסת העוסקים בנושא מן הצד השני, והכול בדרך מעשית ומכבדת שחברי
הכנסת קיבלו בהערכה רבה.

הערה אחת נוספת. אני מוכרח לציין שקיבלתי פניות שונות, שעניינן החשיבות
בבחירת אישה לתפקיד הזה. אני חושב שראוי ונכון לקדם נשים בשירות הציבורי,
ואגב אני שמח שבתקופת כהונתי הקצרה כיושב-ראש הכנסת מתמנות שלוש נשים
לתפקידים הבכירים ביותר בכנסת: אלינור וראדה שנבחרו כסגניות מזכירת הכנסת,
ועתה, אם הוועדה תאשר, גם היועצת המשפטית לכנסת. בחירה באישה לתפקיד כה
בכיר היא בהחלט דבר חשוב ומבורך, והכרחי שהכנסת תשמש דוגמה בנושא הזה. מובן
שאין בכך די. אני חושב שיש להמשיך ולפעול כדי להבטיח שתהיינה יותר נשים
בתפקידים בכירים. ולצד החשיבות כאמור, אני מבקש להדגיש שהצעתי לבחור בעו"ד
שגית אפיק לתפקיד היועצת המשפטית לכנסת היא באופן מוחלט ומובהק משום
יכולותיה והתאמתה לתפקיד, כפי שפירטתי קודם.

נוכח כל הנימוקים האלה, אני מבקש מוועדת הכנסת לאשר את בחירתה של עו"ד שגית
אפיק כיועצת המשפטית של הכנסת, ואני מקווה שהיא תזכה כאן לאמון רחב,
שבעיניי חיוני ליכולת שלה להצליח בתפקידה. תודה.

<< יור >> היו"ר איתן גינזבורג: << יור >>

תודה רבה, אדוני היושב-ראש. כמי שנכח והיה חבר בוועדת האיתור, אני חייב
לומר, שהוועדה התנהלה בצורה מקצועית, ללא שיקולים זרים. ראינו את זה לאורך
כל הדיונים, הראיונות היו ארוכים, ממצים, לפי העניין. ובאמת המועמדים
שהעלינו כאפשרות ליושב-ראש הכנסת לבחור אותם היו המועמדים שמצאנו לנכון שהם
הטובים ביותר והמתאימים ביותר, כל אחד בתחומו, לשמש בתפקיד יועמ"ש הכנסת.
ואני שמח שבסופו של יום נבחרה אישה, וששגית, שהיא חלק מתוך הבית הזה, בחרת
אותה כמועמדת שלך להיות יועצת משפטית לכנסת.

אני אפתח את הנושא לדיון, כי זה מה שצריך לעשות עכשיו: לדבר, ובסוף להכריע
ולבחור. אז ראשון הדוברים שביקש הוא חבר הכנסת אופיר כץ.

<< דובר >> אופיר כץ (הליכוד): << דובר >>

אני אתן לרב גפני.

<< יור >> היו"ר איתן גינזבורג: << יור >>

הרב גפני, בבקשה.

<< דובר >> משה גפני (יהדות התורה): << דובר >>

אדוני היושב-ראש, אדוני יושב-ראש הכנסת, אני באתי לכנסת לפני 32 שנה, באתי
מהכולל. והיועץ המשפטי אצלי היה נראה איזה ג'וב כזה - - -

<< דובר >> מאיר כהן (יש עתיד-תל"ם): << דובר >>

באופקים.

<< דובר >> משה גפני (יהדות התורה): << דובר >>

באופקים, בטח.

היה נראה לי – אני יודע מה? בסדר, מי שנבחר הוא – שגית הצליחה לשנות אותי.
והיא הביאה אותי למצב שבו התחלתי להבין, ואנחנו לא זזים היום בוועדת הכספים
מבלי שהיא אומרת – מה אתה מסתכל עליי?

<< דובר >> ינון אזולאי (ש"ס): << דובר >>

לא, שחנה לא תשמע ששגית הצליחה - - -

<< דובר >> יצחק פינדרוס (יהדות התורה): << דובר >>

לא, מפחיד אותנו מישהו שמצליח לשנות אותך. הרב גפני, אנחנו שוקלים מחדש את
תמיכתנו.

<< דובר >> אוסאמה סעדי (הרשימה המשותפת): << דובר >>

גפני בניגוד עניינים חמור.

<< דובר >> אלעזר שטרן (יש עתיד-תל"ם): << דובר >>

יש כאלה ששואלים אם שגית אשמה שאתה היום ככה.

<< דובר >> משה גפני (יהדות התורה): << דובר >>

אני אומר לכם: יועץ משפטי לטעמי הוא יועץ משפטי שצריך לדעת להגיד מה אסור
לעשות ומה הפתרון. כאשר יש איסור לעשות את זה, מה הפתרון שצריך ללכת. היא
השכילה בהרבה מאוד שנים שאנחנו עובדים יחד בוועדת הכספים, שהיא ועדה לפעמים
מאוד מאוד קשה, כשיש תקציב – זה לא קרה בקדנציה הזאת – כשיש תקציב, כשיש
חוק הסדרים, באמת הבעיות הן רבות מספור. היא עזרה לנו, לכולם, קואליציה
ואופוזיציה כאחד. היא לא מהמפלגה שלי. אני חושב שהבחירה של ועדת האיתור
והבחירה של יושב-ראש הכנסת היא בחירה נכונה. היא גדלה כאן. אני רק מקווה
שבסוף החילונים לא ימנעו בחירת נשים בגלל – טוב, לא חשוב.

<< דובר >> בצלאל סמוטריץ' (ימינה): << דובר >>

אנחנו מאוד מעריכים - - -

<< יור >> היו"ר איתן גינזבורג: << יור >>

הרב גפני, היית ראשון הדוברים, ונראה לי גם אך טבעי וראוי שתהיה ראשון
הדוברים, ותודה לאופיר כץ שהעביר את רשות הדיבור.

<< דובר >> אוסאמה סעדי (הרשימה המשותפת): << דובר >>

גפני, מאיזה מפלגה היא?

<< דובר >> אופיר כץ (הליכוד): << דובר >>

לא, לא העברתי - - -

<< יור >> היו"ר איתן גינזבורג: << יור >>

אוסאמה.

<< דובר >> אוסאמה סעדי (הרשימה המשותפת): << דובר >>

לא, הוא אמר: היא לא מהמפלגה שלי.

<< יור >> היו"ר איתן גינזבורג: << יור >>

תראו, מכיוון שאני בטוח שאם הבחירה תאושר אז אנחנו נזמין את שגית להיכנס,
ובטח אנשים ירצו לברך אותה, אז אם יש מישהו שרוצה לומר משהו לפני הבחירה אז
זה הזמן; אם לא, אני מציע שנעבור להצבעה ואז נביא את הדברים.

<< דובר >> אופיר כץ (הליכוד): << דובר >>

בסדר, מקובל.

<< יור >> היו"ר איתן גינזבורג: << יור >>

אם אין אף אחד שרוצה לדבר לפני, אז נעבור להצבעה.

<< דובר >> מאיר כהן (יש עתיד-תל"ם): << דובר >>

הצבעה.

<< יור >> היו"ר איתן גינזבורג: << יור >>

מי בעד אישור בחירתו של יושב-ראש הכנסת למינויה של שגית אפיק ליועצת
המשפטית של הכנסת? רק חברי הוועדה יכולים להצביע.

<< דובר >> נועה בירן - דדון: << דובר >>

13 בעד.

<< דובר >> ינון אזולאי (ש"ס): << דובר >>

אני ממלא את מקומו של מלכיאלי.

<< יור >> היו"ר איתן גינזבורג: << יור >>

13. מי נגד? מי נמנע?

הצבעה

אושר.

<< יור >> היו"ר איתן גינזבורג: << יור >>

אם כך, אני מודיע על כך שעו"ד שגית אפיק נבחרה כיועצת המשפטית של הכנסת.
ואני מזמין אותה להיכנס, להצטרף אלינו.

<< דובר >> אופיר כץ (הליכוד): << דובר >>

איתן, אני לא ויתרתי לגמרי, אני רק העברתי - - -

<< יור >> היו"ר איתן גינזבורג: << יור >>

כן, אתה רשום כראשון הדוברים. אתה הראשון שנרשמת.

<< דובר >> יושב-ראש הכנסת יריב לוין: << דובר >>

בשעה טובה.

<< דובר >> אופיר כץ (הליכוד): << דובר >>

ברכות.

<< דובר >> אוסאמה סעדי (הרשימה המשותפת): << דובר >>

מברוק.

<< דובר >> בצלאל סמוטריץ' (ימינה): << דובר >>

יש כאן אירוע נורא מוזר, שאחרי ההספדים פתאום המת נכנס לחדר.

<< יור >> היו"ר איתן גינזבורג: << יור >>

אז, גברתי היועצת המשפטית לכנסת, אני שמח להודיע לך שוועדת הכנסת אישרה את
מינוייך כיועצת משפטית לכנסת, ואישרה את בחירתו של יושב-ראש הכנסת בך
לתפקיד. ונדמה לי שאין חולק על כך בחדר הזה, ובכלל במשכן, שנבחרה האישה
הטובה ביותר והמועמדת הטובה ביותר לתפקיד. ואין לנו ספק גם שתעשי את תפקידך
בצורה מעולה, כמו שעשית לאחרונה כממלאת מקום היועץ המשפטי, ולאורך כל השנים
במגוון התפקידים שאותם מילאת. ואני לא ארחיב מדי במילים, מכיוון שהייתה לי
הזכות גם להמליץ עלייך כיועצת המשפטית, אני אאפשר לחברים לומר את הדברים.
אז נתחיל עם אופיר כץ, בבקשה.

<< דובר >> אופיר כץ (הליכוד): << דובר >>

תודה רבה. רק שתדעי, גפני כבר דיבר.

<< יור >> היו"ר איתן גינזבורג: << יור >>

הוא היה צריך לשכנע את כולנו.

<< דובר >> אופיר כץ (הליכוד): << דובר >>

בדיוק, הוא היה צריך לשכנע.

קודם כול אני מברך גם את הוועדה, שעשתה את עבודתה והעלתה את הארבעה
האחרונים, ושגית ביניהם. אני מברך גם את יושב-ראש הכנסת על הבחירה, שלדעתי
היא בחירה מצוינת. אני כמרכז הקואליציה בוועדת הכספים עובד צמוד אל שגית,
ובאמת, כמו שהרב גפני אמר, כשאני בא אליה עם בעיות היא תמיד מוצאת את הדרך
איך לעזור ואיך לפתור את הבעיה. וגם כשלפעמים הבעיה לא ניתנת לפתרון, אז
היא אומרת את זה בצורה ברורה. אבל עד שהיא מגיעה לשם, היא תמיד מנסה עד
הסוף לראות איך אפשר לפתור, מייעצת, עוזרת, סופר מקצועית, סופר עניינית,
תמיד תמיד זמינה. לא משנה באיזה שעה, היא תמיד זמינה, תמיד מסייעת בצורה
נעימה, בצורה אדיבה. ובאמת זה מורגש, כמו התפקיד שלה, שיש יועצת שמייעצת,
שעוזרת. ואני שמח בשבילך, ואת סופר מתאימה לדעתי, ושיהיה לך המון המון
בהצלחה.

<< יור >> היו"ר איתן גינזבורג: << יור >>

חבר הכנסת מאיר כהן, בבקשה.

<< דובר >> מאיר כהן (יש עתיד-תל"ם): << דובר >>

אני רוצה לברך אותך, אדוני היושב-ראש, ואת הוועדה. אני חושב שהבחירה ראויה,
ושמחנו מאוד. אני רוצה להגיד משהו: אנחנו מאוד שמחים, אני חושב שכל יושבי
השולחן, אנחנו גם בסיעת יש עתיד, כל אחד בסיעתו ובמפלגתו. אני רוצה להעיר
פן מאוד מיוחד לאנשים שבאים לכאן בכנסת לא קלה. החודשים שעברו עלינו הם
חודשים לא שגרתיים, זה לא כנסת כתמול שלשום. אבל דווקא שם הארת, דווקא שם
אני חייב לספר שבשעות לא שעות התקשרתי, לעיתים שמעתי את בכי הילדים או את
צחוקם, ותמיד אמרת: דקה, דקה, אני חוזרת, וחזרת עם תשובות מאוד ברורות.

עכשיו, זאת הקלה. זה בדיוק מה שאנחנו כחברי כנסת וכחברות כנסת, זה בדיוק
הדבר שאנחנו צריכים, חוץ ממה שאמר היושב-ראש: להגן על המקום הזה, להגן על
חירותו, להגן על היותו רשות מחוקקת ורשות נפרדת. ודי הופתעתי, אדוני, שאמרת
שיושב-ראש הוועדה זה בעצם שופט שבא משם.

<< יור >> היו"ר איתן גינזבורג: << יור >>

שופט בדימוס.

<< דובר_המשך >> מאיר כהן (יש עתיד-תל"ם): << דובר_המשך >>

וסתם כמורה לאזרחות לא ברור לי, אם שאלה כזאת תופיע בבחינת בגרות: האם יש
באמת הפרדת רשויות בתוך המדינה הזאת?

אנחנו רוצים לברך אותך: היי ברוכה ומאושרת. אני חושב שאת גאווה לכנסת, על
היותך מצוינת ועל היותך אישה. זה פשוט נהדר. תודה רבה.

<< יור >> היו"ר איתן גינזבורג: << יור >>

תודה. חבר הכנסת ינון אזולאי, בבקשה.

<< דובר >> ינון אזולאי (ש"ס): << דובר >>

אני חייב לברך קודם כול את הכנסת שזכתה. לפני שאנחנו מברכים את שגית, אני
חושב שהכנסת זכתה ליועצת משפטית טובה. אני אומנם לא הרבה זמן בכנסת, רק עוד
מעט שלוש שנים. אבל יחד עם זאת, אם אני מסתכל על המסירות של שגית לתפקיד,
אני הכרתי מי זאת שגית לפני ארבע שנים, נראה לי כשהיא הייתה אחרי לידה של
הבת שלה. והיה נראה לי שהיא באה לוועדת כספים כשהיא עדיין בחופשת לידה עם
התינוקת – במס דירה שלישית זה היה, הרב גפני?

<< דובר >> משה גפני (יהדות התורה): << דובר >>

כן.

<< דובר >> ינון אזולאי (ש"ס): << דובר >>

ואני באתי כיועץ של השר דרעי, ואני פתאום רואה באמצע הלילה אישה – שאלתי:
מי זאת? אמרו: זאת היועצת המשפטית, היא בחופשת לידה, והיא באה על התינוקת,
אז שמוליק ליטוב הכיר לי אותה.

אני חושב שזו הבחירה הטובה ביותר, בצניעות, בחיוב. ובאמת אני אומר שזה העזר
כנגדו האמיתי לנו, חברי הכנסת, שמכבד אותנו, שאנחנו נמצאים היום אולי במצב
הכי ירוד מבחינה ציבורית, עצם העוצמה שהיא נותנת לנו והגיבוי שהיא נותנת
לנו כחברי כנסת – אני כחבר ועדת הכספים – אנחנו רואים את זה. אני חושב שזו
הבחירה לכתחילה דלכתחילה, והטובה ביותר, ושבעזרת השם שיהיה לה בהצלחה ושלא
תצא תקלה תחת ידה. ואם היא שינתה את הרב גפני – את לא היית פה כשהוא אמר
שאת הצלחת לשנות אותו.

<< דובר >> משה גפני (יהדות התורה): << דובר >>

אל תחשוף את זה עכשיו.

<< דובר >> ינון אזולאי (ש"ס): << דובר >>

לא, אני רק אמרתי לו: שחנה לא תשמע. אז שיהיה בהצלחה בעזרת השם.

<< יור >> היו"ר איתן גינזבורג: << יור >>

תודה. חברת הכנסת וונש.

<< דובר >> מיכל וונש (כחול לבן): << דובר >>

תודה רבה, אדוני היושב-ראש. אני רק רוצה להצטרף לכל הברכות ולומר, שדווקא
בעת הזאת, אני חושבת, של חוסר יציבות כל כך כל כך גדולה בדמוקרטיה
הישראלית, והברכות שאת מקבלת פה והתמיכה הכול כך מגיעה לך מכל יושבי הבית,
בהחלט מהווים, אני אומר, כבוד לכנסת עצמה, תיקון, בעזרת השם, שנצליח לעשות
באופן כללי בבית הזה. ואני חושבת שגם ניסיונך ותבונתך האישיות, המקצועיות,
המשפטיות, והדרך שבה את עושה את הדברים, שבאה לידי ביטוי בכבוד לכנסת,
למשכן, לעבודתנו, בכל דבר שאת עושה, מכבדת אותנו. אז אני מברכת אותנו על
המינוי הראוי הזה, את כולנו, ושבאמת תצליחי בדרכך להאיר את כל מה שקורה פה
במשכן.

<< יור >> היו"ר איתן גינזבורג: << יור >>

חבר הכנסת שטרן.

<< דובר >> אלעזר שטרן (יש עתיד-תל"ם): << דובר >>

אני חושב שהדברים בעיקרם נאמרו. גם אני עד לאותם לילות בוועדת כספים עוד
ב-2014-2013 של הסמכות הזאת ב-02:00 בלילה, ואז ודרך אגב גפני באופוזיציה.
זה היה מורכב יותר.

<< דובר >> ינון אזולאי (ש"ס): << דובר >>

זה היה אירוע חד פעמי.

<< דובר >> חמד עמאר (ישראל ביתנו): << דובר >>

אירוע קטלני אם גפני - - -

<< דובר >> אלעזר שטרן (יש עתיד-תל"ם): << דובר >>

יש כאלה שיגידו מה הם מאחלים לגפני.

אני רוצה להגיד: מהשיחות עם שגית אני יודע ששגית מבינה שלא נתנו לה תפקיד
ליהנות בו, או יריב לא בחר תפקיד שנהנים בו, אנחנו לא מקנאים.

אבל אני רוצה אולי רק אנקדוטה אחת של הלילה האחרון שהכנסת הייתה. אנחנו
חששנו, חלקנו באופוזיציה לפחות, מכל מיני דברים, מכל מיני מלכודות, שאולי
אנחנו לא בדיוק מבינים, מהלחץ הגדול מאוד שהיה כאן. ואני לא יודע אם
יושב-ראש הכנסת יודע, אבל כשאמרנו: שגית אמרה שזה ככה, אז לא משנה
קואליציה-אופוזיציה, לקחנו את זה ששגית אמרה שזה ככה, ואפשר אפילו להצביע
עם הקואליציה בהקשרים האלה, וזה מה שעשינו. ואני חושב שזאת באמת תעודת כבוד
לך וגם לנו. תודה.

<< יור >> היו"ר איתן גינזבורג: << יור >>

תודה רבה. חברת הכנסת מרב מיכאלי.

<< דובר >> מרב מיכאלי (העבודה): << דובר >>

תודה, אדוני. אז קודם כול אני מצטרפת לברכות ליושב-ראש הכנסת על הבחירה
הראויה. תראו, אני פה שמונה שנים, ובאמת הכנסת שאני הגעתי בה, הכנסת ה-19,
אכן הייתי, יחד עם חבר הכנסת גפני ושתי המפלגות החרדיות, באופוזיציה, ככה
שוועדת הכספים הייתה מקום אחר ממה שהוא היום, אבל הכנסת כבר הייתה מאוימת,
מעמדה של הכנסת בין שלוש הרשויות – היום המתקפה על מערכת המשפט היא מאוד
נראית, אבל את המתקפה על הכנסת יותר קשה לראות, אבל היא כבר הייתה מאוד
מאוד בעיצומה. ושגית, מהרגע הראשון הבנו שהיא כתובת לעזור לנו לשמור על
הכנסת, על העצמאות של הכנסת, על התפקיד של הכנסת, ולעזור לנו כחברות וחברי
כנסת לעשות את התפקיד שלנו.

עכשיו, אני חייבת להגיד: לאורך השנים היא קיבלה החלטות שהיו לפעמים לא
פופולריות בקואליציה ולפעמים לא פופולריות באופוזיציה, אבל תמיד תמיד תמיד
מקצועיות לעילא ולעילא. אני חושבת שאולי באמת עמוד השדרה המרכזי של שגית
אפיק הוא מקצועיות מדהימה והגינות יוצאת דופן. ולכן היא נהנית מהאמון הזה
מכל חברות וחברי הבית, מעבר לזה שהיא קסם של בן אדם.

אני חושבת שזה דבר מצוין ונפלא שיש יועצת המשפטית מתוך הלשכה המשפטית
בכנסת, כי הכנסת היא יקום בפני עצמו, שמאוד קשה לבוא אליו מבחוץ ובאמת לדעת
לעשות את הדברים נכון. זאת הזדמנות להגיד מילה טובה גם בכלל ללשכה המשפטית.
הלשכה המשפטית של הכנסת היא מצוינת, יש בה הרבה מאוד יועצות ויועצים פשוט
אחת-אחת, אחד-אחד, וזה תענוג לעבוד איתם. והעובדה ששגית תעמוד עכשיו בראש
הלשכה הזאת, אין לי ספק שתשדרג אותה באופן שיהיה תענוג גדול עוד יותר,
אינשאללה, לעבוד איתה בעתיד.

<< יור >> היו"ר איתן גינזבורג: << יור >>

תודה. חבר הכנסת מיקי לוי.

<< דובר >> מיקי לוי (יש עתיד-תל"ם): << דובר >>

תודה רבה. אדוני יושב-ראש הכנסת, אני רוצה לברך אותך על הבחירה המוצלחת
מאוד. מילה וחצי על שגית, כי אני לא רוצה להאריך: בהחלט אמיצה בצורה בלתי
רגילה, אינה חוששת להביע את דעתה. אחרי באמת לילות שאנחנו מבלים יחד עם כל
חברי הכנסת, האיכויות שלה – איכויות יוצאות דופן. אני אומר לכם, הסיפור הזה
שהיא מגיעה עם התינוקת לחוק ההסדרים ולתקציב, פורשת כדי להניק אותה למספר
דקות, נכנסת חזרה, זה ראוי לציון, זו מסירות ראויה לציון. לא נוכל למצוא את
זה במחוזותינו כנראה. בהחלט מסירות יוצאת דופן. כבוד גדול לכנסת בביצוע
הבחירה הנכונה. אין לי ספק ששגית היא שומרת סף אמיתית. אני מברך אותך מכל
הלב, ואצלי זה לא דבר פשוט, תרתי משמע. מכל הלב בהצלחה.

<< יור >> היו"ר איתן גינזבורג: << יור >>

תודה רבה. חבר הכנסת חמד עמאר.

<< דובר >> חמד עמאר (ישראל ביתנו): << דובר >>

קודם כול אני באמת רוצה להודות ליושב-ראש הכנסת על הבחירה החשובה הזאת.
חשוב מאוד הנושא שהיא מתוך הכנסת, עובדת עם ניסיון אדיר בוועדת הכספים
תיבחר ליועצת משפטית, כי הניסיון שלך מאוד יעזור לנו. וכולם אמרו, אנחנו
עוברים תקופה מאוד מאוד מאוד קשה. אני מקווה שהמעמד של הכנסת יעלה בעיני
ציבור בחזרה, כי מעמדנו בעיני הציבור מאוד נמוך. ואני מקווה שאנחנו,
בעזרתך, נצליח.

ואני גם רוצה להצטרף לחברי כאן. אני זוכר אותך עם התינוקת, עם התינוק,
מגיעה לוועדה, יושבת שעות רבות, יוצאת, נכנסת. זה לא מובן מאליו. זו אימא
מסורה, וגם מסורה לעבודה שלה, וזה רק מעודד. ואני באמת רוצה לאחל לך רק
הצלחה, ואני מאמין שתצליחי בתפקיד שלך. הניסיון שלך יעזור לנו מאוד כאן.
שיהיה לך רק בהצלחה.

<< יור >> היו"ר איתן גינזבורג: << יור >>

תודה. חבר הכנסת יעקב אשר, שגם היה חבר בצוות ועדת האיתור. צריך גם להזכיר
את חבר הכנסת עפר שלח, שגם היה בין שלושת נציגי הכנסת בוועדה.

<< דובר >> יעקב אשר (יהדות התורה): << דובר >>

נכון. טוב, אדוני היושב-ראש, קודם כול אני באמת רוצה לברך את יושב-ראש
הכנסת על הבחירה הטובה והאיכותית לתפקיד כל כך חשוב. אני גם רוצה לומר: כפי
שאמר יושב-ראש הכנסת בהתחלה, היו מועמדים מצוינים מתחומים שונים, חלקם גם
מתוך המערכת, גם המערכת הממשלתית, גם המערכת של הכנסת, אבל בהחלט הבחירה
בסופו של דבר היא בחירה מעולה ונכונה.

אני חושב שכולנו מכירים את הפסוק שאומר: חוכמת נשים בנתה ביתה. אני חושב
שאת הבית הזה, את הכנסת, צריך שילוב גם של חוכמה, גם של מקצועיות, וגם של
מתינות ואפשרות לשמוע כל אחד, אבל בסופו של דבר להשמיע את הדבר הנכון. זה
יועץ אמיתי. ייעוץ משפטי הוא לא מבחינת שופט עליון שבא רק להחליט, אלא הוא
מייעץ ומתווה לכנסת את המותר והאסור, ובתוך השבילים הללו אנחנו צריכים
לעשות, כי הכי קל זה לא לעשות.

אני חושב שבאמת שגית, במשך שנים רבות, עוד כראש עיר שהייתי בא להתדפק על
דלתות ועדת הכספים בראשותו של הרב גפני וגם עוד קודם, תמיד שגית הייתה
זרקור שבאמת נתן את ההסתכלות הנכונה, את ההחלטות הנכונות. וראינו את זה גם
באמת, כמו שהזכירו, במס דירה שלישית, את מסירות הנפש שלה לתפקיד, והיכולת
להתנהל במקום הזה שנקרא הכנסת, בשדה המוקשים הזה, בצורה נכונה. ואם אנחנו
רק מסתכלים על התשבחות שמגיעות מכל קצוות הקשת הפוליטית בבית, זה רק מחזק
אותנו, וודאי גם אותך, אדוני יושב-ראש הכנסת, על הבחירה המעולה. אני מאחל
לה הרבה הצלחה והרבה סיעתא דשמיא בתפקידה.

<< יור >> היו"ר איתן גינזבורג: << יור >>

ואנחנו נאחל לך מכאן החלמה מהירה ובריאות שלמה וטובה.

<< דובר_המשך >> יעקב אשר (יהדות התורה): << דובר_המשך >>

מחר בעזרת השם אני כבר בא להפריע לכם.

<< יור >> היו"ר איתן גינזבורג: << יור >>

מחכים לך כאן. חבר הכנסת מיקי זוהר, בבקשה.

<< דובר >> מכלוף מיקי זוהר (הליכוד): << דובר >>

תודה רבה. אז ראשית כול אני רוצה לברך אותך, שגית, יחד עם כולם. אני לא
יכול עוד להוסיף על התשבחות כי הן כבר היו מכל עבר, אבל אני כן יכול לומר
שדיברו על זה שזה מינוי של אישה, ופגשתי הרבה גברים בכנסת והרבה יועצים
משפטיים בכנסת, העובדה ששגית אישה לא מורידה אפילו במעט מהיכולות שלה,
מהעמדות שלה.

<< דובר >> טלי פלוסקוב (הליכוד): << דובר >>

להיפך.

<< דובר >> מכלוף מיקי זוהר (הליכוד): << דובר >>

ההיפך, לדעתי באמת הוכח מעבר לכל צל של ספק שהיא יודעת לעמוד על שלה.

אני יכול להגיד כמי שכיהן פה גם כרכז הקואליציה בוועדת כספים, גם כיושב-ראש
ועדת הכנסת וגם כיו"ר קואליציה, שכמות הפעמים ששמעתי לא הייתה כמות פעמים
לא מועטה, כמו הפעמים ששמעתי כן, אבל כששמעתי לא הלא היה באופן כזה שאתה
מצליח גם לקבל את הלא הזה. ובזה לדעתי יש חשיבות גדולה, כי אם אתה מרגיש
שהיועץ המשפטי שעומד מולך עושה את העבודה שלו מקצועית, ושהוא נטול כל שיקול
מלבד השיקול המשפטי המקצועי, גם כשאתה מקבל את התשובה לא אתה יכול לקבל
אותה.

ולכן אני אומר, שבעניין הזה אני רוצה לשבח אותך, שגית, על הגישה הזאת. אני
בטוח בכך שתעשי את עבודתך בצורה הכי מקצועית שיש, אבל תעשי כל מאמץ לעזור
לנו, חברי הכנסת ונבחרי הציבור, להגשים את המטרות הציבוריות שלנו, כי
כשאנחנו יושבים כאן בכנסת ונשלחים על ידי הציבור לכאן, כל אחד מהציבור האחר
ששלח אותו, הוא מגיע לכאן כדי לנסות להגשים את המטרות הציבוריות שלו.
ויועצים משפטיים, בסופו של יום חלק גדול מתפקידם זה לעזור לנו, נבחרי
הציבור, להגשים את המטרות הציבוריות שלנו. אם זה אפשרי כמובן. אם זה לא
אפשרי, אז אנחנו גם יודעים לקבל לפעמים את התשובה לא. אז אני מאחל לך הצלחה
גדולה בתפקידך, אני בטוח שתעשי בעזרת השם ותצליחי.

<< יור >> היו"ר איתן גינזבורג: << יור >>

תודה. חבר הכנסת סמוטריץ'.

<< דובר >> בצלאל סמוטריץ' (ימינה): << דובר >>

אני כמובן מצטרף לברכות, לא רוצה להוסיף. אני רק רוצה בהזדמנות הזאת להזכיר
את מי שעו"ד אפיק באה בנעליו, היועץ המשפטי היוצא של הכנסת, יצא כבר לפני
זמן, איל ינון.

<< יור >> היו"ר איתן גינזבורג: << יור >>

הקודם, הקודם, כן.

<< דובר >> בצלאל סמוטריץ' (ימינה): << דובר >>

לתחושתי קצת סיים פה בטונים צורמים, אני הייתי אז בממשלה כבר, שלא בצדק.
אני חושב שאיל עשה עבודה יוצאת מן הכלל, וראוי באירוע כזה, בסוף זה אירוע
של העברת מקל, להוקיר לו טובה ותודה על הרבה מאוד שנים. אפרופו מה שאמר
עכשיו קודמי, חבר הכנסת מיקי זוהר, נדמה לי שאיל תפס מאוד נכון את תפקידו,
ותפקיד היועץ המשפטי של הכנסת כמי שתפקידו לסייע לחברי הכנסת בתפקידם.

אני זוכר שיותר מפעם אחת התבטאתי ביחס אליו, שבשונה מהיועצים המשפטיים
בממשלה, שלא מבינים את תפקידם באופן הזה, איל הבין מצוין, בחוויה שלי, בלא
מעט חוקים שאני קידמתי, שהיו מאוד מורכבים, קונטרוברסיאליים, פעמים רבות
שהוא חשב שהם לא נכונים – חוק ההסדרה, היושב-ראש ודאי זוכר, ואחרים –
ולמרות זאת הוא באמת ליווה אותנו עקב בצד אגודל, כיוון שהוא הבין: בסוף
אנחנו המחוקקים ותפקידו לסייע בידינו. אז אני חושב שכולנו צריכים להודות לו
באירוע הזה.

וכמובן, שגית, לאחל לך, את יודעת, זה דילמה, מצד אחד לומר שתיכנסי בנעליו,
כי בעיניי באמת הוא עשה את זה, אבל שתזכי לבנות את הקומה הנוספת, ולהטביע
את החותם האישי והמיוחד והמקצועי שלך בתוך התפקיד המאוד-מאוד חשוב הזה.
כולנו, נדמה לי, מקווים לימים טובים יותר של הכנסת בכלל כמוסד – יציב יותר,
ענייני יותר, מקצועי יותר, מתפקד יותר. ואני מקווה שתהיה לך הזכות, איך
אומרים? שלא תכלי את כל הקדנציה בכנסות מעבר, אלא שיהיו לך כנסות מסודרות,
שיוכלו לעבוד לגופו של עניין, בצורה טובה, ולשרת את מדינת ישראל ואת
הדמוקרטיה שלה. אנחנו את חלקנו נשתדל לעשות בעניין. בהצלחה.

<< דובר >> מרב מיכאלי (העבודה): << דובר >>

אולי אפילו רק כנסת אחת, לא שלוש או ארבע.

<< יור >> היו"ר איתן גינזבורג: << יור >>

תודה רבה. חבר הכנסת פינדרוס.

<< דובר >> יצחק פינדרוס (יהדות התורה): << דובר >>

אני מצטרף לברכות ליושב-ראש הכנסת ולכנסת, וכמובן לשגית, אני חושב שזה יום
מיוחד. רק הייעוץ הראשון שאני אצטרך לקחת משגית, הרב גפני מקודם אמר שהצלחת
לשנות אצלו משהו, אני מנסה 30 שנה ולא מצליח לשכנע אותו בכלום, אני צריך
לדעת איך את עושה את זה. זה הדבר הראשון שאני אבוא להתייעץ איתך.

אבל אני חושב כמו קודמיי. אני עברתי, בניגוד לרב גפני, בחיים הציבוריים
באמת שני סוגי יועצים משפטיים. היה לי יועץ משפטי במשך 17 שנה, מי שהיה כאן
יושב-ראש ועדת החוקה – דודו רותם, שהיה יועץ משפטי שהבין שתפקידו זה להיות
יועץ משפטי, זה לבוא לסייע בפן המשפטי למערכת. ואחר כך עברתי לעיריית
ירושלים, למי שלא יודע, יש שם יועץ משפטי שקרא לעצמו שומר הסף, וניסה
להסביר לעם ישראל שיש לו תפקיד אחר.

בתוך המערכת הזאת, כפי שאמרו קודם, בהפרדת הרשויות, שאם כל הרשויות בסופו
של דבר כפופות לאותו שומר סף ולאותה מערכת ולאותה בדיקה, וכולם משתפים
פעולה עם אותה בדיקה, אז אין הפרדת רשויות, יש רשות אחת ועוד רשויות
וירטואליות. ושגית, בתקופה מאוד קצרה שאני פה בכנסת, זה שישה חודשים שאני
נמצא בכנסת, באמת לימדה שאפשר בהפרדת רשויות לתת גיבוי אמיתי לכנסת,
והייעוץ המשפטי בא לסייע בעניין הזה ולא בא להוריד מהסמכויות של הרשות של
הכנסת. ולכן אני שמח היום.

ואני מאחל לה הצלחה, לכנסת הצלחה, ותודה רבה ליושב-ראש על הבחירה. ותודה
רבה לך, כאימא לילדים, כפי שאמרו קודם, שמוכנה לקחת על עצמך את המשימה הקשה
הזאת. בהצלחה.

<< יור >> היו"ר איתן גינזבורג: << יור >>

תודה. חבר הכנסת אחמד טיבי.

<< דובר >> אחמד טיבי (הרשימה המשותפת): << דובר >>

קודם כול אני רוצה לברך את היושב-ראש לוין על הבחירה. הייתה בחירה נכונה
ומקצועית. אני מכיר את שגית שנים רבות, אני חבר בוועדת הכספים, אני מלווה
את עבודתה מול כל חבר בוועדת הכספים – עבודה מקצועית, שקדנות, יסודית. כשזה
כן אז היא אומרת כן, כשזה לא אז היא אומרת לא. אתם מכירים את החוק של דירה
שלישית, אני הייתי בישיבה הזאת. אני רואה את היחס שכל חבר כנסת בוועדת
הכספים נותן למשקל של הדברים של שגית, ואני בעיקר רואה את הכבוד שגפני נותן
לייעוץ שלה כיועצת הוועדה.

אני חושב שהבחירה ליועץ משפטי של הכנסת היא כבוד לכנסת, ולא אגיד פרס, אבל
בהחלט מתן תשובה למי שנמצא במקום הנכון בעבודה הנכונה. תודה רבה, שגית.

<< יור >> היו"ר איתן גינזבורג: << יור >>

תודה. חבר הכנסת קרעי.

<< דובר >> שלמה קרעי (הליכוד): << דובר >>

תודה, אדוני היושב-ראש. אדוני יושב-ראש הכנסת, שגית, ברכה גדולה למשכן הזה
שאת מתמנה היום ליועצת המשפטית לכנסת. אנחנו לא הרבה זמן כאן, רובנו – אולי
לא רובנו, אני לא יודע, אני מדבר בשם עצמי – אבל בשנתיים האחרונות, וגם
לפני כן בשבתי בדיונים בוועדת הכספים, רואים את המקצועיות, רואים את הדאגה,
לא מקטינה ראש ונותנת לדברים לחמוק. מגינה עלינו, חברי הכנסת, מול המשרדים
הממשלתיים ומול אלה שמנסים לסובב אותנו. והדבר הזה חשוב, שיש כאן יועצת
משפטית שתשמור על מעמדה של הכנסת, גם בתוך דיוני הוועדות, וגם, לא פחות
חשוב, מול מערכת המשפט, שלפעמים מנסה להתגבר על מה שמגיע לנו ומה שמוקנה
לנו בזכויות יסוד, בחוקי היסוד, כרשות המחוקקת, ובוודאי כרשות המכוננת.
ברכה גדולה והרבה הצלחה.

<< יור >> היו"ר איתן גינזבורג: << יור >>

תודה. חבר הכנסת סעדי – יצא? טלי פלוסקוב, בבקשה.

<< דובר >> טלי פלוסקוב (הליכוד): << דובר >>

תודה, אדוני. ראשית, כמובן אני רוצה להודות ליושב-ראש הכנסת חבר הכנסת יריב
לוין על הבחירה. יש פה שני דברים: קודם כול, גברתי היועצת המשפטית של
הכנסת, אני זוכרת את הימים הראשונים שלי בכנסת ה-20, והנושא שליווינו ביחד
זה נושא של הטבות מס – גפני, אתה זוכר עד כמה הוא היה מורכב? ואם שגית לא
הייתה יושבת אז בחדר במקום שלה, אני לא יודעת אם היינו מוצאים את הנוסחה
הזו, שבעצם הייתה פותרת את הבעיות שהיו בפנינו, חברי הכנסת. ואז אני חייבת
להגיד לך תודה לא רק בשמי, אלא בשם אותם 180 יישובים חדשים שהכנסנו לתוך
המפה החדשה של חלוקת הטבות המס. זה דבר אחד.

ובוודאי ובוודאי אני רוצה להודות לה כיושבת-ראש ועדת האתיקה על הליווי
המקצועי של הוועדה וההכוונה, וגם על השיחות האישיות שלנו, כשגם דיברנו על
הדברים הקשים שהיו בוועדה. לא כל אדם בתפקיד כמוך יודע גם לדבר בשיחות
אישיות ככה. זאת אומרת, אנחנו יכולים לשבת פה ולדבר – כמובן, ארבל, אני
רציתי להגיד כמה מילים – זה בדיוק, אני חושבת, המפתח להצלחה, שיש פה שתי
נשים שיודעות להוביל את העבודה של הוועדות מלמעלה, את זה כבר ראיתי אותך
כממלאת מקום. אז לכן המון תודה גם על הליווי, ופה התודה לשתיכן.

ודבר שלישי אחרון, כאישה אני גאה שנבחרת, ואני חושבת שיש הרבה כמוני בבית
הזה. שיהיה לך המון בהצלחה. תודה.

<< יור >> היו"ר איתן גינזבורג: << יור >>

תודה. חבר הכנסת דיין.

<< דובר >> עוזי דיין (הליכוד): << דובר >>

שיהיה בהצלחה.

<< יור >> היו"ר איתן גינזבורג: << יור >>

תודה. מישהו עוד רוצה לומר משהו?

<< דובר >> אנטאנס שחאדה (הרשימה המשותפת): << דובר >>

מצטרפים לברכות, ושיהיה בהצלחה.

<< דובר >> היועצת המשפטית לכנסת שגית אפיק: << דובר >>

תודה.

<< יור >> היו"ר איתן גינזבורג: << יור >>

תודה רבה. תודה לכל המברכים, ונעביר את רשות הדיבור ליועצת המשפטית.

<< דובר >> אחמד טיבי (הרשימה המשותפת): << דובר >>

עכשיו אנחנו מחכים לייעוץ משפטי בפסיקה אחת, למנוע בחירות חמישיות.

<< דובר >> יושב-ראש הכנסת יריב לוין: << דובר >>

אני חשבתי שרוצים למנוע בחירות רביעיות.

<< דובר >> טלי פלוסקוב (הליכוד): << דובר >>

אתה צריכה למצוא נוסחה.

<< יור >> היו"ר איתן גינזבורג: << יור >>

בבקשה, שגית.

<< דובר >> היועצת המשפטית לכנסת שגית אפיק: << דובר >>

אדוני יושב-ראש הכנסת, יושב-ראש ועדת הכנסת, גברתי מזכירת הכנסת, מנכ"ל
הכנסת, חברי ועדת הכנסת, חברי הוועדה הציבורית למינוי יועץ משפטי לכנסת
וחברי הכנסת כולם, אני מודה לכם על המינוי שלי ליועצת המשפטית של הכנסת.
הבחירה בי בעיניי היא הבעת אמון גבוהה ביועצים המשפטיים ובצוותיהם,
ובעבודתה הטובה של הלשכה המשפטית של הכנסת, ואני מודה לכם על כך בשמי ובשם
הלשכה המשפטית כולה.

לכאורה לייעוץ המשפטי לכנסת אין זכות וטו, ומכאן חשיבותם הרבה של האמון
והכבוד ההדדי בין חברי הכנסת ליועצים המשפטיים של הכנסת. בעבודתי בכנסת
תמיד שאפתי לחזק את מעמדה של הכנסת ואת עצמאותה. זכיתי לעבוד עם חברי כנסת
מעולים מכל המפלגות, שביקשו להבין כל הצעת חוק שהם חותמים עליה, שהגיעו
לדיונים ארוכים בוועדות השונות, והביאו איתם ניסיון רב, ניסיון חיים וידע
רב.

תפיסת התפקיד שלי היא סיוע להם באמצעות מתן ייעוץ משפטי איכותי, מקצועי,
אובייקטיבי, שיאפשר להם למלא את שליחותם הציבוריים, לחוקק חוקים טובים,
לקבל החלטות מושכלות, וגם לפקח על עבודתה של הרשות המבצעת ועל מתן שירותים
מיטביים לאזרח. תפיסת התפקיד שלי באה מתוך כבוד גדול מאוד למוסד הזה של בית
הנבחרים, לחברי הכנסת ולהחלטות החשובות שמתקבלות כאן, וכבוד גדול גם לחוק
ולמשפט. לאורך עבודתי כיועצת משפטית לוועדת הכספים השתדלתי תמיד לשמור על
כללי משחק הוגנים, להביא בפני חברי הכנסת את העמדה המשפטית המקיפה והכוללת,
על מנת להעצים את עבודתה של הכנסת ולייצר הליך חקיקה נאות.

בנימה אישית, מזה שנים רבות הבית הזה הוא ביתי השני. כל ארבעת ילדיי ישנו
פה בינקותם לילה או שניים ואפילו יותר. אני מבקשת להודות ליושבי-ראש ועדת
הכספים שעבדתי איתם, ולחברי ועדת הכספים לאורך השנים שנתנו בי אמון,
שהתייעצו איתי בעניינים מהותיים רבים, ואפשרו לי ולצוות שלי לקחת חלק
בתהליכים משמעותיים. תודה מיוחדת ליושב-ראש הוועדה הנוכחי, שהודיע לי
בראשית כהונתו כיושב-ראש ועדה שהוא לא סובל יועצים משפטיים, וגם לא יועצות.

<< דובר >> אחמד טיבי (הרשימה המשותפת): << דובר >>

לא הרגשנו את זה, גפני.

<< דובר >> היועצת המשפטית לכנסת שגית אפיק: << דובר >>

אבל מזה שנים שאנחנו עובדים יחד במקצועיות, בשיתוף, ומתוך כבוד הדדי. תודה
לצוות שלי, שמלווה אותי שנים רבות בעבודה קשה – אייל, שלומית ושיר.

אני מודה לך, אדוני יושב-ראש הכנסת, על ההזדמנות שנתת לי. זו תקופה מורכבת
ורגישה. לעתים נראה שההיסטוריה מתעצבת בה עם כל החלטה שהבית הזה מקבל. אני
מודה לך על כך שאתה מנווט את הכנסת בימים האלה, בתקופה הזו, בתבונה,
ממלכתיות ורגישות. אני מודה לך גם על המינוי הנוכחי, גם על תקופת מילוי
המקום. אני מודה על כך גם ליושבי-ראש הכנסת הקודמים, שמינו אותי למילוי
המקום.

<< דובר >> משה גפני (יהדות התורה): << דובר >>

את ממשיכה גם בוועדת הכספים, תגידי להם.

<< קריאה >> קריאה: << קריאה >>

לא, את זה לא סיכמנו, גפני. עכשיו צריך משא ומתן על זה.

<< דובר >> היועצת המשפטית לכנסת שגית אפיק: << דובר >>

אני הבטחתי ליושב-ראש ועדת הכספים, שאני אוסיף ללוות את עבודתה של הוועדה
מקרוב. הינה, אמרתי.

<< דובר >> בצלאל סמוטריץ' (ימינה): << דובר >>

גפני מקודם מחה פה באוזנינו שלא הודית גם לניסן סלומינסקי.

<< דובר >> היועצת המשפטית לכנסת שגית אפיק: << דובר >>

הודיתי לכל יושבי-ראש ועדת הכספים.

<< דובר >> משה גפני (יהדות התורה): << דובר >>

היא אמרה: ראשי הוועדה לדורותיהם.

<< דובר >> היועצת המשפטית לכנסת שגית אפיק: << דובר >>

אמרתי לכולם.

<< דובר >> טלי פלוסקוב (הליכוד): << דובר >>

היא כרגיל עושה את זה מאוד יפה, תשימו לב.

<< דובר >> משה גפני (יהדות התורה): << דובר >>

כן, בדיוק.

<< דובר >> היועצת המשפטית לכנסת שגית אפיק: << דובר >>

אני אסיים במשפט: הלשכה המשפטית של הכנסת מורכבת מצוותים ומיועצים משפטיים
מעולים ואיכותיים, ואני נושאת תפילה, שאני אצליח ביחד איתם, להעניק לבית
הזה ייעוץ משפטי מדויק, בשום שכל והיגיון, כך שנמשיך להיות ראויים לאמון,
להערכה ולהקשבה מחברי הבית. אני מודה לכם מאוד. תודה רבה.

<< יור >> היו"ר איתן גינזבורג: << יור >>

תודה רבה. חברים, אני מודה לכם על ההשתתפות. אני מאחל לך הרבה מאוד הצלחה
בשמי ובשם כל חברי הוועדה וחברי הכנסת.

תם סדר-היום. תודה רבה לכולם.

<< סיום >> הישיבה ננעלה בשעה 12:24. << סיום >>
