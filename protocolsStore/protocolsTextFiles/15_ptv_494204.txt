פרוטוקולים/ועדת הכנסת/6037

ירושלים, ט' בכסלו, תשס"ג

14 בנובמבר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 358

מישיבת ועדת הכנסת

יום שני, ו' בכסלו התשס"ג, 11.11.2002, שעה 13:00

סדר היום: 1. בקשה להעברת הצעת חוק מוועדה לוועדה אחרת.

2. התאמת כללי האתיקה לחברי הכנסת לתיקון מס' 28 לחוק חסינות חברי הכנסת
ותיקון טעות בחוק חסינות זה.

3. בקשת יו"ר הוועדה לענייני מחקר ופיתוח מדעי וטכנולוגי, חה"כ ענת מאור
להקדמת הדיון בהצעת חוק המועצה הלאומית למחקר ופיתוח אזרחי, התשס"ג-2002 –
לפני קריאה שניה ושלישית.

4. בקשת יו"ר ועדת החוקה, חוק ומשפט להקדמת הדיון בהצעת חוק הבחירות לכנסת
השש-עשרה (קיצור מועדים)(הוראת שעה), התשס"ג-2002 – בכל הקריאות.

5. בקשת יו"ר ועדת החוק, חוק ומשפט להקדמת הדיון בהצעת חוק הבחירות לכנסת
ולראש הממשלה (תיקון מס' 48)(חילופין בוועדת קלפי), התשס"ג-2002 – לפני
קריאה שניה ושלישית.

6. בקשת יו"ר הוועדה המיוחדת לחקיקה בתחום התקשורת, חה"כ אברהם פורז,
להקדמת הדיון בהצעת חוק הרשות השניה (תיקון מס' 18), התשס"ג-2002 – לפני
הקריאה השניה והשלישית.

7. בקשת יו"ר ועדת החינוך והתרבות להקדמת הדיון בהצעות חוק הבאות, לפני
קריאה שניה ושלישית:

א. הצעת חוק הספורט (תיקון מס' 4), התשס"ג-2002.

ב. הצעת חוק התרבות והאמנות, התשס"ג-‏2002.

8. בקשת הממשלה להקדמת הדיון בהצעת חוק לתיקון פקודת מס הכנסה

(מס' 134), התשס"ג-2002.

9. שונות.

10. בקשת הממשלה להקדמת הדיון בהצעת חוק זכויות נפגעי עבירה (תיקון),
התשס"ג-2002.

נכחו:

חברי הוועדה: יוסי כץ – היו"ר

אפי אושעיה

  אורי אריאל

זאב בוים

זהבה גלאון

אליעזר זנדברג

  נעמי חזן

שאול יהלום

ענת מאור

מרינה סולודקין

יאיר פרץ

עמיר פרץ

נחמה רונן

צלי רשף

מוזמנים: מזכיר הכנסת אריה האן

סגן מזכיר הכנסת דוד לב

טליה דולן הכנסות המדינה, משרד האוצר

דלית דרור משרד המשפטים

עו"ד ענת אסיף - משרד המשפטים

יועצת משפטית של הכנסת: אנה שניידר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: הילה לוי

1. בקשה להעברת הצעת חוק מוועדה לוועדה אחרת

היו"ר יוסי כץ:

שלום לכולם, אני מתכבד לפתוח את הישיבה. מונח לפניי מכתבה של יעל דיין ובו
נאמר: "אבקש שוועדת הכנסת תאשר בישיבתה את העברת הצעת חוק חובת מכרזים –
עידוד נשים לעסקים, ביוזמת חברת הכנסת ענת מאור לוועדה לקידום מעמד האישה
בראשותי. בקשה זו היא באישורו של יושב ראש ועדת החוקה, חוק ומשפט, אליו
הועברה ההצעה וזאת לפי בקשתה של חברת הכנסת ענת מאור".

לאור העובדה שיושב ראש הוועדה מסכים לפניה וזאת כנראה תהיה הצעת החוק
האחרונה של חברת הכנסת המציעה, צריך להיענות לבקשה בחיוב.

אנה שניידר:

לפי התקנון כל חוק חובת מכרזים נדון בוועדת החוקה.

היו"ר יוסי כץ:

אבל אם יושב ראש הוועדה מבקש, מי אני שאסרב?

אנה שניידר:

אתם הוועדה שמחליטה ואני אומרת לכם מה אומר התקנון.

היו"ר יוסי כץ:

בכל זאת אני חושב שכאשר יושב ראש הוועדה מבקש בקשה, צריך להיענות לה. אני
לא בטוח שההצעה הזאת תעבור עוד בקדנציה הזו כי היא עברה רק ב-14 באוקטובר.
נדמה לי שסוכם שתינתן עדיפות להצעות חוק שנוגעות לבחירות, אבל לפחות צריך
לתת לה סיכוי. לכן אני מבקש להצביע בעד.

הצבעה

בעד בקשת יושבת ראש הוועדה למעמד האישה – רוב

נגד – אין

נמנעים – אין

בקשתה של יושבת ראש הוועדה למעמד האישה אושרה.

היו"ר יוסי כץ:

הבקשה אושרה פה אחד.

סגן מזכיר הכנסת דוד לב:

זאת המלצה למליאה.

2. התאמת כללי האתיקה לחברי הכנסת לתיקון מס' 28 לחוק חסינות חברי הכנסת

ותיקון טעות בחוק חסינות זה

היו"ר יוסי כץ:

הנושא הבא הוא: תיקון טעות בחוק החסינות. "בהתאם להוראות סעיף 10א" כותב לי
יושב ראש הכנסת, "הריני מעביר לעיונך הצעה לתיקון טעות בשל השמטה מקרית
בנוסח החוק שבנדון...אודה לך אם תביא אותה לפני הוועדה לקביעת הטעות ולאחר
מכן לאישורה במליאת הכנסת".

ארבל אסטרחן:

מדובר בתיקון מס' 28 לחוק החסינות, שהתקבל ביוזמת הוועדה לפני מספר חודשים
והיה תיקון בנושא ועדת האתיקה. בתיקון מס' 28 נקבעה הפניה לסעיף קטן א של
סעיף 13ד ובטעות נשמטה הפניה לאחת מהפסקאות באותו סעיף.

היו"ר יוסי כץ:

זה תיקון טכני לחלוטין?

אנה שניידר:

זאת פליטת קולמוס.

ארבל אסטרחן:

זה דורש את אישור הוועדה והצבעה במליאה.

הצבעה

בעד אישור בקשת יושב ראש הכנסת – רוב

נגד – אין

נמנעים – אין

בקשת יושב ראש הכנסת אושרה.

היו"ר יוסי כץ:

בקשת יושב ראש הכנסת אושרה.

ארבל אסטרחן:

בעקבות תיקון מס' 28 לחוק החסינות, שקבע הוראות בנוגע לוועדת האתיקה, אנחנו
רוצים לבטל סעיפים מסוימים בכללי האתיקה, שקבעו את ההוראות הקודמות ועכשיו
עוגנו בחוק. למעשה מדובר בביטול סעיפים 17,18 ו-20 לכללי האתיקה, שמדברים
על הרכב ועדת האתיקה ועל סנקציות ועדת האתיקה, דברים שעוגנו בחוק. הכללים
היום מתייחסים למצב שהיה לפני החוק ולכן מתבקש למחוק את הסעיפים האלה.
הסמכות של תיקון כללי האתיקה היא בידי ועדת הכנסת.

היו"ר יוסי כץ:

תודה. מי בעד הבקשה? נא להצביע.

הצבעה

בעד הבקשה – רוב

נגד – אין

נמנעים – אין

הבקשה אושרה.

היו"ר יוסי כץ:

  הבקשה אושרה.

  3. בקשת יו"ר הוועדה לענייני מחקר ופיתוח מדעי וטכנולוגי, חה"כ ענת מאור,
  להקדמת הדיון בהצעת חוק המועצה הלאומית למחקר ופיתוח אזרחי, התשס"ג-2002

היו"ר יוסי כץ:

חברת הכנסת ענת מאור, בתוקף תפקידה כיושב ראש הוועדה לענייני מחקר ופיתוח
מדעי וטכנולוגי, מבקשת להקדים את הדיון בחוק המועצה הלאומית למחקר ולפיתוח
אזרחי לקריאה שניה ושלישית. נא להצביע.

הצבעה

בעד בקשת יושבת ראש הוועדה לענייני מחקר ופיתוח מדעי וטכנולוגי – רוב

נגד – אין

נמנעים – אין

בקשת יושבת ראש הוועדה לענייני מחקר ופיתוח מדעי וטכנולוגי אושרה.

היו"ר יוסי כץ:

בקשתה של חברת הכנסת ענת מאור אושרה.

מזכיר הכנסת אריה האן:

האם יש להצעת החוק עלות תקציבית?

ענת מאור:

לא, אין עלות תקציבית.

4. בקשת יו"ר ועדת החוקה, חוק ומשפט להקדמת הדיון בהצעת חוק הבחירות לכנסת

השש-עשרה (קיצור מועדים)(הוראת שעה), התשס"ג-2002 – בכל הקריאות

היו"ר יוסי כץ:

חבר הכנסת מיכאל איתן פנה אליי וביקש כי: "בשל יציאת הכנסת לפגרה אבקש
אישור הוועדה לשחרר את הצעת חוק הבחירות לכנסת השש-עשרה (קיצור
מועדים)(הוראת שעה) מחובת הנחה לקריאה ראשונה, שניה ושלישית". נא להצביע.

הצבעה

בעד בקשת יושב ראש ועדת החוקה, חוק ומשפט - רוב

נגד – אין

נמנעים – אין

בקשת יושב ראש ועדת החוקה, חוק ומשפט אושרה.

היו"ר יוסי כץ:

הבקשה אושרה בכל הקריאות.

5. בקשת יו"ר ועדת החוקה, חוק ומשפט להקדמת הדיון בהצעת חוק הבחירות לכנסת
ולראש הממשלה (תיקון מס' 48)(חילופין בוועדת קלפי), התשס"ג-2002

היו"ר יוסי כץ:

מונחת לפניי בקשתו של חבר הכנסת זבולון אורלב לשחרר מחובת הנחה את הצעת חוק
הבחירות לכנסת ולראש הממשלה (תיקון מס' 48)(חילופין בוועדת הקלפי),
התשס"ג-2002. נא להצביע.

הצבעה

בעד בקשתו של יושב ראש ועדת החוקה, חוק ומשפט - רוב

נגד – אין

נמנעים – אין

בקשתו של יושב ראש ועדת החוקה, חוק ומשפט אושרה.

היו"ר יוסי כץ:

בקשתו של יושב ראש ועדת החוקה, חוק ומשפט אושרה.

6. בקשת יו"ר הוועדה המיוחדת לחקיקה בתחום התקשורת, חה"כ אברהם פורז,
להקדמת הדיון בהצעת חוק הרשות השניה (תיקון מס' 18), התשס"ג-2002

לפני הקריאה השניה והשלישית

היו"ר יוסי כץ:

מונחת לפניי בקשתו של יושב ראש הוועדה המיוחדת לחקיקה בתחום התקשורת, חבר
הכנסת א' פורז, לשחרר מחובת הנחה לקראת הקריאה השניה והשלישית את הצעת חוק
הרשות השניה (תיקון מס' 18), התשס"ג-2002. נא להצביע.

הצבעה

בעד בקשתו של יושב ראש הוועדה המיוחדת לחקיקה בתחום התקשורת – רוב

נגד – אין

נמנעים – אין

בקשתו של יושב ראש הוועדה המיוחדת לחקיקה בתחום התקשורת אושרה.

היו"ר יוסי כץ:

בקשתו של חבר הכנסת פורז אושרה.

7. בקשת יו"ר ועדת החינוך והתרבות להקדמת הדיון בהצעת חוק הספורט

(תיקון מס' 4) התשס"ג-2002 ובהצעת חוק התרבות והאמנות, התשס"ג-2002

היו"ר יוסי כץ:

מונחת לפניי בקשת יושב ראש ועדת החינוך והתרבות להקדמת הדיון בהצעות חוק
הבאות לפני קריאה שניה ושלישית: 1. הצעת חוק הספורט (תיקון מס' 4),
התשס"ג-2002. 2. הצעת חוק התרבות והאמנות, התשס"ג-2002. נא להצביע.

הצבעה

בעד בקשת יושב ראש ועדת החינוך והתרבות – רוב

נגד – אין

נמנעים – אין

בקשתו של יושב ראש ועדת החינוך והתרבות אושרה.

היו"ר יוסי כץ:

בקשתו של יושב ראש ועדת החינוך והתרבות אושרה.

8. בקשת הממשלה להקדמת הדיון בהצעת חוק לתיקון פקודת מס הכנסה

(מס' 134), התשס"ג-2002

היו"ר יוסי כץ:

הממשלה מבקשת להקדים את הדיון בהצעת חוק לתיקון פקודת מס הכנסה (מס' 134),
התשס"ג-2002.

אתי בן-יוסף:

אין תשעה חברים ולכן אי אפשר לקיים הצבעה.

9. שונות

אנה שניידר:

יש בעיה לגבי חוק התקציב וחוק ההסדרים. הוועדה החליטה שוועדת הכספים תמשיך
לפעול כרגיל ותסיים את הדיון בשני החוקים האלה. אז ייקבע תאריך לישיבה
מיוחדת של מליאת הכנסת לצורך חוק התקציב וחוק ההסדרים. לצורך העניין יצטרכו
פטור מחובת הנחה משני החוקים ולמעשה לא יהיה מתי לדון בפטור. צריך 24 שעות
גם לחוק התקציב וגם לחוק ההסדרים.

היו"ר יוסי כץ:

ואם באותו בוקר אני אגיע ואתן פטור מחובת הנחה? אני רוצה להשאיר בידינו את
השליטה מה מביאים בפנינו.

מזכיר הכנסת אריה האן:

השאלה היא אחרת – מה יקרה אם לא תתן פטור? פתחנו את הכנסת, כינסנו את כולם
וזה עלה לנו עשרות אלפי שקלים.

היו"ר יוסי כץ:

חבר הכנסת בוים, לידיעתך, הממשלה ביקשה פטור מחובת הנחה בשתי הצעות חוק
שחשובות לה. אני נעתרתי לבקשה אבל אין תשעה חברים ולכן אי אפשר להצביע. אני
מציע שתחליף אותי ותקיים ישיבה בשעה יותר מאוחרת.

זאב בוים:

אני אנסה לסיים את זה עוד עכשיו.

שאול יהלום:

אדוני היושב ראש, אני מבקש להעלות נושא מאד חשוב שאדוני הבטיח לדון בו. יש
תקלה מאד קשה בנושא העוזרים הפרלמנטריים וחבות המעביד של חבר הכנסת כלפיהם.
נקבע שחבר הכנסת הוא המעסיק של העוזרים הפרלמנטיים ולא הכנסת, אבל מצד שני
לא נקבעו הסדרים לביטוח של חבות המעביד כלפי העובד. אנחנו חושבים לתומנו
שהעוזרים הפרלמנטריים הם עובדים של הכנסת ומתברר שמבחינה חוקית פורמלית הם
עובדים שלי באופן אישי. אם, חס וחלילה, יקרה להם משהו, אני מתחייב כלפיהם.

היו"ר יוסי כץ:

מי אמר שלא משלמים עבורם את כל מה שצריך?

שאול יהלום:

העוזרים הפרלמנטריים הם עובדים אישיים. כך אומר המזכיר, אומר סגן המזכיר
ואומרת היועצת המשפטית. זאת אומרת שאם, חלילה, מחר קורה לו משהו, אנחנו
חייבים כלפיו פיצויים במיליונים. זה דבר שאסור להשאיר אותו פתוח גם אם
הכנסת יוצאת לפגרה.

היו"ר יוסי כץ:

אני מסמיך את חבר הכנסת יהלום למלא את מקומי לצורך העניין שדובר בו.

10. בקשת הממשלה להקדמת הדיון בהצעת חוק זכויות נפגעי עבירה (תיקון),
התשס"ג-2002

היו"ר יוסי כץ:

הממשלה ביקשה להקדים את הדיון בהצעת חוק זכויות נפגעי עבירה (תיקון), הנוגע
להליך פלילי שמתנהל לגבי עבירה ממנה נפגעו ובכלל זה הזכות לקבלת מידע על
התקדמות תהליך וזכות להביע עמדה.

עו"ד ענת אסיף:

זאת דחיית כניסה לתוקף בשנה של חלק מסעיפי החוק, שצריכים להיכנס לתוקפם
בדצמבר.

היו"ר יוסי כץ:

מכיוון שאין קוורום של תשעה חברי ועדה, אין אפשרות לקיים הצבעה.

תודה רבה, הישיבה נעולה.

הישיבה ננעלה בשעה 13.30.
