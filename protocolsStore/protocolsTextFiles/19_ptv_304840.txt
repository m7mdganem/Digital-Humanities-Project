הכנסת התשע-עשרה

נוסח לא מתוקן

מושב שלישי

פרוטוקול מס' 145

מישיבת ועדת הכנסת

יום חמישי, ב' בשבט התשע"ה (22 בינואר 2015), שעה 10:15

סדר היום:

פניית חה"כ אחמד טיבי להתפלגות סיעת רע"מ-תע"ל

נכחו:

חברי הוועדה:

זאב אלקין – היו"ר

אחמד טיבי

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

פניית חה"כ אחמד טיבי להתפלגות סיעת רע"מ-תע"ל

היו"ר זאב אלקין:

אנחנו פותחים את הישיבה של ועדת הכנסת בנושא פניית חבר הכנסת אחמד טיבי
להתפלגות סיעת רע"מ-תע"ל. בבקשה, חבר הכנסת טיבי.

אחמד טיבי:

תודה, אדוני. דווקא תיאמנו להגיע לכאן יחד, אבל בגלל משהו טכני הם לא
הגיעו, בהסכמה.

תע"ל היא מפלגה עצמאית, שהייתה במסגרת רע"מ-תע"ל-מד"ע בכנסת האחרונה,
ועכשיו, ערב הבחירות, יש שתי אופציות: או שנסכים ללכת כולנו ביחד, או שזה
יהיה שתי רשימות נפרדות. הסיכויים לכך הם 50/50.

היו"ר זאב אלקין:

זאת האמינות של כלי התקשרות הישראליים, שמהבוקר מדווחים שתהיה רשימה
משותפת?

אחמד טיבי:

היום מישהו כבר הודיע ברדיו שזה לא מקובל עלינו ונוכל לפוצץ את זה על - - -

אתי בן יוסף:

(משוחחת בטלפון עם אברהים צרצור).

אחמד טיבי:

ולכן אנחנו מבקשים להתפלג, כדי לשמור על עצמאות ערכית וסיעתית. אנחנו עושים
את זה ברוח טובה מול חברינו ברע"מ, התנועה האסלאמית, וגם יכול להיות שנרוץ
ביחד עוד מעט. וגם יכול להיות שלא.

היו"ר זאב אלקין:

אגב, לא כדאי לחכות להתפלגות עד ל...? הרי אם בסוף תרוצו ביחד, אז למה
להתפלג?

אחמד טיבי:

זה לא קשור. החלטנו שכל אחד יהיה עצמאי, כי כל האופציות פתוחות, ואני מבקש
לכבד את ההסכמה של שנינו.

היו"ר זאב אלקין:

ארבל, יש לך איזו תוספת?

ארבל אסטרחן:

בסיעה יש ארבעה חברים. בתחילת הכנסת היא הייתה מורכבת מארבע מפלגות,
ובעקבות אישור שניתן בוועדת הכנסת לשינוי מסוים, היא מורכבת כיום משתי
מפלגות, רשימת האיחוד הערבי ותע"ל, כלומר רע"מ ותע"ל - - -

היו"ר זאב אלקין:

ומד"ע כבר לא - - -

ארבל אסטרחן:

מד"ע כבר לא מיוצגת וגם לא מל"ע. חבר הכנסת טיבי הוא חבר הכנסת היחיד
שמייצג את תע"ל, אבל לאור העובדה שעם הגשת רשימת המועמדים לכנסת ה-19 הם
הגישו הסכם שמאפשר התפלגות גם אם לא התקיים התנאי של שליש מחברי הסיעה, אז
התנאים מתאימים ואפשר - - -

היו"ר זאב אלקין:

וגם מגבלת סיעת יחיד לא רלוונטית כל עוד שמדובר במפלגה נפרדת בזמן ההגשה של
ההסכם.

ארבל אסטרחן:

במקרה כזה יכולה להיות גם סיעת יחיד.

היו"ר זאב אלקין:

אגב, זה חל גם על הכנסת הבאה, למרות התיקון שעבר, שלא מאפשר להתפלג בשנתיים
הראשונות?

ארבל אסטרחן:

אלה שני דברים שונים. ההוראה בחוק המימון היא לא לא-מאפשרת; ברגע שמתקיימים
התנאים, שליש מהסיעה יכול להתפלג מהיום הראשון. אבל ברגע שזה מפלגות
נפרדות, אז ממילא המימון משולם בנפרד ואין השלכות מימוניות להתפלגות.

כאשר מדובר בסיעה אחת שיש בה מפלגה אחת ושליש מתפלג, אז במצב רגיל החלק
שהתפלג היה אמור לקחת איתו את המימון. אבל החוק שתוקן קובע שאם ההתפלגות
היא בשנתיים הראשונות, אז החלק שהתפלג לא יקבל מימון, אלא אם ההתפלגות
נעשתה בהסכמת רוב החברים. זה לא רלוונטי להתפלגות של מפלגות.

היו"ר זאב אלקין:

הבנתי. זאת אומרת שהתיקון שעבר בכנסת הזאת, שלמעשה החזיר תיקון שפעם היה
בכנסת, שנדמה לי שקראו לו אז "תיקון ברונפמן" - - -

ארבל אסטרחן:

יו"ר הכנסת דהיום תיקן אותו בעקבות התפלגות - - -

היו"ר זאב אלקין:

אז התיקון הזה ממילא לא יחול על צירופי מפלגות.

ארבל אסטרחן:

נכון.

היו"ר זאב אלקין:

למשל הרשימה המשותפת או שתי רשימות שיקומו, יוכלו מיד לאחר הבחירות להתפלג
לסיעות קטנות יותר.

ארבל אסטרחן:

ובלבד שהן יגישו ליו"ר ועדת הבחירות הסכם שמאפשר את ההתפלגות.

היו"ר זאב אלקין:

בסדר. אני מביא להצבעה את הבקשה של חבר הכנסת טיבי. מי בעד? מי נגד? מי
נמנע?

הצבעה

בעד אישור בקשת ההתפלגות – פה אחד

הבקשה אושרה.

היו"ר זאב אלקין:

הבקשה אושרה. הישיבה נעולה.

הישיבה ננעלה בשעה 10:25.
