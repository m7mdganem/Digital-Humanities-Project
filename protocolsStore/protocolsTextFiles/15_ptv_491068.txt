פרוטוקולים/ועדת הכנסת/4158

ירושלים, ב' בטבת, תשס"ב

17 בדצמבר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 251 

מישיבת ועדת הכנסת

יוםשלישי, י"ט בכסלו התשס"ב (4 בדצמבר 2001), שעה 10:00

סדר יום: 1. ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

2. בקשות להקדמת הדיון בהצעות חוק פרטיות – בקריאה הטרומית:

1.  הצעת חוק הביטוח הלאומי-תיקון שלילת זכויות ממבצע פעולות איבה,
    התשס"ב-2001, של חבר הכנסת יצחק גאגולה.

2.  הצעת חוק הרשות השניה לטלוויזיה ורדיו (תיקון- איחוד המועצה לשידורי
    כבלים ושידורי לוויין, ומועצת הרשות השניה ) התשס"ב – 2001, של חבר
    הכנסת נחום לנגנטל.

3.  הצעת חוק יסוד: הכנסת (תיקון- הפסקת כהונתו של חבר כנסת שנתמנה לשר)
    התשס"ב-2001, של חברת הכנסת קולט אביטל וקבוצת חכ"ים.

4.  הצעת חוק הבטיחות במקומות ציבוריים (תיקון- אירועי ספורט) של חבר הכנסת
    אבשלום וילן וקבוצת חכ"ים.

  3. בקשות להעברת הצעות חוק מוועדה לוועדה אחרת.

  4. קביעת ועדות לדיון בהצעות חוק והצעות לסדר יום.

  5. הצעת חוק שידורי טלוויזיה מהכנסת (הוראת שעה) (הארכת תוקף מס' 3)

  התשס"ב-2001.

  6. תנאי עבודתם של העוזרים הפרלמנטריים.

  7. שונות

1.  זכות שארי חברי כנסת ותיקים לגמלה

2.  מימון שפה זרה לחברי כנסת.

3.  אימוני חברי כנסת בכלי יריה לצורך הגנה.

נכחו:

חברי הוועדה: יוסי כץ – היו"ר

שאול יהלום

נחום לנגנטל

מרינה סולודקין

יצחק גאגולה

זהבה גלאון

יאיר פרץ

יגאל ביבי

נעמי חזן

קולט אביטל

זאב בוים

אפי אושעיה

אבשלום וילן

אברהם פורז

אילן גילאון

אורי אריאל

איוב קרא

מוזמנים:

אריה האן - מזכיר הכנסת

דוד לב - סגן מזכיר הכנסת

אבי לוי - חשב הכנסת

יחזקאל לביא - משרד הפנים

גיא מרגליות - נציג העוזרים הפרלמנטריים

יועצת משפטית: אנה שניידר

יועץ משפטי: תומר רוזנר

מנהל/ת הוועדה: אתי בן יוסף

קצרנית: איה לינצ'בסקי

  ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר יוסי כץ:

אני מתכבד לפתוח את ישיבת ועדת הכנסת. על סדר היום שלנו ערעורים על החלטת
יו"ר כנסת והסגנים. חברת הכנסת זהבה גלאון מערערת על ההצעה למוטט את הרשות
הפלסטינית ואת יאסר עראפת המחייבת דיון דחוף במליאת הכנסת. חברת הכנסת
גלאון בבקשה:

זהבה גלאון:

אדוני היו"ר, חבר הכנסת חיים רמון ואני הגשנו הצעה דחופה לסדר, כל אחד לחוד
אבל בדיוק אותה הצעה, כפי שהיא מנוסחת כאן. מסתבר שקבוצה גדולה של חברי
כנסת הגישו הצעה בדיוק דומה.

יוסי כץ:

אם היא בדיוק דומה, היא זהה?

זהבה גלאון:

היא זהה במובן שהם אמרו "החלטת הממשלה למוטט את הרשות הפלסטינית", וזה
התקבל, ואנחנו הצענו "ההצעה למוטט את הרשות הפלסטינית", לכן לא הבנתי את
ההגיון.

היו"ר יוסי כץ:

מה הם הגישו?

זהבה גלאון:

"החלטת הממשלה למוטט את הרשות הפלסטינית".

שאול יהלום:

אין דבר כזה, הרי ההחלטה הייתה רק הבוקר.

היו"ר יוסי כץ:

מאיפה את יודעת את זה?

זהבה גלאון:

אמרה לי מזכירת הסיעה שלך.

שאול יהלום:

חברת הכנסת גלאון, האם גם שאר הדברים שאת אומרת בכנסת מבוססים על
אינפורמציה לא נכונה או שזה במקרה?

היו"ר יוסי כץ:

הודיעו לי שחבר הכנסת ביבי מייצג את הנשיאות. ממבט ראשון, הייתי בעד קבלת
הערעור, אבל יש פה על "מתקפת הטרור הרצחנית, ועל הפיגועים, על מתקפת הטרור
הקשה, גל פיגועי הטרור, הסלמה בשטחים והרחבת מעגל שפיכות הדמים בין
הישראלים לפלסטינים והאיומים לגרש את ערפאת". זה כמעט בדיוק כמו שלכם.

נעמי חזן:

הייתה הצבעה נפרדת. הסוגיה עלתה, הנשיאות הפרידה בין שני הנושאים בהחלטה
שאלה שני נושאים נפרדים, והיו שתי הצבעות, אחד על הנושא הגדול ועל הנפרד.
זה אמנם שני נושאים נפרדים וצריך להחליט אם לאשר או לא לאשר. אני מדווחת
כרגע בדיוק מה היה בנשיאות.

היו"ר יוסי כץ:

אני אומר לך את האמת, בדרך כלל הייתי בעד קבלת הערעור, אבל מכיוון שהנשיאות
עצמה החליטה לצרף את הצעתו של חבר הכנסת טיבי "ההסלמה בשטחים והרחבת מעגל
שפיכות הדמים בין הישראלים לפלסטינים והאיומים לגרש את ערפאת", אז לא ברור
לי בדיוק.

נעמי חזן:

אז אולי הנשיאות לפעמים טועה. ייתכן שהייתה טעות בנשיאות.

שאול יהלום:

אם אנחנו מאשרים את זה, היא לוקחת לנו נושא לשבוע הבא, הרי ההחלטה הייתה
היום, אז נגיש כולנו לשבוע הבא.

זהבה גלאון:

יש אי אמון שבוע הבא.

היו"ר יוסי כץ:

מי בעד קבלת הערעור ירים את ידו:

הצבעה

  בעד: 2

נגד: 3

הערעור לא מתקבל.

היו"ר יוסי כץ:

חבר הכנסת גנדי ריגר בנושא הנתונים החדשים על האבטלה בקרב העולים.

זהבה גלאון:

אדוני היו"ר, אמנם ההחלטה התקבלה, אני חושבת שזה טמטום של הוועדה- - -

שאול יהלום:

טמטום של הוועדה? את לא מקבלת דמוקרטיה?

זהבה גלאון:

אני מקבלת.

היו"ר יוסי כץ:

חברת הכנסת גלאון, דבר ראשון, למניעת אי הבנות, רק בשל הערה הזו הדיון
מסתיים. זו הערה שלא במקומה, לא חברית, מקומה לא יכירנו כאן בוועדה.

זהבה גלאון:

ככה אני מרגישה.

היו"ר יוסי כץ:

דבר שני, הדרך עומדת בפניכם היא, הואיל וביממה האחרונה, עוד הרבה זמן אחרי
שהגשתם את ההצעה לסדר, חלה התפתחות שלא הייתה בפני הנשיאות. הואילו בטובכם,
וזו דרך המלך, לפנות ליו"ר הכנסת בדרך המקובלת. קרו אירועים חריגים ב- 24
שעות האחרונות.

זהבה גלאון:

כך אעשה.

היו"ר יוסי כץ:

אני מציע לך לחזור מההתבטאות.

זהבה גלאון:

אני לא רוצה, כי זה לא היה שיקול ענייני.

היו"ר יוסי כץ:

חבר הכנסת גנדי איננו?

מרינה סולודקין:

אני מייצגת אותו.

אתי בן יוסף:

הוא צריך לתת לך ייפוי כוח בכתב.

אנה שניידר:

ההסמכה לייצג צריכה להיות בכתב.

היו"ר יוסי כץ:

הערעור נמחק, אנחנו עוברים לנושא הבא בסדר היום. בקשות להקדמת הדיון בהצעות
חוק פרטיות- בקריאה טרומית.

שאול יהלום:

אני מבקש להציע קודם הצעה לסדר. הרי יושבי הראש בכל הישיבות בוכים על הנושא
הזה, בסוף זה הולך ומתגבר. אני מציע שנהיה הגונים ונקבל החלטה שתהיה על כל
חמשת ההצעות ביחד. כל חמשת ההצעות הן הצעות בעלות טווח ארוך, ההצדקה היא
אותה הצדקה ולא נשחק עם זה או כולם או אף אחת.

היו"ר יוסי כץ:

חבר הכנסת גנדי ריגר, זו פעם ראשונה שקורה לנו דבר כזה אתך, אני אלך
לקראתך, אבל להבא, אם קובעים ישיבה בעניין הזה, אנחנו הולכים לפי התקנון.
מאחר שעוד לא קיימנו הצבעה נוספת, אני מאפשר לחבר הכנסת גנדי ריגר להשמיע
את דבריו. מדוע אתה חושב שצריך לקבל את הערעור שלך?

גנדי ריגר:

המצב היום בקרב העולים שבאו בשנת 1998 עומד על אבטלה למעלה מ- 20%. אני
חושב שגם במצב המדינה כרגע, מאחר וקשה, אנחנו צריכים להגיד תודה.

יגאל ביבי:

אין ספק שההצעה של חבר הכנסת גנדי חשובה מאד וכואבת מאד, אבל הנשיאות חשבה
ששבוע שעבר דברו על זה, ובשבועות האחרונים דברו מספר פעמים על הנושא הזה.
הנשיאות חושבת שזו בעיה לאומית מתמשכת שדנים עליה בוועדת העבודה והרווחה,
ולכן היא לא חשבה שצריך לקבל את זה.

היו"ר יוסי כץ:

בדקתי ומצאתי שיש מציע אחד בלבד, חבר הכנסת גנדי ריגר עצמו. אני יודע
ששלשום, כשקרה האסון בחיפה, לא נדהמנו כי לצערנו התופעה הזו חוזרת ונשנית,
עשרה מתוך נוסעי האוטובוס היו עולים חדשים. נכון שאין קשר ישיר בין נושא
התעסוקה לבין האסון, ובכל זאת אני חושב שצריך ללכת לקראת העולים החדשים
ולתת להם ביטוי גם במליאת הכנסת, לכן אני מעמיד את זה להצבעה. מי בעד קבלת
הערעור ירים את ידו:

הצבעה

בעד: 5

נגד: 2

הערעור התקבל

זהבה גלאון:

זו לא הצעה רגילה.

נעמי חזן:

יש מלחמה בחוץ, אבל נושא שמתמשך כל הזמן פתאום הופך להיות דחוף. צריך לשנות
את כל מערך הערעורים.

שאול יהלום:

לא קבלו ערעור אחד שלכם, אז צריך לשנות את כל השיטה? את אומרת שהוועדה
מטומטמת, אולי צריך להחליף את הכנסת?

זהבה גלאון:

זו צביעות.

היו"ר יוסי כץ:

חברת הכנסת נעמי חזן וחבר הכנסת שאול יהלום, אני אנעל את הישיבה תוך 30
שניות, וחבר הכנסת וילן יבוא אליכם בטענות, לא אלי. חברת הכנסת חזן, החוק
שאני מעלה עכשיו ייתן לך הרבה אנרגיה לצעוק.

זהבה גלאון:

מה עניין שמיטה להר סיני? למה לעשות מזה צחוק, זו חוצפה.

בקשות להקדמת הדיון בהצעות חוק פרטיות- לקריאה טרומית.

היו"ר יוסי כץ:

הצעת חוק הביטוח הלאומי – תיקון שלילת זכויות ממבצע פעולת איבה, התשס"ב-
2001, של חבר הכנסת יצחק גאגולה.

זהבה גלאון:

עוד הצעה גזענית שערורייתית. איך אתה לא מתבייש להעלות אותה? וזה דחוף?

היו"ר יוסי כץ:

למה אתה חושב זה דחוף?

יצחק גאגולה:

אני מודה לך אדוני היו"ר.

היו"ר יוסי כץ:

אל תודה לי, אני אצביע נגדך.

יצחק גאגולה:

תודה שאפשרת לי להעלות את הנושא הזה. הנושא הזה הוא אחד הנושאים החשובים
במדינת ישראל בגלל המצב הביטחוני הקשה שכולנו נמצאים בו.

זהבה גלאון:

היועץ המשפטי לממשלה אמר שזה גזעני.

יצחק גאגולה:

זה עד כדי כך גזעני שגם לדבר את לא יכולה לתת לי? האבסורד הוא שבחוק של
מדינת ישראל טרוריסט יכול לנצח בנו ולהנות מקצבת ילדים. חבר הכנסת הירשזון
ואני הגשנו את הצעת חוק דומה מאד סמוך אחד לשני אבל יש הבדל מהותי בין הצעת
החוק שלי להצעת החוק שלו.

אני אקרא ברשותך את הצעות החוק ואגיד מה ההבדל. "הורשע אדם בעבירה לפי
סעיפים... רשאי בית המשפט שהרשיעו לשלול ממנו כל זכות או הטבה סוציאלית
לתקופה של שבע שנים מיום הרשעתו או מיום שגמר לרצות את עונשו", את זה הציע
חבר הכנסת אברהם הירשזון , הצעה מצוינת.

אני לא רק אומר ש"רשאי בית המשפט", אלא קודם כל "חובה לשלול ממנו" ולא רק
לשבע שנים, אלא לצמיתות. לא יכול להיות שאדם שעושה מעשה נבלה כזה, שאנחנו
עוד ניתן לו קצבה. תודה.

היו"ר יוסי כץ:

הצגת את עמדתך יוצא מן הכלל , עורכת הדין קלעי בבקשה:

יצחק גאגולה:

אני חייב להסביר מדוע אני מבקש פטור מחובת הנחה.

זאב בוים:

זו הנקודה העיקרית.

יצחק גאגולה:

זה דחוף בשביל הבשורה לעם ישראל.

אריאלה קלעי:

הממשלה מתנגדת. הצעה זו לא נדונה אצלנו עדיין לפטור מחובת הנחה. אנחנו
חושבים שזה לא בוער וצריך לדון בזה בדרך המקובלת.

אנה שניידר:

גם עמדתי היא שאין סיבה לפטור את זה מחובת הנחה, זו הצעת חוק שצריך לדון בה
בכובד ראש ואין שום סיבה לא ללכת אתה בדרך הרגילה.

היו"ר יוסי כץ:

כמוני כמוך.

זאב בוים:

אני רוצה להציע משהו לחבר הכנסת גאגולה. דווקא משום שזה שינוי של מדיניות
ביחס לטרוריסטים, דווקא משום כך אני חושב שהרעיון פה הוא מאד מוצדק, ודווקא
משום כך, הניסיון לקצר , במקרה הזה, את ההליך, עלול להיראות בעיני הציבור
כמשהו שצריכים לנצל את הרגע, את השעה, את האווירה, על משהו שהוא לא ראוי,
אבל ננצל את זה בגלל האווירה שקיימת.

אני מציע לך, דווקא משום שאני מאמין גדול בחוק הזה ואני חושב שהרבה פה
מאמינים, שנלך דווקא לפי דרך המלך, כדי להראות שאף אחד לא רוצה לחטוף, ואף
אחד לא חושב שזה לא נכון ולא יגידו שזה ניצול של האווירה ושל הרגע וכו'.

היו"ר יוסי כץ:

אתה לא משיב, אתה רק אומר אם אתה עומד על הבקשה.

יצחק גאגולה:

אני עומד על הבקשה שלי בשביל סיבה אחת, העם בישראל צריך בשורה, זה לא
פופוליזם.

היו"ר יוסי כץ:

מי בעד מתן פטור מחובת הנחה ירים את ידו?

הצבעה

בעד: 4

נגד: רוב

הערעור לא התקבל.

היו"ר יוסי כץ:

הצעת חוק הרשות השניה לטלוויזיה ורדיו (תיקון- איחוד המועצה לשידורי כבלים
ושידורי לוויין, ומועצת הרשות השניה ) התשס"ב – 2001, של חבר הכנסת נחום
לנגנטל.

נחום לנגנטל:

בתיקון לחוק הבזק עלתה הסוגיה שעסקה בתחום זה של איחוד המועצות. לא ידעתי
שהדבר הזה יגיע לחוק ההסדרים, כשזה הגיע לחוק ההסדרים זה לקח קצת זמן
שישבנו וחשבנו איך להגיש הצעה אחת לחוק ההסדרים, ברוח של ועדה שהייתה,
דברים שכבר נאמרו בכל מיני מקומות ובכל מיני דיונים, והצעת החוק מונחת
בפנינו. אם לא יהיה פטור מחובת הנחה, הדבר הזה עלול להיות באחת מוועדותיה
של הכנסת.

היו"ר יוסי כץ:

יש הסכמה בינינו לבין שר האוצר שתקום ועדה מיוחדת שמורכבת מחינוך וכלכלה.

נחום לנגנטל:

אבל ברגע שזה יקום, אם יידון רק חוק ההסדרים, בלי החוק שלי, אז יהיה מצב
שבו יהיה פוסט מורטום אחרי 45 יום, זו הבעיה.

היו"ר יוסי כץ:

גברתי היועצת המשפטית, אם הצעת החוק הזו תעבור מהמליאה, האם אפשר להעביר
אותה, אם נקים מחר נניח ועדה מיוחדת בהתאם למה שסוכם בין שר האוצר...

אנה שניידר:

ועדה מיוחדת למעשה מוקמת לנושא מסוים, זה נושא פרק התקשורת בחוק הסדרים.
לכן, אני לא חושבת שאפשר יהיה בלי החלטה שמרחיבים את הסמכויות של הוועדה
המיוחדת, בכלל להוסיף לה נושאים אחרים, למרות שזה אותו נושא, אבל פורמלית,
הוועדה שמוקמת- - -

היו"ר יוסי כץ:

אם חבר הכנסת לנגנטל יהיה חבר בוועדה הזו, האם הו יכול להציע את הרעיונות
שלו כפי שבאו לידי ביטוי בהצעה בוועדה מיוחדת?

אנה שניידר:

בוודאי, גם בלי הצעת החוק הוא יכול לעשות כן.

היו"ר יוסי כץ:

תודה. נציג הממשלה בבקשה:

יואל רווה:

הנושא הזה הוא אחד הנושאים הכלולים בחוק ההסדרים, וכמו שאמרת, יש הסכמה
לגביו שהוא הולך לוועדה מיוחדת והוא יידון שם. אין ספק שאין צורך בהצעת חוק
נוספת פרטית כדי לדון באותו עניין ובאותו נושא. הצעת החוק של חבר הכנסת
לנגנטל היא טיוטא, אפילו לא אחרונה של ועדה שדנה בנושא הזה. אני מבין ששר
התקשורת פועל מאחורי הקלעים כדי להעביר את ההצעה הזו.

שאול יהלום:

שר התקשורת כיוון את ההצעה? אני מציע לא להגיד את זה.

יואל רווה:

אני חושב שאני יודע מה אני אומר, יש עמדת ממשלה כמו שבאה לידי ביטוי בחוק
ההסדרים.

היו"ר יוסי כץ:

יש דברים בגו.

יואל רווה:

יש את עמדת הממשלה כמו שהיא באה לידי ביטוי בהצעת החוק הממשלתית, ולכן אם
יש רצון לשנות את עמדת הממשלה בעניין הזה, אפשר לחזור לוועדת השרים שטיפלה
בזה ולשנות את עמדת הממשלה, ואין צורך כדי לשנות את הצעת החוק, להריץ הצעת
חוק נוספת.

היו"ר יוסי כץ:

תודה רבה, חבר הכנסת בוים ואחריו חבר הכנסת אושעיה.

זאב בוים:

אני מבקש במקרה הזה, כיוון שהנושא עומד להיות נדון במסגרת חוק הסדרים, ואם
אנחנו לא נקבל שחרור מחובת הנחה, אז יהיה פער זמן כזה שהמשמעות של הצעת
החוק הזו מראש- - -

היו"ר יוסי כץ:

זה אומר שאתה תומך בעמדת שר התקשורת.

זאב בוים:

במקרה הזה כן, אני תומך בעמדה הזו מכיוון שגם לו יש עניין בזה.

אפי אושעיה:

אני לא מבין איך הממשלה נגד הממשלה. אבל אני מבין דבר אחד, חוק ההסדרים
שאנחנו מדברים עליו שהנה הוא עוד מעט, אני לא רואה שעוד מעט הולכים לאשר
אותו. נאשר את זה כך, אם זה יהיה בחוק ההסדרים, אז לא תהיה בעיה, לכן נאשר
ונתקדם.

היו"ר יוסי כץ:

תודה. היועצת המשפטית לממשלה.

אריאלה קלעי:

אני מוכרחה לומר שעמדת הממשלה מתבטאת בחוק ההסדרים.

היו"ר יוסי כץ:

חבר הכנסת לנגנטל, אני יודע שאני אהיה במיעוט, אבל אני אצביע נגדך מכיוון
שהצורה הזו שבה הממשלה מתנהלת ששר אחד תומך בדבר אחד, הממשלה תומכת דבר
אחר, זה מצב בלתי נסבל. מי בעד קבלת הבקשה ירים את ידו:

הצבעה

בעד: 9

נגד: 1

הבקשה אושרה.

היו"ר יוסי כץ:

חבר הכנסת קרא נמצא? נעבור הלאה, הצעת חוק יסוד: הכנסת (תיקון- הפסקת
כהונתו של חבר כנסת שנתמנה לשר) התשס"ב-2001, של חברת הכנסת קולט אביטל
וקבוצת חכ"ים.

קולט אביטל:

מדובר בהצעת החוק הנורווגי, הנחתי את זה על שולחן הכנסת, זה עבר את זמנו,
הגיע לאישור הממשלה. שר המשפטים התנגד. שיניתי את ניסוח החוק כך שזה יהיה
חוק ___ בעיקר, והשר יסיר את התנגדותו. לכן, כיוון שזה ישב מספיק זמן בכל
התהליך הזה, אני מבקשת לפטור אותי מחובת ההנחה.

היו"ר יוסי כץ:

זה מקרה קלאסי יוצא מהכלל. מי בעד?

הצבעה

בעד: רוב

נגד: אין

הבקשה אושרה.

היו"ר יוסי כץ:

הצעת חוק הבטיחות במקומות ציבוריים (תיקון- אירועי ספורט) של חבר הכנסת
אבשלום וילן וקבוצת חכ"ים. אם חבר הכנסת וילן יצא, אנחנו ממשיכים הלאה.

זהבה גלאון:

הוא היה כאן ואמרו לו לבוא עוד עמה דקות.

אבשלום וילן:

ועדת החקירה הפרלמנטרית למניעת אלימות בספורט הגישה בחודש יולי לכנסת דו"ח
ביניים. במהלך הפגרה היא ישבה עם נציגי משרדי המשפים, ביטחון הפנים, התרבות
המדע והספורט, וגיבשה שורה של הצעות חוק שיאפשרו למשטרת ישראל לטפל בעניין.
כל שבעת חברי הוועדה חתומים על ההצעה וההצעה הזו צריכה לאפשר להסיר גדרות
בחלק מהמגרשים, לאפשר לשוטרים לעצור אנשים שמתפרעים תוך כדי משחק, להפעיל
מצלמות וידאו וכו'.

הפטור מחובת הנחה זה כדי לאפשר להגיש יחד עם הממשלה, הממשלה גם מגישה את זה
ורצינו להגיע ביחד, כי הממשלה עוד התעכבה על פרוצדורות ולכן הציעו לנו
שנניח עכשיו וניפגש בהמשך. הנוסח זהה גמרי, יש בו הסכמה מוחלטת.

אריאלה קלעי:

הממשלה לא תומכת בזה, לא הספקנו לראות את ההצעה הזו.

שאול יהלום:

אני חושב שאדוני היו"ר עושה כאן טעות. אותה הערה רציתי להעיר, ולא נתת לי,
לגבי חברת הכנסת קולט אביטל. אם הממשלה מסכימה אז לא צריך את חובת ההנחה.
הממשלה מודיעה שהיא מסכימה ואז זה עולה מהמקום. לכן אי אפשר להגיד שהממשלה
מסכימה ולפטור מחובת הנחה.

היו"ר יוסי כץ:

מי בעד קבלת הערעור ירים את ידו.

הצבעה

בעד: 4

נגד: 2

הצעת הפטור מחובת הנחה התקבלה.

היו"ר יוסי כץ:

חברת הכנסת גלאון אולי תואילי בטובך ותצאי?

זהבה גלאון:

לא רוצה.

היו"ר יוסי כץ:

אז אני מבקש שקט.

בקשות להעברת הצעות חוק מוועדה לוועדה אחרת.

היו"ר יוסי כץ:

חבר הכנסת אבשלום וילן העביר הצעת חוק לתיקון בוועדת העבודה והרווחה לקראת
הכנה לקריאה ראשונה. חבר הכנסת דוד טל, יו"ר הוועדה פונה אלי ואומר לי כך:
אודה על העברת הדיון בהצעה לוועדה אחרת לאור בקשתו של חבר הכנסת וילן,
לפיצול המשך הדיון בוועדות הכספים והכלכלה, ועל העלאת הנושא על סדר יומה של
ועדת הכנסת וישיבתה הקרובה.

אני רוצה להבין, אתם רוצים להעביר את זה לוועדת כספים? או לוועדת כלכלה? או
שאתם רוצים שתהיה ועדה משותפת? מדובר כאמור בחוק איסור קביעת מגבלת גיל.

אבשלום וילן:

חוק איסור קביעת מגבלת גיל, לאחר שעבר בקריאה הטרומית, עבר במשך שנה וחצי
דיונים בוועדת העבודה והרווחה. הסתבר לנו, בשיחות עם השופט שלמה שוהם, וגם
עם היועצת המשפטית של ועדת העבודה והרווחה, שבעצם לא ניתן לטפל בו במתכונת
הקיימת משום שהמניע לחוק היה איסור על טייסים כשרים, לטוס במטוסים קטנים
ולא גדולים, מעל גיל 65, מה שבארצות הברית כלל לא מקובל. פנו אלינו הטייסים
שאמרו שמגבילים אותם לטוס במטוסים קטנים למרות שהם בריאים כשרים ובעצם
פוגעים בהם לא רק בפרנסה אלא בחוקנו.

זהבה גלאון:

כשירים לא כשרים.

אבשלום וילן:

יש פה בעיה משפטית ושלמה שוהם אמר שחייבים לפצל את החוק כדי להתקדם אתו
בוועדת העבודה והרווחה. צריך לפרק לשניים וצריך להעביר את זה לוועדה אחרת.

אנה שניידר:

אי אפשר לפצל חוק.

אבשלום וילן:

החוק, במתכונת הקיימת, שעבר בקריאה טרומית, לא יכול להתקדם. לכן הוא הציע
לי לחזור לכאן, להעביר אותו לוועדת חוקה חוק ומשפט, הוא צריך לחזור לקריאה
ראשונה, ולאחר קריאה ראשונה, ניתן לפצלו לוועדת חוקה חוק ומשפט לחוק יסוד,
שספק אם אפשר להתקדם, והקטע של מגבלת הגיל, במתכונת מצומצמת יוכל לחזור
לוועדת העבודה והרווחה ולהיות מטופל שם.

זאב בוים:

כבר יותר קל לשנות את החוק.

אנה שניידר:

אני מבינה שהתחושה של חבר הכנסת דוד טל, יו"ר ועדת העבודה והרווחה, היא על
בסיס סעיף 118 לתקנון. סעיף 118ג' לתקנון אומר כך:"הגיעה הוועדה למסקנה כי
מן הראוי שהטיפול בהצעה יועבר לוועדה אחרת, יביא יו"ר הוועדה את הדבר לפני
ועדת הכנסת. מצאה ועדת הכנסת כי יש להעביר את הטיפול בהצעה, תחליט לאיזו
ועדה תביא את הצעתה ותביא אותה לאישור".

זה מה שהוועדה יכולה לעשות כאן, אי אפשר לקחת חלק מסוים מהצעת החוק, סעיף
או משהו כזה, ולהעביר את זה לוועדה אחרת. מה שוועדת הכנסת יכולה לעשות, זה
להחליט האם יותר מתאים שהטיפול בהצעת החוק הזו ייעשה בוועדת החוקה. אז,
ועדת החוקה, כשזה יגיע אליה, תחליט מה היא תעשה. לכן אם אתם רוצים להעביר
את זה, אז לוועדת החוקה.

שאול יהלום:

הצעת החוק הזו באה להוציא סמכויות משר התחבורה. אם הוא לא מתנגד, הוא לא
צריך את החוק. ההצעה היא להכריח את שר התחבורה להוציא סמכויות וצריך לשמוע
כאן את עמדת הממשלה. לכן אני באופן עקרוני מציע קודם כל שייעשה בירור לא על
סמך שמועות, אלא שהיועצת המשפטית תעיין בחוק, ונדמה לי שעל זה ההצעה, היא
תבדוק ותביא לנו הצעה מסודרת לישיבה הבאה עם כל מה שצריך לשמוע, ונעשה מה
שצריך.

אבשלום וילן:

אין לי בעיה, השופט שלמה שהם טיפל בזה עשרות שעות.

שאול יהלום:

הוא טיפל בזה מבחינת הדורות הבאים.

אבשלום וילן:

עקיצה שלא במקום.

היו"ר יוסי כץ:

אני מקבל את הצעתו של חבר הכנסת יהלום, אני מבקש לבדוק את הנושא, לתת לנו
חוות דעת, אנחנו ליברליים בעניין הזה אבל בכל זאת יש פה דבר שאני עוד לא
למדתי אותו עד הסוף.

חבר הכנסת אברהם פורז מבקש שהצעת חוק האפוטרופוס הכללי (תיקון- נכס עזוב של
נספה בשואה), אשר נדונה במליאת הכנסת והועברה להכנה בוועדת חוקה חוק ומשפט,
תעבור לוועדת הכלכלה. בסעיף 13 בתקנון הכנסת מצויים הנושאים של האפוטרופוס
על רכוש, וכן רכוש יהודים שאינן בחיים בתחום עניינה של ועדת הכלכלה. חבר
הכנסת אופיר פינס, שכתב לי מכתב, ואני מסכים אתו.

אברהם פורז:

אני רוצה להסביר, יש לנו בוועדת הכלכלה, ועדת משנה ברשות חבר הכנסת
הירשזון.

היו"ר יוסי כץ:

אין צורך להסביר. מי בעד ההעברה? מי בעד המלצה לכנסת לשנות את החלטתה שירים
את ידו.

הצבעה

בעד: רוב

נגד: אין

הבקשה אושרה.

אתי בן יוסף:

חבר הכנסת קרא לא הגיע.

היו"ר יוסי כץ:

תודיעו לו שבקשתו נדחתה לישיבה הבאה.

קביעת ועדות לדיון בהצעות חוק והצעות לסדר היום

אברהם פורז:

בישיבה הקודמת ביקשתי הצעה לסדר לוועדת הכלכלה בעניין מקבצי דיור לעולים.

היו"ר יוסי כץ:

קביעת ועדות לדיון בהצעות חוק, הצעת חוק החברות הממשלתיות (תיקון- הגדרה
זיקה ישית או פוליטית), התשס"א-2001, של חבר הכנסת אברהם הירשזון. היו כל
מיני הצעות, לאן זה הולך?

אברהם פורז:

זה מתאים לחוקה.

היו"ר יוסי כץ:

אני מעמיד להצבעה, מי בעד ועדת חוקה?

הצבעה

בעד: רוב

נגד: מיעוט

מי בעד ועדת פנים ונגד ועדת חוקה?

הצבעה

בעד: מיעוט

נגד: בעד

ההצעה עוברת לוועדת חוקה חוק ומשפט.

היו"ר יוסי כץ:

הצעת חוק איסור פתיחת בתי עינוגים בתשעה באב (הסמכה מיוחדת)(תיקון- החלת
חוק על בתי אוכל ובתי קפה), התשס"ב-2001, של חבר הכנסת מיכאל קליינר וקבוצת
חכ"ם, וכן שאר הצעות החוק של חבר הכנסת שאול יהלום, ושל חבר הכנסת משה
גפני, ושל חבר הכנסת יאיר פרץ ואחרים. או בוועדת הפנים או בוועדת הכלכלה.
מי בעד ועדת פנים ירים את ידו?

הצבעה

בעד: רוב

נגד: מיעוט

מי בעד ועדת כלכלה?

הצבעה

בעד: מיעוט

נגד: רוב

ההצעה הועברה לוועדת הפנים.

היו"ר יוסי כץ:

קביעת ועדות לדיון בהצעות לסדר יום. משבר המתנ"סים והשלכותיו החמורות על
אוכלוסית המצוקה – של קבוצת חברי כנסת. מי בעד ועדת חינוך?

הצבעה

בעד: רוב

נגד: מיעוט

ההצעה הועברה לוועדת חינוך.

היו"ר יוסי כץ:

מקבצי דיור לעולים חדשים של קבוצת חברי כנסת.

אברהם פורז:

הבעיה היא לא העולים, הבעיה היא איך שכרו דירות של 20 מ"ר ב- 1000 דולר, זה
יכול להיות לעולים וללא עולים. זה דיור ציבורי קלאסי, ודיור ציבורי זה ועדת
הכלכלה.

אנה שניידר:

לפי התקנון, בין הסמכויות של ועדת הכלכלה מופיע באופן מפורש, שיכון. כלומר,
אם מדובר בבעיות דיור, זה צריך להיות בוועדת הכלכלה, גם אם מדובר בעולים
חדשים.

היו"ר יוסי כץ:

יש לי הצעה, אולי זה יהיה כלכלה ועליה וקליטה ברשותכם?

אברהם פורז:

בסדר.

היו"ר יוסי כץ:

ועדת כלכלה וועדת עליה וקליטה ברשות ועדת כלכלה, כמה חברים?

אברהם פורז:

אפשר שלושה ושלושה.

היו"ר יוסי כץ:

מי בעד ירים את ידו?

הצבעה

בעד: רוב

נגד: אין

ההצעה הועברה לוועדה משותפת כלכלה ועליה וקליטה, ברשות ועדת כלכלה.

היו"ר יוסי כץ:

הפסקת פרסומות ישראליות בערוץ חוץ – של חברת הכנסת סופה לנדבר. ועדת כלכלה
או ועדת חוקה?

אברהם פורז:

פרסומות בטלוויזיה זו ועדת כלכלה.

היו"ר יוסי כץ:

חבר הכנסת פורז, אני מבין שיש לך מונופול על כל הנושא של הכבלים הלוויין
והערוצים.

אברהם פורז:

תשנה את התקנון ולא תהיה לי סמכות על כלום.

היו"ר יוסי כץ:

מי בעד כלכלה ירים את ידו.

הצבעה

בעד: רוב

נגד: אין

ההצעה הועברה לוועדת כלכלה.

הצעת חוק שידורי טלוויזיה מכנסת (הוראת שעה)(הארכה תוקף מספר 3)
התשס"ב-2001.

היו"ר יוסי כץ:

ההסכם שלנו, מכוח החוק, עם רשות השידור, יפוג תוקפו ב- 31 לחודש. אנחנו
רוצים להאריך את זה בהוראת שעה. אם אין בעיות עם זה וזה מקובל על כולם, אז
אני אצביע על הצעת חוק שידורי טלוויזיה מהכנסת (הוראת שעה) (הארכת תוקף מס'
3), התשס"ב-2001. מי בעד ירים את ידו?

הצבעה

בעד: רוב

נגד: אין

ההצעה אושרה.

תנאי עבודתם של העוזרים הפרלמנטריים.

היו"ר יוסי כץ:

הנושא האחרון הוא תנאי עבודתם של העוזרים הפרלמנטריים.

שאול יהלום:

אני רוצה להציע משהו, קראתי את המכתב של העוזרים הפרלמנטריים, באופן עקרוני
אני חושב שהם צודקים. אני מציע, מאחר ומדובר פה בפרטי פרטים, זה לא יאה,
ואני מציע ליו"ר לקבוע ועדה מצומצמת שתדון בכל הנושא, הם לא צריכים להציג
פה מה טוב ומה רע, והוועדה, מתוך רצון לפתור את העניין, תדון בעניין.

היו"ר יוסי כץ:

נציג העוזרים הפרלמנטריים בבקשה:

גיא מרגליות:

שמי גיא מרגליות, אני רוצה לציין שהמסמך הזה הוא מסמך שהוכן לאחר עבודה של
חצי שנה, כשבמהלך החצי השנה הזו, אני אישית, והוועד, ניסינו לשבת עם יו"ר
הכנסת, עם מזכיר הכנסת, עם חשב הכנסת.

היו"ר יוסי כץ:

חשב הכנסת נמצא כאן.

גיא מרגליות:

נתקלנו בחומה אטומה כשהתשובה שקבלנו היא שאתם לא עובדי הכנסת. יש לכם חוזה
אחר, עשו מעין חוזה שאני לא נכנס להגדרה שלו, והחוזה הזה בעצם פוגע בנו ולא
נותן לנו תנאים שיש לכל עובד מדינה או עובד כנסת, כאלה שהשוונו אתם את
התנאים. אנחנו היום מקופחים, למשל, לא מקבלים דמי נסיעות, יש לנו סכום אשל
שהוא סכום מגוחך- - -

מזכיר הכנסת א' האן:

500 ₪ נטו. שרים מקבלים 630 ברוטו.

היו"ר יוסי כץ:

אני אתן לך עצה ידידותית. אני מציע לך להנמיך את הטון. חבריך מאחוריך ונורא
חשוב לך להיראות כמי שמגן על זכויות, וזה לגיטימי. אבל נמצאים פה עובדי
כנסת, שאני אומר לך, ראיתי מה התגובה שלהם לבקשה שלכם, היא סותרת לחלוטין
את מה שאתה אומר. אם אתה מציג עניין, תציג ביושר, החלטות ועדת גלנור שיפרו
את המצב. עצה ידידותית, אל תתקיף, אם אתה רוצה לזכות באהדה של הציבור הזה.

גיא מרגליות:

אני לא מבין את עמדתו של היו"ר, אני לא פותח במתקפה, אני מציג תנאים,
כשלפני כן ניסיתי לשבת עם חשב הכנסת, עם יו"ר הכנסת, להגיע אתם להסכמה
ולתקן את מה שדרוש תיקון. הם לא הסכימו ואמרו לי שאני צריך לגשת לוועדת
הכנסת מה שלא הותיר בפנינו ברירה אלא לבוא לוועדת הכנסת.

אנשים צריכים להבין שהמשכורת שלנו מורכבת ממשכורת, מקרן פנסיה ומהאשל
שהחליטה עליו ועדת גלנור. אנחנו אומרים שאנחנו מוותרים על האשל הזה, על
ה-800 ₪ ברוטו, ואנחנו רוצים לקבל כמו מה שמקבל כל עובד. נסיעות כמו שצריך,
כלכלה, סל תרבות , לא יכול להיות שלא נקבל מתנות בחגים. כל מה שרשום פה אלה
דברים אלמנטריים שכל עובד מקבל. על השאלה באיזה דירוג הוא מקבל אותם, אני
לא נכנס לזה, אבל כל עובד מקבל את הדברים אלה.

אנחנו ציבור שמקופח. אנחנו 160 עוזרים המקופחים לעומת שאר האנשים. יש עוזרי
שר זוטרים שעובדים בדיוק כמונו, לא עובדים יותר שעות מאתנו ולא פחות. דרך
אגב, אלה רק חלק מהתנאים שעובדי הכנסת מקבלים ועוזרי השרים מקבלים, לא
הכנסתי דברים אחרים כי אז באמת היו אומרים שהעוזרים נפלו על הראש. למשל 200
פעימות מונה מהבית, גם עובדי כנסת, מקבלים עיתונים ועוד מיני דברים שלא
הכנסנו אמרנו רק על הדברים העיקריים, מה שכל עובד מקבל, אין סיבה שלא נקבל
אותם גם.

היו"ר יוסי כץ:

גברתי היועצת המשפטית, אולי נשמע ממך, איפה הסמכות של ועדת הכנסת, ואיפה
החלטות ועדת גלנור.

יצחק גאגולה:

אדוני היו"ר יש לי הצעה מקורית, הרי הקפאנו את שכרנו בשנה, אז אפשר לעזור
להם מהתקציב הזה.

אנה שניידר:

קודם כל השאלה המרכזית היא האם עוזר פרלמנטרי הוא עובד כנסת או שאיננו עובד
כנסת.

גיא מרגליות:

אבל בזה נתלים- - -

היו"ר יוסי כץ:

תסלח לי, איזו התנהגות זו? עוד התפרצות אחת ואני אוציא אותך. אתה לא צריך
לעשות רושם על החברים שלך. עוד לא קרה דבר כזה שמישהו התפרץ לדברי היועצת
המשפטית, גם לא חברי כנסת. אם אתם לא מסוגלים לשמור על תרבות דיבור, אין
לכם מקום כאן. אני רוצה לעזור לכם, אבל יש גבול.

אנה שניידר:

כפי שאמרתי, קודם כל השאלה העיקרית היא האם עוזר פרלמנטרי הוא עובד הכנסת
או שאיננו עובד הכנסת. לגבי השאלה הזו כבר ניתנה החלטה, וההחלטה היא שעוזר
פרלמנטרי איננו עובד הכנסת, הוא מועסק על פי חוזה בינו לבין חבר הכנסת.
כאשר הכנסת משלמת את שכרו מכוח החלטה, שאני לא לגמרי סגורה מכוח מה היא
באה, כי בעצם הסכום הזה הוא סכום המגיע לחבר הכנסת וחבר הכנסת משלם מתוכו
לעוזר הפרלמנטרי.

איך הסכום הזה מגיע לחבר הכנסת? אפשר לראות בו חלק מהתקציב של חבר הכנסת
לגבי קשר עם הציבור, מבחינה הגדרתית. זה לא נכתב בתוך ההחלטה של ועדת
הכנסת, כי יש שם החלטה שאומרת שחבר כנסת מקבל 60,000 או 80,000 לפי העניין
כקשר עם הציבור. בנוסף לכך, עד מה שהבנתי, יש סכום מסוים שהוא מקבל כשכר של
העוזר הפרלמנטרי, אבל בהחלט זה לא הופך את העוזר הפרלמנטרי לעובד הכנסת.

שאול יהלום:

אז הוא יכול לתבוע אותי על משהו שיקרה לו בעתיד? אם הוא יהיה חרש בגלל
הצעקות שלי?

אנה שניידר:

כאשר יש בקשה לתוספת או לשיפור תנאים, אז קודם כל צריכה להישאל השאלה האם
פותחים כאן את הדיון בשאלה מה מעמדם של העוזרים הפרלמנטרים, האם הם עובדי
כנסת או לא. אני מבינה שלא פותחים את הדיון הזה.

צריך להבין שאם מחליטים לשנות את העיקרון ולומר שהם עובדי כנסת, יש לזה
השפעה על המעמד להם במספר מובנים. למשל צריך לקבל אותם במכרזים, הם לא
יכולים לעבוד בפעילות פוליטית, בגלל שאסור לעובד מדינה. באופן הגדרתי זה
סותר את מה שעושה העוזר הפרלמנטרי.

היו"ר יוסי כץ:

נצא מנקודת הנחה שהם לא עובדי כנסת.

אנה שניידר:

אם הם לא עובדי כנסת אז מישהו צריך לשבת בפורום מצומצם, לבדוק סעיף סעיף
ולראות האם יש מקום להעלות את שכרם. כלומר, לא לשנות את המעמד שלהם, אלא
לראות האם יש מקום להעלות את שכרם ע"י תוספת כזו או אחרת.

אם אני אקח לדוגמא את סל תרבות ומתנות, זה קשור לוועד עובדי הכנסת, משכרו ל
עובד הכנסת מופרש סכום מסוים כדמי חברות בוועד הזה, מתוך זה הוועד קונה
מתנות. אז יכול להיות שצריך לחשוב על אותו דבר מבחינת ועד העובדים
הפרלמנטריים. זו רק דוגמא, אני אומרת שצריך לשבת סעיף סעיף, ואני בהחלט
חושבת שצריכה להיות ועדת משנה שתבדוק את הנתונים.

יאיר פרץ:

צריך קודם כל להגדיר את מעמדם.

אנה שניידר:

אמרתי את זה.

היו"ר יוסי כץ:

את זה הגדירה כבר ועדת גלנור, אנחנו לא נשנה את סדרי בראשית. תקום ועדת
משנה אבל חשוב שכלל חברי ועדת הכנסת ידונו לא בתגובה של הנהלת הכנסת להצעה,
אלא איזה שינויים חלו בתנאי עבודתם או בתנאי שכרם ושאר התשלומים הנלווים,
של העובדים הפרלמנטריים בשנים האחרונות.

שאול יהלום:

זה עניין לוועדת המשנה.

אבי לוי:

כפי שאמר יו"ר הוועדה, אני אתייחס לזה באופן כללי ולא אכנס לפרטים. לפני
כשנה וחצי סיימה את עבודתה ועדה ציבורית ברשות הפרופסור גלנור. היא דנה בין
היתר בתנאי ההעסקה של העוזרים הפרלמנטריים. הוועדה שמעה מספר אנשים
מקצועיים וחברי כנסת, והגישה את המלצותיה. ועדת הכנסת, לפי כשנה וחצי,
אישרה את ההמלצות ואף הוסיפה עליהם כמה תנאים.

השינוי העיקרי באותן המלצות היה ההבחנה בין יועץ מנהלי לבין יועץ מקצועי,
דהיינו עוזר פרלמנטרי מקצועי, שקבעו גם מה התנאים לגבי העסקתו, סולם שכר
שנקבע באיפוס אחת לשנתיים, בשלוש רמות, ברמה לתואר ראשון, ברמה לתואר שני
וכך הלאה. למעשה זה היה השינוי העיקרי, מהבחינה הזו זה שיפר את תנאי העסקתם
של אלו שעבדו כעוזרים מקצועיים.

נושא נוסף שהייתה התייחסות אליו היה נושא הפלאפון נייד. נקבעה מכסה של 300
שקלים לחודש, לא ניכנס לעניין.

היו"ר יוסי כץ:

אני מציע שלא ניכנס לפרטים, אני חושב שזה מחייב דיון מפורט יותר ושמיעת
הבקשות, שמיעת עמדת הנהלת הכנסת, ואז נגיע למסקנה מגובשת.

שאול יהלום:

מאחר ואדוני קיבל את הצעתי לוועדת משנה, אז אני מקצר. אני חושב שצריך לבדוק
כולל את מעמדם, כי זה לא פשוט. אם אדם ללא מעמד, אז אם יש לו תביעות לעתיד
זה לא פשוט.

אנה שניידר:

יש לו מעמד.

שאול יהלום:

יש לו מעמד אבל אין לו מעביד.

אנה שניידר:

יש לו מעביד, חבר הכנסת.

שאול יהלום:

אז אני לא יודע אם חברי הכנסת מוכנים לזה. אבל גם הם אני לא יודע אם יהיו
מוכנים לזה שאם מחר יהיה להם משהו בעתיד, הם צריכים שיהיה להם מעמד מוסדי
ולא חבר כנסת שהיום הוא פה ומחר הוא שם. אני מסכים שהוועדה תבדוק הכל.

אדוני היו"ר אני חושב שהוועדה צריכה לבדוק הכל ובמגמה חיובית. אני מוחה על
דבר אחד, במשך כמה פעמים היה בסדר היום הנושא של מעמדתם ותנאי עבודתם של
מנהלי הסיעות. הדבר הזה נדחה מפעם לפעם ועולים נושאים דומים.

היו"ר יוסי כץ:

תנוח עליך דעתך, זה בטיפול מתקדם מאד.

שאול יהלום:

לכן אני מבקש שהנושא הזה יקבל על אותה ועדת משנה.

נעמי חזן:

לי יש שתי הערות והצעה מחודדת. הערה ראשונה, אני חושבת שהכנסת עשתה טעות
בזה שהיא לא נתנה מעמד קבע או מעמד מוסדר לעוזרים הפרלמנטריים. זה נהוג
אפילו לגבי מאבטחים במשרדי ממשלה. אם אנחנו יכולים לקחת, לפחות פרק ממה
שקיים במשרדי ממשלה לגבי מאבטחים ולהשליך את זה לגבי עוזרים פרלמנטריים, אז
אולי הגיע הזמן שנעשה את זה.

שאול יהלום:

זה נכון ששניהם בסיכון.

נעמי חזן:

מאבטחים רק בסיכון כזה, ועוזרים פרלמנטריים בסיכון מכל הכיוונים. נקודה
שניה, הסיבה שזה לא נעשה והמעמד לא הוסדר, הסיבה המרכזית לא להעניק לעוזרים
הפרלמנטריים את הזכויות האלמנטריות המגיעות להם, לכן, אם אנחנו לא משנים
מעמד, לפחות אנחנו חייבים להשוות את הזכויות. זה א', ב' מבחינת הצדק
החברתי.

הצעה, כן לוועדת משנה, אבל אם ועדת המשנה הזו תעבוד שנתיים, אין לזה סיכוי,
לכן ועדת המשנה צריכה להגיש המלצות תוך חודש, לא יותר מחודש.

אורי אריאל:

אני מציע שהנושא הזה ייצא מהבית הזה לוועדה חיצונית.

נעמי חזן:

אנחנו אמורים לדאוג לכל העובדים במדינה, אבל לעובדים שלנו- - -

היו"ר יוסי כץ:

אני לא מבין למה את מדברת ברשות הדיבור שלו?

אורי אריאל:

צריך להוציא את זה מהבית הזה לוועדה חיצונית שצריך להגיד לה את הדרת הדיון,
מה הנושאים ולתת לה גם זמן קצוב . זו ועדה חיצונית, היא לא בהכרח תמשוך את
זה אם היא תקבל הנחיה. העיסוק של חברי הכסת תנאיהם, והעוזרים שלהם נמאס כבר
לציבור. אם רוצים לרדת הלאה במדרגות השפל הציבורי וההערכה הציבורית, אז זה
אפשרי, עוד לא הגענו לתחתית לגמרי אנחנו רק ב- 40% ואפשר להמשיך.

אני מציע ועדה חיצונית שתהיה לה הגדרת תפקיד וזמן ושתדון בהחלט גם בדברים
שנאמרו פה על ידי חברי הכנסת. על מעמדם של העוזרים, מה שהיועצת המשפטית
נגעה, למי הם כפופים, וגם לשכרם, תנאיהם והכל בהגבלת זמן. זה אפשרי, זה
יהיה יותר טוב לעוזרים ויותר טוב לכנסת.

זהבה גלאון:

ראשית אני רוצה לתמוך בהצעתה של חברתי, חברת הכנסת חזן, להקים ועדת משנה
שתתחום את פעילותה לחודש ימים, זו השורה התחתונה.

אני רוצה להעיר שתי הערות, אני מודה שיש לי תחושה לא נוחה שאנחנו מעמידים
את העוזרים הפרלמנטרים במצב שהם בכלל צריכים להודות לנו שסוף סוף באה ועדת
גלנור שסדרה מה שסדרה וניסתה להגן למסד או לתת זכויות כאלה או אחרות. עכשיו
כשהם בכלל "מעזים" להציע הצעות נוספות לשיפור תנאיהם, אז אנחנו באים אליהם
בתחושה של "מי שמכם", איך אתם מעזים? כמעט אמרנו אתם לא מתביישים? זאת
מבחינת התחושה שהייתה כאן באוויר.

קודם כל אני רוצה להגיד שיפה עשתה ועדת גלנור, ואני חושבת שהגיע הזמן לעשות
את זה. אבל כמו כל ועדה, יכול להיות שהיא לא נתנה את דעתה על הכל, ונוצר
מצב שברגע שהוגדרו שני עוזרים, שעובדים על חמישה ימים בשבוע, יצאו דברים
חסרים בזכויות שלהם. נראה לי לגיטימי, כמו כל גוף במדינה, שרוצה לשפר
זכויות, נבחן אם יש מקום, אז בטח ישפרו. אני לא רוצה להיכנס לזה עכשיו, לי
נראה שיש הרבה דברים שמצדיקים שיפור. אני לא רוצה להיכנס לתביעה פרטנית.
לכן אני חוזרת לרישא של דברי, לתמוך בהצעתה של חברת הכנסת חזן.

מרינה סולודקין:

אני רוצה לומר שהגיע הזמן לדון בעוזרים הפרלמנטריים, כי אני חושבת מזל שלכם
שזה בארץ, כי הם לא עוזרים אישיים, הם יועצים שלנו. אצלי עובדות עוזרות
כשלאחת תואר שני מאוניברסיטה העברית ולשניה שני תארים מאוניברסיטת קישנייב,
אחד מאוניברסיטה עברית, ועכשיו היא לומדת לתואר שלישי. הן יועצות וכל אלה
שעובדים אתנו, הם אתנו בכל דבר.

היחס אליהם כמו אל משרתים, זהו יחס מזלזל ואני חושבת שזה מנמיך את המעמד
שלנו, של חברי הכנסת. זה לא רק מעמד, זה גם התפקיד ומהות עבודה, הם מאד
מקצועיים ואני חושבת שהגיע הזמן להעריך את זה גם במונחים כספיים וגם
במונחים של מה ששמעתי היום גם ממך, אדוני היו"ר, זה לא ראוי.

אנה שניידר:

אפשר לתת את זה להמלצות של ועדת אלוני, אבל להקים עוד ועדה חדשה...

היו"ר יוסי כץ:

אני לא פוסל את האפשרות שוועדת המשנה תגיע למסקנות מוסכמות, תעביר את זה
לוועדת אלוני לאישור. אני מציע בשלב הזה שנקים ועדת משנה.

יאיר פרץ:

יכול להיות שוועדת המשנה תגיע להסכמות.

היו"ר יוסי כץ:

ועדת משנה בהרכב שלי כיו"ר, חבר הכנסת יהלום, חבר הכנסת פרץ, וחברת הכנסת
חזן. תומר ילווה את ועדת המשנה באופן קבוע. מי בעד ועדת המשנה?

הצבעה

בעד: רוב

נגד: מיעוט

ההצעה התקבלה.

גיא מרגליות:

נרשמתי גם לדבר, למה אני לא יכול לדבר? אנחנו רוצים גם נציגים בוועדה.

היו"ר יוסי כץ:

יזמנו אתכם וישמעו את דבריכם.

חזרה לנושא 2- בקשות להקדמת דיון בהצעות חוק פרטיות - הצעת חוק איחוד
המועצות דליית אל כרמל ועוספייה, התשס"ב- 2001

היו"ר יוסי כץ:

חבר כנסת איוב קרא, הגשת בקשה לפטור מחובת הנחה אחרי שעבר המועד. ביקשתי
שיסבירו לעוזרים שלך, הנושא של פטור מחובת הנחה, אתה צריך לשבת לנו על
הורידים, כי אם זה לא נדון תוך יומיים אז אין לנו סמכות. מהסיבה הזו אני שם
הרבה פעמים את הנושא על סדר היום רק כדי שנהיה בלוח הזמנים, ודוחה את זה
לשבוע הבא, זה להשכלה הכללית.

אתה פנית ליו"ר הכנסת בהתאם לסמכותו, יושב ראש הכנסת ענה לך שהוא לא קבע
מועד. את הצעת החוק הזו הגשת ב- 11 לנובמבר, הצעת חוק איחוד המועצות
המקומיות דליית אל כרמל ועוספייה. איך אנחנו מבחינת הפרוצדורה?

אתי בן יוסף:

הוא כבר פנה ליו"ר הכנסת, הוא הגיש ערעור והערעור חזר אלינו, עם התשובה של
יו"ר כנסת.

היו"ר יוסי כץ:

צריך להגיש ערעור פורמלי?

אנה שניידר:

לא, אם הוא פנה לוועדת הכנסת, זה מספיק, אבל אני לא חושבת שלגופו של עניין
יש דחיפות מיוחדת בעניין הזה, זו עמדתי.

היו"ר יוסי כץ:

מדוע אם כן?

איוב קרא:

אני חושב שהאוכלוסיה הדרוזית בישראל זה המיעוט היחידי שנשאר לויאלי ונאמן
למדינת ישראל בתקופה קשה זו, ואין להם אף עירייה. הצעת החוק הזו מקנה בפעם
הראשונה בהיסטוריה עירייה לאוכלוסיה הדרוזית.

אורי אריאל:

מה זה עירייה?

היו"ר יוסי כץ:

אם יהיה איחוד של עוספייה ודליית- אל כרמל...דרך אגב, מה עמדת ראשי
הרשויות? הם תומכים? יש עמדת ממשלה? מי מייצג אותה?

יחזקאל לביא:

אני מייצג לצורך זה גם את משרד המשפטים. לעמדה שלנו יש שלושה סעיפים.
הראשון, הופכים פה למעשה עניין שהוא כללי לחוק פרטי, עם זה יש בעיה מבחינה
קונסטטוציונית. הבעיה השניה היא שכיום קיים תהליך בנושא הזה. ישנו תהליך
שכתוב בחוק ואומר ששר הפנים צריך למנות ועדה, למעשה מפקיעים את סמכויותיו
של שר הפנים לצורך העניין הזה. הוועדה הזו היא ועדה בלתי תלויה שבודקת את
העניין- - -

איוב קרא:

הייתה כבר ועדה שהחליטה כבר.

יחזקאל לביא:

הוועדה הייתה של השלטון המקומי, לא ועדה שהוקמה במסגרת החוק. צריך להקים פה
ועדה חוקית, וועדת חקירה שתבצע את הפעולות האלה. אם אכן התושבים במקום
ירצו, משרד הפנים הוא בדרך כלל בעד איחוד רשויות, הוא לא נגד, בל צריך
לשמוע גם את הנציגים במקום מלבד ראשי הרשויות המקומיות, שלהם יש עמדה.
הנושא השלישי, העניין נוגע למספר משרדים, ולא קבלנו מהם חוות דעת.

היו"ר יוסי כץ:

יש לי הצעה בשבילך חבר הכנסת קרא, אתה ממילא עסוק בשבוע הבא. ניתן לך פטור
מחובת הנחה, אבל תעלה את זה בעוד שבועיים.

שאול יהלום:

ישנו עוד נושא שאדוני הבטיח להעלות אותו וזה הזכות של שאירי חברי כנסת
לגמלה.

היו"ר יוסי כץ:

אני עדיין לא נועל את הישיבה. בכפוף להצהרה של חבר הכנסת קרא להעלות את זה
בעוד שבועיים, מי בעד מתן פטור מחובת הנחה?

הצבעה

בעד: רוב

נגד: מיעוט

בקשת הפטור מחובת הנחה התקבלה, הבקשה תועלה בעוד שבועיים.

שונות

א. זכות שארי חברי כנסת ותיקים לגמלה

היו"ר יוסי כץ:

עכשיו לנושא שאירי הכנסת.

שאול יהלום:

אני מדבר על חברי הכנסת מהדור הקודם, עד תחילת קרנות הפנסיה החדשות, שחבר
כנסת חדש מבוטח בהם. אני אגיד על קרנות הפנסיה החדשות, אם חבר הכנסת, קורה
לו משהו אחרי חצי שנה והוא נפטר, שאירו מקבלים גמלה לפי תקנות קרנות
הפנסיה. זה יכול להגיע עד 100% במספר ילדים מסוים, האלמנה מקבלת 60%, ואחר
כך כל ילד 15%, אני לא זוכר בדיוק את הסכומים אבל ניתן לבדוק אותם.

לעומת זאת, כאשר חבר כנסת מהדור הישן, אם הוא נפטר, משפחתו לא זכאית לשום
גמלה על סמך גמלת השאירם, אלא היא מקבלת את הגמלה כאילו הוא יצא לגמלאות
באותה שעה. נניח שהוא עבד שתי קדנציות, אז היא תקבל 3%. היא תקבל מה שמגיע
לחבר כנסת אחרי קדנציה וחצי, 2% לשנה, ועוד שנה נניח זה 10%, זה מה שהיא
תקבל ולא 60%. אין שום מקום עבודה מסודר בעולם שזה כך.

היו"ר יוסי כץ:

איך זה בחוק שירות המדינה-גמלאות.

תומר רוזנר:

השאר מקבל 60% ממה שהזכאי לגמלה היה מקבל. אם חבר הכנסת היה מקבל 10%, לפי
שירות המדינה, האלמנה הייתה צריכה לקבל 6%.

שאול יהלום:

בוודאי שלא.

תומר רוזנר:

60% מהגמלה שהוא היה זכאי לה.

שאול יהלום:

מה פתאום, אין דבר כזה בעולם. איך זה בקרנות הפנסיה החדשות?

אנה שניידר:

בפנסיה צוברת צריך לראות את הסכם, אי אפשר לדעת בדיוק, זה לפי הפרשות.

היו"ר יוסי כץ:

אני מציע שלקראת ישיבה שתתקיים בעוד שבועיים, המחלקה המשפטית תכין רק בנושא
הזה חוות דעת משפטית ואנחנו נדון עליה פה.

אנה שניידר:

גם שירות המדינה, גם חברי הכנסת וגם פנסיה צוברת.

שאול יהלום:

אני מציע להשוות את החדשים לישנים.

אנה שניידר:

קודם כל אנחנו צריכים לראות מה יש לישנים ולעובדים בשירות המדינה, וגם מה
יש בתוך הפנסיה הצוברת, אז נפרוש את זה בפניכם ותחליטו.

ב. מימון שפה זרה לחברי כנסת

סגן מזכיר הכנסת דוד לב:

נושא נוסף לשונות, בכנסת הקודמת התקבלה החלטה, שחברי כנסת שיש להם זיקה
הדוקה לפעילות בינלאומית, כמו, סגני יושבי ראש, יושבי ראש ועדות, חברי
משלחות פרלמנטריות וכיוצא באלה, הכנסת תממן להם מימון שפה זרה בסכום של
3,000 ₪. כשחבר כנסת פנה לגזברות, התברר שבשום מקום אין אמירה מפורשת של
ועדת הכנסת בנושא הזה.

אנה שניידר:

לימוד שפה זרה או לימוד שפה אנגלית.

סגן מזכיר הכנסת דוד לב:

לימוד כל שפה, יכול להיות שיש מישהו שעובד בעיקר עם חבר המדינות, והוא ירצה
רוסית.

אנה שניידר:

אבל יש החלטה במסגרת קשר עם הציבור שניתן לממן- - -

סגן מזכיר הכנסת דוד לב:

אני יודע את זה שניתן לממן שפה זרה לכל אחד, פה מדובר על בעלי תפקידים
בכנסת, שהכנסת אומרת בגלל שאנחנו גורמים לכם להיפגש עם גורמים בינלאומיים,
אנחנו מעונינים שתלמדו.

אנה שניידר:

זאת אומרת שאתם מגבילים את זה רק לבעלי תפקידים מסוימים.

שאול יהלום:

אני רוצה להעיר על זה. אני נגד אפליה בין חברי הכנסת, זאת אומרת שנוצר מצב
מצחיק שלא רק שחבר כנסת, שבגלל קשרים או תפקיד או אני לא יודע מה, יוצא
הרבה לחו"ל, אז עוד נותנים לו 3,000 שקל מתנה. אני אומר, הכסף הזה הוא
מתנה, אני דווקא בעדו אז אני לא רוצה לומר את המילה מתנה, אבל הוא תוספת
בגלל שלא מונעים ממנו ללמוד. הרי הוא יכול להוציא מקשר עם הבוחר להוציא
30,000 שקל וללמוד, על חשבון מחשב, על חשבון דברים אחרים. כאן אומרים, אתה
מקבל תוספת.

אני אתן דוגמא מעצמי, כיו"ר סיעת המפד"ל, המון באים מחו"ל, או שולחים
e.mail ורוצים לשמוע את דעתי, ואני צריך את האנגלית לא פחות משר אם אני
חוסך כסף לכנסת ולא שומע לחו"ל, ולא נסעתי אפילו נסיעה אחת על חשבון הכנסת.

לכן אני אומר, אני בהחלט מקבל שחבר כנסת תהיה לו תוספת ללימוד שפה זרה, אבל
שכל חבר כנסת שירצה לנצל את זה, יוכל לנצל.

מזכיר הכנסת א' האן:

מה שדוד לב העלה זה סיפור אחר.

היו"ר יוסי כץ:

ההצעה שלי היא שאנחנו נאשרר את הנוהל הקיים ונפנה ליו"ר הכנסת בהמלצה להחיל
את זה על כל חברי הכנסת.

שאול יהלום:

אז למה ליו"ר הכנסת? שוועדת הכנסת תהיה המוסמכת לא יו"ר הכנסת, מה אתה פוחד
ממנו הוא עסוק בקלפיות?

מזכיר הכנסת א' האן:

יש פה שני דברים, אתה מציע להוסיף עוד 3,000 שקל לכל חבר כנסת לקשר עם
הציבור.

שאול יהלום:

רק אם הוא מנצל את זה ללימוד שפה. אתם יכולים גם להציע מבצעים.

מזכיר הכנסת א' האן:

זה קשר עם הציבור, זה סיפור אחר.

שאול יהלום:

אני לא מציע לקשר, אני מציע 3,000 שקל אם הוא ירצה להשלים, שישלים, אבל אני
מציע את זה רק ללימוד שפה.

מזכיר הכנסת א' האן:

אבל זו תוספת לכל דבר, אני צריך לתקצב מתקציב הכנסת ולהוסיף לכל חבר כנסת
אופציה של 3,000 שקל ללימוד שפה. זה דבר צריך לבוא בתקציב הכנסת שיידון
בוועדה המשותפת כאן תוך שבוע שבועיים. מצד שני, היה נוהג, נהגנו כך מלפנים,
שאושר על ידי יו"ר הכנסת הקודם, משום מה התברר לנו שהנוהג שקיים לא עבר את
ועדת הכנסת. זו הייתה החלטה של- - -

שאול יהלום:

מה היה הנוהג הקיים? מי קבע? אתה כמזכיר הכנסת צריך לדאוג שלא תהיה אפליה
בין חבר כנסת אחד למשנהו, אני מתפלא שאתה מגן בכלל על העניין הזה. אתם
כמנגנון הכנסת צריכים להיות נקיים מהעניין הזה, ואתם צריכים לדאוג שכל חבר
כנסת יהיו לו אותם זכויות. אתה יכול להגיד קריטריונים שונים, אבל לא לאחד
יהיה 3,000 ולאחד לא. למה בוועדת נסיעות אני לא נוסע, ואם אני אסע עשר
פעמים אז אני אהיה בקריטריונים שבהם אומר "מטילים עלי".

אנה שניידר:

אני גם סבורה שאין מקום להפלות בין חברי הכנסת כי קודם כל כשמגדירים בעלי
תפקידים אז יושבי ראש ועדות? יושבי ראש אגודות ידידות? הייתי אומר שאין
מקום להבחין, אלא שזה לא צריך להיות תוספת לקשר עם הציבור, אלא כל חבר כנסת
שהולך ללמוד בפועל, הכנסת תממן לו את הלימודים. לא שתינתן לו מתנה של עוד
סכום כסף לצורך לימוד השפה, אלא שבפועל ילמד ואז היא תממן.

שאול יהלום:

צריכה להיות הגבלה כי זה סכום שיכול להגיע לסכומים גדולים.

היו"ר יוסי כץ:

הגבלה עד 3,000.

אנה שניידר:

יכול להיות שתהיה הגבלה.

שאול יהלום:

לכן, אם אני רוצה לנצל את הקשר עם הבוחר, אז מה זה 3,000 ₪? זה 20 שיעורים.
אדם שרוצה ללמוד, לא מספיקים לו 20 שיעורים. לכן ה- 3,000 כבודם במקומם
מונח, והכנסת מכריחה למעשה את חבר הכנסת כי היא מייעדת וצובעת, אז זה טוב
מאד שנלמד אנגלית כדי שלא נהיה בורים וכשבאים אנשים מחו"ל לא נדע לפתוח את
הפה. לכן אני חושב שכן צריכים להגביל.

אנה שניידר:

להגביל כן, אבל לא להוסיף את זה כאילו סכום גלובלי לתקציב.

שאול יהלום:

אם זה לא מונע מדף לבוחר- --

אנה שניידר:

בוודאי שלא, אבל אני רוצה למנוע מצב שהוא ירצה ללמוד אז הוא ילמד, ואם הוא
ירצה הוא ירכוש עוד- - -

סגן מזכיר הכנסת דוד לב:

חבר כנסת שיפנה ויגיד שהוא רוצה ללמוד, עד מבלה של 3,000 לשנה, יוכל ללמוד
והכנסת תשלם לאותו בית ספר ששם הוא לומד.

תומר רוזנר:

אז יש את עניין המס.

שאול יהלום:

על המס היית צריך לחשוב קודם.

סגן מזכיר הכנסת דוד לב:

נקודה נוספת שהועלתה כאן הייתה של חברי כנסת שלמדו בקבוצות, וגם קבלו
מימון.

שאול יהלום:

ללא קשר.

סגן מזכיר הכנסת דוד לב:

ללא קשר.

שאול יהלום:

אני חושב שכל השתלמות של מנגנון הכנסת או יושבי ראש הכנסת אם זה אנגלית או
תולדות הפרלמנטריזם או שפעם היועצת המשפטית תרצה להעביר לנו קורס במשפטים,
צריך לכסות את זה כמו כל השתלמות. אני חוב שזה ברור.

אנה שניידר:

שלי זה יהיה חינם, כי זה במסגרת תפקידי.

היו"ר יוסי כץ:

את יכולה לנסח את החלטה כך שלא יתווסף פתאום 3,000 שקל כפול 120 לתקציב,
שזה סתם מנפח את התקציב, אלא לקבוע החלטה שבה חברי כנסת שישתלמו בשפה זרה
יקבלו מימון של הקורס, בלי קשר לתפקידם במגבלה של לא יותר מ- 3,000 שקל.
יותר מזה, הם יצטרכו להשתמש בתקציב השנה הנוכחית.

סגן מזכיר הכנסת דוד לב:

עדיף שהכנסת תשלם ישירות לבית הספר.

שאול יהלום:

זה לא מס זו השתלמות.

אתי בן יוסף:

אבל אם זה עולה 5,000, אז הכנסת נותנת 3,000 והוא משלים את השאר.

שאול יהלום:

הכנסת תגלם את הוצאות המס, זה חלק מההחלטה.

אנה שניידר:

כי לצורך מס הכנסה יש הבחנה בין רכישת מקצוע חדש לבין שמירה על הקיים. אם
מישהו לומד שפה שהוא לא מכיר, אז בעצם זה חייב במס.

היו"ר יוסי כץ:

זו החלטה שלנו ואנחנו אישרנו את זה.

3.  
    מימון אימוני חברי כנסת בכלי יריה לצורך הגנה.

סגן מזכיר הכנסת דוד לב:

דבר נוסף, הייתה החלטה מנהלית שלנו, שחברי כנסת שרוצים לקחת נשק יוכלו
להתאמן, הם חייבים להתאמן, וקצין הכנסת ארגן שהם יוכלו להתאמן בחברה כלשהי.
קפץ עלינו רוגזו של היועץ המשפטי לענייני מנהל ואמר זו לא ועדת הרכישות,
החלטה כזו צריכה לקבל ועדת הכנסת. זה כמו לימוד שפה, ועדת הכנסת צריכה לקבל
החלטה לגבי אימון חברי כנסת בכלי יריה לצורך הגנה.

שאול יהלום:

צריך את זה.

אנה שניידר:

אם אתם מאשרים באופן עקרוני שוועדת הכנסת מאשרת לאפשר לחברי כנסת להתאמן
בנשק על חשבון הכנסת, האימונים נעשים בחברה פרטית שדורש תמורה עבור כך.
שוב, זה יהיה כמו אותה השתלמות, לא תוספת בתקציבו של חבר הכנסת, אלא מימון
של הכנסת.

היו"ר יוסי כץ:

הוועדה מאשרת מימון אימון במטווחי ירי לאותם חברי כנסת- - -

שאול יהלום:

ללא הגבלה?

סגן מזכיר הכנסת דוד לב:

הוועדה מאשרת לחברי כנסת לעבור אימונים בחברות ללא הגבלה?

היו"ר יוסי כץ:

בהתאם לקביעת קצין הכנסת.

שאול יהלום:

אם אני רוצה אימון אינטנסיבי יותר, הוא יגיד לי לא?

היו"ר יוסי כץ:

בהתאם למקובל ולפי קביעת קצין הכנסת.

שאול יהלום:

אם אדם ירצה להתאמן יותר, הוא יוכל להתאמן יותר, ועל חשבון הכנסת.

היו"ר יוסי כץ:

אנו לא נממן אימונים של חבר כנסת לקראת האולימפיאדה הבאה. נחנו מגבילים את
זה בהתאם לקביעת- - -

שאול יהלום:

לדעתי 1000 ₪.

היו"ר יוסי כץ:

הגבלה לא בסכום, אלא בהתאם לנדרש.

שאול יהלום:

יש כאן שני דברים, כשאדם מחדש את רשיון הנשק, רק לכמה שנים, הוא חייב לעבור
מטווח וזה עולה סכום מסוים.

היו"ר יוסי כץ:

וזה ברור שנכנס.

שאול יהלום:

זה נכנס וזה בסדר. זה כדי לירות 50 כדורים כדי לראות שאתה יודע לא לירות
הפוך. חבר כנסת יכול לומר שיש קורס יותר אינטנסיבי שעולה 500 ₪, קצין הכנסת
צריך לבדוק את זה, אבל השאלה היא אם הכנסת תממן את זה או לא, זו השאלה.

היו"ר יוסי כץ:

אני מצטער, אבל כל מה שהוא מעבר לנדרש על פי החוק, תחזרו אלינו.

סגן מזכיר הכנסת דוד לב:

עצם העמדת כלי נשק בידי המשמר לחברי נשק, טעון גם אישור?

תומר רוזנר:

לא, אלו כלים של המשמר.

היו"ר יוסי כץ:

תודה רבה לכולם, הישיבה נעולה.

הישיבה ננעלה בשעה 11:30
