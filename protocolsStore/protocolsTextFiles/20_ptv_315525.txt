הכנסת העשרים

מושב ראשון

פרוטוקול מס' 43

מישיבת ועדת הכנסת

יום שני, כ"ט בתשרי התשע"ו (12 באוקטובר 2015), שעה 13:00

סדר היום:

1. המלצה לבחירת סגן יושב-ראש הכנסת

2. סדרי הדיון המשולב להודעת ראש הממשלה בפתיחת המושב השני של הכנסת ה-20
ובהצעות להביע אי אמון בממשלה

3. בקשת יושב-ראש ועדת החינוך, התרבות והספורט למיזוג הצעות החוק:

הצעת חוק צער בעלי חיים (הגנה על בעלי חיים) (תיקון מס' 13), התשע"ה-2015

הצעת חוק צער בעלי חיים (הגנה על בעלי חיים)(תיקון - החמרת ענישה בגין
התעללות בבעלי חיים), התשע"ה-2015

4. בקשת הממשלה להקדמת הדיון בהצעות החוק לפני הקריאה הראשונה הצעת חוק
נתוני אשראי, התשע"ו-2015

5. בקשת יושב-ראש ועדת הכספים להקדמת הדיון בהצעת חוק מיסוי מקרקעין (שבח
ורכישה)(תיקון מס' 28), התשע"ו-2015 לפני הקריאה השנייה והשלישית

6. בקשת הממשלה להקדמת הדיון בהצעות החוק לפני הקריאה הראשונה:

הצעת חוק העונשין (תיקון מס' 12 והוראת שעה), התשע"ו-2015

הצעת חוק הנוער (שפיטה, ענישה ודרכי טיפול)(תיקון מס' 20)(דרכי טיפול לאחר
הרשעה), התשע"ו-2015

נכחו:

חברי הוועדה:

דוד ביטן – היו"ר

רוברט אילטוב

יואב בן צור

צחי הנגבי

אורן אסף חזן

יואל חסון

ינון מגל

אברהם נגוסה

איילת נחמיאס ורבין

רועי פולקמן

חברי הכנסת:

משה גפני

שרון השכל

מיקי לוי

איציק שמולי

מוזמנים:

  ------------------------------------------------------------------------
  מזכירת הכנסת ירדנה               
  מלר-הורוביץ                      
  ---------------------------- --- ---------------------------------------
  מרב זוהרי                    –   משרד המשפטים

  ירון גולן                    –   הלשכה המשפטית, משרד האוצר

  גיל ברינגר                   –   יועץ של איילת שקד, מרכזת ועדת שרים
                                   לחקיקה
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה מליחי

המלצה לבחירת סגן יושב-ראש הכנסת

היו"ר דוד ביטן:

שלום, אני פותח את ישיבת הוועדה. כפי שאתם רואים, הנחנו לכם את סיכום
פעילות הוועדה במושב הראשון של הכנסת ה-20. לכל אחד יש את זה. כל הכבוד
למנהלת הוועדה, לנועה, וליועצת המשפטית, ולכל מי שעבד על זה.

רוברט אילטוב (ישראל ביתנו):

עושים את זה בסוף קדנציה בדרך כלל.

היו"ר דוד ביטן:

במושב הזה היו הרבה דברים, אז הם אמרו נעשה. דוח ביצוע.

איציק שמולי (המחנה הציוני):

אדוני היושב-ראש, פורסם בחדשות שאתה רוצה לפגוע בשכר חברי הכנסת.

היו"ר דוד ביטן:

לא בשכר חברי הכנסת. תראה, היום, לצערי הרב, יש ועדת אתיקה ואין לה שום
סמכות, הכול סתם שטויות – נזיפה וזהו, אתה מבין? אז כל אחד שיידע שיש גם
סנקציות כלכליות. גם רוזנטל שכנע אותי להביא את תקנון האתיקה. נעשה גם את
זה. אין בעיה.

רוברט אילטוב (ישראל ביתנו):

אם רוזנטל שכנע אותך, אני צריך להתחיל לדאוג?

היו"ר דוד ביטן:

לא, שכנע, העיקרון, לגבי התוכן, נשב על זה.

היו"ר דוד ביטן:

מכיוון שגפני איננו והוא מנהל ועדה, אנחנו נדחה בינתיים את הדיון בסעיפים
שלו. המלצה לבחירת סגן יושב-ראש כנסת. יש עתיד, אתם יודעים, התפטר הסגן
שהיה, שי פירון. ומבקשים מישהו אחר.

יואב בן צור (ש"ס):

מאיר כהן.

היו"ר דוד ביטן:

מאיר כהן.

קריאה:

מאיר כהן, כולם בעד.

היו"ר דוד ביטן:

מי בעד?

איציק שמולי (המחנה הציוני):

למחנה הציוני יש פה שני נציגים? שאני לא אצביע בטעות.

איילת נחמיאס ורבין (המחנה הציוני):

לא, אנחנו עכשיו בחסר אחד - - -

היו"ר דוד ביטן:

יש אחד, אני לא רואה שניים. כן, יש שניים.

איילת נחמיאס ורבין (המחנה הציוני):

יש לנו שלושה, אבל חסר לנו אחד.

הצבעה

בעד ההמלצה לבחור בחבר הכנסת מאיר כהן כסגן יושב-ראש הכנסת – פה אחד

נגד – אין

נמנעים – אין

ההמלצה אושרה.

סדרי הדיון המשולב להודעת ראש הממשלה בפתיחת המושב השני של הכנסת ה-20
ובהצעות להביע אי אמון בממשלה

היו"ר דוד ביטן:

סדרי הדיון המשולב להודעת ראש הממשלה בפתיחת המושב השני של הכנסת ה-20
ובהצעות להביע אי-אמון בממשלה.

מזכירת הכנסת ירדנה מלר-הורוביץ:

צהריים טובים. היום אנחנו פותחים את המושב. בהתאם לתקנון, נשיא המדינה רשאי
לפתוח, ואכן הוא מנצל את ההרשאה הזו. ראש הממשלה ימסור הודעה מדינית על
התקופה שחלפה והתכניות של הממשלה. ויש הצעות אי-אמון. כשיש הצעות אי-אמון
והודעת ממשלה, ניתן לקיים דיון סיעתי משולב, וועדת הכנסת מתבקשת לקבוע את
סדרי הדיון. בשנה שעברה, כשפתחנו את המושב, היה גם אי-אמון וגם הודעת ראש
הממשלה. נקבע דיון סיעתי משולב, ארבע דקות לכל סיעה. מה שתחליטו, להחלטתכם.

היו"ר דוד ביטן:

בבקשה. צחי, מה ההמלצה פה? כמו שהיה קודם?

צחי הנגבי (הליכוד):

ארבע דקות לכל סיעה. ארבע דקות, שיישאר ארבע דקות.

היו"ר דוד ביטן:

ארבע דקות לכל סיעה.

מזכירת הכנסת ירדנה מלר-הורוביץ:

יופי, תודה.

היו"ר דוד ביטן:

מקובל? מי בעד?

הצבעה

בעד סדר הדיון המשולב – פה אחד

נגד – אין

נמנעים – אין

ההצעה אושרה.

אתי בן יוסף:

פה אחד. הנימוק של כל סיעה הוא עשר דקות?

מזכירת הכנסת ירדנה מלר-הורוביץ:

בוודאי. למען הסר ספק. הצעות אי-האמון – כל סיעה שהגישה אי-אמון, נציג
מטעמה ינמק במסגרת של עשר דקות. השרים הרלוונטיים יענו. אני יודעת שעל שלוש
הצעות ישיב השר המקשר, יריב לוין. על ההצעה של ישראל ביתנו ישיב שר
הביטחון. לאחר מכן יהיה הדיון הסיעתי המשולב שבו קבעה הוועדה ארבע דקות לכל
נציג של כל סיעה. תודה.

היו"ר דוד ביטן:

בסדר? כמו שהיה בפעם שעברה.

בקשת יושב-ראש ועדת החינוך, התרבות והספורט למיזוג הצעות החוק:

הצעת חוק צער בעלי חיים (הגנה על בעלי חיים) (תיקון מס' 13), התשע"ה-2015

הצעת חוק צער בעלי חיים (הגנה על בעלי חיים)(תיקון - החמרת ענישה בגין
התעללות בבעלי חיים), התשע"ה-2015

היו"ר דוד ביטן:

בקשת יושב-ראש ועדת החינוך, התרבות והספורט למיזוג הצעות החוק הבאות: הצעת
חוק צער בעלי חיים (הגנה על בעלי חיים) (תיקון מס' 13), התשע"ה-2015; והצעת
חוק צער בעלי חיים (הגנה על בעלי חיים)(תיקון - החמרת ענישה בגין התעללות
בבעלי חיים), התשע"ה-2015, של חבר הכנסת איציק שמולי וקבוצת חברי כנסת. אני
זוכר שחתמנו לך על זה. יש התנגדות לזה? אני לא חושב שצריכה להיות התנגדות.
מי בעד?

הצבעה

בעד מיזוג הצעות החוק– פה אחד

נגד – אין

נמנעים – אין

המיזוג אושר.

היו"ר דוד ביטן:

פה אחד.

איציק שמולי (המחנה הציוני):

תודה רבה.

בקשת הממשלה להקדמת הדיון בהצעות החוק לפני הקריאה הראשונה

הצעת חוק נתוני אשראי, התשע"ו-2015

היו"ר דוד ביטן:

בקשת הממשלה להקדמת דיון. אתה הנציג? ממשרד האוצר?

גיל ברינגר:

אני נציג השרה.

היו"ר דוד ביטן:

שרת המשפטים?

גיל ברינגר:

כן.

היו"ר דוד ביטן:

בוא נתחיל עם הצעת חוק נתוני אשראי, התשע"ו-2015. למה אתה חושב שצריך
להקדים את הדיון?

גיל ברינגר:

ההצעה מהווה את התשתית המשפטית של כל הרפורמה בבנקאות שאנחנו רוצים להעביר,
גם אנחנו, משרד המשפטים וגם משרד האוצר. חוק הלוואות חוץ בנקאיות, שכבר
עבר, תלוי במעבר של הרפורמה הזו. חוק נוסף שהאוצר הולך להעביר, שירותים
פיננסיים בגופים חוץ מוסדיים, גם הוא תלוי בתשתית המשפטית הזו. למעשה, החוק
הזה מאפשר פתיחה של מידע שלא קיים היום, מידע שנמצא בידי 70% מהבנקים, זאת
אומרת, הבנקים הגדולים. מידע ביחס לתנאים של הלוואות ביחס ללווים ייפתח גם
לבנקים קטנים, גם לגופים חוץ מוסדיים. זה יאפשר תחרות גדולה יותר, זה יאפשר
למלווה לתת הלוואה בתנאים שהם טובים יותר, זולים יותר מבחינת האשראי, ללווה
שנמצא בקצה. כל הרפורמות האלה תלויות בדבר הזה.

היו"ר דוד ביטן:

למה זה דחוף? אתה לא אומר לי למה.

גיל ברינגר:

מכיוון שכל הרפורמות האלה תלויות בזה.

היו"ר דוד ביטן:

רפורמות שנמצאות בחוק ההסדרים?

גיל ברינגר:

לא, לא רפורמות שנמצאות בחוק ההסדרים.

היו"ר דוד ביטן:

יש ביניהן רפורמות שנמצאות בחוק ההסדרים? יש.

גיל ברינגר:

יש לנו רפורמה אחת שכבר עברה, ורפורמה אחת שהולכת לעבור.

היו"ר דוד ביטן:

לכן צריך לשלב אותן. בגלל השילוב נצטרך להקדים. בסדר. הבנתם? מי בעד?

הצבעה

בעד אישור הבקשה להקדמת הדיון בהצעת החוק – פה אחד

נגד – אין

נמנעים – אין

הבקשה אושרה פה אחד.

היו"ר דוד ביטן:

פה אחד.

בקשת יושב-ראש ועדת הכספים להקדמת הדיון בהצעת חוק מיסוי מקרקעין (שבח
ורכישה)(תיקון מס' 28), התשע"ו-2015 לפני הקריאה השנייה והשלישית

היו"ר דוד ביטן:

גפני, אם אתה ממהר, נעבור אליך. בקשת יושב-ראש ועדת הכספים להקדמת הדיון
בהצעת חוק מיסוי מקרקעין (שבח ורכישה)(תיקון מס' 28), התשע"ו-2015 לפני
הקריאה השנייה והשלישית. תסביר לנו.

משה גפני (יהדות התורה):

מדובר על הצעת חוק שהיא פוטרת ממס שבח אינפלציוני, גם פוטרת ממס עיזבון. זו
הטבה שתינתן רטרואקטיבית.

היו"ר דוד ביטן:

זה לטובת האנשים?

משה גפני (יהדות התורה):

לטובת האנשים. אני ביקשתי לפצל את זה.

היו"ר דוד ביטן:

בסדר. אם זה לטובה, נקדים.

משה גפני (יהדות התורה):

אני ביקשתי לפצל את זה ולהעלות את זה מיד למליאה, לא יחד עם כל חוק ההסדרים
מכיוון שצריך ללכת רטרואקטיבי, וללכת רטרואקטיבי, אם אתה תחכה, זה ייקח
זמן.

היו"ר דוד ביטן:

מאה אחוז. אם יש הטבה, עדיף להקדים כמה שיותר.

משה גפני (יהדות התורה):

משרד האוצר והשר הלכו איתי. משרד האוצר תמך בזה.

היו"ר דוד ביטן:

מי בעד?

הצבעה

בעד בקשת יושב-ראש ועדת הכספים להקדמת דיון בהצעת החוק – פה אחד

נגד – אין

נמנעים – אין

הבקשה אושרה.

היו"ר דוד ביטן:

פה אחד. אתה יכול לחזור לוועדת הכספים.

משה גפני (יהדות התורה):

תודה רבה. אני מודה לך.

בקשת הממשלה להקדמת הדיון בהצעות החוק לפני הקריאה הראשונה

הצעת חוק העונשין (תיקון מס' 12 והוראת שעה), התשע"ו-2015

הצעת חוק הנוער (שפיטה, ענישה ודרכי טיפול)(תיקון מס' 20)(דרכי טיפול לאחר
הרשעה), התשע"ו-2015

היו"ר דוד ביטן:

הצעת חוק העונשין. תסביר לנו למה אתה רוצה להקדים.

גיל ברינגר:

אני אסביר בקצרה את ההצעה. יש לנו שתי הצעות שקשורות ביידויי האבנים,
בתופעה הזו. ההצעה הראשונה היא תיקון לחוק העונשין, היא קובעת שלושה דברים
– אחד, עונשי מינימום - - -

יואל חסון (המחנה הציוני):

איפה הוא? על מה הוא מדבר?

גיל ברינגר:

על חוק העונשין.

היו"ר דוד ביטן:

סעיף ב2.

גיל ברינגר:

תיקון מס' 2 לחוק העונשין עוסק בשלוש נקודות שונות – אחת, הוא קובע עונשי
מינימום בנושא של יידויי אבנים, שהם יהיו לכל הפחות חמישית מהעונש
המקסימלי. יש לנו עבירות של יידויי אבנים של עשר שנים ושל עשרים שנה. הוא
קובע שעונשי המינימום יהיו לכל הפחות שנתיים עד ארבע שנים.

היו"ר דוד ביטן:

אתה מדבר על החוק הזה.

גיל ברינגר:

כן, על חוק העונשין. זה דבר אחד. דבר שני, הוא מגדיר אבן ככלי נשק
מסוכן - - -

היו"ר דוד ביטן:

הבנו, הבנו, הבנו.

גיל ברינגר:

לא, הוא עושה שלושה דברים שונים. הדבר השלישי, הוא שולל קצבאות בגין הילד
בזמן שהוא הורשע בעבירה של - - -

היו"ר דוד ביטן:

זה דחוף מאוד לנוכח מה שקורה היום.

גיל ברינגר:

ברור לחלוטין.

היו"ר דוד ביטן:

מי בעד?

הצבעה

בעד הבקשה להקדים את הדיון בהצעת החוק – פה אחד

נגד – אין

נמנעים – אין

הבקשה אושרה.

היו"ר דוד ביטן:

פה אחד.

יואל חסון (המחנה הציוני):

אתם לא תוכלו להגיד שאנחנו מצרים את צעדיה של הממשלה להילחם בטרור באופן
משמעותי. נכון, אדוני יושב-ראש הקואליציה?

אלעזר שטרן (יש עתיד):

דרך אגב, זה כל אבן בכל מקום?

גיל ברינגר:

כן, כמובן. בנסיבות של טרור. אנחנו מדברים על נסיבות של טרור.

היו"ר דוד ביטן:

לא סתם אם אני זורק אבן על מישהו. 3. הצעת חוק הנוער (שפיטה, ענישה ודרכי
טיפול)(תיקון מס' 20)(דרכי טיפול לאחר הרשעה), התשע"ו-2015. תנמק לנו.

גיל ברינגר:

אני אסביר במה החוק עוסק. חוק הנוער היום לא מאפשר – אלא במקרה של אי-הרשעה
– קנסות או חיוב בפיצויים להורה של הקטין שהיה מעורב בעבירה כזו או אחרת.

יואל חסון (המחנה הציוני):

תסביר עוד פעם.

גיל ברינגר:

כיום חוק הנוער לא מאפשר, אלא במקרה של אי-הרשעה. זאת אומרת, אם הנער הזה
הורשע, הקטין הורשע, אי-אפשר לתת קנס, לא לחייב את ההורים בפיצויים ולא
בהוצאות משפט בגין אותה עבירה.

יואל חסון (המחנה הציוני):

בגלל שהילד נענש, אי-אפשר עונש נוסף.

גיל ברינגר:

לא בגלל שהוא נענש, בגלל שאנחנו החלטנו לא להרשיע אותו. יש לנו דרכי טיפול
אחרות. לפעמים דרך הטיפול היא דרך קנס להורה או פיצוי של קורבן העבירה.
ביחס לאותן חלופות, לחלופות שהזכרתי כרגע, כאשר אנחנו מדברים על נסיבות של
יידויי אבנים במסגרת של טרור, ההצעה מבקשת לקבוע שניתן יהיה גם במקרה של
הרשעה של הקטין להטיל חיוב בקנס, או פיצויים, או הוצאות משפט, על הורי
הקטין. כמובן, זה לא יחול - - -

רוברט אילטוב (ישראל ביתנו):

מה גודל הקנס?

גיל ברינגר:

הקנס הוא אקוויוולנטי לעבירה, כמו בסעיף 61 לחוק העונשין. זאת אומרת, בסעיף
61 לחוק העונשין יש עבירה. יש לה תמיד עונש של מאסר וחלופה אקוויוולנטית
בקנס. אותו הדבר פה. אגב, עדיין לא הוכרע אם זה יהיה הקנס המקסימלי או לא.
זה ביחס לגובה הקנס. כמובן שזה לא יחול כאשר ההורה יצליח להוכיח שהוא עשה
את מה שהוא יכול היה לעשות כדי לעצור את הקטין וזה מה שקרה.

יואל חסון (המחנה הציוני):

בבית המשפט תהיה סיטואציה שההורה יצטרך להוכיח שהוא לא ידע, או לא היה
מודע.

גיל ברינגר:

הוא לא עשה את מה שצריך לעשות הורה כדי למנוע את זה. הכלל הזה הוא כלל
קבוע, הוא לא כלל דווקא בחוק הזה.

יואל חסון (המחנה הציוני):

אם הוא יגיד לא ידעתי?

גיל ברינגר:

זה לא יספיק כנראה. הוא יצטרך להראות שהוא ניסה לעשות משהו, או יכול היה
לעשות.

יואל חסון (המחנה הציוני):

סתם מעניין אותי לדעת. שאלה נוספת, נושא הקצבאות, שלילת קצבאות וכולי, זה
נמצא בסל הזה או במקום אחר?

היו"ר דוד ביטן:

זה בחוק הקודם, מה שעשינו ב-ב'.

גיל ברינגר:

לא, זה בחוק הקודם.

אלעזר שטרן (יש עתיד):

אתם לא רואים סכנה שהדפוס הזה של חיוב הורים שצריכים להוכיח – ההיגיון הזה
יוכל ללכת להרבה מאוד עבירות פליליות אחרות?

גיל ברינגר:

לא, זה בנסיבות של טרור.

אלעזר שטרן (יש עתיד):

אני מבין. ברור לנו שהנסיבות הן של טרור. מה שאני שואל, אם בסוף קבעת
אחריות של הורים לילדיהם – לא משנה מה. נכון שזה בנסיבות של טרור. האם דפוס
הפעולה הזה יוכל לעמוד להגנה – פעם כשיש אחריות הורים, יש אחריות הורים,
נקודה. האם אנשים לא יוכלו להשליך את זה על אלף סיטואציות שילדים עשו משהו?
הרי אתה קובע פה משהו - - -

היו"ר דוד ביטן:

יכול להיות. אבל כרגע מה שאנחנו עושים זה לגבי נסיבות טרור. יכול להיות
שבעתיד יגידו הנה, פה זה מצליח, בואו נעשה את זה במקום אחר.

גיל ברינגר:

חשוב לציין שהעיקרון הזה שאתה מדבר עליו של אחריות הורית ביחס למעשים של
הקטין הוא עיקרון שכבר קיים היום בחוק הנוער.

אלעזר שטרן (יש עתיד):

אני יודע, אבל הוא לא קיים הפוך. אם יש אחריות הורים, זה בסדר, אבל לא - -
-

גיל ברינגר:

לא, כבר - - -

אלעזר שטרן (יש עתיד):

ההורה הוא בחזקת חייב.

גיל ברינגר:

לא, לא, לא, כבר היום בחוק הנוער, בדרכי הטיפול, החלופה השביעית והשמינית
בדרכי הטיפול אומרת שכאשר הנער הקטין הזה לא הורשע, ניתן להטיל קנס,
פיצויים, הוצאות משפט על ההורה בגין העבירה שבנו ביצע. מה שאנחנו עושים
כאן, קובעים שזה לא רק במקרה של אי-הרשעה, אלא גם במקרה של הרשעת הקטין.

היו"ר דוד ביטן:

אוקיי. מאה אחוז. מי בעד הבקשה?

הצבעה

בעד אישור הבקשה להקדמת הדיון בהצעת החוק – פה אחד.

נגד – אין

נמנעים – אין

הבקשה אושרה.

היו"ר דוד ביטן:

פה אחד. סיימנו את הישיבה, תודה רבה.

הישיבה ננעלה בשעה 13:20.
