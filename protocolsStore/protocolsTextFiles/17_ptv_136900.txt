הכנסת השבע-עשרה נוסח לא מתוקן

מושב שלישי

פרוטוקול מס' 260

מישיבת ועדת הכנסת

יום שלישי, כ"ו בתמוז, התשס"ח, (29.07.2008), בשעה 09:30

סדר-היום:

1.  עבודת הוועדות בפגרה.

2.  חילופי אישים בראשות ועדות:

    1.  הוועדה לענייני ביקורת המדינה

    2.  ועדת הכלכלה

    3.  ועדת המדע והטכנולוגיה

    4.  הוועדה המיוחדת לפניות הציבור.

3.  קביעת ועדות לדיון בהצעות החוק הבאות:

    1.  הצעת חוק חובת המכרזים (תיקון – העדפת טובין ותאגידים בעלי תו תקן
        ירוק), התשס"ח-2008 – של חברי הכנסת גדעון סער ואופיר פינס פז
        (פ/3671/17).

    2.  הצעת חוק הכשרות המשפטית והאפוטרופסות (תיקון – זכות קטין לקשר עם
        סבו וסבתו), התשס"ז-2008 – של חברת הכנסת שרה מרום שלו וקבוצת חברי
        כנסת (פ/2294/17).

    3.  הצעת חוק הכשרות המשפטית והאפוטרופסות (תיקון – זכות קטין לקשר עם
        קרוביו), התשס"ז-2008 – של חברת הכנסת אורית נוקד שלו וקבוצת חברי
        כנסת (פ/3445/17).

    4.  הצעת חוק הכשרות המשפטית והאפוטרופסות (תיקון – זכות קטין לקשר עם
        קרוביו), התשס"ח-2007, של חבר הכנסת יצחק גלנטי וקבוצת חברי כנסת
        (פ/2591/17).

    5.  הצעת חוק לעידוד השקעות הון (תיקון – חידוש ההקלות במס),
        התשס"ח-2008, של חבר הכנסת משה כחלון (פ/3656/17).

    6.  הצעת חוק איסור מימון מופעי תרבות וספורט בהשתתפות משתמטים,
        התשס"ח-2007 – של חבר הכנסת ישראל חסון (פ/2965/17)

    7.  הצעת חוק סל שירותים נוספים בחינוך, התשס"ח-2008 – של חבר הכנסת
        אורי אריאל וקבוצת חברי הכנסת (פ/3828/17).

    8.  הצעת חוק מתן הטבות והנחות למקבלי פנסיה (תיקוני חקיקה),
        התשס"ח-2008, של חברי הכנסת חיים כץ ומרינה סולודקין (פ/3607/17).

    9.  הצעת חוק-יסוד: הממשלה (תיקון – הכרזת נבצרות ראש הממשלה), של חברי
        הכנסת זבולון אורלב ויוסי ביילין (פ/3837/17).

    10. הצעת חוק העונשין (תיקון – תקיפת מאבטח), התשס"ח-2008, של חבר
        הכנסת ניסן סלומינסקי (פ/3286/17).

    11. 
        הצעת חוק לתיקון פקודת מס הכנסה (אנשים עם מוגבלויות),
        התשס"ח-2008, של חבר הכנסת דב חנין וקבוצת חברי הכנסת (פ/3346/17).

    12. הצעת חוק סדר הדין הפלילי (סמכויות אכיפה – מעצרים), (תיקון –
        הארכת מעצר במקרה הרשעה), התשס"ח-2008, של חבר הכנסת יצחק
        אהרונוביץ (פ/3428/17).

    13. הצעת חוק צער בעלי חיים (ניסויים בבעלי חיים) (תיקון – הוספת
        ארגונים למען חולים למועצה), התשס"ח-2008, של חבר הכנסת מנחם
        בן-ששון (פ/3383/17).

4.  קביעת ועדה לדיון בהצעה לסדר-היום בנושא: "התגברות פעילות נגד החוק של
    הכתות והמיסיון בישראל", של חבר הכנסת יעקב כהן.

5.  בקשת יו"ר ועדת החוץ והבטחון להקדמת הדיון בהצעת חוק, לפני הקריאה
    השניה והשלישית.

נוכחים:

חברי הוועדה:

דוד טל – היו"ר

רוברט אילטוב

יואל-יולי אדלשטיין

אורי אריאל

זהבה גלאון

יצחק גלנטי

נסים זאב

נאדיה חילו

יואל חסון

שלמה מולה

גדעון סער

מוזמנים:

חה"כ זבולון אורלב

חה"כ מיכאל איתן

חה"כ משה גפני

חה"כ יצחק זיו

חה"כ אלכס מילר

חה"כ מרינה סולודקין

חה"כ ניסן סלומינסקי

איל ינון – מזכיר הכנסת

ירדנה מלר-הורביץ – סגנית מזכיר הכנסת

ד"ר פרץ סגל – משרד המשפטים

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: אתי אפלבוים

1.  עבודת הוועדות בפגרה

היו"ר דוד טל:

בוקר טוב. אני פותח את ישיבת ועדת הכנסת. על סדר יומנו הרבה נושאים. אני
מבקש להתייחס בקצרה. הנושא הראשון על סדר היום: עבודת הוועדות בפגרה. בזמנו
נהגנו לאשר לחוקה לחוץ ולביטחון לעבוד בצורה חופשית וליתר הוועדות אישרנו 9
ישיבות.

משה גפני:

אדוני היושב ראש, בוקר טוב. אני רוצה לציין, בניגוד לרושם שהתקבל בדברי,
ועדת החוקה עובדת ברצינות רבה ובחריצות רבה.

גדעון סער:

אמרת דברים ראויים, פעם אחת יצא לך טוב.

משה שרוני:

הוא רוצה להתנצל.

היו”ר דוד טל:

הוא לא צריך להתנצל על שום דבר. אתה יכול, אתה לא חייב.

משה גפני:

אני כן חייב ואני אומר לך מדוע. בניגוד לרושם שהתקבל אתמול, הוועדה עובדת
בחריצות ואין ויכוח לגבי העניין הזה. הטענות שהיו לי אתמול, ויש לי גם
היום, שהיא פשוט ועדה לא ממלכתית ונוהגת באופן לא ראוי, עושה סלקטיביות
בחוקים, מה היא כן מקדמת ומה לא. לגבי צוות הוועדה, הם עושים את עבודתם.

אני לא מסכים בשום פנים ואופן לאשר לוועדת החוקה בפגרה לעבוד כמו שהיא
רוצה. אם רוצים לאפשר להם לעבוד על חוקים, אני מבקש שזה יהיה מסודר.

מה קרה בפגרה הקודמת? אתה מקבל מהיום להיום הזמנה לישיבה חשובה שמבחינתך
היא קריטית. אני נמצא בבני ברק ואחר נמצא באילת ואתה מקבל הזמנה חשובה. עד
שאתה מקבל את ההודעה הדיון עבר. אני לא אומר לא לאפשר להם לעבוד. אבל לא
תהיה אפשרות לוועדת החוקה, היות ועוסקים בפגרה ואין מליאה שצריך לרוץ עם
הצעת חוק, כל ההזמנות לישיבות ועדת החוקה יהיו שבוע קודם.

משה שרוני:

לא, 48 שעות.

משה גפני:

למה 48 שעות?

היו"ר דוד טל:

גפני, גם אם אני אאפשר לוועדת חוקה לקיים רק 9 ישיבות, אפשר לקבוע מהיום
למחר.

משה גפני:

אז אני מבקש שלא.

היו"ר דוד טל:

אני רוצה התייחסויות. אדוני רוצה 48 שעות או יותר?

משה גפני:

אני רוצה יותר, זאת פגרה.

היו”ר דוד טל:

אני רוצה לשמוע התייחסות של חברי הוועדה. 3 ימים זה סביר?

מיכאל איתן:

יש לי רעיון למחשבה. בגדול, אסור לומר שהכנסת יוצאת לפגרה כי חברי הכנסת
ממשיכים לעבוד. מליאת הכנסת יוצאת לפגרה והכנסת צריכה להמשיך לעבוד וחברי
הכנסת מקבלים משכורות מגיע להם חודש חופשה בשנה ולא יותר מזה.

היו”ר דוד טל:

24 יום.

מיכאל איתן:

נראה לי, בגלל כל מיני מניפולציות שעושים עם ישיבות בפגרה, עליהן מתלונן
חבר הכנסת גפני, יכול להיות שצריך לקבוע 24 יום שבהם אין דיוני ועדות ומעבר
לזה לאפשר את המשך העבודה של הוועדות ולומר שהוועדות מתכנסות ללא הגבלה. זה
ימנע את המניפולציות. ידעו מראש לתכנן. כך עובדת הכנסת בישראל. אנחנו
משלמים מחיר כבד על זה שאומרים שכל הזמן אנחנו בפגרה. אנחנו לא בפגרה, וגם
מהדיון הזה אנחנו לא צריכים לצאת בתחושה שחברי הכנסת לא עושים כלום.

אגב, אם יש שתיים או שלוש ועדות אז חברי הכנסת באים לכאן יותר מפעם אחת.

משה גפני:

אני רק אומר שיודיעו מראש ושיהיה סדר יום מתוכנן.

היו"ר דוד טל:

בהמשך לדברים שאמרת אתמול שוחחתי עם יושב ראש הוועדה. אני חושב שהדברים
יבואו על תיקונם. כפי שאמרת, הוועדה באמת עמוסה, יש לה הרבה חוקים. הוועדה
הזאת מפנה הרבה מאוד חוקים וגם היום תראה שהרבה מאוד חוקים יעברו לוועדת
החוקה.

משה גפני:

אמרתי שוועדת החוקה עובדת בחריצות רבה. אני בכלל לא בעד פגרה. אני מוכן
לעבוד גם בחודש הזה.

היו”ר דוד טל:

אנחנו לא בפגרה אנחנו בעבודה.

משה גפני:

בעבודה, אבל שיהיה מתוכנן.

משה שרוני:

אני חושב שזה לא נכון לומר שהכנסת בפגרה. אני מתפלא שבמשך 60 שנה לא חשבו
על כך. אני חושב שהמונח הנכון הוא שהמליאה יוצאת לפגרה ולא חברי הכנסת.

אורי אריאל:

ראשית צריך להודיע לפחות 3 ימים מראש. זה סביר ולא צריך יותר. אפשר להתארגן
ב-3 ימים ולא בכל דיון מצביעים.

שנית, אני לא מציע להגביל את הוועדות בתשע ישיבות. כולם מסבירים שהכנסת לא
יוצאת לפגרה. אני לא חושב שזה צריך להיות באותו קצב אבל אפשר המינימום זה
שתי ישיבות בשבוע. גם בישיבות הקיימות לא מופיעים בדיוק 17 איש בחדר של
מנהל הישיבה. יש הרבה חוקים בקנה שנמצאים בוועדות. אני לא חושב שצריך
להגביל את הוועדות.

מיכאל איתן:

למה ההגבלה?

היו"ר דוד טל:

אני אסביר את ההגבלה.

אורי אריאל:

אני פונה לחברי הבית להוריד את ההגבלה הזאת ולסמוך על יושבי ראש הוועדות
שמה שבאמת לא דחוף יידון פעם אחרת, אבל כל השאר ייכנס למסלול של עבודה.
אפשר להכין לוח זמנים מראש בתאום עם האנשים. לכן אני מציע להוריד את
ההגבלה, ואם לא, לעשות את זה 18 ישיבות. זה אומר שתהיה ישיבה וחצי בשבוע.
אנחנו ב-12 שבועות שהמליאה לא עובדת.

היו"ר דוד טל:

לכנס וועדה זה אומר להחזיק גם את כל כוח האדם מסביב. אם אני מכנס ועדה אז
המיזוג צריך להיות מופעל, צריכים להיות סדרנים ואנשי משמר וכל מה שצריך.
אני ממשיך לשמוע את דעתם של החברים.

נסים זאב:

למעשה אנחנו נמצאים בפיגור ולא בפגרה. אנחנו בפיגור של עבודה. אני חושב
שאנחנו נמצאים במצב חרום ואסור להגביל. אני אומר שצריך להיות תיאום בין
הוועדות ולפחות שבועיים כן צריכים לתת פרק זמן שבו לא יהיו ועדות בכלל,
לפחות שבועיים.

דבר נוסף, למה אי אפשר שיהיה תיאום בין הוועדות? יכול להיות שאדוני יעשה
ישיבה ביום ראשון וועדת חוקה תעשה ישיבה ביום שלישי. כדאי שיהיה תיאום לגבי
לוח הזמנים.

היו"ר דוד טל:

בדרך כלל יש תיאום.

נסים זאב:

כדאי שיהיה תיאום לגבי לוח הזמנים.

היו”ר דוד טל:

חבר הכנסת גפני, אתה צודק. ביום חמישי לא נוכל לשבת היות וביום חמישי יעשו
פה שיפוצים לביטחונם של חברי הכנסת.

נסים זאב:

גם לרכז את דיוני הוועדות מבחינת סדר היום של הוועדה. אם יש נושא אחד או
שניים רצוי לעשות את זה באותו יום וגם שיהיה תיאום בין הוועדות עד כמה שזה
ניתן.

נאדיה חילו:

אני חושבת שצריך להחליט על פרק זמן מסוים, לפחות שבועיים, של אי קיום
ישיבות. אני לא רוצה להמליץ מתי, אבל צריך את זה. זה יעזור להתארגן. צריך
לעשות את זה רוחבי. הכנסת, ככנסת אמורה להתארגן לשבועיים רצופים של חופשה
כדי לאפשר לנו לעשות את העבודה וגם לתחום אותה מבחינת מסגרת.

לגבי הדיונים. אני חושבת שצריך לתת פרק זמן לפחות של 48 שעות כדי להתארגן.
אמנם אנחנו עובדים אבל ההתנהלות בפגרה קצת שונה והשוני הזה מצריך פרק זמן
טיפה יותר ארוך כדי לדעת מתי הוועדות וגם כדי להגיע במידה ורוצים להשתתף
בוועדות.

מיקי איתן:

גם היום לוחות הזמנים הם שלושה ימים לפני כן. בסוף שבוע אנחנו יודעים מה
יהיה בשבוע הבא.

נאדיה חילו:

אני חושבת שצריך להשאיר בידי ראשי הוועדות את האוטונומיה וההחלטה לגבי
האינטנסיביות של קיום הוועדות. יש ועדות יותר עמוסות ויושב ראש הוועדה
מחליט. אני לא חושבת שצריך להגביל את מספר הישיבות מראש לכל ועדה. יש ועדות
פחות אינטנסיביות ויש ועדות שדווקא ירצו דווקא בתקופה הזאת הן רוצות להקדיש
את מלוא זמנן. לא צריך לקבוע סטנדרט קבוע לכל הוועדות.

יצחק גלנטי:

אני מתייחס למה שקורה אצלי בוועדה. הלחץ הוא עצום. מספר הישיבות השבועיות
עובר את ה-10. אני משוכנע וסבור שאכן הוועדות צריכות להמשיך ולתפקד במהלך
הפגרה. יחד עם זאת הייתי מציע שלכל ועדה תינתן האוטונומיה לקבוע עד 21 יום
שבהם תהיה רצף של חופשה.

היו"ר מנחם בן-ששון:

תכנית העבודה של ועדת חוקה לחופש כבר מוכנה. החברים מקבלים סקיצה ערב
הפגרה. נדמה לי שעכשיו יש לנו קצת יותר מ- 30 ישיבות. אם יהיו שינויים
דחופים נודיע.

אני חושב שהפגרה היא זמן נהדר לעבוד על תקנות. לחלק מאיתנו יש ערימה גדולה
של תקנות. אגב, הרבה פעמים חברים מגיעים יותר מאשר בימים רגילים כי אין
עומס במליאה ועבודה מקבילה.

הנקודה החשובה ביותר היא שאפשר לעבוד על רפורמות גדולות. אפשר לעבוד ברצף
בוקר עד ערב.

גדעון סער:

אתה רוצה להעביר רפורמות גדולות בפגרה?

מנחם בן-ששון:

הספקנו הרבה בתיקונים בהכנה לקריאה.

אלכס מילר:

אדוני היושב ראש, אני לא חושב שאנחנו צריכים לקבוע לכל הוועדות מספר ישיבות
קבוע. אני יכול לתת דוגמה של ועדת חינוך שצריכה לדון בנושאים של פתיחת שנת
הלימודים בבתי הספר. אני בטוח שהם ירצו לעשות דיונים. במידה ותהיה דממה לא
נוכל להיכנס.

אני חושב שאפשר לשמוח על האינטליגנציה של ראשי הוועדות שהם יקבעו בעצמם את
תקופת החופשה. אני מציע שלא נגביל כי ישנם נושאים בוערים וחשוב שהוועדות
יתכנסו.

היו"ר דוד טל:

כרגע אני מוריד את זה מסדר היום. אני אנסה לעשות סינתזה של הדברים שנאמרו
היום. מחר אביא הצעה ואני חושב שנוכל להתכנס.

2.  
    חילופי אישים בראשות ועדות:

    1.  הוועדה לענייני ביקורת המדינה

    2.  ועדת הכלכלה

    3.  ועדת המדע והטכנולוגיה

    4.  הוועדה המיוחדת לפניות הציבור

היו"ר דוד טל:

רבותיי, אנחנו אמורים לקיים חילופי אישים בוועדה לענייני ביקורת המדינה,
בוועדת הכלכלה, בוועדת המדע והטכנולוגיה ובוועדה המיוחדת לפניות הציבור.

משה גפני:

אני מבקש רשות דיבור בעניין הזה.

היו”ר דוד טל:

בבקשה. בוועדת ביקורת המדינה יחליף חבר הכנסת מיקי איתן את חבר הכנסת
זבולון אורלב; בוועדת כלכלה, יחליף חבר הכנסת ישראל חסון את חבר הכנסת גלעד
ארדן; בוועדת המדע והטכנולוגיה יחליף חבר כנסת זבולון אורלב את בני אלון;
בוועדה המיוחדת לפניות הציבור יחליף חבר הכנסת בני אלון את חברת הכנסת סופה
לנדבר. זה יכנס לתוקף ב-18.8.

רוברט אילטוב:

מלבד ועדת פניות הציבור.

היו"ר דוד טל:

תכף אתייחס. אלה יהיו החילופין. החילופין בוועדה לפניות הציבור תהיה
בפברואר 2009 וכל השאר יהיו ב-18.8. אם יהיה צורך, אקבע תאריך ב-14 לחודש
כדי לעשות את החילופין. אני מבקש שכולם יתכווננו לאותו יום ונעשה את
החילופין.

היו"ר זבולון אורלב:

יש לנו בקשה שמנהלת הוועדה שלך תקבע באותו יום את השעות כי אחרת לא נסתדר.

היו"ר דוד טל:

היא תקבע את זה בתאום עם מנהלות הוועדות האחרות.

רוברט אילטוב:

בנוגע לוועדה לפניות הציבור, הוסכם כי הוועדה תעבור לאיחוד הלאומי בעוד
כחצי שנה.

משה גפני:

אדוני היושב ראש. אני מייצג סיעה של 6 חברים. אני חייב לומר שאני לא זוכר
כנסת כזאת, שבה לסיעה אין שום תפקיד בכנסת כאילו שאנחנו - - -

גדעון סער:

תיזכר בקדנציה הקודמת.

משה גפני:

איזה קדנציה קודמת? אתה רוצה שאני אגיד לך איזה תפקידים היו לנו?

משה שרוני:

אין לכם תפקידים בגלל חילוקי דעות בין החרדים לליטאים.

משה גפני:

אני רוצה לומר לך אדוני יושב ראש ועדת הכנסת. הוועדה הזאת אחראית גם על
הסדרים בבית וגם כאן מתנהלת גם הוועדה המסדרת. אין לנו יושב ראש ועדה,
אפילו יושב ראש ועדה שהיא איננה סטטוטורית. אין לנו שום יושב ראש ועדה, אין
לנו סגן יושב ראש כנסת.

היו"ר דוד טל:

מה אדוני מבקש ממני ואני יכול לעשות?

משה גפני:

לעשות חלוקה מחדש של הוועדות. מה זה הדבר הזה? עם כל הכבוד, לא יכול להיות
מצב כזה - - -

היו"ר דוד טל:

חבר הכנסת גפני, היתה את הוועדה המסדרת. ועדת הכנסת היא בעצם המשכה של
הוועדה המסדרת. היא קבעה מה שהיא קבעה.

משה גפני:

הוועדה המסדרת לא נתנה ליהדות התורה יושב ראש ועדה מכיוון שאז - - -

היו”ר דוד טל:

אני לא אוכל לפתוח את זה וזה לא יעבור כאן.

משה גפני:

מה אתה מציע לעשות? אם אנחנו מוחרמים אז שנדע את הסיבות.

היו"ר דוד טל:

למען האיזון, את יושב ראש הוועדה לחקירה פרלמנטרית לנושא קבר הרשב"י נתתי,
כמדומני, ליהדות התורה. זה היה פיצוי.

מיכאל איתן:

רשב"י זה מזערי?

משה גפני:

אחרי זה, ברצינות, מה התשובה?

היו”ר דוד טל:

התשובה היא שידיי קצרו מלהושיע בנושא הזה. אתה יכול לבוא בדברים עם יואל
חסון ולנסות לראות אולי הוא יהיה מוכן לתת לך ועדה אחרת. אני סבור שזה לא
יהיה היות ולש"ס הם לא נתנו ואני מניח שגם לך הם לא יתנו.

גדעון סער:

תסיקו מסקנות.

משה גפני:

לש"ס יש 4 שרים.

יואל חסון:

גדעון, חבל שכך אתם מתייחסים לחבר שלכם באופוזיציה.

היו”ר דוד טל:

גפני, אני לא יכול לעזור לך.

נסים זאב:

אדוני היושב ראש, מכיוון שאנחנו נמצאים במכירת סוף עונה ויושבי הראש
מתחלפים. אדוני אולי שכח, אני יו"ר הוועדה למלחמה בנגע בסמים. זאת ועדה
מאוד חשובה אבל הייתי מוכן לקבל, למשל, את הוועדה לביקורת המדינה. אולי יש
קוורום לבקשה שלי?

היו”ר דוד טל:

אני עובר להצבעה. מי בעד ההצעה שהעליתי ירים את ידו?

הצבעה

בעד – רוב

נגד – 1

נמנעים - אין

משה גפני:

אני רוצה שיירשם בפרוטוקול שהתנגדתי.

היו”ר דוד טל:

אשר על כן אני קובע שהחילופין יתבצעו כאמור ב-14.8 וזה יכנס לתוקף ב-18.8.

ג. קביעת ועדות לדיון בהצעות החוק הבאות:

  הצעת חוק הכשרות המשפטית והאפוטרופסות (תיקון – זכות קטין לקשר עם
  קרוביו), התשס"ז-2008 – של חברת הכנסת אורית נוקד שלו וקבוצת חברי כנסת
  (פ/3445/17)

היו”ר דוד טל:

המלצת הלשכה המשפטית שלנו זה לוועדת החוקה. נשמעה הצעה להעביר את הצעת החוק
לוועדת העבודה, הרווחה והבריאות.

יצחק גלנטי:

אני מבקש להעביר את זה לוועדת העבודה, הרווחה והבריאות, במיוחד לאור זה
שקיבלתי יעוץ משפטי אצלי בוועדה.

פרץ סגל:

הנושא הוא חוק הכשרות המשפטית והאפוטרופוס. זה דבר ראשון במעלה מבחינת
מעמדו של הילד וזכויותיו. בדוח שהוגש לאחרונה לשר המשפטים על ידי ועדה שהוא
הקים לעניין זכויות הילד בזמן הגירושין, ברשות פרופסור דן שמידט, מוצע
להחליף את כל הפרק בחוק הכשרות כולל הסעיף הזה. הנושא במהותו הוא נושא
משפטי בלבד. המקום הראוי לכך הוא בוועדת החוקה. לכן אנחנו מבקשים שזה יהיה
בוועדת חוקה ולא בוועדת העבודה.

נאדיה חילו:

אני מבקשת זכויות הילד.

היו”ר דוד טל:

הלשכה המשפטית אמרה שוועדת חוקה היא אכסניה מתאימה להצעת החוק.

יצחק גלנטי:

חבר הכנסת בן-ששון אמר שהוא לא יריב איתי בנושא זה.

היו”ר דוד טל:

אנחנו עוברים להצבעה בין ועדת חוקה לבין ועדת עבודה לבין ועדה לזכויות
הילד. הוועדה שתקבל יותר קולות, נעביר את זה אליה.

מי בעד ועדת חוקה?

הצבעה

בעד ועדת חוקה חוק ומשפט - 6

בעד ועדת עבודה, הרווחה והבריאות - 4

בעד הוועדה לזכויות הילד - 1

הנושא יועבר לוועדת חוקה חוק ומשפט.

לפרוטוקול, הצעות 2,3 ו-4 זהות ויעברו כולן לוועדת חוקה.

  הצעת חוק חובת המכרזים (תיקון – העדפת טובין ותאגידים בעלי תו תקן ירוק),
  התשס"ח-2008 – של חברי הכנסת גדעון סער ואופיר פינס פז (פ/3671/17)

היו”ר דוד טל:

אנחנו עוברים להצעת חוק חובת המכרזים, של חברי הכנסת אופיר פינס וגדעון
סער. חבר הכנסת סער, בבקשה.

גדעון סער:

ההצעה יכלה ללכת לוועדת החוקה, שברגיל דנה בנושא של מכרזים. אבל, באותה
מידה היא יכולה ללכת לוועדת הפנים כי במהותה היא הצעה ירוקה. היא באה לקבוע
סטנדרט בנושא של איכות סביבה בדומה למדינות אחרות בעולם, שמקובל בהן תו תקן
ירוק, שהוא יהיה מרכיב בנושא העדפה במכרזים. ועדת הפנים היא ועדת פנים
והגנת הסביבה. אין לי בעיה להעביר את זה לוועדת הכלכלה אבל באופי הנושא זה
יותר מתאים לוועדת הפנים כי היא עוסקת בחוקים הסביבתיים בכנסת.

היו"ר דוד טל:

הצעת הלשכה המשפטית זה להעביר לוועדת החוקה.

מנחם בן-ששון:

עכשיו אנחנו בעיצומם של דיונים בתקנות המכרזים בשלושה נושאים: תקנות
המכרזים הגדולה של משרד האוצר, תקנות המכרזים של שלי שאתמול העברנו ב-60
נגד 23 ותקנות מכרזים שנוגעות לכלל המערכות. זה כל כך טבעי שזה יהיה אצלנו.
זה נכנס לתוך הדיון. זה יהיה לא אחיד אם זה לא יעבור לוועדת החוקה.

היו"ר דוד טל:

נצביע בין ועדת חוקה לבין ועדת הפנים.

מי בעד העברת הנושא לוועדת החוקה:

הצבעה

בעד ועדת החוקה חוק ומשפט - 3

בעד ועדת פנים והגנת הסביבה - 6

נמנעים – אין

היו”ר דוד טל:

אשר על כן זה יעבור לוועדת הפנים.

  הצעת חוק לעידוד השקעות הון (תיקון – חידוש ההקלות במס), התשס"ח-2008, של
  חבר הכנסת משה כחלון (פ/3656/17)

היו”ר דוד טל:

אנחנו עוברים להצעת חוק לעידוד השקעות הון של חבר הכנסת כחלון.

המלצת הלשכה המשפטית היא להעביר את הצעת החוק לוועדת הכספים. נשמעה הצעה
לוועדת כלכלה.

מי בעד העברת הנושא לוועדת הכלכלה?

הצבעה

בעד ועדת הכלכלה – 6

בעד ועדת הכספים – 1

נמנעים –אין

היו”ר דוד טל:

זה יעבור לוועדת הכלכלה

הצעת חוק איסור מימון מופעי תרבות וספורט בהשתתפות משתמטים, התשס"ח-2007 –
של חבר הכנסת ישראל חסון (פ/2965/17)

היו”ר דוד טל:

הצעת חוק איסור מימון מופעי תרבות וספורט בהשתתפות משתמטים של חבר הכנסת
חסון.. ההמלצה של הלשכה משפטית חינוך. נשמעה הצעה להעביר את הצעת החוק
לוועדת הכלכלה.

מי בעד העברת הנושא לוועדת חינוך?

הצבעה

בעד ועדת חינוך – רוב

בעד ועדת כלכלה – מיעוט

נמנעים – אין.

היו”ר דוד טל:

תודה, זה יעבור לוועדת החינוך.

הצעת חוק סל שירותים נוספים בחינוך, התשס"ח-2008 – של חבר הכנסת אורי אריאל
וקבוצת חברי הכנסת (פ/3828/17)

היו”ר דוד טל:

הצעת חוק סל שירותים נוספים בחינוך של חבר הכנסת אורי אריאל. ההמלצה של
הלשכה המשפטית, ועדת חינוך. נשמעה הצעה להעביר את הנושא לוועדת כלכלה.

גם יו"ר ועדת כלכלה מסר שהנושא שייך לוועדת החינוך. אני מציע שנשאיר את זה
בוועדת החינוך .

מי בעד העברת הנושא לוועדת החינוך?

הצבעה

בעד ועד חינוך – רוב

נגד – אין

היו”ר דוד טל:

הנושא יועבר לוועדת החינוך.

הצעת חוק מתן הטבות והנחות למקבלי פנסיה (תיקוני חקיקה), התשס"ח-2008, של
חברי הכנסת חיים כץ ומרינה סולודקין (פ/3607/17)

היו”ר דוד טל:

הצעת חוק מתן הטבות והעדפות למקבלי פנסיה של חברי הכנסת כץ ומרינה
סולודקין. המלצת הלשכה המשפטית להעביר את הצעת החוק לוועדת העבודה הרווחה
והבריאות. נשמעה הצעה להעביר את הנושא לוועדת הכספים.

גדעון סער:

אני מציע כלכלה.

היו”ר דוד טל:

יש 3 הצעות: ועדת העבודה, ועדת הכספים וועדת הכלכלה. נצביע אחד לאחד.

מי בעד כספים?

הצבעה

בעד ועדת כספים –מיעוט

נגד – רוב.

היו”ר דוד טל:

מי בעד ועדת כלכלה?

הצבעה

בעד ועדת כלכלה – 7

נגד – מיעוט

היו”ר דוד טל:

מי בעד ועדת העבודה?

הצבעה

בעד ועדת העבודה הרווחה והבריאות – מיעוט

נגד – רוב

היו”ר דוד טל:

הנושא יועבר לוועדת כלכלה.

הצעת חוק-יסוד: הממשלה (תיקון – הכרזת נבצרות ראש הממשלה), של חברי הכנסת
זבולון אורלב ויוסי ביילין (פ/3837/17)

היו”ר דוד טל:

הצעת חוק יסוד הממשלה (תיקון – הכרזת נבצרות ראש הממשלה), של חברי הכנסת
זבולון אורלב ויוסי ביילין. המלצת הלשכה המשפטית שלנו, להעביר את הנושא הזה
לוועדת החוקה. יושב ראש ועדת החוקה מבקש להעביר אליו את חוקי היסוד כי הם
רק בוועדת החוקה.

זבולון אורלב:

ההצעה שלנו היא להעביר את החוק לוועדת הכנסת הואיל ומהותה של ההצעה זה
להוסיף לכנסת סמכות להוציא ראש ממשלה לנבצרות. זה עניינה של הכנסת, למרות
שטכנית זה חוק יסוד ממשלה. מהותית, מדובר בסמכות נוספת של הכנסת.

מנחם בן-ששון:

אני לא אתנגד שזה יהיה בוועדת חוקה.

זבולון אורלב:

ברשותך, עוד נימוק אחד. ידוע גם שוועדת החוקה עמוסה.

יואל חסון:

ממתי זה שיקול?

משה שרוני:

אני חושב שהצעתו של חבר הכנסת אורלב היא צודקת בהחלט.

גדעון סער:

אדוני היושב ראש, עם כל הכבוד, זה לא נושא שהוא נושא שולי. תיקון לחוק יסוד
הממשלה, אני לא מאמין שהיה אי פעם בתולדות הכנסת שחוק יסוד הכנסת לדורותיו
ולצורותיו השונות היה בוועדה אחרת זולת ועדת חוקה חוק ומשפט. עם כל הכבוד,
החוק הזה קיבל בוועדה הזאת פטור מחובת הנחה ועל הדרך הוא עבר במליאה. הוא
חוק מאוד בעייתי. להוסיף לו בעייתיות נוספת ולא להעביר אותו לוועדת החוקה,
לפי דעתי זאת טעות חמורה. אני מציע למציע, שהתקדם כברת דרך, ללכת בדרך יותר
מרוסנת.

נסים זאב:

לפי ההנחה שזה שייך לחברי הכנסת ושהם רוצים לקבוע את גורל ראש הממשלה –
כמעט אין חוק שלא שייך לכנסת. כל חוק שייך לכנסת.

מנחם בן-ששון:

אני רוצה למסור גילוי נאות. ועדת חוקה עסקה בראשית המושב הנוכחי בדיוק
בפרקים האלה בחוק יסוד הממשלה. היתה לנו טיוטה שעסקה בנבצרות. הדברים
מתחברים.

היו"ר דוד טל:

אנחנו נצביע בין ועדת חוקה לבין ועדת הכנסת. מי בעד ועדת חוקה?

הצבעה

בעד העברת הנושא לוועדת חוקה חוק ומשפט – 7

מי בעד העברת הנושא לוועדת הכנסת?

הצבעה

בעד העברת הנושא לוועדת הכנסת – 3.

היו”ר דוד טל:

זה יעבור לוועדת חוקה.

אני לא יודעת אם שמו לב, היועצת המשפטית מעירה לי שהעברנו לוועדת הכלכלה את
הצעת חוק מתן הטבות והנחות למקבלי פנסיה.

ארבל אסטרחן:

זה שייך לחוק ביטוח בריאות ממלכתי וחוק האזרחים הוותיקים.

קריאה:

אם מישהו רוצה שיבקש רביזיה.

היו”ר דוד טל:

השולחן הזה לא תמיד קובע את החוקים המתאימים לאכסניות המתאימות. השולחן הזה
הוא שולחן פוליטי. אם מישהו ירצה רביזיה, יבקש רביזיה.

משה שרוני:

אני מבקש רביזיה.

הצעת חוק העונשין (תיקון – תקיפת מאבטח), התשס"ח-2008, של חבר הכנסת ניסן
סלומינסקי (פ/3286/17)

היו”ר דוד טל:

הצעת חוק העונשין (תיקון – תקיפת מאבטח) של חבר הכנסת ניסן סלומינסקי.
המלצת הלשכה המשפטית להעביר את הצעת החוק לוועדת חוקה. נשמעה הצעה לוועדת
הפנים.

היו"ר מנחם בן-ששון:

אני חוזר על דבריו של חבר הכנסת סער מהפעם הקודמת. בעונשים צריך לקבל תמונת
רוחב. עונשים צריך לעשות בזיקה לעונשים. לקחת חוק ולבודד אותו למקום אחר,
במקרה הזה עלול לגרום לדיסהרמוניה, שאחרי זה יוצר עולמות מטורפים בענישה.

ניסן סלומינסקי:

אני מציע או לוועדת העבודה או לוועדת הלפנים כי בדרך כלל הם עוסקים בתחום
של המאבטחים. נכון שזה חוק עונשין אבל החכמה היא להסתכל בצורך במבט של פנים
ולא בצורך של ועדת חוקה. לכן אני מציע ועדת פנים.

היו”ר דוד טל:

אנחנו נצביע חוקה מול ועדת הפנים.

הצבעה

בעד ועדת חוקה - רוב

בעד ועדת פנים – מיעוט

היו”ר דוד טל:

תודה. זה יעבור לוועדת החוקה.

הצעת חוק לתיקון פקודת מס הכנסה (אנשים עם מוגבלויות), התשס"ח-2008, של חבר
הכנסת דב חנין וקבוצת חברי הכנסת (פ/3346/17)

היו”ר דוד טל:

אנחנו עוברים להצעת חוק לתיקון פקודת מס הכנסה (אנשים עם מוגבלויות) של חבר
הכנסת דב חנין וקבוצת חברי הכנסת.

המלצת הלשכה המשפטית, להעביר לוועדת הכספים. נשמעה הצעה להעביר את ההצעה
לוועדת חוקה.

גדעון סער:

מה מהות ההצעה? כי אנחנו העברנו חוק מאוד דומה לוועדת הכלכלה. תיקון לפקודת
מס הכנסה בנושא הכרה בהוצאות הנגשה. אם החוק הוא באותו כיוון זה יכול ללכת
לוועדת הכלכלה.

מנחם בן-ששון:

אני מוריד את הבקשה להעביר לוועדת חוקה.

היו”ר דוד טל:

זה יכול להיות או כספים או כלכלה.

ארבל אסטרחן:

זה שינוי מינוחים בפקודת מס ההכנסה.

היו”ר דוד טל:

מי בעד ועדת כספים:

הצבעה

בעד העברת הנושא לוועדת הכספים – רוב

בעד העברת הנושא לוועדת כלכלה – אין

היו”ר דוד טל:

זה יעבור לוועדת הכספים.

הצעת חוק סדר הדין הפלילי (סמכויות אכיפה – מעצרים), (תיקון – הארכת מעצר
במקרה הרשעה), התשס"ח-2008, של חבר הכנסת יצחק אהרונוביץ (פ/3428/17)

היו”ר דוד טל:

הצעת חוק סדר הדין הפלילי (סמכויות אכיפה - מעצרים). המלצת הלשכה המשפטית
להעביר לוועדת החוקה. נשמעה הצעה להעביר את הצעת החוק לוועדת הפנים והגנת
הסביבה. יוזם הצעת החוק מבקש להעביר לוועדת כלכלה בשל עומס בוועדת החוקה.
אנחנו נצביע בין ועדת חוקה לוועדת כלכלה.

מי בעד וועדת חוקה?

הצבעה

בעד העברת הנושא לוועדת חוקה חוק ומשפט – 6

בעד העברת הנושא לוועדת הכלכלה – 4

היו”ר דוד טל:

זה יעבור לוועדת החוקה חוק ומשפט.

הצעת חוק צער בעלי חיים (ניסויים בבעלי חיים) (תיקון – הוספת ארגונים למען
חולים למועצה), התשס"ח-2008, של חבר הכנסת מנחם בן-ששון (פ/3383/17)

היו”ר דוד טל:

הצעת חוק צער בעלי חיים (ניסויים בבעלי חיים), של חבר הכנסת בן-ששון.

מנחם בן-ששון:

אני רוצה להסביר למה אני רוצה את זה בוועדת מדע.

היו"ר דוד טל:

המלצת הלשכה המשפטית היא לוועדת החינוך והתרבות.

יש ועדה משותפת לוועדת מדע וטכנולוגיה וועדת החינוך.

גדעון סער:

היא עוסקת בהצעות לסדר.

זבולון אורלב:

הכנסת וועדת הכנסת הקימו ועדה משותפת של ועדת מדע וועדת החינוך לטיפול
ומעקב אחר חוק ניסויים בבעלי חיים. זה בדיוק מהותה של ההצעה ולכן, כחבר
ועדת חינוך, אני מצטרף לבקשה שזה יועבר לוועדה המשותפת.

היו”ר דוד טל:

הצעה אחרת.

מנחם בן-ששון:

אני מבקש להוסיף לוועדה הזאת סמכות חקיקה. אם היא ועדה רק לענייני סדר
יום - - -

ארבל אסטרחן:

אם הצעת החוק תעבור אליה אז יש לה סמכות.

גדעון סער:

אדוני היושב ראש. אין כאן דבר תמים אלא יש כאן דבר עם מניעים מאוד ברורים.
נושא ניסויים בבעלי חיים,להיבטיהם השונים והחוקים השונים שנוגעים לזה,
נדונו אך ורק בוועדת החינוך. הם מעולם לא נדונו בוועדה המשותפת. בוועדה
המשותפת הזאת בסך הכל נדונו הצעות לסדר היום.

כרגע יש יושב ראש חדש לוועדת המדע, שבכובעו כחבר ועדת החינוך, הוא מציע
ועדה משותפת. הוועדה הזאת עסקה אך ורק בהצעות לסדר. כמי ששתי הצעות שלו
בנושא ניסויים בבעלי חיים נדונו בוועדת החינוך ועוד נושאים אחרים, מעולם לא
נדונו בוועדה המשותפת הזאת, היא לא קנתה לה סמכות לדון בנושא הזה.

זה לא תמים כי ההצעה של חבר הכנסת בן-ששון באה לשנות את האיזון במועצה לרעת
הארגונים לזכויות בעלי חיים, בדיוק בכיוון ההפוך ממה שצריך להיות. לכן גם
אין רצון שהיא תגיע לוועדת החינוך כי המטרה סומנה. עכשיו רצים עם המטרה
לכיוון של החיצים. לכן אני מציע להשאיר את זה בוועדת החינוך.

נסים זאב:

אני אומר שיש חפיפה. רק אתמול דנו בוועדת המדע והטכנולוגיה בנושא של צער
בלי חיים. השאלה איזה חוק של צער בעלי חיים. לכן אולי צריך לעשות סדר
בדברים.

היו”ר דוד טל:

אי אפשר. לפעמים עוסקים בבריאות של בעלי ולפעמים זה משהו אחר.

נסים זאב:

כאשר מתייחסים לבעלי החיים עצמם זה צריך להיות בוועדת המדע והטכנולוגיה.
כאשר מתייחסים לאנשים שמתעללים בבעלי חיים, זה בוועדת חינוך. תעשה הפרדה
בין שתי הוועדות או ועדה משותפת.

מנחם בן-ששון:

אני רוצה לתקן את האינטרפרטציה של חבר הכנסת גדעון סער. זהו חוק בעד משפחות
שנעזרות בתרופות.

אני תמיד מקבל, לכל אורך השנים, את הייעוץ של הייעוץ המשפטי של הכנסת ולכן
מה שיאמר הייעוץ המשפטי מקובל עלי. אני רק רואה את ההיגיון הרב בהצעתו של
חבר הכנסת אורלב.

יואל חסון:

אני מסכים לדעתו של חבר הכנסת סער. אני חושב שההצעה הזאת צריכה ללכת לוועדת
החינוך. בדרך כלל דנים בהצעות האלה בוועדת החינוך. אם ועדת החינוך תחליט
להגדיר הגדרות אחרות, אז נקבל שם החלטה . כרגע זה צריך לעבור לוועדת
החינוך.

זבולון אורלב:

אני רוצה לומר שנכון שחוק ניסויים בבעלי חיים חוקק בוועדת החינוך, אבל בשעה
שוועדת מדע וטכנולוגיה לא היה קיימת.

שנית, חוק ניסויים רפואיים בבני אדם, גם לכך הוקמה ועדה משותפת שעוסקת
בחקיקה, בין ועדת המדע לבין ועדת העבודה הרווחה והבריאות. יש כאן היבטים
כאלה ויש כאן היבטים כאלה. כמו שעוסקים בניסויים רפואיים בבני אדם בוועדה
משותפת, צריך גם את הנושא הזה לטפל בוועדה משותפת, כפי שהמליצה הלשכה
המשפטית.

היו"ר דוד טל:

נצביע בין ועדה משותפת לבין הצעתו של חבר הכנסת סער לחינוך.

הצבעה

בעד העברת הנושא לוועדה משותפת - 5

בעד העברת הנושא לוועדת החינוך - 6

היו”ר דוד טל:

זה יעבור לוועדת חינוך.

ד. קביעת ועדה לדיון בהצעה לסדר-היום בנושא: "התגברות פעילות נגד החוק של
הכתות והמיסיון בישראל", של חבר הכנסת יעקב כהן

היו”ר דוד טל:

אנחנו עוברים לדיון בקביעת ועדה לדיון בהצעה לסדר-היום בנושא: התגברות
פעילות נגד החוק של הכתות והמיסיון בישראל. גפני, מה אתה מציע?

משה גפני:

ועדת פנים.

היו”ר דוד טל:

מי בעד ועדת הפנים.

הצבעה

בעד העברת הנושא לוועדת הפנים והגנת הסביבה – רוב

נגד – אין

היו”ר דוד טל:

זה יעבור לוועדת הפנים.

משה גפני:

יש לי שאלה. היות וחבר הכנסת כהן מתפטר ובמקומו בא חבר כנסת חדש, האם הנושא
הזה עובר אליו.

היו"ר דוד טל:

זאת שאלה טובה. אני חושב שהוא לא יכול להעביר את זה הלאה. אנחנו מנסים לתקן
את התקנון לגבי חוקים אבל אולי שווה לתקן גם בנושא הזה.

משה גפני:

ארבל אמרה שלא?

היו”ר דוד טל:

היא לא אמרה שלא. אני אמרתי שאני חושב שלא.

היו"ר דוד טל:

רבותי, אנחנו מצביעים כרגע על הרביזיה על הצעת חוק הפנסיה של חיים כץ
ומרינה סולודקין. כאמור העברנו את זה לוועדת הכלכלה והתבקשה פה רביזיה. מי
בעד הרביזיה ירים את ידו?

הצבעה

בעד הרביזיה – 1

נגד הרביזיה – רוב

היו”ר דוד טל:

הרביזיה לא התקבלה.

אני רוצה להודיע לכם שכנראה נשוב היום ונתכנס בהצעת חוק ביטול איחוד
הרשויות. יש קצת בעיה.

משה שרוני:

יש לחץ כבד של הקואליציה.

ה. בקשת יו"ר ועדת החוץ והביטחון להקדמת הדיון בהצעת חוק,

לפני הקריאה השניה והשלישית

היו”ר דוד טל:

יש בקשת יושב ראש ועדת החוץ והביטחון להקדמת הדיון בהצעת חוק כליאתם של
לוחמים בלתי חוקיים. מי בעד לפטור את יושב ראש ועדת חוץ וביטחון?

הצבעה

בעד – רוב

נגד – אין

נמנעים – אין

היו”ר דוד טל:

אשר על כן, הבקשה לפטור התקבלה.

נסים זאב:

מה עם בקשתי לגבי הצעת החוק שלי שזה ידון בוועדת הסמים ולא בוועדת כלכלה?

אתי בן-יוסף:

לא אמרו לנו דבר על זה.

היו"ר דוד טל:

תהיה איתי בקשר, נעלה את זה מחר. אם נתכנס היום תעביר אלי את זה.

תודה רבה, הישיבה נעולה.

הישיבה ננעלה בשעה 10:30.
