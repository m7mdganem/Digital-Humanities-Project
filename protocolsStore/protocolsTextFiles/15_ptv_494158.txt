פרוטוקולים/ועדת הכנסת/5148

ירושלים, כ"ב בסיון, תשס"ב

2 ביוני, 2002

הכנסת החמש-עשרה נוסח לא מתוקן

מושב שלישי

פרוטוקול מס' 314 

מישיבת ועדת הכנסת

יוםשלישי י"ז בסיון התשס"ב (28 במאי 2002), שעה 11:30

סדר יום: 1. ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

2. פניית חבר הכנסת מיכאל איתן בדבר נטילת זכויות שונות מחבר הכנסת אחמד
טיבי

לפי סעיף 13(ג) לחוק חסינות חברי הכנסת זכויותיהם וחובותיהם – הצבעה.

נכחו:

חברי הוועדה: יוסי כץ – היו"ר

מוחמד ברכה

זאב בוים

אברהם הירשזון

מיכאל איתן

אמנון כהן

יצחק סבן

יצחק גאגולה

יאיר פרץ

נעמי חזן

נחמה רונן

שאול יהלום

עבד-אלמאלכ דהאמשה

אורי אריאל

מרדכי משעני

אבשלום וילן

אלי כהן

מוזמנים: חבר הכנסת אחמד טיבי

אריה האן - מזכיר הכנסת

דוד לב - סגן מזכיר הכנסת

יועצת משפטית: אנה שניידר

מנהל/ת הוועדה: אתי בן יוסף

קצרנית: איה לינצ'בסקי

ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר יוסי כץ:

בוקר טוב אני מתכבד לפתוח את ישיבת ועדת הכנסת. נתחיל בערעורים על החלטת
יו"ר הכנסת והסגנים שלא לאשר דחיפות הצעות לסדר היום. ערעור ראשון של חבר
הכנסת דוד מגן, בבקשה.

דוד מגן:

אני מבקש מחברי ועדת הכנסת לנהוג לגבי הערעור שלי כאילו לא היה עניין חבר
הכנסת אחמד טיבי, כי אז היו משתתפים שני חברים, והיו מאשרים את הערעור.
הערעור מתייחס לכך שנתגלו עדרים שלמים, באזור נהריה, עפולה נצרת, נגועים
במחלה קשה ביותר, מה שמכונה בעגה המקצועית "הכבשה המשוגעת" על משקל "הפרה
המשוגעת".

מוקד המחלה נבדק גם באנגליה ואושר שהנגיף הזה קיים. משרד החקלאות, מטבע
הדברים מרגיע שכל העדרים הושמדו ואין סכנה. אני חושב שראוי שמליאת הכנסת
תקדיש לעניין שלוש דקות, לנושא כזה חשוב, וגם אם הסכנה בעזרת השם חלפה, כדי
לפחות להגביר את מודעות הציבור לעניינים הללו.

היו"ר יוסי כץ:

אין תגובות, רק לנשיאות הכנסת.

מיכאל נודלמן:

אתמול נשארו חמישה נושאים - - -

זאב בוים:

חשבנו שהיה כתוב סקרייפרים לכבישים.

היו"ר יוסי כץ:

כמה מציעים קיימים?

מזכיר הכנסת א' האן:

אחד.

היו"ר יוסי כץ:

מי בעד קבלת הערעור ירים את ידו?

הצבעה

בעד: רוב

נגד: מיעוט

הערעור התקבל

היו"ר יוסי כץ:

חבר כנסת איוב קרא כאן? איננו, הערעור נמחק.

פניית חבר הכנסת מיכאל איתן בדבר נטילת זכויות שונות מחבר הכנסת אחמד טיבי

לפי סעיף 13(ג) לחוק חסינות חברי הכנסת זכויותיהם וחובותיהם – הצבעה.

היו"ר יוסי כץ:

אנחנו עוברים לסדר היום, מונח לפניכם פרוטוקול שקבלתם אתמול, של הישיבה
הכוללת את הסיכומים של חבר הכנסת אחמד טיבי ושל חבר הכנסת מיכאל איתן.
הפרוטוקול משקף גם את הדברים שנאמרו בוועדה וגם את הדברים שסיכמו, כפי
שהחלטנו, בכתב, שני חברי הכנסת. חבר הכנסת מיכאל איתן הסב את תשומת לבי
שהדף האחרון של הסיכומים צורף הבוקר והונח לפניכם.

קיימנו את הדיון בצורה יסודית ומסודרת, לכל אדם ניתנה הזכות המלאה להשמיע
את עמדתו, לטעון את טענותיו, להציג את ראיותיו. עשינו זאת לא בצורה חפוזה
אלא מסודרת ויסודית. אני מקווה שכל חברי הכנסת מבינים שכך צריך לעשות.

אברהם הירשזון:

לפני הנושא הזה, יש לי הערה בקשר להתבטאות של היושב ראש אתמול במליאה.

היו"ר יוסי כץ:

אני מצטער, זה לא קשור. בקשר לסדר היום, הגענו לסוף הדיון ואנחנו צריכים
לקבל החלטות. אני מבקש מכל חברי הוועדה לשמור על שקט ולהקשיב. כפי שהיועצת
המשפטית אמרה, מי שמצביע בעד קבלת בקשתו של חבר הכנסת מיכאל איתן, צריך
לענות על השאלות הבאות בחיוב.

שאלה ראשונה: האם חבר הכנסת טיבי ניצל לרעה את זכות היתר לחופש תנועה
המוקנית לו לצורך מילוי תפקידו כחבר כנסת לפי חוק חסינות חברי הכנסת
זכויותיהם וחובותיהם.

אורי אריאל:

מי ניסח את השאלות האלה?

היו"ר יוסי כץ:

היועצת המשפטית ניסחה זאת. שאלה שניה: האם קיים סיכון סביר לכך שחבר הכנסת
טיבי ימשיך לנצל לרעה את זכות שלו לחופש תנועה. אם התשובה לשתי השאלות הללו
חיובית, האם מוצדק לפגוע בזכותו של חבר הכנסת טיבי לחופש תנועה, כלומר,
ליטול ממנו את הזכות לחופש תנועה שמוקנית לו בחוק, ולאיזה פרק זמן.

אברהם הירשזון:

לא הבנתי את השאלה השלישית.

היו"ר יוסי כץ:

השאלה הראשונה שאני אשאל היא האם ליטול מחבר הכנסת טיבי את הזכות לחופש
תנועה?

מיכאל איתן:

את זכות היתר.

היו"ר יוסי כץ:

אם רוב חברי הוועדה יהיו בדעה שיש ליטול ממנו את הזכות לחופש תנועה שמוקנית
לו בחוק חסינות חברי הכנסת זכויותיהם וחובותיהם.

מיכאל איתן:

זכות היתר.

היו"ר יוסי כץ:

עזוב "היתר" את הזכות שמוקנית לו, אל תעזרו לי אני מסתדר טוב לבד בינתיים.

מיכאל איתן:

זכות יתר, משום שזכות לחופש תנועה יש לכל אזרח.

היו"ר יוסי כץ:

עם כל הכבוד לך, אני מנהל את הישיבה, אתה רוצה לנהל את הישיבה?

מיכאל איתן:

אני מוותר.

היו"ר יוסי כץ:

תודה רבה. אם רוב חברי הוועדה יהיו בדעה שיש ליטול ממנו את הזכות לחופש
תנועה, חבר הכנסת איתן יוכל להציע לאיזה פרק זמן ובאיזה דרך.

מיכאל איתן:

עד סוף הקדנציה.

היו"ר יוסי כץ:

מי בעד ליטול את זכות חופש התנועה, כפי שציינתי, ירים את ידו.

נעמי חזן:

למי יש זכות הצבעה?

היו"ר יוסי כץ:

לא נהוג שמדברים בזמן הצבעה.

נעמי חזן:

אני מבקשת הצבעה שמית.

היו"ר יוסי כץ:

בבקשה, אני מקריא הצבעה שמית.

נעמי חזן:

רק מי שנוכח בישיבה.

מוחמד ברכה:

מי שלא השתתף בדיונים ומי שלא חבר ועדה לא יכול להצביע.

היו"ר יוסי כץ:

אני אקרא את השמות.

חבר הכנסת יוסי כץ - נגד

חבר הכנסת אפי אושעיה - אינו נוכח

חבר הכנסת מקסים לוי

מרדכי משעני:

אני במקומו – בעד

מיכאל איתן:

הוא היה בדיונים.

היו"ר יוסי כץ:

מנהלת הוועדה אומרת שהוא נכח, אני מבקש מכם לא לעזור. חבר הכנסת משעני נכח
לאורך כל הדיון, זו זכותו הלגיטימית להשתתף בהצבעה.

חבר הכנסת מרדכי משעני - בעד

חבר הכנסת ויצמן שירי - אינו נוכח

חברת הכנסת סופה לנדבר - אינה נוכחת

חבר הכנסת מוחמד ברכה - נגד

מוחמד ברכה:

נגד מפלגת השפנים.

היו"ר יוסי כץ:

חבר הכנסת עמיר פרץ - אינו נוכח

חבר הכנסת זאב בוים - בעד

חבר הכנסת אברהם הירשזון - בעד

חבר הכנסת ישראל כץ - אינו נוכח

אלי כהן:

אני במקומו

מיכאל איתן:

הוא גם השתתף.

היו"ר יוסי כץ:

חבר הכנסת אלי כהן - בעד

מוחמד ברכה:

חבר הכנסת אלי כהן החליף את חבר הכנסת כץ במהלך הדיונים.

מיכאל איתן:

הוא השתתף.

מוחמד ברכה:

אבל בישיבה הראשונה חבר הכנסת כץ היה ואפילו הביע את דעתו, אי אפשר להחליף
באמצע, גם אם הוא השתתף.

היו"ר יוסי כץ:

חבר הכנסת יהלום, חברת הכנסת חזן, אני אפסיק את הישיבה באמצע ההצבעה. חבר
הכנסת הירשזון, אני קורא אותך לסדר פעם ראשונה. חבר הכנסת הירשזון אני קורא
אותך לסדר פעם שניה. אני מבקש מהסדרנים להוציא את חבר הכנסת הירשזון. תודה
רבה. אתה יוצא החוצה, מתחילת הישיבה אתה מפריע, קראתי לך לסדר.

יצחק גאגולה:

כשהוא קרא לי תלך לעזאזל, לא אמרת לו לצאת החוצה.

היו"ר יוסי כץ:

הוא הצביע והוא יצא החוצה.

מיכאל איתן:

חבר הכנסת הירשזון אל תלך.

היו"ר יוסי כץ:

אתה לא נותן פה הוראות אני קורא אותך לסדר.

מיכאל איתן:

התכוונתי שיחכה בחוץ.

היו"ר יוסי כץ:

חבר הכנסת מיכאל איתן - בעד

חבר הכנסת אמנון כהן - בעד

חבר הכנסת יצחק סבן - בעד.

נעמי חזן:

הוא לא נכח באף ועדה.

אמנון כהן:

הוא חבר ועדה.

היו"ר יוסי כץ:

אנחנו נברר את הסוגיה הזו.

מוחמד ברכה:

זו הצבעה זה לא טוטו

היו"ר יוסי כץ:

חבר הכנסת יצחק גאגולה - בעד

חבר הכנסתיאיר פרץ - בעד

חברת הכנסת נעמי חזן - נגד

חברת הכנסת זהבה גלאון - אינה נוכחת

חברת הכנסת מרינה סולודקין - אינה נוכחת

חבר הכנסת אליעזר זנדברג - אינו נוכח

חברת הכנסת נחמה רונן - נגד

חבר הכנסת שאול יהלום - בעד

חבר הכנסת משה גפני - אינו נוכח

חבר הכנסת עבד-אלמאלכ דהאמשה – נגד

חבר הכנסת אורי אריאל - בעד

חבר הכנסת יורי שטרן

אלי כהן:

אני מחליף שלו, הייתי בכל הדיונים מהתחלה ואני בעד.

היו"ר יוסי כץ:

גברתי היועצת המשפטית, תשובה ממך לגבי חבר הכנסת סבן וחבר הכנסת כהן.

אנה שניידר:

סעיף 101 א' רבתי לתקנון דן בסדרי דין מיוחדים במקרים של בקשות לנטילת
חסינות או זכות מחבר הכנסת, או בהטלת סייגים על יכולתו למלא תפקידים
מסוימים בכנסת. לכן על המקרה שלפנינו חל האמור באותו סעיף.

בסעיף קטן (ג) נאמר כי לא יוחלף חבר הוועדה אלא אם נבצר ממנו להשתתף בדיוני
הוועדה. כלומר, לא נאמר כאן שכל חברי הוועדה שהיו נוכחים במשך כל הישיבות
הם אלה שרשאים להצביע, לא זה מה שנאמר, נאמר שאין להחליף חבר ועדה במהלך
הדיונים. לכן, אם היה מלכתחילה ממלא מקום כמו חבר הכנסת כהן, כי אומרת לי
מנהלת הוועדה שחבר הכנסת כץ לא היה באף אחד מהדיונים, אין מניעה שהוא
יצביע.

מוחמד ברכה:

חבר הכנסת ישראל כץ השתתף ודיבר.

זאב בוים:

יש פרוטוקולים

היו"ר יוסי כץ:

חבר הכנסת ברכה וחבר הכנסת בוים, אני קורא אתכם לסדר.

אנה שניידר:

לגבי חבר הכנסת סבן, הוא חבר ועדה לא נאמר בשום מקום שחבר הוועדה צריך
להיות נוכח בכל הישיבות.

היו"ר יוסי כץ:

אני מקריא את התוצאות ומי שרוצה יערער, התוצאה היא:

בעד: 12

נגד : 5

הבקשה ליטול את חסינותו של חבר הכנסת טיבי, התקבלה.

מוחמד ברכה:

אנחנו מבקשים רביזיה.

היו"ר יוסי כץ:

בקשתו של חבר הכנסת איתן ליטול את החסינות התקבלה. עכשיו אנחנו מצביעים
לאיזה אורך של תקופה.

מוחמד ברכה:

אני מבקש רביזיה.

היו"ר יוסי כץ:

אין בנושא כזה רביזיה.

מוחמד ברכה:

למה אין? זו החלטה כמו כל החלטה.

היו"ר יוסי כץ:

זה נושא שיפוטי ואין על זה רביזיה ואין התייעצות סיעתית. יש שתי הצעות, אחת
של חבר הכנסת איתן, עד סוף הקדנציה של הכנסת הזו. הצעה שלי, בעקבות
התייעצות עם היועצת המשפטית של הכנסת, עד סוף המושב.

מיכאל איתן:

מה זה שייך ליועצת המשפטית?

אנה שניידר:

אני רוצה להבהיר שאין לי שום מעמד כדי להציע תקופה. הדבר היחיד שאמרתי לחבר
הכנסת יוסי כץ שהיה תקדים כבר שהוועדה הזו נטלה את זכות חופש התנועה לשלושה
חודשים.

מיכאל איתן:

והיה תקדים שהיא נתנה גם לתקופה בפרשת כהנא, היא שללה את זכות חופש התנועה
של כהנא לכל הכנסת.

אנה שניידר:

בחוות הדעת לא נתבקשתי לבדוק את כל התקדימים, אם יבקשו ממני לבדוק את כל
התקדימים, אעשה זאת.

היו"ר יוסי כץ:

למי שיש הצעה נוספת שירים יד ויקבל רשות דיבור. חבר הכנסת ברכה:

מוחמד ברכה:

אני מציע שהתקופה בה תחול ההחלטה היא שבוע, עד יום שלישי.

אורי אריאל:

היות וחבר הכנסת טיבי כבר הודיע שהוא יעבור על ההחלטות אז זה צריך להיות
המקסימום. השאלה אם אפשר להחיל את זה, אני שואל את היועצת המשפטית, גם אם
הוא ייבחר חס וחלילה גם לכנסת הבאה.

נסים זאב:

היות ומדובר פה בשור מועד, דעתי שצריך להגביל אותו עד סוף הקדנציה - - -

היו"ר יוסי כץ:

תודה, בלי נימוקים.

נסים זאב:

אני רוצה לסיים את המשפט, יש חופש דיבור, מה זו האינתיפאדה הזו?

היו"ר יוסי כץ:

טעות שלי, אין לך זכות דיבור, לא השתתפת בהצבעה. אתה לא משתתף בתהליך.

נסים זאב:

אני מציע שזה יהיה באישור שר הפנים.

היו"ר יוסי כץ:

תודה רבה. אני קורא אותך לסדר פעם ראשונה, אני קורא אותך לסדר פעם שניה,
אני קורא אותך לסדר פעם שלישית, נא להוציא אותו.

נסים זאב:

באישור שר הפנים ושר הביטחון.

היו"ר יוסי כץ:

נא להוציא את חבר הכנסת נסים זאב.

נסים זאב:

חשוב שישמעו אותי פה.

היו"ר יוסי כץ:

חבר הכנסת דהאמשה.

עבד אלמאלכ דהאמשה:

אני רוצה להחזיר את הדיון לגלגלי הסבירות. הזילות הזו היא מעבר לכל
פרופורציה. לכן מנסיבות העניין, ולאור התקדימים שהיו, כפי שהיועצת המשפטית
אמרה, התקופה הנכונה צריכה להיות שלושה חודשים לא יותר, זו הצעתי, שלושה
חודשים לפי התקדימים שהיועצת המשפטית הביאה.

אברהם הירשזון:

אני מסכים שצריך להחזיר את זה לגבולות ההגיון. לכן לא הייתי רוצה לפרוש את
זה לאורך שנים, אלא לומר שעד סיום האינתיפאדה, הוא לא יוכל לנוע.

היו"ר יוסי כץ:

חבר הכנסת יהלום, אולי הצעה רצינית.

שאול יהלום:

אני מציע לחבר הכנסת איתן, להתאחד עם חבר הכנסת כץ על שלושה חודשים. אני
חושב שההצבעה שתהיה ברוב כמעט מוחלט של חברי הוועדה יותר חשובה ויותר
מרתיעה ויותר צודקת מאשר שתהיה כאן הצבעה דיכוטומית גם אם הצעתך יותר
קיצונית ואני מציע לך להוריד את הצעתך לשלושה חודשים, ולחבר הכנסת כץ
להעלות לשלושה חודשים.

מרדכי משעני:

אני מציע להחיל את זה עד 31 בדצמבר 2002.

נעמי חזן:

משום שהחלטת הוועדה היום נוגעת בכנסת כמוסד ולא בחבר הכנסת אחמד טיבי, משום
שנושא החסינות הוא נושא של הכנסת כמוסד ולא של חבר הכנסת הבודד. אני מציעה
שאחרי ההחלטה הזו, שזה יהיה יום אחד. אני רק רוצה להזכיר שהנושא עולה
למליאה ויהיה עליו דיון.

יצחק גאגולה:

יש לחבר הכנסת טיבי מזל שהוא לא מש"ס במקרה הזה.

יאיר פרץ:

אני מציע שנה בפועל, שלוש שנים על תנאי.

היו"ר יוסי כץ:

אני חושב שחבר הכנסת טיבי, שמייד אתן לו רשות דיבור, מוכן לחתום על הצעה
שתיתן לו את הענישה גם לקדנציה הבאה, כבר עכשיו, אני אומר את זה בבדיחותא,
הנושא מאד רציני, אני חושב שחובתי לתת לחבר הכנסת טיבי רשות דיבור לפני
שמצביעים.

אחמד טיבי:

הצעתו של חבר הכנסת מיכאל איתן וכל אלה שהצטרפו אליו, היא הצעה שמטרתה אחת
ויחידה, ומניעיה הם רדיפה פוליטית. אני ממלא את תפקידי כנבחר ציבור מאז
נבחרתי לכנסת הזו, לפי המצע של מפלגתי ולפי השליחות הציבורית של קהל היעד
ששלח אותי לכנסת.

חבר הכנסת מיכאל איתן רוצה להעניש אותי על עמדותי הפוליטיים. חברי הכנסת,
ברגע זה נטלתם את חסינותי, לא מדובר רק בהגבלת תנועה, חסינות היא או חסינות
מפני משפט, חסינות מפני חיפוש בית רכב או משרד, או הגבלת התנועה.

במקרה זה הוסרה חסינותי על פי סעיף 13 בנושא הגבלת תנועה. הסעיף הזה,
שמופעל היום כלפי אחמד טיבי יכול להיות מופעל נגד אחרים, ויש כאן ניצול
ציני של האווירה הקשה שיש בארץ, ניצול מצב ביטחוני וסכסוך לאומי קשה כדי,
כפי שאמר בגילוי לב חבר הכנסת אלי כהן בישיבה הקודמת.

הוא אמר, זה מסר לכל הפלשתינים, אנחנו במלחמה וצריך לשלוח מסר. לא חשבתי
שצריך לשלוח מסר לעם הפלשתיני באמצעות הסרת חסינות של חבר כנסת ערבי. יש
כאן הצרת צעדים של כלל חברי הכנסת הערבים, ויש כאן מסר לציבור הערבי
בכללותו. יש כאן ניסיון הפחדה פוליטי רעיוני של לאלץ אותנו לשחות עם הזרם
ולתמוך במעשיה של הממשלה.

מלבד העובדה שאני חבר כנסת ערבי, אני מודה באשמה שייחס לי חבר הכנסת איתן,
אני פטריוט פלשתיני. אבל בנוסף אני גם אזרח ישראלי וחבר כנסת נבחר בכנסת
הזו ואני פועל מתוך שני האלמנטים האלה. אי אפשר להפוך אותי בן לילה וגם לא
בן הסטוריה לפטריוט ציוני. חבר הכנסת איתן הוא פטריוט ציוני, אתם פטריוטים
ציוניים, אנחנו לא היינו וגם לא נהיה. יש בינינו ויכוח קשה.

בניגוד להאשמות של חבר הכנסת איתן, אני מתנגד למדיניותה של הממשלה, ולא
למדינה, וזה כל ההבדל. נמשיך להתנגד למדיניותה של הממשלה, נפעל נגד המלחמה
הזו- - -

היו"ר יוסי כץ:

חבר הכנסת טיבי תתייחס לנושא בלבד.

אלי כהן:

לפלשתינים אין זכות הצבעה בישראל, מה הוא מייצג אותם?

זאב בוים:

שידבר לגופו של עניין.

אחמד טיבי:

אני לא מתכוון לבקש מחברי הוועדה שום בקשה לגבי התקופה. אני דוחה על הסף את
ההחלטה הזו, זו החלטה שהיא יום שחור לדמוקרטיה הישראלית ולכנסת, היא גם לא
תעמוד בפני בג"צ וזה יהיה המקום הבא שבו נעמיד את השאלה הזו בפני הכרעה
משפטית.

מיכאל איתן:

אני רוצה להגיב

היו"ר יוסי כץ:

אתה לא מגיב.

מיכאל איתן:

למה? איזה ניהול זה, אני רוצה לדעת למה הוא קיבל במה חד צדדית להעביר את
עמדותיו?

היו"ר יוסי כץ:

כי למיעוט יש זכויות יתר.

מיכאל איתן:

אני המיעוט כאן כי אתה מוציא את כל דיון שלך חד צדדי. למיעוט אין זכויות
לפגוע במדינה, ואתה מאפשר את זה.

היו"ר יוסי כץ:

אני קורא אותך לסדר.

מיכאל איתן:

בושה וכלימה. ככה אני רואה את המדינה שלנו. אם אתה שונא ישראל, אתה מקבל
במה.

היו"ר יוסי כץ:

אני קורא אותך לסדר פעם שניה.

עבד אלמאלכ דהאמשה:

די להסתה חבר הכנסת מיכאל איתן. זו הסתה זולה. באמת בושה וחרפה.

יצחק גאגולה:

בושה וחרפה שאתה יושב בנשיאות.

היו"ר יוסי כץ:

ההצעות שרשומות לפני הן: הצעה ראשונה- יום. הצעה שניה – שבוע . הצעה שלישית
– סוף המושב. הצעה רביעית – שלושה חודשים. הצעה חמישית – 31 בדצמבר 2002.
הצעה אחרונה- סוף הקדנציה. יש מישהו ממגישי ההצעות שמוכן להוריד את ההצעה
שלו?

אני מצביע על ההצעה הראשונה של חברת הכנסת נעמי חזן, יום אחד. מי בעד?

הצבעה 

בעד: 3

נגד: 8

הצעתה של חברת הכנסת נעמי חזן לא התקבלה

היו"ר יוסי כץ:

ההצעה לא עברה. הצבעה על הצעה השניה, של חבר הכנסת ברכה, למשך שבוע. מי בעד
ירים את ידו?

הצבעה 

בעד: 4

נגד: 6

הצעתו של חבר הכנסת ברכה לא התקבלה

היו"ר יוסי כץ:

ההצעה לא התקבלה. הצבעה על ההצעה שלי, עד סוף המושב. מי בעד ירים את ידו?

הצבעה 

בעד: מיעוט

נגד: רוב

הצעתו של חבר הכנסת יוסי כץ לא התקבלה

היו"ר יוסי כץ:

ההצעה לא עברה, הצעתם של חבר הכנסת יהלום וחבר הכנסת דהאמשה של שלושה
חודשים, מי בעד ירים את ידו?

מיכאל איתן:

יאיר, אל תרים יד, הצורה שהוא מביא להצבעה...אתם לא רואים מה קורה פה?

היו"ר יוסי כץ:

חבר הכנסת איתן, תסלח לי אבל זו בושה וכלימה איך שאתה מתנהג.

אחמד טיבי:

הוא מרים את היד ומורידים לו, מה זה הטרור הזה?

היו"ר יוסי כץ:

הצבעה 

בעד: 6

נגד: 10

הצעתם של חברי הכנסת יהלום ודהאמשה לא התקבלה

היו"ר יוסי כץ:

ההצעה הבאה של חבר הכנסת משעני, 31/12/2002. מי בעד ירים את ידו?

הצבעה 

בעד: 2

נגד: רוב

הצעתו של חבר הכנסת משעני לא התקבלה

היו"ר יוסי כץ:

ההצעה האחרונה היא עד סוף הקדנציה, מי בעד ירים את ידו?

הצבעה 

בעד: 11

נגד: 4

ההצעה התקבלה

היו"ר יוסי כץ:

ההצעה התקבלה והיא תועבר כהמלצת ועדת הכנסת למליאה.

מיכאל איתן:

כל הכבוד, על ניהול שתי נקודות, מתוחכם איך הוא העמיד את זה להצבעה, לא לפי
הסדר ההצעה.

היו"ר יוסי כץ:

תתבייש לך, אין לך אפילו נדיבות של מנצחים.

מיכאל איתן:

יש לי חמלה על אנשים כמוך.

היו"ר יוסי כץ:

אני מרגיש כלפיך בוז. הישיבה נעולה.

הישיבה ננעלה בשעה 12:10
