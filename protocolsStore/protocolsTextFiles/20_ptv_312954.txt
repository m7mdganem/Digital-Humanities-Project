הכנסת העשרים

מושב ראשון

פרוטוקול מס' 23

מישיבת ועדת הכנסת

יום רביעי, כ"ח בתמוז התשע"ה (15 ביולי 2015), שעה 9:00

סדר היום:

1. המלצות הוועדה הציבורית לקביעת שכר ותשלומים אחרים לחברי הכנסת

2. הרכב הוועדה המשותפת לתקציב הביטחון, לפי חוק יסודות התקציב,
התשמ"ה-1985

3. סיוע לחבר כנסת מוגבל בניידות – המלצה נוספת

4. אפשרות להעסיק יועץ פרלמנטרי מחליף ליועץ בשירות המילואים

5. יועץ פרלמנטרי שלישי ליושבי ראש הוועדות הקבועות

6. מימון נסיעה בנתיב המהיר לתל אביב

7. גילום תשלומי לינה בבתי מלון בירושלים ליושב-ראש ועדה קבועה

8. גילום תשלומי לינה בבתי מלון בירושלים לחברי הכנסת וליועצים הפרלמנטריים
בימים שבהם מארכת ישיבת הכנסת

נכחו:

חברי הוועדה:

דוד ביטן – היו"ר

רוברט אילטוב

יואב בן צור

יואל חסון

אחמד טיבי

איילת נחמיאס ורבין

שי פירון

יואב קיש

חברי הכנסת:

ניסן סלומינסקי - יו"ר ועדת החוקה, חוק ומשפט

יעל גרמן

אורי מקלב

מוזמנים:

מנכ"ל הכנסת רונן פלוט

מזכירת הכנסת ירדנה מלר-הורוביץ

חשב הכנסת חיים אבידור

  ------------------------------------------------------------------------
  יגאל ביבי         –   חבר כנסת לשעבר, יו"ר עמותת הח"כלים
  ----------------- --- --------------------------------------------------
  בני שליטא         –   חבר כנסת לשעבר

  פרופ' חיים לוי    –   יו"ר הוועדה הציבורית לקביעת שכר ותנאי חברי הכנסת

  איבון פרידמן      –   חברת הוועדה

  חגי סיטון         –   חבר הוועדה

  יוסי כהן          –   משנה לממונה על השכר, משרד האוצר

  טובי חכימיאן      –   חשבות הכנסת

  ד"ר שירלי אברמי   –   מנהלת מחלקת המחקר והמידע של הכנסת

  שרה צוובנר        –   מחלקת המחקר והמידע של הכנסת

  איתמר מילרד       –   מחלקת המחקר והמידע של הכנסת

  עמי צדיק          –   מחלקת המחקר והמידע של הכנסת

  דוד דהאן          –   המשמר החברתי
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

לאה קיקיון

1. המלצות הוועדה הציבורית לקביעת שכר ותשלומים אחרים לחברי הכנסת

2. קביעת השכר ומנגנון ההצמדה של שכר חברי הכנסת

היו"ר דוד ביטן:

שלום לכולם, אני מתכבד לפתוח את ישיבת ועדת הכנסת. על סדר היום – דיון
בהמלצות הוועדה הציבורית לקביעת שכר ותשלומים אחרים לחברי הכנסת. אני רוצה
לומר שהנושא של השכר והעניינים הנוספים היו תקועים פה בוועדה קרוב לשנה
וחצי, וכשנכנסתי לתפקיד החלטתי לטפל בעניין, ולסיים את זה לכאן או לכאן.

נמצאים אתנו חברי הוועדה הציבורית – פרופ' חיים לוי, פרופ' איבון פרידמן
ועו"ד חגי סיטון. קודם כל אני מודה לכם על העבודה שביצעתם, עוד לפני שנתחיל
את הדיון. אני מבקש מיושב ראש הוועדה יציג את העניין של שכר חברי הכנסת,
כולל המלצות הוועדה, לפני שנתחיל בדיון.

חיים לוי:

בוקר טוב לכולם. כידוע לכם, הופנו אלינו הרבה הצעות אישיות וגם הרבה הצעות
פחות מאישיות, והוועדה דנה בהרבה מאד מקרים, וברוב המקרים ענינו בחיוב, כמו
ניידות של חבר כנסת, כמו גילום הוצאות בית מלון. זאת אומרת, הוועדה רואה כל
דבר לגופו של עניין והאם זה הגיוני או לא וכמובן איפה שאפשר להשתכנע, אנחנו
בעד שהעסק יעבוד כמו שצריך, וקיבלנו הרבה הצעות כפי שיקראו לכם היום. אבל
כמובן, העבודה המרכזית, הקשה והכבדה ביותר, והנוגעת לכולכם יותר, היא שכר
חברי הכנסת מן הסתם. כשהונח לפנינו הנושא הזה עמדו לנגד עינינו שני דברים.
אל"ף, אנחנו חושבים שחברי הכנסת צריכים לקבל שכר הוגן כדי שיוכלו להתמסר
ברוב זמנם לצורך העבודה בכנסת. ידוע לנו שחברי כנסת בישראל, על פי חוק,
אסור להם לעבוד בעבודה נוספת, לקחנו את זה גם בחשבון. השאלה היתה איך
ניגשים לנושא כזה – האם להצמיד את שכר חברי הכנסת למדד, או לשכר הממוצע
במשק. כולכם יודעים שהשכר הממוצע במשק עולה בקצב הרבה יותר מהיר מאשר המדד.
היה ושכרכם צמוד לשכר הממוצע במשק, הוא יעלה בקצב הרבה יותר מהיר וזה ידוע
לכולם, ונתנו את המספרים המתאימים.

חברי הוועדה פנו למחלקת המחקר של הכנסת. אני במקצועי כלכלן בשוק ההון
וחשבתי איזה דברים כדאי לי לעשות, כדאי לנו להשוות, כדי שנגיע למסקנה
נכונה. ביקשנו ממחלקת המחקר של הכנסת לעשות את העבודה, ובהזדמנות זו אני
רוצה להודות להם, הם עשו עבודה יוצאת מן הכלל, לפי הנחיתנו, והם גם יזמו
דברים. יוצא מן הכלל. כשדנים בגובה שכר חברי הכנסת אתה צריך איזשהו קנה
מידה, למה להשוות אותו. החלטנו לעשות את הדבר הבא: לקחת חברי כנסת, או חברי
פרלמנט, בעיקר בעולם המערבי, 13-12 מדינות שהיו לגביהן נתונים, וגם יותר
מתאימות לישראל כמו צרפת, ארצות הברית, אוסטרליה, בלגיה, שוויץ וכו',
ואמרנו - בןאו נבדוק כמה דברים לפי סדר. דבר ראשון בדקנו את השכר בדולרים,
בלי שום תיקונים, במדינות הללו. קיבלנו שישראל נמצאת באמצע, באיזה שהוא
מקום, מקום שישי. כאשר עשינו את השכר הגולמי יוצא שישראל במשכורת של בערך
10,700 דולר, לעומת אוסטרליה – 15,000 דולר וספרד – 6,000. ישראל במקום
שישי מתוך המדינות שבדקנו. זו בדיקה ראשונית. אני, ככלכלן, יודע שזה חסר
משמעות, אבל שיהיה משהו להיאחז בו, דבר ראשון.

דבר שני, כולנו יודעים שיש מה שנקרא יוקר מחיה – מחירים שונים למוצרים
במדינות השונות. אז דבר שנית החלטנו להשוות את השכר יחסית לכוח הקניה
במדינות השונות, כי יש מדינות שבהם המוצרים מאד זולים. אז משכורת נמוכה
נחשבת גבוהה אם המוצר זול. אז עשינו את הדבר הזה, זה נקרא PPP , השוואה
למחירים במדינות השונות, ובדקנו עוד פעם את אותה בדיקה ויצא שישראל אפילו
משתפרת, לא בהרבה, ממקום שישי למקום חמישי מלמעלה. זאת אומרת, ארצות הברית
היא הגבוה ביותר, 14,000 דולר, וישראל בערך 10,000 דולר, מקום חמישי, לעומת
ספרד -4,000 דולר. גם זה לא הדבר הכי נכון לעשות, אבל עדיין – אנחנו
מתקרבים.

הדבר השלישי שעשינו – אמרנו שבכל מדינה יש תוצר לאומי לנפש ורוצים לראות
איך המשכורת לעומת התוצר הלאומי לנפש במדינות השונות. ואז, ראה זה פלא –
ישראל הגיעה למקום הראשון, יחס שכר של חבר כנסת לתוצר – 3,6. ארה"ב – 3,2,
גרמניה – 3, כו', וכו' – זה יורד. כלומר, ישראל במקום הראשון בשכר חברי
הכנסת יחסית לתוצר. עדיין אני לא חושב שזו הנקודה, אם הייתי צריך להגן על
זה הגנה כלכלית. הדבר הכי רלבנטי זה להשוות את שכר הח"כים לשכר הממוצע
במשק, בכל הפרלמנטים שלגביהם היו לנו נתונים, ולהשוות את זה. ואז, הלוח הבא
מראה את הדבר הבא – ישראל היא במקום הראשון ביחס של 3,7 – שימו לב, ששכר
חברי הכנסת הוא פי 3,7 ביחס לשכר הממוצע במשק, נכון לסוף 2014. ארצות הברית
– 3, גרמניה – 2,8 וכן זה יורד עד נורבגיה- 1,8 וכו'. זאת אומרת, ישראל
במקום הראשון. עם ישראל משווה את השכר שלכם לשכר שלו. אנחנו לא משווים
לטייקונים ולא להכי עניים, לשכר הממוצע במשק, זה המקובל. וישראל יוצאת מקום
ראשון, בגבוה ביותר.

ואז, כמובן, עלתה הבעיה שבהרבה פרלמנטים מותר לחבר פרלמנט לעבוד עבודה
נוספת ובישראל אסור. היתה לנו, חברי הוועדה, דילמה מה לעשות עם זה. אם לא
היו לנו שום נתונים, אני חושב שבסוף היינו מגיעים למין תחושת בטן ושיחה
אתכם, ומגיעים לתוצאה, אבל למזלנו היו נתונים, לא לגבי כל המדינות. שתי
מדינות משמעותיות ביותר – ארצות הברית וצרפת, שם מותר לחבר הפרלמנט לעבוד
אבל באופן מוגבל. למשל, בצרפת – עוד 3,000 יורו לחודש, לא יותר מכך. בארצות
הברית – סכום מוגבל בדולרים. כשלקחנו את זה בחשבון – איך לקחנו, אני אסביר
לכם - - -

בני שליטא:

אז אולי הח"כים בישראל יעבדו אצל יצחק תשובה?

חיים לוי:

תן לי לסיים. לתקוף לפני ששמעת? חברי הכנסת רוצים קודם כל לדעת מה עשיתי.

לקחנו את השכר המותר בצרפת ובארצות הברית, הוספנו אותו לשכר חברי הפרלמנט
שם, ואמרנו – בואו נשווה עכשיו את ישראל, שאסור להם לעשות עבודה נוספת,
לעבודה של הצרפתי – השכר שלו, פ]לוס התוספת, בהנחה שהוא באמת עובד בעבודה
נוספת, ובארצות הברית, בהנחה שהוא גם ממקסם – עובד כמה שמותר לו. ואז
השווינו את השכר בישראל לשכר בצרפת ובארצות הברית, הממוצע ביניהן, כאשר
הנחנו שהם עובדים מקסימום, והרבה מהם לא עובדים מקסימום, אז זה חישוב מקל.
ואז זה חישוב מקל. ואז יוצא שישראל 3,7 לעומת ממוצע של צרפת וארצות הברית,
3,16. זאת אומרת, שאפילו לאחר התיקון השכר בישראל בממוצע גבוה מהשכר הממוצע
בשתי המדינות האלה, בהנחה שהם עובדים באופן מלא בעבודה נוספת, שמותרת להם.

כשסיימנו את העבודה הזו המלצנו, בנובמבר, בשנה שעברה, המלצנו את ההמלצה
הבאה – להצמיד את שכר חברי הכנסת למדד המחירים לצרכן. ברגע שנגיע לרמה של
צרפת וארצות הברית, שמצאנו פה, יהיה שוויון, נתכנס שוב ונשקול להצמיד את זה
אולי לשכר הממוצע במשק, או מנגנון אחר שנחשוב עליו. זאת העבודה שעשינו.
להזכירכם, כרגע המצב הוא שסגן שר מקבל שכר פחות מחבר הכנסת, זאת אומרת שאם
אחד מכם הולך להיות סגן שר שכרו הולך לרדת. למה? כי סגן שר, שכרו צמוד
למדד.

דברים נוספים שכמובן עלו ועולים בדיון זה להשוות את השכר לשופטים ולהשוות
לכל מיני מנכ"לי משרדים וכו'. המינוי שלנו היה לגבי שכר חברי הכנסת. אני
חושב וסבור צריך להקים ועדה כלל ממלכתית שתבדוק את כל הסקטור הציבורי,
בראשות כל אדם שיחליטו.

היו"ר דוד ביטן:

זה רעיון, באמת. אוהבים להתעסק עם הח"כים, אבל בואו נתעסק עם כולם.

חיים לוי:

כן, צריך לעשות את זה, ליישר קו בכל המגזר הציבורי. לי אין התנגדות לזה,
אבל זה לא המינוי של הוועדה הזו, זה לא המנדט שלנו, ולכן זה מה שעשינו.

פחות או יותר, אני חושב שאלה הדברים העיקריים.

אורי מקלב:

מה עם שאלת המיסוי? בכל אופן, אם אתה עושה מדרג מול ארצות אחרות, בשכר
הברוטו, אתה לא עושה גם שכר נטו?

חיים לוי:

התחשבנו גם במיסוי.

יש לי הצעה. אני רואה את עבודת הוועדה כדלקמן – נשמע הערות שלכם, נרשום
אותן ונתכנס שוב לדון בהן.

היו"ר דוד ביטן:

אני לא יודע, אולי תהיה הצעה אחרת.

חיים לוי:

זו עמדתי. נתכנס לדון שוב.

היו"ר דוד ביטן:

צריך להסתכל, לראות דברים כמכלול. חברי הכנסת בעבר ויתרו על פנסיה תקציבית
של 4% ובעצם הם היו החלוץ שעבר לפנסיה צוברת של 2%. משם כל המשק עבר ל-2%.
במקרה דובר על שיטת ההצמדה שתשפיע על השכר בעתיד, לא על השכר העכשווי. אם
אני מסתכל על ההפרשים בין השכר הממוצע במשק ובין ההצמדה בשנים האחרונות,
מדובר על הפרש של 5% שזה בעצם נותן הפחתת שכר בטווח של 10 שנים של 2,000
שקל לפי המשכורת של היום, ובנטו- 700 שקל, אז אנחנו מדברים על 70 שקל לשנה.
לא מדובר פה על משהו דרמטי, אבל יש פה עניין עקרוני ולכן אני מציג את זה
בצורה כזו, כי זו לא הבעיה של שכר, פה. אנחנו יכולים להפחית 70 שקל נטו
בשנה, ואף אחד לא יתרגש מהעניין הזה. יחד עם זה יש פה שאלה עקרונית של
השוואת התנאים בין כל הבכירים במשק, שבעצם סגנים וסגני שרים – ההצמדה היא
למדד, שופטים, נשיא המדינה ואחרים – הצמדה לשכר הממוצע במשק. ואני מבין
שהשופטים למשל לא מוכנים להפחית אפילו שקל אחד, למרות שהתנאים שלהם הרבה
יותר טובים משל חברי הכנסת, לא רק השכר, גם התנאים. לכן אני אומר שהשאלה
היא עקרונית, לא של שכר. לא מדובר פה על השפעה דרמטית.

אני מבקש גם, אם אפשר, מד"ר שירלי אברמי, שתציג בקיצור את המחקר שהיא עשתה.

שירלי אברמי:

בוקר טוב, אני מנהלת מרכז המחקר והמידע, יושבים כאן שרה צוובנר ואיתמר
מילרד, שעשו את המחקר הזה לבקשת הוועדה הציבורית עבור ועדת הכנסת, לשם
קביעת שכר חברי הכנסת ותנאים נילווים. כפי שצוטט מהמסמך שלנו שנמצא בידי
חברי הכנסת ומייד אחרי הדיון גם נעלה אותו לאתר הכנסת, מרכז המידע השווה
בין שכר חברי פרלמנט בישראל ושכר חברי פרלמנט ב-11 מדינות נוספות, לבקשת
הוועדה בראשות פרופ' חיים לוי, ואכן, מההשוואה, הדברים המרכזיים שעולים
שבמונחי כוח קניה PPP, שכר חברי הכנסת בישראל גבוה במעט מהממוצע. בשונה
מהמצב בעולם, חברי הכנסת בישראל לא יכולים לעבוד בעבודה נוספת, דבר שכמעט
לא קיים בעולם, השכר, ביחס לשכר הממוצע למשרה מלאה – גבוה בישראל ביחס
למדינות אחרות, ועוד דבר שבדקנו זה את השכר ביחס לווקטורים אחרים וזה גם
מתקשר למה שאמר כרגע כבוד יושב ראש הוועדה, שלמשל, ביחס לשופטים, שכר חברי
הכנסת הוא נמוך. אלה הדברים העיקריים שעשינו וכמובן, אם בעקבות הדיון היום
תבקש ועדת הכנסת או הוועדה הציבורית לבדוק נושאים נוספים – אנחנו לרשותכם.

חיים לוי:

רק תיקון אחד – שכר חברי הכנסת נמוך משכר שופטים בערך ב-38%.

היו"ר דוד ביטן:

גם בתנאים, לא רק בשכר.

חיים לוי:

אני מדבר על השכר, מה שבדקנו. כשעשינו בדיקה של שופטים מול שכר חברי פרלמנט
בארצות אחרות – הוא בערך 63%. אותו סדר, אותו יחס בעולם.

היו"ר דוד ביטן:

השופטים מורמים מעם, מה שנקרא.

איילת נחמיאס ורבין:

כן. כך אני חושבת שצריך להיות. אי התלות שלהם יותר חשובה.

יוסי כהן:

ראשית, לגבי מה שנעשה בממשלה- כל אלה שהם בחוזים אישיים – מנכ"לים,
סמנכ"לים ומשנים, מנגנוני ההצמדה שלהם הלכו והתמתנו עם השנים. בדרך כלל –
מנכ"לים צמודים למדד המחירים לצרכן, מדי שנה, בינואר. הבכירים החדשים,
מנגנון ההצמדה שלהם הוא לתוספת יוקר. תוספת יוקר משנת 2002 לא שולמה במשק,
ואז מה שנשאר זה שיקול דעת מדי פעם לעדכן את השכר. מיתנו את מנגנוני
ההצמדה, בין היתר בגלל הנחיה של היועץ המשפטי לממשלה בעקבות המשבר הכלכלי
ב-2003, שם, בזמנו, השופט רובינשטיין אמר – מה שאתם יכולים לעשות באופן
ישיר ולא קשור להסכמים קיבוציים, אתם חייבים לעשות את זה. בעקבות המשבר של
2003 - - - שינוי של מנגנוני ההצמדה כך שהחזרנו את שיקול הדעת של השינוי
בשכר - - -

היו"ר דוד ביטן:

האם זה נכון שהצעתם בוועדת הכספים לשופטים ללכת על ממוצע בין השכר הממוצע
במשק ובין–ההצמדה והם סרבו?

יוסי כהן:

בוועדת הכספים עלתה הצעה של חבר הכנסת אורון שאמרה – בואו נעשה פשרה בין מה
שיש היום ובין מה שהוצע בזמנו, והעמדה שלנו היתה שגם לגבי נושאי משרה
ברשויות השלטון, מנגנון ההצמדה יהיה מדד, והפשרה שלו היתה של מחצית שינוי
במדד, ומחצית שינוי בשכר הממוצע, ואמרנו שכרע במיעוטו זה מקובל עלינו, לאור
ההתנגדות שהיתה. אנחנו חושבים שנכון הוא שכל נושאי המשרה ברשויות השלטון,
מנגנון ההצמדה שלהם יהיה זהה. לא סביר שבכל ינואר, לגבי חברי כנסת - - -

היו"ר דוד ביטן:

אבל עדיין, ההצעה שלכם לא יוצרת שוויון בין כל ה - - -

יוסי כהן:

בסדר, אבל בסופו של דבר ועדת הכספים לא רצתה לכפות שינוי במנגנון לאור
העמדה של נציגי השופטים בוועדה. אותה הצעת פשרה נראתה לנו לפחות חצי הדרך
ביחס למה שאנחנו הצענו. אנחנו הצענו הצמדה לממד. אגב, הצמדה לשכר הממוצע
נותנת פיצוי יתר יחסית למדד, אבל גם ביחס למצב השכר במשק, כי אם אנחנו
בשנים האחרונות מעלים באופן יזום את שכר המינימום ויש בין 20 ל-30%
מהעובדים במשק שצמודים לשכר המינימום, זה אומר כאשר אני מעלה את שכר
המינימום אני מעלה את השכר הממוצע, וכתוצאה מזה כל מי שצמוד לשכר הממוצע
משפר את שכרו. זה דבר שהוא לא סביר. צריך לראות, כשאנחנו מדברים על הסכמי
שכר בשירות הציבורי - אז אנחנו מתייחסים בדרך כלל למדד וביחס למדד נותנים
תוספות שכר, ולא מסתכלים על השכר הממוצע.

בכל אופן, ההמלצה שלנו היא לקבל את המלצת הוועדה שהונחה בפניכם, היא המלצה
שהיא כונה ומקצועית, מבחינתנו, ונכון הוא שגם בוועדת הכספים יעלה שוב שכרם
שת השופטים, ונשיא המדינה, כדי שתהיה אחידות במנגנוני ההצמדה.

אורי מקלב:

אני רוצה לחזור קודם כל לנושא המיסוי. אני רואה מתוך דפדוף במסמך של הממ"מ
שאני רואה שבדקתם וקבעתם שיש מיסוי אצל חברי פרלמנט בכל המקומות, אבל אין
תוצאות של המיסוי. אין לי ספק, שאין מיסוי יותר גבוה מאשר במדינת ישראל.
אני מהמר על כך. אני חושב שמה שקובע זה באמת הנושא של הנטו ולא של הברוטו.
ההכרזה שתצא מפה שחברי הכנסת מרוויחים 10,000 דולר, אני לא חושב שזו הכרזה
נכונה, וזה מה שאמרתם. אני מניח שזה מה שיקחו בסוף, לכותרת. כשיורדים
לפרטים ובודקים פרמטרים ויש 5 פרמטרים שכאן קבעו, אז זה פרמטר שאי אפשר
להתעלם ממנו.

היו"ר דוד ביטן:

מה שאתה טוען, שהמיסוי בישראל גבוה מאשר במדינות אחרות, וזה משפיע על השכר.

אורי מקלב:

אין ספק שכולם רוצים ששכר חברי הכנסת ירד וזה הדבר הכי פופולארי, אנחנו
מכירים את זה, וזה נכון. אני מציע, כהצעה ראשונה, להשאיר משהו, שעוד יוכלו
לדון בו. אם על הכל נוותר ונצמצם הכל, אז לא יהיה מעניין. כאשר בונים או
קונים בית חדש משאירים זכר לחורבן. משאירים מטר לא מטויח, כדי שכל הזמן
נזכור את החורבן, נשאיר משהו. קשר לבוחר – שיישאר משהו לעוד דיונים, אחרת
לא ייצא שום דבר. אבל מעבר לזה אנחנו יודעים שיש דברים שהפרמטר צריך להיות
אי התלות. אני לא חושב שהנושא הוא הצמדה או לא הצמדה. הנושא של אי התלות,
וזה חשוב דווקא בימים האלה, כשחברי הכנסת צריכים להיות משוחררים מכל תלות,
כל פיתוי. זה שאי אפשר לעבודה באף מקום, זה שחבר הכנסת צריך גם להשתחרר
מדברים שהיו לו בעבר, משרדים ועוד דברים כאלה. לא רק שהם לא יכולים לעבוד
באף עבודה, הם גם צריכים להשתחרר מכל עבודה וכל משהו שהיה להם לפני הכניסה
לעבודה פה. אני, למשל, באופן אישי, אני לא ברשימה של בעלי נכסים של 30 או
40 מיליון, שום דבר, אבל באתי מהמגזר הציבורי והפסדתי במעבר לכנסת מאות
אלפי שקלים, לפי חישוב של רואה החשבון, בגלל שאני הפסקתי פנסיה תקציבית
ועברתי לפנסיה צוברת, ואתה גם יודע את זה, ועוד רבים אחרים.

יגאל ביבי:

טעות חייך.

איילת נחמיאס ורבין:

לפי העבודה שהוא עושה כאן זו לפחות לא טעות חיינו.

אורי מקלב:

לכן אנחנו יודעים שגם נושא הפנסיה הוא מרכיב חשוב. זה שיש ירידה בשימוש
שלנו מקשר לבוחר – זה בסדר גמור, אנשים בורחים היום מלהשתמש בזה, אבל מי
שנפגע זה באמת הבוחרים עצמם. קחו בעצמכם ותבדקו מה קורה היום עם רמת
ההוצאות והשימוש בקשר לבוחר. יש ירידה, כי התחרות היא מי שמשתמש פחות . אני
חושב שהתחרות צריכה להיות מי משתמש יותר.

יעל גרמן:

- - - איך ולמה. השימוש לא היה ראוי.

אורי מקלב:

אבל גם כאלה שניצלו כראוי חוששים היום מלהשתמש בזה. מה המשמעות של הדברים
האלה? המשמעות, שמי שנפגע ונפגעים זה הבוחרים. אנחנו לוקחים את כלי העבודה
שיש לנו, ואת הדברים שעשו לא בשביל אקסטרות, אנחנו פוגעים בעניין הזה.

לכן אני חושב שאיך שלא יהיה לא צריך לקבל החלטה עכשיו. אני מבין שיש כאלה
שיש להם דעה אחרת. כדי שאנחנו נקבל דעה אחידה, חובת ההתייעצות שלנו צריכה
להיות לא בוועדה, אלא קודם.

איתמר מילרד:

אני ממרכז המחקר והמידע של הכנסת. בקשר לשכר נטו וברוטו – שכר נטו זה דבר
אינדיבידואלי לעומת שכר ברוטו שהוא כללי, כלומר, כל ח"כ יכול לקבל שכר נטו
שונה, גם בארץ וגם בחו"ל – זה תלוי בנקודות הזכות ובכל מיני דברים.

אורי מקלב:

אנחנו כולנו מגיעים לסף מס גבוה.

איתמר מילרד:

דבר שני, שיטת המיסוי שונה בין ישראל ומדינות אחרות, לדוגמה – ארצות הברית,
שבה חייבים דיווח אישי.

היו"ר דוד ביטן:

אבל בהשוואה של ברוטו-נטו יחסית למדינות שהם הישוו – האם זה שיקול שצריך
לקחת אותו בחשבון? זו השאלה, לא איך זה משפיע באופן אישי. אין לנו פה
נקודות זכות לאף אחד.

חיים לוי:

עושים תמיד השוואות לברוטו ולא לנטו.

היו"ר דוד ביטן:

אבל האם בשיקולים של הוועדה לקחתם את זה בחשבון?

חיים לוי:

התשובה היא– רק ברוטו, לא כי שכחנו, כי חשבנו שזה לא נכון.

יעל גרמן:

קודם כל אני רוצה לברך את כבוד היושב ראש שהוא מקיים את הישיבה מפני
שלדאבוננו הרב, לפני שנה, כאשר ביקשנו שיקבעו את זה, זה נמנע. אז יישר כוח
ותודה רבה. אני גם מודה לוועדה. אני חושבת שהיא עשתה עבודה ציבורית בלתי
רגילה, ואני חייבת כרגיל להחמיא למ.מ.מ, אני לא חושבת שיש עוד מרכז כזה
בארץ, היסודיות, זה כלי בלתי רגיל לכולנו.

לא ראי שאנחנו, חברי הכנסת, נדון בתנאי שכרנו. אני מרגישה שיש בזה ניגוד
עניינים אפריורי ומובנה. אני לא מאמינה שיש עוד גוף אחד בארץ, בעולם ראיתי
שיש עוד שני פרלמנטים שכן עוסקים בכך וקובעים, אבל רק שניים מבין עשרות.

היו"ר דוד ביטן:

אנחנו לא קובעים. יש ועדה ציבורית שממליצה, ואנחנו דנים על ההמלצות.

יעל גרמן:

אבל אנחנו יכולים לקבל את ההמלצות או לא.

היו"ר דוד ביטן:

אבל עדיין יש לנו איזשהו גוף שבודק אותנו ונותן המלצות.

יעל גרמן:

אני מביעה את דעתי שלי, ודאי לא את דעתך.

בני שליטא:

אפשר לעשות מהח"כים דחלילים, הם לא יחליטו. כל פעם יקחו איזה ועדה מבחוץ.
אם הם לא מסוגלים להחליט, אולי הם ילכו הביתה.

היו"ר דוד ביטן:

אני מכבד אותך אבל תכבד גם את הח"כים של עכשיו, לא רק של לשעבר.

יעל גרמן:

אני חוזרת ואומרת שכל דיון על השכר או על הטבה כזו או אחרת לא ראוי, ומן
הראוי שאנחנו נטיל את זה על ועדה ציבורית, כזו או אחרת, והיא שתקבע.

היו"ר דוד ביטן:

אבל יש ועדה ציבורית.

יעל גרמן:

לדעתי זה לא צריך להגיע לכאן. ברגע שזה מגיע לכאן – שמעת את דעתו של חבר
הכנסת המוערך מאד, חבר הכנסת אורי מקלב. הוא אמר מה שאמר. אני משערת שדעתו
לא נוחה כל כך מההמלצות ויכול להיות שהוא גם יצביע נגדן, אני חושבת שזה לא
ראוי. גם הגשתי הצעת חוק בנדון. זה ברישא.

לגביי ההחלטה – אבל לאחר שאמרתי זאת, למצער, לפחות, אני חושבת שצריך לקבל
את ההמלצה המאד נכונה מכל הסיבות הטובות שפורטו, ובעיקר בעקבות ההשוואה
שערך מרכז המחקר, ההשוואה של השכר שלנו לשר הממוצע במשק הישראלי. אנחנו
נציגי ציבור. יש משמעות למילה "נציג ציבור". הוא צריך להיות מחובר לציבור,
לייצג אותו, להיות קרוב אליו. לדאבוני הרב אנחנו רואים איך אנחנו כנציגי
ציבור הולכים ומתרחקים, ואיך אנחנו שמייצגים אותו מנוכר לנו מהרבה מאד
סיבות, ולהערכתי גם מהסיבה הזו, בגלל הפער, פי 3,7 מהשכר הממוצע. זה צורם,
זה לא נכון. אנחנו צריכים להיות יותר קרובים אל העם, פחות מרוחקים ממנו.
ולכן, למצער, אם לא יקבלו את הצעת החוק שלי - - -

היו"ר דוד ביטן:

הצעת החוק שלך כרגע היא לא בדיון.

יעל גרמן:

אני בהחלט רציתי להציג אותה כי חשבתי שחשוב שיידעו.

היו"ר דוד ביטן:

את יכולה להציג אותה אבל כרגע אנחנו דנים בהמלצות הוועדה הציבורית.

יעל גרמן:

לפחות צריך לקבל את ההמלצה, כי היא תעשה צדק עם הציבור ואני חושבת שהיא
נכונה, מבחינה ציבורית.

היו"ר דוד ביטן:

אני דווקא סבור שהבעיה הציבורית שלנו זה תקופת הפגרות שזה מה שמשפיע על
הציבור הרחב - -

יעל גרמן:

צודק מאד.

היו"ר דוד ביטן:

- - ולאו דווקא התוספת הזו, בשכר.

איילת נחמיאס ורבין:

אדוני, זה לא סותר, ואתה באת עם כמה יוזמות מעניינות בנושא.

אני יכולה להגיד שגם דעתי לא כל כך נוחה. לפעמים אני מסתכלת על החיים
הקודמים, זה נראה כאילו לפני 200 שנה, בסוף, כשבעל העניין של מקבל השכר,
עומדים לקבל החלטה בעניינו, הולכים לאסיפה כללית. אז כיוון שאי אשפר ללכת
בנושא כזה שנוגע לחברי הכנסת לציבור, אז גם אני הייתי מפקידה ברצון את גורל
שכרנו בידיה של ועדה ציבורית. אני סבורה באמת שהצעת הוועדה הציבורית היא
הצעה הגונה, היא בסדר. אני מוכרחה להגיד לכם שרק מהסתכלות על אחת ההצעות
האחרונות – גילום תשלומי לינה, וכל מיני דברים כאלה, אנחנו צריכים להבין
שהדברים האלה לא מקובלים במשק. לגלם תנאי העסקה? זה לא דבר שמקובל. מכל
ההצעות, כשאני מסתכלת על תנאי ההעסקה, אפילו בחברות ציבוריות – גילום זה
בפירוש לא דבר שחברה לוקחת על עצמה. זה נכון שיושבי ראש קבועים עובדים מאד
מאד קשה. נכון שחברי הכנסת - - -

היו"ר דוד ביטן:

את מתייחסת בעצם לסעיפים הבאים.

איילת נחמיאס ורבין:

כן, אני אגיד לך מדוע. אל"ף, אני חושבת שהדברים כרוכים אחד בשני. אני
מסתכלת על המכלול, וכל הדברים האלה בסוף משפיעים על תנאי ההעסקה שלנו.
הסתכלתי על מה שנקרא – תנאי העסקה, לא רק על השכר. שכר זה רכיב אחד מתוך
תנאי העסקה.

היו"ר דוד ביטן:

אבל מצד שני, אם נלך לשיטה שלך, לאור התמשכות הדיונים בלילות, אם אנחנו לא
נגלם את השהות שלנו במלון לא תישאר משכורת. אז בואו לא נהיה - - - נתייחס
עניינית.

איילת נחמיאס ורבין:

כל מה שרציתי לומר – זה נכון שחברי הכנסת עובדים בצורה מאומצת יותר מכפי
שהציבור חושב או רואה, והאחריות היא עלינו בנושא, שהוא לא מכיר מספיק טוב
את העבודה שנעשית כאן. מצד שני, אני אומרת – הוזכרו כאן השופטים. אני
נמניתי על אלה שחושבים שכן, שופטים צריכים להרוויח יותר מחברי כנסת. הם
צריכים להיות מורמים מעם, עם אי תלות הרבה יותר גדולה, אפילו יותר משלנו,
וגם אנחנו צריכים להיות באי תלות ועצמאות מאד גבוהה.

היו"ר דוד ביטן:

את יודעת שכל שופטים מקבלים 4 שנות ותק על כל שנת עבודה? מה הם יותר טובים
מהח"כים בעניין הזה, כשהח"כים באים ל-4 שנים או 5 או 6 שנים? יש דברים שהם
לא צריכים לקבל. משכורת גבוהה – כן, אבל - - -

איילת נחמיאס ורבין:

אבל יש להם גם ועדה ציבורית, גם כן, שקיבלה את ההחלטה בעניינם. העובדה
שמישהו ניהל עבורם משא ומתן טוב, אין לי כרגע מה להגיד בעניין. אני אמרתי
את השקפת עולמי לגבי התפקיד שלהם. ואני לא אומרת שלנו לא צריכה להיות, חס
וחלילה, אי תלות. לכן, אל"ף- אנחנו צריכים להסתכל על המכלול ובי"ת –אני
חושבת שהמלצות הוועדה הן סבירות ובהחלט יש בהן הסתכלות מהאקווריום הזה
שמסתכלים עלינו? עכשיו אנחנו, הדגים, מסתכלים בחזרה.

יואל חסון:

הדיון הזה הוא על גבול הדיון הענייני, מצד אחד, ואגב, מ-2006 אני בכנסת
והייתי חבר בוועדת הכנסת, תמיד היו דיונים וכל פעם יש עליות וירידות
בהתעסקות בשכר הח"כים. זה משהו שאני חייב להגיד שאני לא אוהב. אני גם אלא
אוהב את העובדה שכל נושא השכר מחולק – יש את סגני השרים והשרים, שמוצמדים
למדד, והשופטים מוצמדים למה שהם מוצמדים, ואנחנו – לשכר הממוצע, לקבוצות
האלה יש ככה, ולאחרות – ככה. אני טוען שבמדינת ישראל הגיע הזמן להגדיר את
הקבוצות לפי דרגות של בכירים. יש קבוצות של בכירים. אגב, בשירות המדינה יש
דרגות והדברים הם מאד ברורים ונהירים. גם הנבחרים או תפקידי בכירים – כדאי
שיהיה מפתח אחד, אחיד, לכולם. אני בהחלט שכרגע המסלול הוא הכי טוב שיכול
להיות, בוועדה ציבורית. אני לא רוצה שזה כל יום יבוא לפתחנו. אני לא רוצה
להתעסק בזה. זה דבר ראשון.

דבר שני, תראו – לחברי הכנסת אין ועד עובדים. אין לנו ועדים, אין מי שייצג
אותנו. טוב שגם לא יהיה.

היו"ר דוד ביטן:

אין הסכם קיבוצי.

יואל חסון:

אנחנו גם לא נשבות אף פעם, אני לא חושב שמישהו מאתנו ישבות, גם אם תהיה
החלטה להוריד ב-20% משכרנו, אני לא רואה סיטואציה שאיזה חבר כנסת יכריז על
שביתה, לא איטלקית וגם לא ישראלית. זה לא יקרה. לכן, אין לנו את כל הכלים
האלה, והכלים היחידים שיש - - - ואנחנו, בנוסף לכל האחרים, באופן טבעי, מה
לעשות, באופן טבעי – חיים באקווריום. אנחנו מושפעים מהציבוריות, קשה לנו
לדבר על עצמנו, קשה לנו לבקש עבור עצמנו, כי ברגע שאנחנו עושים את זה אנחנו
מקבלים ביקורת מכל הכיוונים, גם אם אנחנו צודקים. אני אתן דוגמה קטנה לקשר
עם הבוחר. היה סיפור על חבר הכנסת הראשון שהזמין מכונת קפה. זו היתה הכותרת
בעיתונים. זה היה כזה סמל לנהנתנות, אז החליטו חברי הכנסת – רק לא מכונת
קפה, ואף חבר כנסת לא הזמין מכונת קפה. מה זה משנה שמוציאים יותר כסף על
כיבוד במזנון? זה בסדר? זה יותר הגיוני? הגיוני שישלמו על כל כוס קפה 10
שקלים במקום 2 שקלים? אז מה יצא? מי יעז לקנות מכונת קפה? עדיף כבר סעיף
"כיבוד" מאשר סעיף "מכונת קפה". אז צריך להסתכל פה בצורה עניינית.

אני גם מצטרף לברכות על מחלקת המחקר של הכנסת. אין מילים על היכולת ללמוד
ולהכיר, אף אחד מאתנו לא היה יכול לעשות את העבודה הזו לבד, תודה רבה. אני
דווקא קורא וקראתי בעיון וגם השוויתי את זה לחיים. כמה פעמים הייתי מטעם
הכנסת במועצת אירופה ובפרלמנט האירופי, ומכיר המון חברי פרלמנט באירופה,
ואני לא מדבר על הסנטורים ואנשי הקונגרס בארצות הברית. בואו נגיד את האמת.
ברוב הפרלמנטים בעולם, רוב החברים הם אנשים עשירים. הם אנשים שזו לא הכנסתם
ופרנסתם העיקרית, דבר שבישראל הוא לא כך, ואנחנו צריכים לקחת את זה בחשבון.
זו המציאות. אם אנחנו רוצים להפוך את הכנסת למקום של עשירים, אז בבקשה. רק
עשירים יבואו להיות חברי כנסת, ואז לא יהיה איכפת להם – עוד 4%, עוד 5%, כי
זה לא עיקר פרנסתם. ואנחנו גם רואים בדוח זה שרוב חברי הפרלמנטים עוסקים
בעבודות אחרות, בחלקם עם הגבלות ובחלקם – בלי. אני שמח שהכנסת ביטלה את זה.
אני לא רוצה להעלות בדעתי שאני, בנוסף לעבודתי בכנסת, אותה אני לוקח
ברצינות, הייתי צריך ללכת ולהתפרנס במקום אחר.

בני שליטא:

מי שעושה את זה פועל בניגוד לחוק. עבודה נוספת זה פלילי.

יואל חסון:

בהחלט. גם אם היה מותר לי אני לא יודע איך הייתי עושה את זה ואם הייתי רוצה
לעשות את זה. לכן, זה הגבול הדק. אני אומר פה לחברי הוועדה, ואני מודה לכם
על העבודה, אתם בהחלט משקיעים זמן רב וזה חשוב - צריך גם את האיזונים האלה
לקחת בחשבון, ואני לא בא בתחרות, לא עם השופטים ולא עם השרים, ולא עם סגני
השרים. אתה אמרת פה שאם אני מחר אהיה סגן שר אני יורד בשכרי. בסדר. אני לא
פה לא בגלל שהשכר הוא כזה או אחר, אז גם אם אחליט להיות מחר סגן שר אני לא
אחליט להיות או לא להיות בגלל השכר.

חיים לוי:

בזה אני מסכים אתך לגמרי. אתה פה לא בשביל השכר.

יואל חסון:

אז אני חושב שאנחנו צריכים להוביל דווקא מהעניין הזה כל קריאה של ממהלך של
השוואה שכולנו פשוט נהיה באותלו מדרג. פשוט, לקחת את כל הגורמים הבכירים,
כולל השרים, השופטים, השרים, סגני שרים וחברי הכנסת, וכולם צריכים להיות על
אותו מדד, לכאן או לכאן.

שי פירון:

אני רוצה להגיד משהו לא פופולארי, לצורך הדיון, ובכלל לא להתייחס לשאלה
הפרקטית. אני רוצה לדבר על המנגינה. המנגינה היא כאילו יש פה חבורה של
אנשים שכל עניינם הוא איך למצוא את הפרצה, את הדרך, איך להרוויח עוד שקל
מפה או משם. אלה האנשים שצריכים להחליט מה יהיה באיראן, אלה האנשים שצריכים
לקבל את ההחלטות הכי מהותיות על החיים שלנו, ולא נוחה לי המנגינה הזאת. מי
שרצה להרוויח כסף לא היה מגיע לכאן. מי שבא לכאן הוא שליח ציבור, והשאלה אם
הדיון בחדר הזה הוא דיון מתוך נקודת מוצא של שליחי ציבור שנאמנים לעמם
וארצם, ועכשיו מחפשים את הדרך הנכונה ביותר איך לייצר שקט בעבודה. אין לי
שום התנגדות לוועדה כזו או אחרת. מטרידה אותי הסיבה שבגללה רוצים להוציא את
זה לוועדה אחרת. אני מרגיש בין השיטין כאילו יש פה אמירה שאם יתנו לי,
כדוגמה, לטפל בשכר של עצמי, מי יודע מה אני אעשה. אז אם אתם חושדים - -

היו"ר דוד ביטן:

בינתיים רק הורדנו, כל השנים.

שי פירון:

- - שאני אעשה משהו עם השכר, אז גם אל תסמכו עלי בשאלות הרבה יותר מהותיות
ודרמטיות וזה חלק מתופעות של מנהיגות. מנהיגות, חלק מתפקידה זה לייצר אתוס
שלום ואתוס שלם נוגע גם בתנאי העבודה של האדם, זה חלק מהדמות המוסרית שלו,
ואם, כחלק מהדמות המוסרית של חבר הכנסת הוא חושב שהמציאות כרגע, כחלק מהדרך
לייצר כרגע, זה דרך להגדיל את השכר – הוא יעשה זאת.

הערה שניה – אני אומר אתה בעוקצנות ובזהירות, כי אני לא יודע להגיד
בעוקצנות בלי זהירות, ששווה לבדוק. הכנסת נחלקת לשלושה סוגים של אנשים. סוג
אחד של אנשים שעשו משהו בחיים, ובעצם המשכורת שלהם פה היא דמי כיס. יש להם
פנסיה, הם היו אלופים, ראשי עיר, כל מיני דברים לפני כן. יש קבוצה שניה של
אנשים שעשו הון, במובן הישר והמלא של המילה. הם היו אנשי עסקים, הרוויחו
כסף, ועוד כהנה וכהנה. ויש שליחי ציבור שהגיעו לכאן מכל מיני מקומות
ציבוריים במובן הפשוט של העניין. אני רוצה לראות את אורי מקלב בכנסת הבאה.
אני רוצה לראות את רועי פולקמן, הוא אדם צעיר, הוא צריך לרכוש דירה או שכבר
רכש, יש לו ילדים, הוא עוד משלם על קייטנות, משלם שכר לימוד בבית הספר. מה
אנחנו רוצים שיקרה כאן? איזו מין שפה זו? איזו מין אמירה זו? מה מסתתר
מחורי השיח הזה? אז אני לא רוצה להיכנס עכשיו לסוגיה של ועדה כזו או ועדה
אחרת, אבל יש כאן מנגינה נוראית, שהיא חלק מההלקאה הציבורית. כשעושים דבר
כזה בדיון בשידור, כל אחד חושב 8 פעמים על איזו מילה הוא יגיד, כי מחר
בבוקר איזה כתב בעיתון כזה או אחר יגיד שהוא אמר משהוו לטובת עצמו. אז אני
עכשיו אומר במובן הפשוט ביותר של המילה. אני בכלל לא מדבר על השכר של עצמי,
זה בסדר גמור, הילדים שלי כבר גדולים והכל בסדר, אבל יש פה השחתה של השיח
הציבורי. יש פה טענה נסתרת כאילו אנשים שיושבים כאן לא דואגים לחברה
הישראלית, וזה לא נכון. אני נמצא בכנסת כבר שנתיים, אני פחות ותיק מרוב
הנוכחים כאן. יש כאן אנשים עם מסירות מאד גדולה, שיושבים הרבה מאד שעות,
שעושים לילות כימים למען החברה הישראלית, ולא יעלה על הדעת שהמנגינה של
השיחה תהיה כאילו החתול פה מתעסק בחלוקת השמנת.

היו"ר דוד ביטן:

זה רק יעל גרמן התייחסה. זה לא כך.

חיים לוי:

אין אף מילה בדוח שלנו, בהמלצות שלנו, שמשליך - - -

היו"ר דוד ביטן:

לא, הוא מדבר על אווירה.

שי פירון:

למען הסר ספק – אין לי שום טענה לוועדה, הדוח הוא בסדר. יש לי תלונה על
האווירה, על התחושה, למה יהיה כתוב מחר בעיתון כזה או אחר. הדוח הוא מצוין,
למען הסר ספק. אין לי טענה, לא לדוח ולא לכותביו, את חלקם פגשתי בנסיבות
משמחות מאד. אני חוזר ואומר - - -

קריאות:

- - -

רועי פולקמן:

ראשית אני אגיד גם לשר החינוך לשעבר שבאמת בזכות יוזמת הקייטנות אני משלם
מעט מאד על הקייטנה של הבן שלי בכיתה א' שנמצא עכשיו בקייטנה ואכן, זה עזר
משמעותית. אז בעניין זה, לפחות - - -

נחה דעתי מהמודל שבו יש ועדת ציבורית שמגישה את ההמלצות לוועדת הכנסת, אני
חושב שזה מביא איזון ראוי. אני רק אגיד עוד דבר – יש כאן עניין שצריכה
להיות סיבה מהותית בעיניי למה לא לקבל את המלצות הוועדה הציבורית. יש ועדה,
היא מביאה המלצות. אם יש סיבה מהותית? אין סיבה מהותית, הסכום הוא לא
משמעותי. צריך לייצר אחידות במשק.

היו"ר דוד ביטן:

הסיבה המהותית קשורה להשוואה בינינו ובין פרלמנטים אחרים, שלדעתנו עדיין לא
- - -

רועי פולקמן:

אני אגיד משהו מתודולוגי. החמיאו כאן למרכז המחקר, וזה אכן נכון. חברים,
תחום עיסוקי היה ענייני נתונים ועבודות כמותיות. אני לא מקבל את ההשוואה
לשכר הממוצע, היא השוואה מוטה, מחקרית, כי השכר הממוצע במשק הישראלי בשונה
מהמדינות שהושווה אליהם היא השוואה מוטה, כי יש שונות עצומה בשכר במדינת
שראל, יש פה קצוות אדירים. לכן הממוצע במדינת ישראל, בהשוואה למדינות
אחרות, שבהן יש הומוגניות - היא מוטה, ולכן, אחד העיוותים הגדולים – ועסקתי
בזה בירושלים, בהשוואות כאלה כשאתה לוקח עיר כמו ירושלים שיש בה עניים מאד,
וקבוצה של עשירים מאד, השכר הממוצע לא אומר כלום, לעומת להשוות את זה
בבלגיה, כשהאוכלוסייה היא הומגנית.

בני שליטא:

אז מי, המדד אומר? המדד הוא בסדר?

רועי פולקמן:

אני אומר שההשוואה לשכר הממוצע היא השוואה מוטה מבחינה מחקרית. בהשוואה לכל
דבר. אפשר לדבר על חציוני, על התפלגויות – אבל זו השוואה מוטת מבחינה
מחקרית. אני חושב שהדיון הוא לא על האם זה נכון, ההשוואה או לא. בעיניי,
הפרמטר המשמעותי כאן שצריכה להיות אחידות לשכר הבכירים במשק - - - אנחנו
צריכים להיות דוגמה. אם יש היום - - - אני חושב שהאמירה – להשוות למדד היא
אמירה ראויה. היא נכונה - - -

היו"ר דוד ביטן:

לא זו הבעיה. הבעיה היא שוועדת הכספים, יש לה סמכות לקבל החלטה בעניין הזה,
ומשום מה היא לא מקבלת. אז אנחנו נדאג שוועדת הכספים תחליט את ההחלטה הזו.

רועי פולקמן:

אבל אם ההסכמה היא שהמצב במשק צריך להיות שכל הבכירים יוצמדו למדד, וזו
האמירה הנורמטיבית והעקרונית אז חברי הכנסת צריכים להתחיל מזה. מה יהיה עם
השופטים או לא? אז אל"ף, אני מקבל את ההמלצה, אני חושב שהיא ראויה, צריך
להצמיד את שכר הח"כים למדד. נקודה. זה לא קשור להשוואות, אני חייב לומר
שההשוואה היא לא נכונה.

אני מסכים על המנגנון הציבורי. צריך להשאיר אותו, לקיים ועדה ציבורית,
להביא את ההמלצות לכאן. יש סמכות לחברי הכנסת להחליט, ואם ההמלצה היא ראויה
צריך לאשר אותה.

רוברט אילטוב:

קודם כל תודה לוועדה על עבודתה. עם חלק מהדברים של חברי הכנסת אני מסכים.
אני רוצה להתייחס לסוגיה של הקשר לבוחר וההוצאות על שכירות. אני חבר כנסת
במשך 9 שנים כבר. אם אני לא טועה בתשע השנים המספר הזה לא השתנה, 19 אלף
שקל, למרות שבמשק היו שינויים מאד חזקים בדמי השכירות וההוצאות הנילוות
לשכירת לשכות – גדלו. לכן, אם תראו מה קורה היום בממוצע בעניין השכירות
למטר מרובע, אתם תראו שבכסף שמפרישה הכנסת לסוגיה זו מדובר על לשכות קטנות
ולא מכובדות, שאי אפשר בכלל לעבוד בהן, אם בכלל, תלוי גם באיזו עיר – לכן
אני חושב שצריך לתת דעת לסוגיה הזו. גם את הקהל שאנו רוצים לקבל צריך לקבל
בתנאים ראויים. מה לעשות שרוב הציבור בארץ גר במרכז, ולא בפריפריה? צריך
לקבל את הציבור היכן שהוא מתגורר.

מצטרף לחברי חברי הכנסת שאומרים שברוב הפרלמנטים חוץ מישראל יש לנבחרים
עיסוק נוסף. גם לחברי כנסת בארץ היתה אפשרות לעיסוק נוסף, אבל הוחלט בזמנו
שלחברי הכנסת לא יהיה עיסוק נוסף, מסיבות כאלה ואחרות, ויש לזה משמעות
בסופו של דבר, ולזה צריך לתת ביטוי. נוסף לכך, אם אנחנו מדברים – בהרבה מאד
מדינות רמת המס היא נמוכה, ואי אפשר לא להתייחס לזה, כי בעצם אנחנו רואים
את הפערים, אבל בנטו – כשעושים השוואה למדינות אנחנו רואים פה פער גדול.
בסוף, מה שנכנס לחשבון הוא שמראה על פער ההכנסה. לכן אי אפשר לא להתייחס
לסוגיה כי לדעתי רמת המס בישראל היא בין הגבוהות בעולם, וחייבים - - -

היו"ר דוד ביטן:

אני רק רוצה שתדעו בעירית ראשון השתכרתי 33 אלף שקל ברוטו, כי לא עבדתי
במשרה מלאה, וקיבלתי 19 אלף שקל נטו. פה אנחנו מרוויחים 44 אלף ברוטו ואני
מקבל 19 אלף שקל נטו. אז תקחו - - -

חיים אבידר:

היה לך רכב צמוד?

היו"ר דוד ביטן:

רכב לא יכול להיות 11 אלף שקל. העלות על הרכב היא בערך 5,000.

חיים אבידר:

היתה ך קרן השתלמות, שהשתתפת?

היו"ר דוד ביטן:

היה לי, ודאי. אז אני אומר – הנטו-ברוטו הוא מאד משמעותי פה, אתם לא יכולים
שלא להתייחס לזה, בסופו של דבר.

רוברט אילטוב:

עוד סוגיה – אין ספק שגם הסוגיה הזו של הכנסה נוספת, וגם רמת המס, אבל
אנחנו גם רוצים שבכנסת יכהנו חברי כנסת צעירים, נמרצים, לא אנשים שכבר עשו
קריירה ועבורם זו הכנסה נוספת. לחלק גדול מחברי הכנסת הצעירים – זו ההכנסה
היחידה שיש להם, ועם זה הם צריכים ללכת למכולת, לשלם לגן, ויש לנו רמת חיים
שאנחנו חייבים לחיות בה וגם הוצאות נוספות שי לחברי כנסת. זה לא אזרח מן
השורה ויש הוצאות.

היו"ר דוד ביטן:

התייחסת לעניינים אחרים שעל סדר היום, גם.

יואל חסון:

קודם כל, בעניין הזה שגם צריך לקחת בחשבון שבכנסת אין התייחסות לנושא של
ותק. אני לא חושב שצריכה להיות התייחסות לנושא של ותק, אבל אין הבדל בין
שכר חבר כנסת שמכהן 10 שנים לבין זה שנכנס רק חודש ימים.

בני שליטא:

רובכם תצאו לפנסיה עם 15% אתם עוד לא יודעים שום דבר.

היו"ר דוד ביטן:

לך יש פנסיה תקציבית, זה מצב טוב. אנחנו נפרוש רק בגיל 67.

בני שליטא:

שום דבר לא שדדתי.

יואל חסון:

אז קודם כל, חברי הוועדה, צריך לשים לב לעניין הוותק, שלא קיים פה, וקיים
בעניינם של השופטים ובמקומות אחרים.

בני שליטא:

ואיפה התחלופה?

היו"ר דוד ביטן:

אני אתן לך להתייחס עוד מעט, חכה כמה דקות.

בני שליטא:

חבר הכנסת ביטן, למשל, יצטרך בעוד 4 שנים לעשות את מאבק חייו. איך נבחרים
לכנסת עוד פעם? רוב הח"כים הם עם שתי קדנציות, לא יותר. אני יודע שכל אחד
שנכנס חושב שהוא יהיה שם 300 שנה. כל אחד שנכנס, חדש, חושב ככה. אתם לא
תהיו.

יואל חסון:

בעניין הנוסף – אני מזמן עוד לפני שנים חשבתי שבכלל צריך לבטל את ההסדר כפי
שהוא היום של הלשכות הפרלמנטריות כפי שהן היום. ב-19 אלף שקל האלה שמקצים
לנו, אי אפשר באמת לעשות - - -

קריאה:

זה סכום שאי אפשר לעשות אתו כלום.

חיים לוי:

רגע, אבל זה על סדר היום?

היו"ר דוד ביטן:

אבל ח"כים יכולים להתייחס.

יואל חסון:

אני הצעתי בזמנו הצעה. לדעתי הכנסת היתה צריכה בערים הגדולות ובאזורים
מרכזיים ליצור מתחמים שהכנסת מנהלת, של לשכות , שבהן אנחנו מקיימים ישיבות
ומקבלים אזרחים, אם זה בתל אביב, חיפה, בדרום – בבאר שבע - - -

היו"ר דוד ביטן:

זה רעיון לא רע. זה קורה בהרבה גופים גדולים.

יואל חסון:

ואז לא צריך את ה-19 אלף שקל, ושהכנסת תתחזק את זה.

היו"ר דוד ביטן:

רעיון טוב, נדון בזה, לא עכשיו.

יואל חסון:

את תראי באיזה לשכות חברי כנסת יושבים את תתביישי שמקבלים אורחים בכאלה -
- - -

היו"ר דוד ביטן:

ההצעה של הוועדה הציבורית משפיעה גם על חברי כנסת לשעבר. אני מציע שיגאל
ביבי, חבר כנסת שהיה מטעם המפד"ל, בכנסת, וגם ראש עירית טבריה – יתייחס.

יגאל ביבי:

רבותי, אני יושב ראש עמותת הח"כלים. אני מצטרף לדברי חבר הכנסת יואל חסון.
אין ספק שהיגע הזמן שיהיה אומץ, שתהיה ועדה אחת שתדון בכל הנבחרים –
שופטים, שרים, חברי כנסת.

כמי שהיה 4 קדנציות בכנסת אני מזועזע ממה שקורה בשנים האחרונות. אין פרלמנט
בעולם ש 2/3 מחבריו התחלפו במשך שנתיים. קיבלנו 80 חברי כנסת חדשים, חכ"לים
בתקופה הזו.

בני שליטא:

כל מערכת בחירות, בין 35 ל-45 איש מתחלפים.

יגאל ביבי:

רבותי, אני רואה חברי כנסת לשעבר ויש אנשים שממש רעבים לפת לחם. לא נתנו
לנו כאן נתון מה היא הפנסיה בפרלמנטים בעולם. מאז שביטלו את הפנסיה
התקציבית, אני חושב לפעמים שחבר כנסת שהולך להתמודד בימים האלה הוא קצת
מזוכיסט. יכול להיות שהוא ייבחר רק לשנתיים, צריך לשלם עבור הפריימריז, הוא
יישאר עם חובות, לא יקבל פנסיה, ולא יקבל שום תנאים. לכן אני אומר שהגיע
הזמן שיושוו התנאים. לא יכול להיות ששופט יקבל 40-30% יותר מחבר כנסת, שבא
לתקופה קשה, שצריך להיבחר כל שנתיים או ארבע שנים.

לכן אני אומר – רבותי, אני רוצה לדעת מה הפנסיה בפרלמנטים אחרים – נתון שלא
קיבלנו, וזה מאד משמעותי העניין. צד חבר הכנסת בני שליטא. בא אתמול חבר
כנסת שהיה כאן 10 שנים חבר כנסת וקשה לו למצוא עבודה, כי אומרים – הוא
פוליטיקאי, ולו דואגים. אם שר שלו יקבל אותו זה ייחשב שוחד פוליטי. רבותי,
חברי הכנסת לשעבר היום נמצאים במצוקה כלכלית קשה ולכן כל השיקולים האלה
צריכים להילקח בחשבון, גם.

בני שליטא:

רבותי, היו עד היום שתי ועדות יוצאות מן הכלל , שפתיים יישקו– ועדת קוברסקי
וועדת רוזן-צבי, הגדולה מכולן. הם בדקו לעומק, רוזן צבי אמר: השכר של חברי
הכנסת צריך להיות תואם לשופט מחוזי. בפירוש. איפה אתם היום ואיפה השופט
המחוזי. ההבדלים הם של יום ולילה. שום דבר לא נשאר לעמוד על מקומו. שאלת,
חבר הכנסת חסון, למה כל הזמן דנים בזה, בלי סוף? משום שרוציםלעשות רייטינג
על הגב שלך. כל הזמן. ואתם, הוועדה הציבורית, לא מתוך רצון רע, חס ושלום,
מבלי לדעת – אתם יוצרים אווירה עם הדיון כל הזמן על חברי הכנסת כאילו שהם
לא שווים שום דבר, לא עושים שום דבר, הם לא נמצאים איפה שהם צריכים להימצא,
הם לא עובדים. אני, במקרה גם הייתי בכנסת. ראיתי את כולם. כולם עובדים. הם
עובדים קשה מאד כי הם רוצים להיזכר כמחוקקים מדרגה עליונה והם רוצים גם
להיבחר לכנסת הבאה שאחרי זה. הם עובדים. זה לא רק במפלגה שלי, גם במרצ, ביש
עתיד – בכל המקומות. חברי הכנסת עובדים הרבה וקשה. אל תספרו לי כל מיני
מעשיות. אנחנו, בזמני, ידענו לעשות אזה. זה היה טרם העידן של הוועדות
הציבוריות. הייתי גם בין שלל הוועדות שהייתי בהן, בוועדה לעינייני תנאים
ושכר של ח"כים. אנחנו קמנו יום אחד ובשנות ה-80, ב-86 בערך, ביטלנו את כל
ההטבות שהיו לנו. ביטלנו רפואה חינם ועשינו מעשה חסר תקדים ואסור לחזור על
זה. אמרנו – זה יתחיל, התחולה תתחיל מהכנסת ה-11. זאת אומרת, יחול גם
עלינו. עבדכם הנאמן – אין לו תרופות חינם. החלנו את זה על עצמנו, גם כן.
ביטלנו באופן גורף. יושב ראש הוועדה, רוזן-צבי, לקח את האנשים הכי טובים
בארץ, ובדק את הנושא של השכר הממוצע במשק. בדקו את זה. אם למישהו נדמה
שחברי הכנסת מקבלים איזושהי הטבה בזכות השכר הממוצע? איך הם יכולים לקבל
הטבה? זה בסך הכל משקף את המציאות, בדיוק נמרץ, בדייקנות מדויקת. המדד לא
משקף שום דבר. המדד משקף בקושי את יוקר המחיה, הוא לא משקף יותר. בכלל,
המדד מורכב מ-30 סעיפים – מפירות וירקות, הנעלה, הלבשה, חינוך, ריהוט הבית,
ומכל מיני דברים. אם כל הנושאים האלה ירדו, ואגב, המדד בקרוב יתחיל לעלות,
כשהריביות בכל העולם יתחילו גם לעלות.

חיים לוי:

בדרך כלל כשהמדד עולה הריבית עולה ולא להפך.

בני שליטא:

בדקו את זה ומצאו. בייגה שוחט, חבר מצוין שלי, הוא אמר לי שהוא שגה. אני
מיד אמרתי לו – מה אתה מתחיל עם המדד הזה. הוא בסך הכל רצה לקחת קצת
רייטינג, שבמדינת ישראל יקראו בעיתון שהוא מוריד את השכר לשרים, וכו'. והוא
יצר בוקה ומבולקה. אתם יודעים מה קורה היום? זה פה, וזה שם, והשרים – יש
ועדת כספים. רבותי. צריך לקחת את כל הג'נטלמנים האלה, שאין להם שכר זוחל,
ולשים אותם במקום אחד. להתחיל מהנשיא ומראש הממשלה, ומשם – בדרג יורד כלפי
מטה. אנחנו, במקצוע הזה שלנו – חברי כנסת, שרים, שופטים, ראשי ערים – הם לא
יכולים לקחת איזה אלון חסן כזה ולהגיד – אתה תשבית לנו היום פה, היום שם.
אלה קבוצות שלא יכולות להשבית משק. הם מעורבים במה שנעשה במשק, ולכן - -
-כשאני הייתי חבר כנסת, הייתי בשני תפקידים – הייתי גם ראש מועצה מקומית,
ראש רשות מקומית. עבדתי מחושך לחושך, קיבלתי רק משכורת אחת. רק משכורת אחת,
מהכנסת. לא קיבלתי משכורת נוספת ואני גאה בזה, כך צריך להיות. זה שהחליף
אותי בראשות המקומית אחריי 36 שנה שהייתי שם, כבר בחודש הראשון במשכורת
הראשונה הוא קיבל "על האגורה" מה שאני קיבלתי במשכורת האחרונה, אחרי 36
שנה. זה הפירוש של היעדר שכר זוחל.

היו"ר דוד ביטן:

תודה.

בני שליטא:

תן לי עוד דקה.

דיברו פה על התחלופה. היא נוראה, היא עצומה, לא קיימת בשום מגזר אחר. אתם
חייבים לקחת את זה בחשבון. אגב, פרופ' לוי, קחו את זה לידיים, ומספיק עם
המשחק ילדים הזה שזה שייך לוועדה ציבורית וההוא שייך לוועדת הכספים, וכל
אחד שייך למקום אחר. זה צריך ללכת מהנשיאות, וכל אחד למטה, בסדר יורד.

אגב, תדעו לכם – הייתי בקשר עם ורדה אלשיך, השופטת. אני יודע את כל הסודות
שלהם. היא אמרה לי: מעולם לא נוותר על השכר הממוצע, הודענו על זה. היא
אמרה- אנחנו, השופטים, נכריז על שביתה.

היו"ר דוד ביטן:

אני מבקש ממך. אני מבקש מפרופ' לוי לסכם.

בני שליטא:

אנחנו צריכים להיות גאים בכנסת שלנו שפה אין משכורת נוספת. תאר לעצמך, שאתה
וחבר הכנסת אילטוב הייתם עכשיו עודים בעבודה חלקית אצל יצחק תשובה. זה היה
מכובד? זה היה יפה לכנסת?

אדוני הנכבד, כשבמקום אחד אין עבודה נוספת, במקום אחר- עובדים.

חיים לוי:

אל"ף, כשכתבנו את הדוח האווירה לא היתה בכלל שלילית, האווירה חיובית. אני
לא אחראי על העיתונים והעיתונאים. אתם צריכים לקחת בחשבון שאם זה רק 70 שקל
לשנה, והאווירה חשובה לכם – ההחלטה שלכם. אנחנו המלצה ציבורית, אתם יכולים
לקבל את ההמלצות או לדחות, ההחלטה היא שלכם. לצערי, חלק מהאנשים ששאלו
שאלות כבר לא פה, אז - - -

היו"ר דוד ביטן:

יש דיונים והצבעות בוועדות אחרות.

יואל חסון:

יש בכנסת הזו 120 איש, שליש לא נמצאים כי הם שרים בממשלה או סגני שרים,
והשאר חברים ב 5-4 ועדות והם רצים בין ועדה לוועדה.

חיים לוי:

תאמין לי שאני מכיר את זה. אבל אנשים העירו הערות בלי לקרוא את הדוח. אנחנו
התחשבנו בעבודות הנוספות בצרפת וארצות הברית. הצגתי לכם את זה. עדיין –
השכר גבוה. גם לגבי השופטים, בארץ ובעולם , גם השוונו את זה, ואותו יחס
קיים.

בני שליטא:

אז למה קוברסקי ורוזן-צבי - - -

היו"ר דוד ביטן:

אני מבקש ממך.

בני שליטא:

מה, אתה ממציא פה את הגלגל.

חיים לוי:

ההמצאה היחידה שלי - אל תפריע לי, ואני אסיים. כמובן שאנחנו בעד לעשות סדר
בכל המגזר הציבורי. זה לא המנדט שלי. תנו לי מנדט אז אשמח לעזור בנושא הזה.

בני שליטא:

אני רק רוצה להודיע אם תהיה פה עוד פעם התרמה רק של חברי הכנסת, אנחנו
נעמוד בראש המחנה. אבל כולם, כל המגזר הציבורי. לא רק חברי הכנסת - - -

היו"ר דוד ביטן:

אני מבקש ממך. אני אוציא אותך.

בני שליטא:

אגב, אתם לא יודעים, אבל חברי הכנסת – הדרך היא ישר לבית המשפט העליון. בכל
דבר. בעניין הפנסיה שלך, הגמלה – בכל דבר, ישר לבית המשפט העליון.

היו"ר דוד ביטן:

אני מכריז על הפסקה של מספר דקות על מנת שהח"כים יתייעצו ביניהם.

(הישיבה הופסקה בשעה 10:20, והתחדשה בשעה 10:30)

היו"ר דוד ביטן:

אני מחדש את הישיבה. כפי שהבהרתי בתחילת הישיבה, הבעיה היא לא כספית. אם
העליה בעתיד, ההפרשים בין המדד לשכר הממוצע במשק יהיו כמו שהיו בעשר השנים
האחרונות, שזה 5%, מדובר בסך הכל בהפרש של 2,000 שקל ברוטו בטווחו של 10
שנים, במחירים של היום, כמובן, ובנטו זה 70 שקל לשנה, כך שהבעיה היא לא
כספית, היא עקרונית. אנחנו סבורים שצריך להיות משהו אחיד בין כל בעלי
התפקידים במשק, ואנחנו רוצים בעניין הזה להעביר מסר שזה מה שאנחנו רוצים
שיהיה.

לכן אני רוצה שנציע כך: אנחנו אומרים שבאופן עקרוני אנחנו מסכימים להצעה
הזו, אנחנו מדברים כרגע על המימוש. אנחנו רוצים לנצל את הדבר הזה כדי
להשפיע על מה שסגן הממונה על השכר אמר. לאחר שוועדת הכספים תקבע מנגנון
אחיד לכל נושאי המשרה שבסמכותה, תתכנס ועדת הכנסת ללא דיחוי, ותצטרף
למנגנון האחיד שייקבע.

מי בעד ההצעה?

חיים לוי:

סליחה, לא הבנתי את ההצעה.

היו"ר דוד ביטן:

אמרתי – לאחר שוועדת הכספים תקבע מנגנון אחיד לכל נושאי המשרה, שבסמכותה,
שזה כולל את כל בעלי המשרה האחרונים שלא צמודים למדד, תתכנס ועדת הכנסת ללא
דיחוי ותצרף את חברי הכנסת למנגנון האחיד שייקבע על ידי ועדת הכספים.

חיים לוי:

אז כרגע אתם דוחים.

היו"ר דוד ביטן:

אנחנו דוחים, רוצים לאשר את זה, אבל נאשר בעתיד כאשר יהיה מנגנון אחיד.
אמרתי במפורש שהבעיה היא לא כספית, וזה מוכח במספרים.

בני שליטא:

חבל שאני לא יכול להצביע בעד.

היו"ר דוד ביטן:

חברי הכנסת יכולים לוותר על 70 שקל, אבל אנחנו רוצים שהמנגנון יהיה אחיד.

איבון פרידמן:

זאת אומרת, שלאחר שזה נדחה מה-25 בינואר, 2014 ההצעה היא להמשיך ולדחות - -
-

היו"ר דוד ביטן:

לא לדחות, אנחנו כבר קיימנו דיון. אנחנו אומרים שאנחנו באופן עקרוני בעד
העניין, אבל אנחנו רוצים הסדר אחיד לכולם.

מי בעד ההצעה שלי?

הצבעה

בעד – 4

נגד – 2

נמנעים – אין

ההצעה התקבלה.

היו"ר דוד ביטן:

ההצעה נדחתה

בני שליטא:

תרשום שם שגמלאי הכנסת בעד.

היו"ר דוד ביטן:

בסדר, אני רושם, ושוב אני אומר שהבעיה היא לא כספית. אין שום בעיה לוותר על
ה-70 שקל האלה, אבל צריכים פעם ולתמיד לעשות סדר - - -

רועי פולקמן:

רק מה עם ההצעה שמקבלים את זה ונותנים שנה לוועדת הכספי - - -

היו"ר דוד ביטן:

אז ועדת הכספים תתכבד, ותעשה את מה שהיא לא עושה כבר שנים. זה הכל. אי אפשר
כל דבר להפיל על הח"כים.

רועי פולקמן:

אבל למה לקשור בין הדברים?

חיים לוי:

הוועדה הציבורית, תאמינו לי, עבדה קשה. זה לא ב-priority שלי, יש לי דברים
אחרים לעשות, אבל חשבתי שזה שירות ציבורי, אני קצת מרגיש מתבזה כשדוחים,
ככה, כלאחר יד - לאחר שעבדנו כל כך הרבה. אם אתם באמת רוצים שאנשים ישרתו
אתכם ויעזרו לכם, צריך טיפה להתחשב. ההצעה שלך לקבל את זה ואחר לשנות נראית
לי הרבה יותר הגיונית.

יעל גרמן:

אני מסכימה בהחלט עם מה שאמרת. גם אני היום מרגישה - - -

היו"ר דוד ביטן:

למה אתה לוקח את זה באופן אישי?

חיים לוי:

כי אני הקדשתי המון זמן לזה, המון זמן. כל הוועדה הקדישה המון זמן. כולל
עבודה מהבית.

רועי פולקמן:

זה לא דיון על הזמן, אנחנו מעריכים את העבודה.

היו"ר דוד ביטן:

אני לא חושב שאתם צריכים לקחת את זה באופן אישי. אני אומר לך שאין בעיה
לקבל את זה, המישור הכספי פה לא קובע, פה, קובע העניין העקרוני. עם כל
הכבוד, הכנסת גם צריכה לתת מסר, והמסר ברור: כל בעלי המשרה הציבורית יהיה
באותה שיטת הצמדה ואנחנו בעד שיטת ההצמדה שלך, אין לנו בעיה עם זה. זה יבוא
לדיון, תוך מספר חודשים זה יחזור, ואנחנו נקבל את ההמלצה.

3. סיוע לחבר כנסת מוגבל בניידות – המלצה נוספת

היו"ר דוד ביטן:

אני רוצה לעבור לנושא הבא – סיוע לחבר הכנסת מוגבל בניידות.

בישיבה הקודמת אמרנו אנחנו מאשרים את הנוהל של הוועדה הציבורית, אבל היו
לנו מספר הערות, לאחר דיון עם הוועדה הציבורית אנחנו יכולים לאשר את זה.
בבקשה.

ארבל אסטרחן:

כזכור, בישיבה הקודמת הוגשה המלצה של הוועדה הציבורית שהתחילה בעקבות פניה
של המנכ"ל אליה כאשר העיקר היה לאפשר לחבר כנסת שמוגבל בניידות, ומנכ"ל
הכנסת בתוקף סמכותו החליט לאפשר עובד שיסייע לו בשל המוגבלות. הבקשה היתה
לאפשר עובד נוסף, או במשרה מלאה או בחלקיות, שיוכל לסייע לאותו חבר כנסת
מוגבל בניידות, כשהטענה הית שכשנותנים, למשל, נהג, אדם אחד מתקשה לעמוד בכל
המטלות. למשל, כאשר מדובר בחבר כנסת שגר רחוק ונוסע הרבה, אז יש צורך
בתחלופה של עובדים. ואז דובר שתינתן עוד חצי משרה, כמו שמאפשרים לשרים לקבל
משרה וחצי של נהג. הוועדה הציבורית קיבלה את העניין הזה. היא הגישה המלצות
שכללו כמה נקודות נוספות.

היו"ר דוד ביטן:

ביקשתי גם להגדיר מה זה "מוגבל", הרי אי אפשר שכל אחד שיאמר שהוא מוגבל,
שניתן לו - - -

ארבל אסטרחן:

עוד שתי נקודות שוועדת הכנסת ביקשה להחזיר לוועדה הציבורית – מי יהיה בעל
הסמכות לקבוע איזה חבר כנסת יהיה זכאי לסיוע, לעובד או נהג, בשל מוגבלות.
השאלה השניה שהעלה יו"ר ועדת הכנסת היתה האם להגדיר בהחלטה עצמה את סוג
המוגבלות ולא להשאיר את זה פתוח לגמרי לשיקול דעת מנכ"ל הכנסת, שכמובן עובד
לפי מסמכים רפואיים, אבל עדיין יש פה שיקול דעת רחב. הוועדה הציבורית קיבלה
את עמדת ועדת הכנסת בשתי הנקודות. לעניין בעל הסמכות הולט שאין בעיה להשאיר
את העניין הזה בידי מנכ"ל הכנסת, וההחלטה תהיה בידיו, כמובן – עם התוספת של
אפשרות להעסיק במשרה נוספת. לעניין בקשת יו"ר ועדת הכנסת לגבי הגדרות, מה
שמוצע כעת זה שהזכאות לסיוע - - - אגב, לגבי העובד הנוסף מה שמוצע כעת שזה
יהיה במקרים מיוחדים, ומטעמים מיוחדים. זה לא ככלל, כמובן, שיהיה יותר
מעובד אחד.

לגבי עצם הזכאות מוצע לקבוע שרק חבר כנסת שזכאי לקבצת ניידות מהמוסד לביטוח
לאומי או קצבה דומה שמשולמת לנכה צה"ל או לנפגע פעולות איבה, רק לגבי תקום
הזכאות ולא יספיק אישור רפואי כללי. במקרה כזה אישור המנכ"ל יהיה לשנה,
כאשר תהיה סמכות לאשר את זה - - -

יואל חסון:

האישורים של ביטוח לאומי הם גם לשנה?

ארבל אסטרחן:

פה מדובר על העסקת עובד, גם על העובד הראשון. הרעיון הוא שאף פעם לא יהיה
אישור לנצח.

היו"ר דוד ביטן:

תראה, זה דבר מאד חריג שאתה נותן אישור לח"כ, בגלל שיש לו בעיה. אוקיי,
מקובל עלינו, אבל צריך להגדיר מה זה "מוגבל"? לא כל דבר הוא הגדרה שנותנת
את העניין. אתה לא יכול להשוות בין חברת הכנסת קארין אלהרר ובין חבר כנסת
אחר שיש לו את הבעיה.

אז הכלל הוא – קצבת ניידות או קצבה מקבילה, והאישור יהיה לשנה, וכתוב
שהמנכ"ל יכול להאריך, לפי הצורך ובנוסף הוא יוכל לאשר סיוע לח"כ שהוא מוגבל
באופן זמני, לתקופה שלא תעלה על חודשיים, ובדיוק ניתנה פה הדוגמה של מישהו
ששבר רגל, והוא יוכל להאריך אותו בחודש נוסף אחד, בלבד. ואז, כמובן, זה
יכול להיות מישהו בעל לקות זמנית.

העירו לי ממחלקת משאבי אנוש שיש היום עובדים שכבר ניתן להם אישור לנהגים
ולכן מוצע שגם העניין הזה של השנה יחול מ-1 בינואר הבא, 2016, כך שעד אז
תהיה אפשרות להחליט, גם לקבוע את התקופה, וגם להחליט. מה שמוצע כאן שההעסקה
תהיה או כעובד כנסת, או כיועץ פרלמנטרי.

היו"ר דוד ביטן:

אוקיי, מי בעד?

הצבעה

בעד – 3

נגד – אין

נמנעים –אין

ההחלטה אושרה.

היו"ר דוד ביטן:

תודה, ההחלטה אושרה פה אחד.

4. אפשרות להעסיק יועץ פרלמנטרי מחליף ליועץ בשירות המילואים

היו"ר דוד ביטן:

הנושא הבא - אפשרות להעסיק יועץ פרלמנטרי מחליף ליועץ בשירות המילואים, אם
אתם זוכרים, זה נושא שקיבלנו הסתייגות של חברת הכנסת שלי יחימוביץ שאמרה
שגם מי שהולך ליום - - - רצינו ללכת לקראתה, כי בדרך כלל זה קורה ביחידות
קרביות, יחד עם זאת, מנכ"ל הכנסת והחשב הודיעו לי שהדבר יוצר מעמסה חריגה
מאד על הכנסת ועל כן החלטנו לא לקבל את ההסתייגות הזו, אבל מצד שני, במקום
8 ימים הקטנו את זה ל-7 ימים.

ארבל אסטרחן:

לא פחות מ-7 ימים.

היו"ר דוד ביטן:

אני חושב שזה סביר. מי בעד?

הצבעה

בעד – פה אחד

נגד – אין

נמנעים – אין

ההחלטה אושרה

היו"ר דוד ביטן:

תודה, פה אחד.

ארבל אסטרחן:

לכל ההחלטות יש גם את המלצת הוועדה הציבורית שמצורף אליה נוסח משפטי מדויק,
אז אפשר לעקוב אחרי שינויים.

5. יועץ פרלמנטרי שלישי ליושבי ראש הוועדות הקבועות

היו"ר דוד ביטן:

הנושא הבא - יועץ פרלמנטרי שלישי ליושבי ראש הוועדות הקבועות. כפי שאתם
יודעים, לכל יושב ראש ועדה יש עובד נוסף, עוזר נוסף. זה נהוג כך הרבה שנים.
מצאתי פתאום שהדבר הזה אושר פעם קודמת באופן זמני, החלטה שעומדת לפוג בחודש
אוגוסט, ולכן, אנחנו, לאחר דיון עם הוועדה הציבורית – אנחנו רוצים לאשר את
זה באופן קבוע.

מי בעד?

הצבעה

בעד – פה אחד

נגד – אין

נמנעים – אין

ההחלטה אושרה

היו"ר דוד ביטן:

תודה, ההצעה אושרה פה אחד.

ארבל אסטרחן:

ויודגש כי מדובר רק ב-12 הוועדות הקבועות.

היו"ר דוד ביטן:

כל ועדה קבועה שתהיה. לפי התקנון, לא נתחיל עוד פעם. אם יהיה תיקון תקנון
בעוד שנתיים – ויחול, אז זה יחול.

ארבל אסטרחן:

אתה צודק. ועדות קבועות המנויות בסעיף 100 לתקנון.

6. מימון נסיעה בנתיב המהיר לתל אביב

היו"ר דוד ביטן:

הנושא הבא - היתה בקשה של חבר הכנסת מיקי לוי לגבי נסיעה בנתיב המהיר. היום
אנחנו לא מתוקצבים בעניין הזה. אנחנו מתוקצבים בכביש 6 ובמנהרות הכרמל.

יואל חסון:

למה היה ההבדל הזה?

היו"ר דוד ביטן:

זה דבר חדש. הכביש המהיר - - - בוא נגיד, אנחנו צריכים לנסוע לירושלים, לא
לתל אביב. אז אם אתה כבר נוסע לכיוון תל אביב אומרים - זה לא בכיוון שאתה
צריך להגיע אליו.

ארבל אסטרחן:

גם זה, וגם בזמנו נאמר שהנתיב המהיר, מטרתו היתה עידוד התחבורה הציבורית,
ולכן לא רצו לעודד חברי כנסת - - -

היו"ר דוד ביטן:

אז יש הצעת פשרה שמקובלת על הוועדה הציבורית, או, בעצם זו הצעת פשרה של
הוועדה הציבורית.

ארבל אסטרחן:

הוועדה מציעה שתהיה השתתפות עצמית של חברי הכנסת של עד 15 שקלים לכל נסיעה.
זאת אומרת, אם הנסיעה היא 15 שקלים או פחות, חבר הכנסת ישלם את מלוא העלות,
ואם הסכום גבוה יותר, זו תהיה ההשתתפות העצמית.

יואל חסון:

והחשבות מורידה?

ארבל אסטרחן:

מהשכר.

היו"ר דוד ביטן:

אבל צריך לרשום את הח"כים כמנויים, כי אחרת משלמים סכומים אדירים.

רוברט אילטוב:

ואם אני מבקש שלא ירשמו אותי? לדעתי זה חריג מאד. לא יכול להיות שנתיב מהיר
ישרת את התחבורה הציבורית ולא ישרת את משרתי הציבור. אם אנחנו כמשרתי ציבור
צריכים לשלם על זה, אז לא צריך את זה.

היו"ר דוד ביטן:

אתה לא חייב. לא חובה להשתמש.

רוברט אילטוב:

ההצעה לסדר שלי היא לדחות את ההצעה הזו.

היו"ר דוד ביטן:

לדחות דווקא? בגלל שרוצים לממן רק חלק?

רוברט אילטוב:

כן. זה לא רציני. אנחנו צריכים לנסוע לעבודה ולחזור מהעבודה, וצריכים לשלם
על זה? זה נראה הזוי.

היו"ר דוד ביטן:

אבל אנחנו נוסעים לירושלים, לא לתל אביב.

רוברט אילטוב:

כשאתה נוסע חזרה, לאן אתה נוסע, לאילת?

היו"ר דוד ביטן:

בוא נגיד שעיקר הבעיה היא בבוקר. זה קודם כל פועל לצד אחד, לצד שזה פועל זה
לכיוון תל אביב, לא לכיוון ירושלים.

רוברט אילטוב:

זה באמת לא רציני.

היו"ר דוד ביטן:

מה ההצעה היתה, שנממן מעל 15 שקלים? לפעמים המחיר הוא 6 שקלים.

אני חושב שזה בסדר

יואל חסון:

אתה יודע, באים ואומרים שחברי הכנסת הם הריבון. לדוגמה, מנכ"לי משרדי
הממשלה יכולים לנסוע בנתיבי תחבורה ציבורית - - -

חיים אבידור:

הם משלמים 15 שקלים.

יואל חסון:

אני מדבר על נתיבי תחבורה ציבורית. מנכ"לי משרדים יכולים לנסוע בנת"צ, חברי
כנסת – לא. למה יש את ההבדלה הזאת? אין לי מושג. האם מנכ"ל משרד ממהר יותר
מחבר כנסת?

היו"ר דוד ביטן:

אבל זה לא קשור לוועדה הציבורית.

יואל חסון:

אני יודע. הפשרה, בגדול, נראית הגיונית.

היו"ר דוד ביטן:

מי בעד ההצעה?

הצבעה

בעד – 2

נגד – 1

נמנעים – אין

ההחלטה אושרה.

היו"ר דוד ביטן:

תודה, ההחלטה אושרה.

ארבל אסטרחן:

אני רק רוצה לומר שלפי הנוסח לא יהיה כתוב יותר, כמו שהיה כתוב עד היום
"כביש חוצה ישראל" ו"הנתיב המהיר לתל אביב", אלא באופן כללי – "כביש אגרה"
ו"נתיב מהיר". כל כביש אגרה, כפי שקיים היום – ללא השתתפות עצמית. יהיה
כתוב "כל כביש אגרה", וכל נתיב מהיר – אם יהיה בעתיד עוד נתיבים, 15 שקלים.

יואל חסון:

ואם יהיה נתיב מהיר לירושלים?

היו"ר דוד ביטן:

אז תפנו שוב. חבר'ה, אתם רוצים שהוועדה הזו תעשה את העבודה ל-100 השנים
הבאות?

7. גילום תשלומי לינה בבתי מלון בירושלים ליושב-ראש ועדה קבועה

היו"ר דוד ביטן:

הנושא הבא - גילום תשלומי לינה בבתי מלון בירושלים ליושב-ראש ועדה קבועה.
היתה פניה של חבר הכנסת ניסן סלומינסקי. הוא טוען שבגלל שהוא יושב ראש ועדה
והוא מסיים את הדיונים מאד מאוחר, ולאחר מכן הוא חייב לקום מוקדם בבוקר,
ולהתחיל דיונים ב08:00 וב-09:00, הוא מבקש שליושבי ראש ועדות תהיה אפשרות
ללון בבתי מלון בימי שני ושלישי.

ארבל אסטרחן:

הזכאות קיימת גם היום. הוא מבקש שהגילום של הכנסת יהיה, אם הם גרים במרחק
של 50 ק"מ.

רוברט אילטוב:

ולמה זה ליושב ראש, ולא לחברי הוועדה? אם הוא בא ב-08:30, גם חברי ועדה
צריכים להגיע באותה שעה.

ארבל אסטרחן:

הוא טען שחברי הכנסת יכולים גם לאחר.

רוברט אילטוב:

אז הוא יגיע והם לא יגיעו.

היו"ר דוד ביטן:

עדיין, היושב ראש נשאר יותר מכולם.

יואל חסון:

הוא כנראה רגיל לקבל החלטות לבד בוועדה, אז הוא חושב שלא צריך חברים.

רועי פולקמן:

על כמה כסף מדובר, הגילום הזה?

חיים אבידור:

מדובר על אלף שקלים גילום.

רועי פולקמן:

לכל לינה?

יואל חסון:

מה זה משפיע על השכר?

חיים אבידור:

ברגע שזה מגולם זה לא משפיע על השכר.

יואל חסון:

אם אנחנו משלמים את המס, כמה זה המס?

היו"ר דוד ביטן:

כרגע זה לא בדיון. כרגע הוגשה בקשה כזו ויש הסכמה של הוועדה הציבורית. לגבי
הח"כים לא הוגשה בקשה ולא דנו בה.

רוברט אילטוב:

המשמעות של הדבר הו שחברי הכנסת – או שלא יגיעו, או שגם צריך לתת להם.

היו"ר דוד ביטן:

חלק מגיעים, וחלק לא מגיעים. זה המצב בפועל, דרך אגב.

רוברט אילטוב:

הרעיון הוא שבוודאי יהיו גם החברים ולא רק היושב ראש. ברגע שאתה מאשר את זה
ליושב ראש, המשמעות היא שחברי הכנסת לא יגיעו.

היו"ר דוד ביטן:

הרבה ח"כים, דרך אגב, גם נמצאים במלון, ולא מגיעים. בוא נהיה אמיתיים. לא
תמיד הח"כים מגיעים. יושב ראש חייב להגיע.

רוברט אילטוב:

ולא כל הזמן היושב ראש מגיע בזמן, עם כל הכבוד. אני מתנגד.

יואל חסון:

אני מתנגד לזה. או שכל חברי הכנסת – או שאף אחד. עוזר – אני יכול להבין.
הייתי יושב ראש ועדה בכנסת הקודמת ולפני 2 כנסות. אני מבין שיושב ראש
הוועדה - - -לגבי הלינה, אני ממש לא מקבל את זה, זה נשמע לי לא הגיוני.

רועי פולקמן:

זה כמה ימים בשבוע?

ארבל אסטרחן:

שני ושלישי.

יואל חסון:

כל הגילום הזה מלכתחילה לא היה צריך להיות בכלל, אז בוודאי לא לתקן את זה
עכשיו.

היו"ר דוד ביטן:

פעם היה גילום על הכל, דרך אגב. עכשיו צמצמו את זה.

יואל חסון:

זה שמבקשים מאתנו תשלום מס על זה, זה בכלל לא הגיוני.

ארבל אסטרחן:

זה עניין של כמה שנים.

היו"ר דוד ביטן:

אנחנו את ההחלטה הזה נדחה למועד אחר.

8. גילום תשלומי לינה בבתי מלון בירושלים לחברי הכנסת וליועצים הפרלמנטריים
בימים שבהם מארכת ישיבת הכנסת

היו"ר דוד ביטן:

הנושא הבא - גילום תשלומי לינה בבתי מלון בירושלים לחברי הכנסת וליועצים
הפרלמנטריים בימים שבהם מתארכת ישיבת הכנסת.

משום מה קבעו את השעה 23:00, שלדעתי היא לא סבירה ולא הגיונית. אמרתי לפחות
נצמצם את זה לשעה 22:00. אנחנו בדרך כלל הבעייה היא בימי שני. ביום הזה
אנחנו מבקשים מלון, מבטלים מלון, עוד פעם מבקשים – יש חבר'ה שכל הזמן רצים,
משגעים את המנכ"ל או את החשב, וכל הזמן מבטלים ומחזירים. השעה 23:00 היא
שעה לא סבירה, וראינו את זה בישיבה האחרונה, כשכמעט סיימנו בשעה 23:00
וכולם כבר לקחו מלונות כי אמרו שזה יהיה עד 04:00 בבוקר, ובסוף משכנו עוד
רבע שעה ונהיה סלט גדול מאד. גמרנו ב- 00:30.

רוברט אילטוב:

ונגרם נזק ציבורי גדול?

רועי פולקמן:

ברשותך, אדוני היושב ראש, אני לא מבין את העניין של העוזרים הפרלמנטריים.
אין סיבה שח"כ יחזיק בעוזר פרלמנטרי ב-23:00 או 22:00 בלילה, ועוד הכנסת
תממן את זה. לא מוצדק שכנסת ישראל תממן לינה.

היו"ר דוד ביטן:

זה תלוי בח"כ. אני את העוזרים שלי משחרר כבר ב-19:00. אבל זו החלטה של חבר
הכנסת.

רועי פולקמן:

אז על זה לשלם? זה מאות אלפי שקלים לחודש.

קריאות:

- - -

רוברט אילטוב:

העוזר שלי גר בנתניה.

רועי פולקמן:

אז שחרר אותו ב- 21:00.

רוברט אילטוב:

אין לו תחבורה ציבורית סדירה, אז מה הוא יעשה?

קריאות:

- - -

היו"ר דוד ביטן:

זה לא מה שעולה עכשיו על הפרק. אנחנו פה, בהצעה של 22:00 מצמידים גם את
העוזרים הפרלמנטריים, אבל הוועדה הציבורית לא מסכימה לתיקון הזה. היא רוצה
להשאיר את זה בשעה 23:00, מה שלדעתי הזה לא סביר.

ארבל אסטרחן:

זה גם לעגן את השעה 23:00 כדי שלא יהיה שיקול דעת.

היו"ר דוד ביטן:

מה שאני מציע – אם הם מתנגדים אני לא יכול לאשר את זה, אלא רק לאחר שאנחנו
נחליט, והם ידונו בזה ויחזרו אלינו עם העניין. אז אני מציע שנאשר את השעה
22:00 ונחזיר לוועדה הציבורית. בין כה זה יחול רק במושב הבא.

היו"ר דוד ביטן:

אני מחזיר לוועדה.

יואל חסון:

אפשר לשמוע למה הם מתנגדים?

חיים לוי:

אני מציע שנדון בזה בנפרד. לא עכשיו. זה חוזר אלינו? נדון בזה.

היו"ר דוד ביטן:

23:00 זה מאוחר מדי, ואני אומר לך, אני רואה את הח"כים מבטלים ומזמינים.
במיוחד בקואליציה של 61-59, כשאף אחד לא יכול לזוז, חוץ מהשרים – הם עושים
קיזוזים, ולא רואים אותם. אין לי בעיה שזה יהיה אפילו זמני, כל עוד
הקואליציה היא כזו. לזמני אתם כן מוכנים? נניח – לשנתיים, נחליט.

חיים לוי:

אני עכשיו לא רוצה לדון בזה. החוק אומר שזה חוזר אלינו? אנחנו רוצים לדון
בזה, ולא עכשיו.

היו"ר דוד ביטן:

לעשות את זה זמני?

חיים לוי:

אני נגד. לא לעשות את זה עכשיו.

היו"ר דוד ביטן:

מי בעד השעה 22:00, מבחינתנו?

הצבעה

בעד – 5

נגד –

נמנעים –

היו"ר דוד ביטן:

בעד – 5. יש פה התנגדות של ההצעה של ראשי ועדות. לא יהיה לזה רוב. אני מציע
שלא נסיים את הדיון על זה, ונדבר על זה, בינינו. או כל הח"כים, או על אף
אחד.

יושב ראש ועדת החוקה, חוק ומשפט ניסן סלומינסקי:

ח"כ רגיל יכול לאחר, ולא קרה כלום. יושב ראש ועדה לא יכול לאחר. אני, היום,
לדוגמה, יצאתי ב- 06:00 כדי להגיע בזמן, כי אם אני נכנס קצת יותר מאוחר
ונתקע בפקקים, לא אגיע בזמן. יושב ראש ועדה לא יכול לא להגיע בזמן, אין כזה
דבר. זו בושה שאין כדוגמתה שכל המוזמנים וכולם יחכו. ואם ח"כ איחר? הנה,
היתה אצלי תחלופה, ובמשך שעתיים 20 ח"כים התחלפו. באים ויוצאים. יושב ראש –
אין לו אופציה כזו.

היו"ר דוד ביטן:

עדיין, הח"כים אומרים שאו שזה יחול על כולם או בכלל לא.

יו"ר ועדת החוקה, חוק ומשפט ניסן סלומינסקי:

זו לא פריבילגיה.

חיים לוי:

ראשי ועדות – זה מה שהונח בפנינו. רוצים שזה יהיה על כל הח"כים? תגישו בקשה
נוספת ונדון בה, ברצון.

היו"ר דוד ביטן:

אז תגישו הצעה על כל הח"כים.

יואל חסון:

אני מתנגד לזה. זה תקדימים.

ברוברט אילטוב:

ברור שהיושב ראש לא צריך לאחר ולא ראוי שהוא יאחר. מצד שני, אנחנו מכירים
גם את פעילות יושבי ראש הוועדה, והם עושים את זה לפעמים בכוונה כדי שח"כים
לא יגיעו מוקדם בבוקר. הם יקבעו את הדיון - 08:00, בבוקר, וח"כ שגר בצפון
לעולם לא יוכל להגיע. ואז אנחנו נמצאים במצב שיושב ראש הוועדה יושב ומחליט
לבד בוועדה.

היו"ר דוד ביטן:

לא, זה לא מדויק. חבר הכנסת מהצפון יכול להיות פה, ההחלטה הזו לא משפיעה
עליו.

רוברט אילטוב:

עדיין - - -

יואל חסון:

גם העניין שיושב ראש הוועדה יכול לקבוע את שעת הדיון, חבר הוועדה לא יכול.

יו"ר ועדת החוקה, חוק ומשפט ניסן סלומינסקי:

יש את השעות הקבועות. אף אחד לא הולך כאן לשחק ולתמרן. לי לא איכפת, דרך
אגב, על הנושא, אני רק אומר שזה בלתי אפשרי, אני יודע מעצמי. שואלים אותי –
למה אתה כמעט נרדם? אין לי מה להגיד להם. זו לא פריבילגיה, אני מוותר על
הפריבילגיה הזו. לפעמים צוחקים ממך – אתה מגיע רק לשעה, כדי לישון, ואתה
יוצא מוקדם למחרת.

היו"ר דוד ביטן:

מי בעד ההצעה של 50 ק"מ של יושבי ראש ועדות?

הצבעה

בעד – רוב

נגד – מיעוט

נמנעים – אין

ההחלטה נתקבלה.

היו"ר דוד ביטן:

אני אומר שוב – אם יש לכם הצעה נוספת, תגישו לנו, שנוכל לדון בה.

רועי פולקמן:

בקשה – בשאר הדיונים בנושא הזה, אני מבקש שחשב הכנסת יציג את העלויות, כי
לדעתי יש עלויות. אם מדובר על מאות אלפים.

רוברט אילטוב:

מבקש רביזיה.

היו"ר דוד ביטן:

אוקיי,

ארבל אסטרחן:

שאלה – האם רוצים שזה ייכנס לתוקף מהכנס הבא?

היו"ר דוד ביטן:

מהכנס הבא.

לחברי הוועדה – אני מודה לכם על ההשקעה ועל שיתוף הפעולה ואתם לא צריכים
לקחת קשה את העובדה שלא קיבלנו את ההמלצה. ההמלצה שלכם היא בסדר, היא
מקובלת עלינו, אבל אנחנו רוצים להשוות את זה מול כל המגזרים במשק.

יו"ר ועדת החוקה, חוק ומשפט ניסן סלומינסקי:

השבועיים הקרובים יהיו קשים מאד.

רוברט אילטוב:

אני מסיר את הרביזיה.

ארבל אסטרחן:

אז זה ייכנס לתוקף במועד הפרסום, שזה יהיה במהלך הפגרה.

9. הרכב הוועדה המשותפת לתקציב הביטחון, לפי חוק יסודות התקציב,
התשמ"ח-1985

היו"ר דוד ביטן:

יש לנו נושא נוסף - הרכב הוועדה המשותפת לתקציב הביטחון, לפי חוק יסודות
התקציב, התשמ"ח-1985. כפי שידוע לכם, אתמול עבר בקריאה שלישית החוק שהוועדה
יזמה, שבמשך שנתיים אפשר יהיה למנות חבר, או מוועדת החוץ והביטחון, או
מהכנסת, או מוועדת הכספים, לפי הניסיון של כל אחד, כי לפי התקנות הישן, כל
מי שמופיע ראשון - - - זה בא ממנו. היום זה מוועדת הכספים.

דוד דהאן:

אני יכול להגיד משהו, בנושא האמינות של חברי הכנסת?

היו"ר דוד ביטן:

אנחנו גמרנו לדון בנושאים האחרים. אתה לא יכול לחזור אחורה.

דוד דהאן:

זה הסתיים? זה בעניין האמינות של חברי הכנסת בעיני התקשורת, בעיני הציבור.
עסקתי בנושא הזה לפני - - -

היו"ר דוד ביטן:

אבל סיימנו את הדיון.

הרכב הוועדה המשותפת לתקציב הביטחון. בהתאם להוראות סעיף 18א' לחוק יסודות
התקציב, התשמ"ח-1985, מחליטה ועדת הכנסת להקים ועדה משותפת של ועדת החוץ
והביטחון וועדת הכספים, לתקציב הביטחון. הוועדה המשותפת תהיה בת 10 חברים,
5 מכל ועדה, בהרכב הבא: מטעם ועדת החוץ והביטחון י כהנו חברי הכנסת – צחי
הנגבי, ליכוד. ענת ברקו, ליכוד. אורן אסף חזן, ליכוד. שלי יחימוביץ, המחנה
הציוני. עפר שלח, יש עתיד, מוטי יוגב, הבית היהודי. מטעם ועדת הכספים יכהנו
חברי הכנסת הבאים: משה גפני, יהדות התורה. מיקי מכלוף זוהר, ליכוד. יצחק
וקנין, ש"ס, אלי כהן, כולנו, אראל מרגלית, המחנה הציוני, מנואל טרכטנברג,
המחנה הציוני. יושב ראש הוועדה יהיה חבר הכנסת צחי הנגבי.

זה מוסכם על כל הסיעות?

יו"ר ועדת החוקה, חוק ומשפט ניסן סלומינסקי:

צחי הנגבי – רק לתקופה מסוימת, לא?

היו"ר דוד ביטן:

רק לתקציב הזה אנחנו ממנים, כרגע. בתקציב הבא נדבר עוד פעם.

ארבל אסטרחן:

החוק נקבע כהוראת שעה לשנתיים.

יו"ר ועדת החוקה, חוק ומשפט ניסן סלומינסקי:

ראיתי שיש תוספת שאישרו אתמול, שהחלק השני יהיה - - - -

היו"ר דוד ביטן:

מה שאושר – אושר, כמו בקריאה הראשונה. מזה שנתיים? זה מכניס גם את התקציב
הבא לתוך העניין.

יו"ר ועדת החוקה, חוק ומשפט ניסן סלומינסקי:

פעם זה היה שיושב ראש ועדת הכספים היה צריך - - -

ארבל אסטרחן:

נכון. לא יושב ראש, חבר מוועדת הכספים היה צריך להיות יו"ר הוועדה המשותפת.

יו"ר ועדת החוקה, חוק ומשפט ניסן סלומינסקי:

ואני ויתרתי, מפני כבודו של ליברמן שאז לא היה יכול להיות שר. הוא היה יושב
ראש ועדת החוץ והביטחון אז הסכמתי - - - לכן זה היה הוראת שעה.

היו"ר דוד ביטן:

אז עדיין זה נשאר הוראת שעה.

ארבל אסטרחן:

- - - כהוראת שעה לשנתיים, שאומר שוועדת הכנסת יכולה להחליט - - -

היו"ר דוד ביטן:

זה מוסכם על ידי גפני, אין שום בעיה עם זה.

מי בעד ההצעה?

הצבעה

בעד – רוב

נגד – אין

נמנעים – אין

ההצעה התקבלה.

היו"ר דוד ביטן:

ההצעה התקבלה פה אחד.

ארבל אסטרחן:

אז הודעה למליאה.

היו"ר דוד ביטן:

אני מודה לכם, הישיבה נעולה

הישיבה ננעלה בשעה 11:00
