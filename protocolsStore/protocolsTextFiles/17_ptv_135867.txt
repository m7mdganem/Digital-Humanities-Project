הכנסת השבע-עשרה נוסח לא מתוקן

מושב שלישי

פרוטוקול מס' 218

מישיבת ועדת הכנסת

יום שני, ג' באדר ב' התשס"ח, (10 במרץ 2008), שעה 10:30

סדר היום: א. קביעת מסגרת הדיון להצעות להביע אי אמון בממשלה.

ב. בקשת יו"ר ועדת הפנים והגנת הסביבה להגדלת מספר החברים בוועדה המשותפת

של ועדת הפנים והגנת הסביבה וועדת העבודה, הרווחה והבריאות, לדיון בנושא

ממצאי משרד הבריאות על עליה בתחלואת הסרטן בשל זיהום סביבתי.

ג. קביעת ועדה לדיון בהצעות החוק הבאות:

1.  הצעת חוק סיוע לעסקים קטנים ובינוניים בעת לחימה, התשס"ז-2006 - של חבר

הכנסת סילבן שלום (פ/1595/17).

2.  הצעת חוק התרבות והאמנות (תיקון – הקצאת תקציב שנתי לתרבות והאמנות),
    התשס"ח-2007 – של חברי הכנסת מיכאל מלכיאור, אמנון כהן, רוברט אילטוב
    וקבוצת חברי הכנסת (פ/3147/17), ומוצמדת אליה הצעת חוק התרבות והאמנות
    (תיקון – הקצאת תקציב שנתי לתרבות ואמנות), התשס"ו-2006 של חברת הכנסת
    רונית תירוש (פ/1372/17).

3.  הצעת חוק הלוואות לדיור (תיקון – הרחבת תחולה), התשס"ח-2007 – של חבר
    הכנסת איתן כבל וקבוצת חברי הכנסת (פ/3209/17).

4.  הצעת חוק ההוצאה לפועל (תיקון – איסור לעקל כספי סיוע בשכר דירה)
    התשס"ו-2006 – של חבר הכנסת רן כהן (פ/283/17).

  ד. הצעות חבר הכנסת גדעון סער –

  1. לתיקון סעיף 31 לתקנון הכנסת בעניין מועד מסירת סדר היום לחברי הכנסת.

  2. לתיקון סעיף 113ג לתקנון הכנסת בעניין מועד הדיון בהצעות חוק
  ממשלתיות.

נכחו:

חברי הוועדה:

יולי אדלשטיין

רוברט אילטוב

זאב אלקין

אורי אריאל

אלכס מילר

ניסים זאב

יצחק זיו

שי חרמש

אסתרינה טרטמן

שלי יחימוביץ

אמנון כהן

שלמה מולה

גדעון סער

יובל שטייניץ

סילבן שלום

רונית תירוש

מוזמנים:

איל ינון - מזכיר הכנסת

ירדנה מלר – ס. מזכיר הכנסת

נאזם בדר – ס. מזכיר הכנסת

דן מרזוק – ע. למזכיר הכנסת

ייעוץ משפטי: ארבל אסטרחן

מתמחה: שלומי בלבן

מנהלת הוועדה: אתי בן יוסף

מזכירת הוועדה: נועה בירן

רשמת פרלמנטרית: רותי וייס

א. קביעת מסגרת הדיון להצעות להביע אי אמון בממשלה

היו"ר דוד טל:

בוקר טוב, אני מתכבד לפתוח את ישיבת ועדת הכנסת. הנושא הראשון שעל סדר
היום, קביעת מסגרת הדיון להצעות להביע אי אמון בממשלה. יושב ראש
האופוזיציה, אין שום השגות ממה שנהגנו עד עכשיו, שלוש עשר?

גדעון סער:

אין לי בעיה.

היו"ר דוד טל:

תודה. מי בעד ירים את ידו, מי נגד? מי נמנע? תודה. אשר על כן כדרכנו בקודש,
שלוש דקות ועשר דקות.

ב. בקשת יו"ר ועדת הפנים והגנת הסביבה להגדלת מספר החברים בוועדה המשותפת
של ועדת הפנים והגנת הסביבה וועדת העבודה, הרווחה והבריאות, לדיון בנושא
ממצאי משרד הבריאות על עליה בתחלואת הסרטן בשל זיהום סביבתי.

היו"ר דוד טל:

הנושא השני שעל סדר היום, בקשת יו"ר ועדת הפנים והגנת הסביבה להגדלת מספר
החברים בוועדה המשותפת של ועדת הפנים והגנת הסביבה וועדת העבודה, הרווחה
והבריאות, לדיון בנושא ממצאי משרד הבריאות על עליה בתחלואת הסרטן בשל זיהום
סביבתי.

חבר הכנסת אופיר פינס מבקש להוסיף את חברת הכנסת ליה שמטוב וחבר הכנסת יעקב
מרגי. ליה שמטוב תתווסף לוועדה המשותפת יחד עם יעקב מרגי. מי בעד ירים את
ידו, מי נגד? מי נמנע? תודה. אישרנו את בקשתו של יו"ר ועדת הפנים.

ג. קביעת ועדה לדיון בהצעות החוק הבאות:

1.הצעת חוק סיוע לעסקים קטנים ובינוניים בעת לחימה, התשס"ז-2006 - של חבר

הכנסת סילבן שלום (פ/1595/17).

היו"ר דוד טל:

נעבור לנושא הבא שעל סדר היום, קביעת ועדה לדיון בהצעות החוק הבאות: הצעת
חוק סיוע לעסקים קטנים ובינוניים בעת לחימה, התשס"ז-2006 - של חבר הכנסת
סילבן שלום. חבר הכנסת שלום, נשמעו הצעות להעביר את הצעת החוק לוועדת
הכספים או לוועדת הכלכלה. מה אדוני מציע?

סילבן שלום:

אדוני היושב ראש, אני מודה לך על זה שאתה מעלה את הנושא לדיון בהצבעה. את
חשיבות הנושא לא צריך להסביר. צריך לעשות את זה בצורה מהירה, צריך לעשות את
זה כדי לסייע לאותם אנשי עסקים קטנים בשדרות, באשקלון ובמקומות אחרים. לכן
אני מציע להעביר את זה לוועדת הכלכלה. השר שענה לי היה שר התמ"ת, הנושא
נמצא בתחום טיפולו של משרד התמ"ת ומשרד התמ"ת נמצא בוועדה הכלכלה ולכן אני
מבקש להעביר לוועדת הכלכלה.

היו"ר דוד טל:

מי בעד להעביר לוועדת כלכלה ירים את ידו. מי נגד? מי נמנע? תודה. 4 כנגד 4.

גדעון סער:

אדוני היושב ראש, אני מבקש רביזיה.

אני מבקש שמועד הדיון על הרביזיה יהיה לאחר - - -

רוברט אילטוב:

היו 3 נגד 4.

היו"ר דוד טל:

ההצעה כרגע נפלה, יש בקשה לרביזיה.

סילבן שלום:

כמה היה?

היו"ר דוד טל:

היו 4 בעד ו-4 נגד. היו חברת הכנסת תירוש, היה דוד טל, היה סילבן שלום והיה
גדעון סער – זה ארבעה.

2.  הצעת חוק התרבות והאמנות (תיקון – הקצאת תקציב שנתי לתרבות והאמנות),

  התשס"ח-2007 – של חברי הכנסת מיכאל מלכיאור, אמנון כהן, רוברט אילטוב

וקבוצת חברי הכנסת (פ/3147/17), ומוצמדת אליה הצעת חוק התרבות והאמנות

(תיקון – הקצאת תקציב שנתי לתרבות ואמנות), התשס"ו-2006 של חברת הכנסת

רונית תירוש (פ/1372/17).

היו"ר דוד טל:

אנחנו עוברים להצעת חוק התרבות והאמנות (תיקון – הקצאת תקציב שנתי לתרבות
והאמנות), של חבר הכנסת מיכאל מלכיאור וחבר הכנסת אמנון כהן וחבר הכנסת
רוברט אילטוב ועוד קבוצה של חברי כנסת, ומוצמדת אליה הצעת חוק התרבות
והאמנות של חברת הכנסת רונית תירוש. נשמעו הצעות להעביר את הצעת החוק
לוועדת הכספים או לוועדת החינוך, התרבות והספורט. ההמלצה של הלשכה המשפטית
היא להעביר את הצעת החוק לוועדת החינוך, התרבות והספורט או לוועדת הכספים
או לוועדה משותפת לשתי הוועדות.

שלי יחימוביץ:

מלכיאור מסכים לכספים.

רונית תירוש:

אני יודעת שחבר הכנסת הרב מלכיאור הגיע להסכמה על ועדת כספים אבל זה כל כך
שקוף שמנסים להפיל שם את ההצעה הזאת וזה לא הוגן ולא לעניין. אני אשמע
למשמעת הקואליציונית אבל אני חושבת שהכי נכון כפי שהמחלקה המשפטית מייעצת
לנו, לטפל בזה בוועדת החינוך והתרבות ואני רוצה לבקש מהקואליציה שתשקול
ועדה משותפת, לפחות כפשרה.

אמנון כהן:

אני רק רוצה להגיד שהאכסניה של הנושא זה ועדת החינוך,אבל אם יש הסכמה ויש
הבנות ואחד המציעים שהוא המוביל כרגע, מלכיאור, אומר שהנושא ידון בוועדת
הכספים, ואני חבר בוועדת הכספים אז אני חושב שניתן להעביר לוועדת הכספים.

היו"ר דוד טל:

אני מעמיד להצבעה. ועדת החינוך הצעה אחת, ועדת הכספים הצעה שנייה. מי בעד
ועדת החינוך ירים את ידו. מי בעד ועדת הכספים ירים את ידו, תודה. הנושא
יועבר לוועדת הכספים.

3.  הצעת חוק הלוואות לדיור (תיקון – הרחבת תחולה), התשס"ח-2007 – של חבר
    הכנסת איתן כבל וקבוצת חברי הכנסת (פ/3209/17).

היו"ר דוד טל:

הצעת חוק הלוואות לדיור של חבר הכנסת איתן כבל. נשמעה הצעה להעביר את הצעת
החוק לוועדת חוקה. ההמלצה של הלשכה המשפטית שלנו להעביר את ההצעה לוועדת
חוקה.

מי בעד להעביר את ההצעה לוועדת חוקה, חוק ומשפט ירים את ידו. מי בעד להעביר
לוועדת כלכלה ירים את ידו. תודה. מי בעד כספים ירים את ידו. הצעת חוק
הלוואות לדיור תעבור לוועדה הכלכלה.

4

. הצעת חוק ההוצאה לפועל (תיקון – איסור לעקל כספי סיוע בשכר דירה)
התשס"ו-2006 – של חבר הכנסת רן כהן (פ/283/17).

היו"ר דוד טל:

ההצעה הבאה, היועצת המשפטית אומרת שזה עוסק באותו נושא, איסור לעקל כספי
סיוע בשכר דירה של חבר הכנסת רן כהן. מי בעד להעביר את הצעת החוק לוועדת
הכלכלה? מי נגד? תודה. גם ההצעה הזו תועבר לוועדת הכלכלה.

  ד. הצעות חבר הכנסת גדעון סער –

 1. לתיקון סעיף 31 לתקנון הכנסת בעניין מועד מסירת סדר היום לחברי הכנסת.

היו"ר דוד טל:

הסעיף הבא, יש הצעה של חבר הכנסת גדעון סער לתיקון סעיף 31 לתקנון הכנסת
בעניין מועד מסירת סדר היום לחברי הכנסת. אגב, אני רק רוצה לומר, השתדלתי
וגם הוריתי למנהלת הוועדה בכניסתי לתפקיד, שכל השאריות שהיו בעבר יעלו על
שולחן ועדת הכנסת. חשבתי שכבר העלינו את כולם אבל לאור הערתו של חבר הכנסת
סער לפני שבוע או שבועיים שהוא הגיש פעם הצעה ולא דנו בה - - -

גדעון סער:

זה היה ביוני 2006, לפני שנתיים.

היו"ר דוד טל:

תודה אדוני, לא הייתי שם, אבל נברנו וכל מה שמצאנו אנחנו מעלים על סדר
היום. כרגע גדעון תסביר בבקשה את הצעתך.

גדעון סער:

אני מציע לתקן את סעיף 31 לתקנון הכנסת. על פי הסעיף בנוסח שלו היום, על
יושב הכנסת להודיע לחברי הכנסת על סדר היום לא יאוחר מיום שישי שלפני שבוע
הדיונים. אינני יודע עד כמה יש הפצה אקטיבית של סדר היום למי שאיננו
מתעניין. בדרך כלל כשאני רוצה אני צריך לבקש אותו. לכן אני מציע שנדון גם
בסוגיה הזאת. מכל מקום הצעתי להקדים את זה ביום דהיינו לקיים את זה לא
יאוחר מיום ה' שלפני שבוע הדיונים. הסיבה ברורה, לאפשר לחברי הכנסת להתכונן
כמו שצריך לשבוע הדיונים. למשל ההנחיות שיש בתקנון בנושא אי האמון הן מאוד
נוקשות. הן גורמות לכך שעד לתום הדיונים במליאה ביום רביעי אתה חייב להגיש
את הצעת אי האמון. הקושי בזה הוא שבאופן טבעי כאשר חולפים 5 ימים, מיום
רביעי עד יום שני, האקטואליות של ההצעות, בעיקר במדינה כמו שלנו, יכולה
מאוד להיפגע.

אמנון כהן:

חבר הכנסת סער, אתה אומר שביום שישי מניחים את הסדר? אני ראיתי כמה פעמים
שכבר ביום רביעי מניחים את סדר היום.

גדעון סער:

נכון להיום החיוב בתקנון הוא ביום שישי. אני מציע להקדים את החיוב בתקנון
ביום אחד. אני מציע דבר נוסף. ליצור מערכת ששולחת באופן אקטיבי את הדברים
לחברי הכנסת. יכול להיות שאני טועה בעניין השני אבל למיטב ידיעתי נכון
להיום זה לא בדיוק כך.

היו"ר דוד טל:

אדוני המזכיר, תסביר לנו את המצב היום וגם את ההשלכות אם נאשר את הצעתו של
חבר הכנסת סער.

אייל ינון:

המצב היום הוא כמו שתיאר חבר הכנסת סער לפי התקנון אנחנו מחויבים להפיץ
איזשהו סדר יום כללי עד יום שישי בשבוע שלפני שבוע הדיונים. בפועל מה
שאנחנו עושים זה שאנחנו מפיצים ביום רביעי לפני סגירת המליאה, אנחנו מניחים
על שולחן חברי הכנסת את סדר היום הכללי, כלומר את האינוונטר, את המלאי שיש
במזכירות הכנסת שמתוכו ביום שני נשיאות הכנסת קובעת את סדר היום המצומצם
שאמור לעלות באותו שבוע. לכן השינוי אין איתו שום בעיה כי בפועל אנחנו
ממילא לא מגיעים בכלל ליום שישי ואנחנו גם מפיצים לכל חברי הכנסת את סדר
היום הזה שעליו מדבר התקנון.

היו"ר דוד טל:

מה יקרה אם ייכנסו דברים חריגים?

אייל ינון:

נכנסים דברים חריגים. מה שקורה זה שביום ראשון אנחנו מפיצים גם לנציג
הקואליציה וגם לנציג האופוזיציה, את סדר היום הקומפקטי שמתגבש לקראת ישיבת
הנשיאות כטיוטה.

שלי יחימוביץ:

למה לא לכולם?

אייל ינון:

כי אין טעם להפיץ את זה לכולם, זה טיוטה. לכן כמו שקואליציה אופוזיציה,
הפורום שמתכנס אצל יושבת ראש הכנסת בימי שני לא כולל את כל חברי הכנסת אלא
נציגות של שני הגושים שפועלים בכנסת, לכן להם רלוונטי להפיץ את זה לקראת
הישיבה שמתכנסת של פורום הקואליציה אופוזיציה. אין טעם להפיץ טיוטה ל-120
חברי כנסת.

שלי יחימוביץ:

מה הבעיה, מקש אחד - - -

אייל ינון:

הבעיה היא לא טכנית אלא הבעיה המהותית שכרוכה בזה. זה רק טיוטה, זה צריך
עוד לעבור את הקואליציה והאופוזיציה, זה צריך לעבור אישור נשיאות. לכן כל
120 חברי הכנסת מקבלים את המלאי שמתוכו הם יכולים לדעת, פחות או יותר, מה
יעלה. ביום ראשון כשאנחנו כבר יותר מגובשים אנחנו שולחים את זה ליושב ראש
הקואליציה חבר הכנסת אפללו ולחבר הכנסת סער. הם מקבלים את זה לקראת הדיון
שמתקיים ביום שני בבוקר אצל יושבת ראש הכנסת שזה פורום הסכמות קואליציה
אופוזיציה.

אמנון כהן:

אז אתם לא מתנגדים?

אייל ינון:

אין לנו בעיה עם ההצעה.

היו"ר דוד טל:

יש עוד מישהו שרוצה להתייחס לנושא? אנחנו מעלים להצבעה. מי בעד הצעתו של
חבר הכנסת גדעון סער ירים את ידו. מי נגד? מי נמנע? תודה. אני קובע שהצעתו
של חבר הכנסת גדעון סער התקבלה.

נסים זאב:

אדוני היושב ראש, עד איזה שעה ביום חמישי? עד 12 בלילה? אם זה יצא ליל
שישי - - -

אייל ינון:

עד יום חמישי אחה"צ. בפועל אנחנו עושים את זה עד יום רביעי אחר הצהריים.

ארבל אסטרחן:

זה לא צריך להיות כתוב.

היו"ר דוד טל:

אני רוצה לומר לחברי הוועדה. קיבלתי בקשה לפטור מחובת הנחה של הממשלה. אבל
היות והקפאתי פטורים של חברי הכנסת, אני גם מקפיא את הפטור של הממשלה ואני
חושב שעד שלא נגיע להסדר בנושא של הפטורים, לא ההצעות הללו ולא הללו יידונו
כאן בוועדה.

שלי יחימוביץ:

כל הכבוד.

נסים זאב:

אפשר לדעת מה ההצעה של הממשלה?

היו"ר דוד טל:

ההצעה של הממשלה מדברת על כך שיוצאי צבא שמתגייסים היום לצבא יוכלו לשרת
בבתי הסוהר, היות וחסר שם כוח אדם. היות והעבירו את כל הנושא של אסירים
ביטחוניים מהצבא לשב"ס – חסר שם כוח אדם וצריך להוסיף כוח אדם.

נסים זאב:

זה כבר היה.

היו"ר דוד טל:

נכון אדוני. הייתה הוראת שעה שהסתיימה בפברואר. מבפרואר ועד היום לא מצאו
לנכון המשרדים הרלוונטיים לטפל בנושא הזה וזה הגיע לשולחני היום. אז הם לא
יקבלו פטור מחובת הנחה. אם ירצו בעוד 48 שעות יעלו את זה - - -

יובל שטייניץ:

אני רק רוצה להוסיף שלא תחשבו שזה עניין כל כך קל. בתקופתי זה היה בוועדת
חוץ וביטחון והתנגדנו לזה בצורה חריפה. זה דבר מאוד לא בריא שלוקחים חייל
והופכים אותו לסוהר של אזרחים במקום לחיל או שוטר שנלחם בטרור.

היו"ר דוד טל:

חבר הכנסת שטייניץ, אנחנו מכירים כבר חיילים שעשו שירותים בכל מיני גוונים.
בזמני היינו עולים על הקרקע ביוטבתה ומקימים שם מחנה עבודה של הנוער העובד
והלומד וזה היה במסגרת הזאת. הנושא הזה קשור בצורה כזו או אחרת בנושאי
ביטחון. אפשר יהיה לדון בזה ולאחר מכן תצביעו או אל תצביעו במליאה. אני רק
קבעתי עובדה. כיושב ראש הוועדה הקפאתי גם את הצעת החוק הזאת.

שלי יחימוביץ:

אתה מקפיא גם את כל הפטורים של חברי הכנסת?

היו"ר דוד טל:

כן.

שלי יחימוביץ:

למה?

היו"ר דוד טל:

גברתי לא הייתה בישיבה - - -

אורי אריאל:

מתי זה ישתחרר?

היו"ר דוד טל:

הצעתי לשחרר את זה כבר בשבוע שעבר וביקשתי להקים איזושהי מסננת בנושא הזה.

גדעון סער:

בתחילת שבוע אני לא רוצה לריב אבל זה נראה מוזר.

היו"ר דוד טל:

אתה רוצה שנעלה להצבעה את כל הפטורים?

גדעון סער:

אני רוצה להעלות להצבעה את הרביזיה שלי.

שלי יחימוביץ:

למה קודם להקפיא - - -

היו"ר דוד טל:

כדי שיגיעו להבנות והסכמות איך אנחנו מקצים כדי לצמצם את הרשימה של הצעות
חוק הפטורים.

שלי יחימוביץ:

בינתיים אין פטורים?

היו"ר דוד טל:

לא. היו צריכים לשבת כבל ואפללו וגדעון ואני חושב שעד היום הם לא ישבו.

גדעון סער:

זה שאנחנו נשב לא קשור לזה שיש עוצר פטורים.

היו"ר דוד טל:

אני רק מציג עובדה, הקפאתי הצעת פטור מחובת הנחה של הממשלה כמו שהקפאתי את
הפטורים של חברי הכנסת. חבר הכנסת נסים זאב, בבקשה.

נסים זאב:

אני חושב שאי אפשר לעשות דין אחד. עם כל הכבוד, אתה לא יכול לנצל את מעמדך
כיושב ראש ועדת הכנסת ולהעניש את הממשלה. זה לא מתפקידך. אתה בסך הכל שליח
ציבור.

אני חושב שאיבדנו את הערך, את הפרופורציה של ההצעות. למשל הצעת החוק
הלוביסטים, פתאום זה כל כך הצעה חשובה, כאילו הלוביסטים צמחו עכשיו, השדים
הגיעו היום. מה היה קורה אם זה היה נדחה לעוד חודש? היה איזה זעזוע? לכן
אני חושב שכשהממשלה מביאה הצעת חוק והיא חושבת שזה דחוף, אני אומר לך שזה
מסוג הדברים שזה דחוף ואגיד לך גם מדוע, כי זה קיים בפועל. בפועל חיילים
משרתים במקום סוהרים. אתה הופך אותם לעבריינים, אתה אומר, מרגע זה אני לא
מכיר בשירות שלכם. לכן יש דחיפות רצינית בכך שהממשלה מביאה את ההצעה ומבקשת
שהיושב ראש יביא את זה לחברים ואני חושב שיש מקום לקיים דיון ולדחות או לא
לדחות.

יובל שטייניץ:

אני לא מבין למה הממשלה לא הביאה את זה בזמן?

היו"ר דוד טל:

תודה רבה. אם יש למישהו טענה שיפנה ליושבת ראש הכנסת.

ד. הצעות חבר הכנסת גדעון סער –

2. לתיקון סעיף 113ג לתקנון הכנסת בעניין מועד הדיון בהצעות חוק ממשלתיות

היו"ר דוד טל:

נעבור לנושא הבא של גדעון סער לתיקון סעיף 113ג לתקנון הכנסת בעניין מועד
הדיון בהצעות חוק ממשלתיות, גדעון, בבקשה.

גדעון סער:

דיברנו פה פעמים רבות על היעדר הסימטריה בין הצעות החוק הממשלתיות להצעות
החוק הפרטיות. אני לא מציע להשוות בין הדברים אבל אני מציע להאריך לפרק זמן
של שבוע, במקום 48 שעות, את תקופת הזמן שהצעות חוק ממשלתיות שלא זוכות
לפטור מחובת הנחה, נמצאות על שולחן הכנסת. אני חושב שהייתה דוגמא חיה לפני
כשבועיים בכנסת כששרת החינוך הביאה הצעת חוק שפוגעת בנושא של ארוחה חמה.
פשוט שינו שם מילה אחת, המילה "חמה" תושמט. זה היה בסעיף אחד בסוף החוק.
דבר מאוד מרחיק לכת שיש לי גם הערכה איך הגיעו לעניין הזה. בלי שום דבר
מאחר שזה מעכשיו לעכשיו. אני בטוח שהחוק הזה לא יעבור בקריאה שנייה
ושלישית. אני בטוח שאם היה שבוע של הנחה - פני הדברים היו שונים. לכן אני
מציע לעשות את השינוי הזה.

היו"ר דוד טל:

אני מגלה את דעתי, אני חושב שהתיקון הוא ראוי. התבקשתי על ידי הממשלה היום
בבוקר, הם רוצים לבחון את הנושא הזה - - -

גדעון סער:

היה להם שנתיים.

היו"ר דוד טל:

אני פרסמתי את זה רק בשבוע שעבר על סדר היום. הממשלה ביקשו ממני, ויכול
להיות שהם הולכים בכיוון חיובי, יכול מאוד להיות שבסך הכל הם יתמכו בזה מכל
מיני סיבות. לכן אני מבקש, מי שירצה להתייחס יוכל להתייחס אבל לא נצביע על
זה היום. חבר הכנסת זאב, בבקשה.

נסים זאב:

לא צריך להחמיר בכל הצעה שהממשלה מגישה. לפעמים היא מגישה בגלל שהדיונים
נמשכים - - -

גדעון סער:

אפשר לעשות פטור.

נסים זאב:

אם הממשלה מגישה ליושב ראש ומודיע לו ביום ראשון, אפשר לדון בזה ביום
רביעי.

היו"ר דוד טל:

תודה רבה. אני אמתין לגיבושה של הצעת הממשלה ולאחר מכן נצביע על זה. חבר
הכנסת אמנון כהן, רצית לומר משהו?

אמנון כהן:

רציתי להתייחס לחוק הראשון של סילבן שלום. אני מבקש התייעצות סיעתית ואם
אפשר לא להצביע על הרביזיה היום כי אני רוצה להתייעץ עם הסיעה שלי איך
להצביע לגבי החוק ולגבי ההתקדמות שלו, באיזו ועדה.

היו"ר דוד טל:

ועדת הכנסת רשמה לפניה את דבריו של חבר הכנסת אמנון כהן בבקשה להתייעצות,
הגם שנתבקשתי להעלות את זה מייד, סטס ביקש ממני ואמרתי שהיום לא תהיה
הצבעה.

אמנון כהן:

תהיה הצבעה מחר?

היו"ר דוד טל:

לא תהיה כרגע הצבעה על הרביזיה. סטס ביקש שכן תהיה רביזיה, אמרתי לו שלא
תהיה רביזיה כרגע והיות והבטחתי לו אני לא יכול לחזור בי אבל זה עולה בקנה
אחד עם מה שאדוני, חבר הכנסת אמנון כהן מבקש.

תודה לכולם, הישיבה נעולה.

הישיבה ננעלה בשעה 11:00
