הכנסת העשרים

מושב ראשון

פרוטוקול מס' 6

מישיבת ועדת הכנסת

יום שני, כ"ח בסיוון התשע"ה (15 ביוני 2015), שעה 11:00

סדר היום:

בקשת הממשלה להקדמת הדיון בהצעות חוק בקריאה ראשונה

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

אחמד טיבי

ינון מגל

אברהם נגוסה

רועי פולקמן

יואב קיש

עבדאללה אבו מערוף

יואל חסון

מרב מיכאלי

איילת נחמיאס ורבין

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  ברוך משולם –    רשות המסים, משרד האוצר
  ---------- ---- --------------------------------------------------------
  מעיין נשר  –    אגף תקציבים, משרד האוצר

  יואל הדר   –    היועץ המשפטי, המשרד לביטחון פנים

  חובב ינאי  –    המשמר החברתי
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

בקשת הממשלה להקדמת הדיון בהצעות חוק בקריאה ראשונה

היו"ר דוד ביטן:

רבותיי, יש לנו בקשת ממשלה להקדמת הדיון בהצעות החוק הבאות, לפני הקריאה
הראשונה - - -

מרב מיכאלי:

אדוני, ברשותך, אני מבקשת איזושהי הצעה לסדר - - -

היו"ר דוד ביטן:

רביזיה את רוצה?

מרב מיכאלי:

כשיגיע זמנה. אבל בשלב הזה אני רוצה הצעה לסדר, בבקשה.

היו"ר דוד ביטן:

בבקשה.

מרב מיכאלי:

אני רוצה לדבר על סעיף אחר בסדר היום, והוא הארכת הצו "הוראות כניסה
לישראל", שאמור לעלות היום להצבעה במליאה.

היו"ר דוד ביטן:

אז אולי תני לנו לסיים את זה, ואחר כך - - -

מרב מיכאלי:

אני רק ביקשתי הצעה לסדר, אני לא ביקשתי אותה עכשיו.

היו"ר דוד ביטן:

בסדר גמור, נדון בזה.

מרב מיכאלי:

מתי שאדוני יחליט.

היו"ר דוד ביטן:

אין בעיה. היועצת המשפטית אמרה שכן – אז נדון.

מרב מיכאלי:

תודה.

היו"ר דוד ביטן:

ראשית, הצעת חוק מיסוי מקרקעין (תיקון מס' 81 והוראת שעה), התשע"ה-2015;
ושנית, הצעת חוק סדר הדין הפלילי (חקירת חשודים) (תיקון מס' 7) (הארכת תוקף
של הוראת שעה לעניין חקירת חשוד בעבירת ביטחון), התשע"ה-2015.

בואו לא נדון בתוכן החוק, כי סך הכול מדובר על פטור מהנחה. גם לי יש הערות
לחוקים, אבל ההערות בוועדה, לא פה. אבל אם אתם רוצים, אז אין בעיה.

מרב מיכאלי:

אנחנו נשמח לדעת מה הדחיפות, למה יש צורך בקיצורים.

היו"ר דוד ביטן:

יש לנו את נציגי הממשלה והם יסבירו. אבל לא להיכנס לגופו של החוק. נמצא
אתנו ברוך משולם, מרשות המסים. תסביר בבקשה.

מעיין נשר:

שלום, אני מעיין נשר, מאגף התקציבים. בקצרה על התוכן: אנחנו מציעים להעלות
את מס הרכישה לרוכשי דירה שנייה ומעלה – שזו ההגדרה של "משקיעים" בדירות –
מהמדרגות הקיימות היום בחוק, של שישה, שבעה, שמונה ועשרה, לשתי מדרגות:
מדרגה ראשונה בעצם עולה מ-5% ל-8%, ומעל סכום של ארבעה ומשהו מיליון,
המדרגה השנייה היא 10%.

ההצעה עברה בממשלה ובוועדת שרים לענייני חקיקה היום, והדחיפות היא כפולה:
ראשית, שיעורי המס היום הם מתוקף הוראת שעה, והוראת השעה פגה ב-30 ביוני,
ואם ההצעה תפוג מבלי שנאריך אותה ונהפוך אותה להוראת קבע, השיעורים ירדו
בחזרה לשיעורים שהיו לפני 2010, שאלה שיעורים נמוכים של 3.5% ו-5%.

מרב מיכאלי:

אבל הם יֵרדו ככה לשבועיים.

מעיין נשר:

הדחיפות השנייה היא שמאחר שמשרד האוצר ושר האוצר הצהירו על כוונותיהם
וההצעה כבר עברה כנסת וממשלה, אנחנו רואים בהלה בשוק – משקיעים רצים
ומבצעים רכישות.

היו"ר דוד ביטן:

זה נכון, קונים המון דירות ומעלים את מחיר הדיור סתם.

מעיין נשר:

אני מקבלת טלפונים מהקבלנים, שדירות ששבוע שעבר לא מצאו להן קונה, היום הם
אפילו לא מדברים על מחיר – המשקיעים רצים לפני שיעלו את המס. לכן זו הצעה
שצריך לעשות אותה כמה שיותר מהר, כי אנחנו כמובן לא רוצים להגביר את
הביקושים; מטרת ההצעה היא כמובן לצנן את הביקוש לרכישת דירות להשקעה, בד
בבד עם כל הצעדים שהממשלה עושה בתחום ההיצע.

היו"ר דוד ביטן:

הכוונה היא שלאור מה שקורה בעיתונות ובתקשורת, המשקיעים הולכים וקונים מאות
דירות היום, ובעצם משנים את המחירים, בגלל הנושא של ציפייה.

מי רוצה להתחיל?

יואב קיש:

שאלת הבהרה: מתי החוק אמור להיות בתוקף, מקריאה שלישית?

מעיין נשר:

כן.

יואב קיש:

מקריאה שלישית?

מעיין נשר:

כן.

יואב קיש:

זאת אומרת, מידית.

מעיין נשר:

כן.

יואב קיש:

זאת אומרת שזה יכול להיות גם לפני סוף החודש.

מעיין נשר:

מ-1 ביולי.

רוברט אילטוב:

את מדברת על החלטת הממשלה האחרונה? אני לא הבנתי.

יואב קיש:

לא הבנתי מתי החוק נכנס לתוקף.

מעיין נשר:

מ-1 ביולי.

מכלוף מיקי זוהר:

אגב, יש התייחסות לנושא פטורים ממס שבח למוכרים פוטנציאליים?

מעיין נשר:

לא, הצעת החוק מתייחסת אך ורק למס רכישה.

רועי פולקמן:

לא, זה רק מס רכישה, מיקי.

היו"ר דוד ביטן:

אין פה עניין של דירה ראשונה שצריכה פטור.

מכלוף מיקי זוהר:

סוגיית הפטורים, אגב, היא סוגיה שיכולה לעזור מאוד להורדת - - -

היו"ר דוד ביטן:

אבל לא לדבר הזה. כאן מדובר על דירות למשקיעים.

מכלוף מיקי זוהר:

ברור. בגלל זה שאלתי - - -

מרב מיכאלי:

ובכל מקרה, כמו שאדוני ציין, זה לא הדיון כרגע. אנחנו לא דנים בתוכן החוק.

היו"ר דוד ביטן:

נכון. יש עוד מישהו שרוצה להתייחס לסעיף הזה? אפשר לעשות הצבעה. מי בעד
הפטור לקריאה ראשונה בלבד? מי נגד? מי נמנע?

הצבעה

בעד הבקשה – 10

נגד – 2

נמנעים – 3

בקשת הממשלה להקדמת הדיון בהצעת חוק מיסוי מקרקעין (תיקון מס' 81 והוראת
שעה), התשע"ה-2015, אושרה.

רוברט אילטוב:

מן הסתם אני האופוזיציה היחידה פה.

היו"ר דוד ביטן:

אתה לא פה ולא פה.

רוברט אילטוב:

אני התנגדתי; אני כנראה האופוזיציה היחידה.

היו"ר דוד ביטן:

בעיתונות המקומית יש דף מתחלף – שברחובות רואים את רחובות ובראשון את
ראשון. אז בוא נעשה את זה גם אצלכם.

הסעיף השני: הצעת חוק סדר הדין הפלילי. נמצא פה יואל הדר, מהמשרד לביטחון
פנים.

יואל הדר:

אני יואל הדר, היועץ המשפטי של המשרד לביטחון פנים. אני אתן רקע קצר ביותר.
חוק סדר הדין הפלילי (חקירת חשודים) בעצם חייב אותנו מלכתחילה לבצע בהדרגה
תיעוד חזותי וקולי בעבירות שעונשן מעל עשר שנים. תחילה זה היה ברצח, ואחרי
זה זה עבר לעבירות שעונשן מעל עשר שנים.

מתחילת החוק, במשך השנים אנחנו קיבלנו מדי פעם בהוראת שעה פטור מלתעד, גם
באופן חזותי וגם באופן קולי, את החשודים בעבירות ביטחון. אני לא רוצה לפרט
את כל הסיבות לכך, אבל בעיקרי הדברים, סיבה אחת היא שארגוני הפח"ע הם בעצם
ארגונים לומדים. ברגע שהם יקבלו את ההקלטות של החזותי והקולי, יש חשש רב
שהם ילמדו מהדבר הזה, וזה יפגע בחקירות עתידיות של ארגוני הפח"ע.

ינון מגל:

איך הם יקבלו?

יואל הדר:

הסנגור יבקש את ההקלטות, ויכול להיות שבית המשפט ישחרר להם את זה. ננסה
להטיל על זה חיסיון, אבל לא בטוח שנצליח.

בנוסף לזה, יש חשודים בעברות פח"ע שיפחדו, בגלל שזה מוקלט, לתת מידע או
להודות בדברים מסוימים או לשתף פעולה. ולכן דווקא בעבירות של פח"ע יותר
מעבירות אחרות, יש צורך חיוני לביטחון המדינה שהעבירות האלה לא יוקלטו לא
באודיו ולא בווידאו.

מ-2002, זאת אומרת 13 שנה, אנחנו נמצאים בהוראת שעה. רצינו להפוך את זה
להוראת קבע, אבל ועדת שרים לחקיקה החליטה בסוף להאריך את זה רק לחמש שנים,
בגלל שהם מודעים לבעייתיות של הנושא של אי-ביצוע ההקלטות החזותיות
והקוליות. החוק פוקע ב-4 ביולי, ולכן אנחנו רוצים פטור מהנחה – כדי בעצם
לאפשר דיון בתוך הוועדה. כי אם אנחנו נמתין עוד זמן, הדיון בוועדה יצטרך
להיות מאוד מהיר, כאשר אנחנו יודעים שלפחות לתזכיר הוגשו התנגדויות, עמדות
שונות של ארגוני זכויות אדם וסנגוריה ציבורית. ולכן, כדי שיהיה דיון ממצה
בוועדה, אנחנו סברנו שיש מקום לבקש פטור מהנחה. 4 ביולי כבר מתקרב. כמובן
שהסיבה שהגענו רק היום היא בגלל שרק לאחרונה נכונה ממשלה חדשה, והשר שלנו
מונה עוד אחרי זה, והיינו צריכים להביא את זה אליו ולהסביר לו את משמעות
הדברים – והוא קיבל את העמדה הזאת. מכאן הדחיפות היום לפטור מהנחה.

היו"ר דוד ביטן:

חבר הכנסת טיבי, בבקשה.

אחמד טיבי:

תודה רבה, אדוני. א', ההצעה היא הצעה לא מוסרית. אבל אני אשתמש בארגומנטים
שנציג המשרד לביטחון פנים השתמש. נגיד שהחקירה היא של משפחת אלפרון למשל,
ממשפחות הפשע המאורגן. לפי ההצעה הזאת, אתם מרשים לצלם. כאן אתם לא חוששים
שמא הוא יחשוש למסור מידע כי זה מצולם? ב', אתם לא חוששים שמא אחרים
שנמצאים בחוץ ילמדו על השיטות? הרי גם ארגוני פשיעה יודעים ללמוד ולהסיק
מסקנות מהחקירה המצולמת. ולכן אין בשני הטיעונים האלה שום ייחוד, הם קיימים
לגבי כל שאר החקירות. ולכן עולה חשד כי הסתרת החקירה, מטרתה להמשיך לענות
אסירים תוך כדי חקירה ולעשות דברים לא חוקיים, שאור הזרקורים הוא הדבר הטוב
ביותר כדי למנוע אותם.

היו"ר דוד ביטן:

אבל אם הם יתועדו, הם יחששו למסור מידע. מבחינה ביטחונית יש חשיבות למידע
שהם מוסרים.

אחמד טיבי:

לכן השתמשתי בארגומנט הזה. נגיד שמישהו ממשפחת אלפרון או משפחת פשע אחרת,
אברג'יל - - -

היו"ר דוד ביטן:

אתה יכול אולי לבקש שגם שם לא יתעדו, אבל זה לא שייך לעניין הזה.

אחמד טיבי:

לא. מה, פתאום הארגומנט הזה לא קיים שם?

יואב קיש:

אבל אתה צודק, הם רוצים יותר זמן לדון בזה בוועדה, וזה מה שהוא ביקש – את
הפטור מהנחה, כדי שבוועדה תוכל להגיד את הדברים האלה וידונו על זה.

אחמד טיבי:

לא, הרי יש בקשה להחריג חקירות על רקע עבירות ביטחון.

היו"ר דוד ביטן:

בגלל החשש למסור מידע. אם הם יהיו מתועדים, לא ימסרו את המידע.

ינון מגל:

אפשר בבקשה לשמוע תשובה? הוא העלה פה טיעון.

היו"ר דוד ביטן:

אני אתן, אבל קודם יש חברי כנסת ש - - -

מרב מיכאלי:

לא, אני אשמח לשמוע את התשובה קודם.

היו"ר דוד ביטן:

בבקשה, תן תשובה בבקשה.

יואל הדר:

א', הדיון פה הוא לצורך פטור מהנחה, כדי שכל הטיעונים האלה יעלו בוועדה.
אנחנו רוצים לאפשר את הדיון בוועדה – זה בדיוק מה שאנחנו רוצים לאפשר היום.
כי אחרת אנחנו נבקש דיון מאוד מהיר בוועדה, כדי שזה יעמוד בלוחות הזמנים.
אבל המטרה היא לאפשר את הדיון המקיף בדיוק בנושאים שאתה מעלה.

אחמד טיבי:

אבל יהיה דיון גם אם לא יהיה פטור היום.

היו"ר דוד ביטן:

לא, אבל גם אין לך טענה לעצם החוק, אתה פשוט שואל למה לא עושים את זה
לאחרים.

אחמד טיבי:

לא, לא, אדוני היושב-ראש, אני תוקף את הטיעונים שהעלה האדון הנכבד כדי לומר
ש - - -

היו"ר דוד ביטן:

יכול להיות שגם צריך שם, אני לא יודע. בבקשה, חברת הכנסת מיכאלי.

מרב מיכאלי:

תודה, אדוני. אני רוצה קודם כול להבהיר שמדובר בחוק שמתייחס למשטרה ולא
לשב"כ, נכון, אדוני מר הדר? השב"כ כבר פטור מהחובה הזאת, הוא כבר לא מתעד.
כלומר, אנחנו מדברות בעצם על חקירות שמתקיימות במשטרה, על חשודים שהשב"כ
כבר גמר איתם, כבר הוציא או לא הוציא מהם את מה שהיה יכול והעביר אותם
למשטרה, נכון?

יואל הדר:

לא, יש תקנות משותפות גם. יש גם חקירות משותפות שהשב"כ והמשטרה עושים ביחד.

מרב מיכאלי:

אבל השב"כ פטור מזה בהגדרה. בחוק השב"כ, השב"כ כבר פטור. החוק הזה איננו
מתייחס לשב"כ.

יואל הדר:

יש חקירות משותפות של המשטרה והשב"כ. אנחנו מדברים על עבירות ביטחון;
המשטרה לא עושה לבד עבירות ביטחון, ולכן יש צורך... מאחר שמדובר בחשודים
בעבירות ביטחון, החקירות משותפות - - -

היו"ר דוד ביטן:

אבל מה שהיא אומרת זה שאם זה משותף אז השב"כ פטור.

מרב מיכאלי:

לשב"כ יש פררוגטיבה לא לצלם.

רוברט אילטוב:

אבל המשטרה לא פטורה, ומהמשטרה כן אפשר לקבל.

היו"ר דוד ביטן:

אז זאת השאלה. בחקירה משותפת שבה השב"כ פטור, האם זה לא פטור ממילא?

יואל הדר:

לא, לא פטור, כי המשטרה עושה את החקירה.

מרב מיכאלי:

אבל אנחנו לא מדברות על חקירות משותפות, מה שאתם מבקשים זה פטור גורף לכל
החקירות שהמשטרה עושה.

יואל הדר:

לגבי חשודים בעבירות ביטחון.

מרב מיכאלי:

אני רוצה להבהיר לאדוני שמר הדר בכבודו ובעצמו, בפרוטוקול של ועדת החוקה,
מצוטט כמבטיח ליושב-ראש ועדת החוקה, שלא נחשד בזה שהוא מהצד הפוליטי שלי,
חבר הכנסת המנוח דוד רותם... אתם התחייבתם להביא הגדרה מהי עבירת ביטחון,
שבכלל עליה יחול הפטור הזה. לא זאת אף זאת, התחייבתם שזה לא יהיה ברגע
האחרון. דוד רותם דרש מכם, ואתה נתת התחייבות שזה לא יהיה ברגע האחרון.

היו"ר דוד ביטן:

אבל היו בחירות.

מרב מיכאלי:

חלפו שלוש שנים, אנחנו מדברות על 2012. הממשלה לא יכולה להתנהג ככה לכנסת.
מאז 2012 לא יכלו למצוא זמן לבוא לוועדת החוקה ולהגדיר מהי עבירת ביטחון?

היו"ר דוד ביטן:

אז בגלל זה לא נאשר?

אורן אסף חזן:

אבל זה כתוב פה.

מרב מיכאלי:

אני אגיד עוד דבר. אם עכשיו בא המשרד לביטחון פנים ואומר - - -

אורן אסף חזן:

זה כתוב.

מרב מיכאלי:

סליחה, אדוני מר חזן, אני קראתי, האמן לי.

אורן אסף חזן:

כנראה קראת לא נכון.

מרב מיכאלי:

אם המשרד לביטחון פנים רוצה להגיד שהוא צריך עוד זמן כי לא הספיק לו מאז
2012 לדייק את הדברים, אז שיתכבד ויבקש הארכה לחצי שנה, לא לחמש שנים.
אדוני, למה שניתן עכשיו הארכה של הוראת השעה הזאת, בלי ההגדרות שהמשרד
לביטחון פנים התחייב אליהן, לחמש שנים?

היו"ר דוד ביטן:

אבל יש חוקים שיש בהם הגדרות של עבירות ביטחון, לא?

יואל הדר:

אנחנו הגדלנו את זה. יש תזכיר שמתייחס בדיוק לנושא של ההגדלה של עבירות
ביטחון. אבל אם את רוצה חצי שנה או שנה – זה לא פה. זה לא פה. את רוצה דיון
בוועדה.

מרב מיכאלי:

לא, אני לא רוצה לאשר - - -

יואל הדר:

אבל זה לא המקום.

מרב מיכאלי:

אני לא רוצה לאשר פטור מחובת הנחה - - -

קריאות:

- - -

מרב מיכאלי:

תביאו את אותו דבר בדיוק - - -

היו"ר דוד ביטן:

אבל יש בחוקים אחרים.

אורן אסף חזן:

אם יש הגדרה אז צרפו אותה לחוק הזה וזהו.

מרב מיכאלי:

תביא את אותו חוק בהארכה של חצי שנה להוראת השעה, שזה מספיק זמן לכל הדעות,
ואז אפשר לקבל את ההיגיון שאומר "אנחנו צריכים לדון בזה; לאפשר זמן לדיון
כמו שצריך". אבל לעוד חמש שנים?

בהמשך למה שאמר מר טיבי על תוכן החוק, גם בהתנהלות יש חוסר עקביות וחוסר
יושר כלפי הכנסת. אני חושבת, אדוני, שאתה צריך לתבוע מהממשלה, אם היא רוצה
באמת להאריך את הוראת השעה הזאת, להביא אותה לחצי שנה. כך באמת נוכל להבהיר
את כל הדברים והכנסת תקבל החלטה מושכלת.

שוב, אני לא אומרת להחזיק. ב-4 ביולי נגמרת הוראת השעה? מאה אחוז, אז נאריך
לחצי שנה.

היו"ר דוד ביטן:

עשיתם תזכיר בעניין הזה? אין הגדרות בחוקים אחרים לגבי עבירות ביטחון?

יואל הדר:

יש, אבל אנחנו - - -

היו"ר דוד ביטן:

אז תפנו לשם.

יואל הדר:

אבל לא זאת הבעיה.

היו"ר דוד ביטן:

אז מה הבעיה?

יואל הדר:

זה לא המקום לדון על הנושא הזה.

היו"ר דוד ביטן:

הבנו, אבל היא שאלה שאלה, אז אנחנו מתייחסים לזה.

יואל הדר:

יש חוקים שיש להם הגדרות של עבירות ביטחון. למשל, לגבי הנושא של טלפונים
עכשיו, לגבי מעצרים, גם כן אנחנו מרחיבים - - -

היו"ר דוד ביטן:

אבל יש תזכיר שאתם מתכוונים לעשות את זה?

יואל הדר:

לגבי טלפונים יש את העבירות הביטחוניות - - -

היו"ר דוד ביטן:

לא, לגבי הדבר הזה.

מרב מיכאלי:

אבל זה הפוך. אדוני, אי אפשר שיהיה הפוך, שקודם נאפשר להם קארט בלנש ורק
אחר כך הם יביאו תזכיר.

היו"ר דוד ביטן:

שנייה, אנחנו לא רוצים שהחוק הזה יפקע בלי שיהיה להם מענה.

איילת נחמיאס ורבין:

אבל חברת הכנסת מיכאלי הציעה פתרון מאוד סביר.

היו"ר דוד ביטן:

חצי שנה זה לא מספיק. אפשר לעשות את זה הפוך - - -

איילת נחמיאס ורבין:

למה חצי שנה? אמר גם עורך דין - - -

היו"ר דוד ביטן:

אמנם אנחנו לא דנים בתוקף החוק, אבל אפשר לעשות את זה הפוך: לאשר חמש שנים,
ולהגיד להם שתוך שנה יביאו את ההגדרה ולתקן את זה עוד הפעם.

איילת נחמיאס ורבין:

חברים, זה לא נכון מה ש - - - הם כבר הביאו תזכיר, זה לא שהם לא הביאו
תזכיר. הרי אנחנו גם קראנו בדברי ההסבר וגם עורך דין הדר התייחס לעניין הזה
– הביאו תזכיר, אז למה לא לטפל בו? למה לעשות את הדברים תמיד הפוך?

היו"ר דוד ביטן:

איפה ההתחייבות שאת מדברת עליה? בוועדת החוקה? אתה מאשר את ההגדרה הזאת?

אורן אסף חזן:

בחוק הדין הפלילי יש הגדרה מהי עבירת ביטחון - - -

יואל הדר:

אני לא רוצה עכשיו - - -

היו"ר דוד ביטן:

לא, יש בחוקים אחרים.

מרב מיכאלי:

כן, בוועדת החוקה, ההתחייבות הייתה לוועדת החוקה.

היו"ר דוד ביטן:

מר הדר, יש לכם התחייבות חוקית בוועדת החוקה?

יואל הדר:

שאנחנו נביא את ההגדרה?

היו"ר דוד ביטן:

כן. יש, הבנתי.

יואל הדר:

אנחנו נביא את ההגדרה.

מרב מיכאלי:

אבל מה היא שווה? סליחה, אדוני, באמת, הם הבטיחו את זה ב-2012 ולא הביאו,
אז באיזה אופן אתה יכול לקבל עכשיו את ההבטחה הזאת? בוא נגביל את זה בחצי
שנה ואז הם יצטרכו - - -

היו"ר דוד ביטן:

אבל בינתיים אנחנו לא מאשרים את החוק, אנחנו רק דנים בקריאה ראשונה.

מרב מיכאלי:

אבל אני רוצה שימשכו את זה - - -

היו"ר דוד ביטן:

אנחנו רק דנים בקריאה ראשונה.

איילת נחמיאס ורבין:

אני רוצה להעיר הערה קטנה. אני מוכרחה לומר - - -

מרב מיכאלי:

אני רוצה שייקחו את זה, יביאו לחצי שנה, ואז נאשר את זה. מה הבעיה? רוברט,
אתה אופוזיציה, לא?

רוברט אילטוב:

דווקא בחוק הזה אני תומך בממשלה.

היו"ר דוד ביטן:

אמרתי לך, נו, אתם דף מתחלף.

איילת נחמיאס ורבין:

חברים, זה לא עניין של קואליציה ואופוזיציה. ביטחון המדינה וביטחון אזרחיה
זה לא עניין של קואליציה ואופוזיציה – אבל דמוקרטיה יש פה גם. בעיקר מה
שמפריע לי בהקשר הזה זה העמידה בהתחייבויות שנעשות כלפי הכנסת. עד כמה
שהצלחתי להתרשם מאדוני ומהאופן שהוא ניהל את הישיבות עד עתה, זה נושא
שמטריד גם אותו. מכיוון שגם קראנו בדברי ההסבר וגם אדוני התייחס לעניין
הזה, אני לא רואה סיבה להפוך את היוצרות, ולכן אני חושבת שהפתרון שהציעה
חברת הכנסת מיכאלי - - -

היו"ר דוד ביטן:

אנחנו לא יכולים לתקן. אנחנו לא רשאים ולא יכולים - - -

מרב מיכאלי:

אבל הממשלה יכולה לקחת את זה ולהעביר לנו - - -

היו"ר דוד ביטן:

אנחנו יכולים לאשר פטור או לא לאשר פטור.

מרב מיכאלי:

מאה אחוז, אז הממשלה יכולה לקחת, להביא לחצי שנה, ומחר אתה תכנס אותנו
ונאשר להם פטור.

היו"ר דוד ביטן:

לא, לא חצי שנה. אפשר לעשות את זה הפוך – לאשר את זה כפי שזה, אבל תיתן
התחייבות לתקופת זמן שבה אתה תתקן את החוק עוד הפעם בכל מה שקשור להגדרת
החוק - - -

יואל חסון:

כמו שהוא נתן התחייבות לדוד רותם ז"ל?

איילת נחמיאס ורבין:

רגע, למה שהוא יעמוד בהתחייבות הזאת הפעם?

היו"ר דוד ביטן:

כי למדינה לוקח זמן - - -

איילת נחמיאס ורבין:

אדוני, הפעם אני אבקש ממך, כיוון שאתה יו"ר ועדת הכנסת, לקחת את ההתחייבות
הזאת על עצמך ועל הוועדה, כדי שאכן הנושא הזה יידון במועד שייקבע.

היו"ר דוד ביטן:

כמה זמן ייקח לכם - - -

יואל הדר:

שוב, אני חושב שזה לא הפורום הנכון להתחייבויות כאלה - - -

היו"ר דוד ביטן:

זה נכון מה שאתה אומר, אבל גם, אם אתה מתחייב למשהו – תדאג לבצע אותו.

יואל הדר:

אני לא יכול להתחייב, כי אני לא יכול להתחייב - - -

יואל חסון:

אבל כבר התחייבת ולא עמדת בזה.

יואל הדר:

עכשיו אני לא יכול לצפות שהכנסת תהיה ארבע שנים. הרי אנחנו גם תלויים
בשרים, העמדות שלנו הן לא רק עמדות של פקידים, גם צריך להעביר את זה לשרים
ולקבל את ההחלטות שלהם. לכן גם במקרה הזה אנחנו לא באיזשהו ואקום. וגם, לא
ציפינו שהכנסת תתפזר כל כך מהר. אני לא יכול לתת משהו שלא תלוי רק בי.
אנחנו מודעים לנושא הזה, והוא יעלה בוועדת החוקה. אני מניח שאם חברת הכנסת
מיכאלי תשכנע את ועדת החוקה שצריך להציב לנו גבולות, אז יציבו לנו גבולות.

היו"ר דוד ביטן:

לא, זה לא מקובל מה שאתה אומר. אני תומך במה שאתם מבקשים, אבל אם אתם
מתחייבים להגדיר משהו אז תגדירו אותו כמו שצריך ואל תמשכו זמן.

טוב, מכיוון שאנחנו לא דנים בתוכן החוק אז אנחנו נדון רק בבקשה - - -

ישראל אייכלר:

אדוני היושב-ראש, יש לי הערה כוללת על העניין. עצם העובדה שיושבים חברי
כנסת ומבקשים ממך הגדרה של מהי חקירת ביטחון - -

היו"ר דוד ביטן:

עבירת ביטחון.

ישראל אייכלר:

- - זה אומר שקרה משהו במדינה בעשור האחרון. פעם לא הייתה שאלה מה זה חקירה
ביטחונית ומה זה חקירה פלילית. האם יש לך תחושה, כמו שיש לי, שיש איזה
אי-אמון באמירות האלה, "חקירות ביטחון"? שלפעמים מכניסים בזה דברים שאינם
קשורים לביטחון?

יואל הדר:

אני מקווה שלא. אנחנו לא - - -

רוברט אילטוב:

לו בטח אין תחושה כזאת.

ישראל אייכלר:

אבל אתה מבין מה קורה פה?

יואל הדר:

אני מבין מה שאדוני אומר - - -

היו"ר דוד ביטן:

זה לא בעיה להגדיר.

ישראל אייכלר:

לכן אנחנו צריכים הגדרה ברורה שתקבע מה זה חקירה ביטחונית ומה זה חקירה
פלילית. כי מחר יכולים להושיב כל אחד על שאלות ביטחוניות - - -

איילת נחמיאס ורבין:

הערה מאוד חשובה.

יואל הדר:

לפעמים רצח, אפילו זריקות אבנים למשל, אפילו על רכב – זה יכול להפוך מעבירה
פלילית לעבירה לאומנית ולהפך - - -

ישראל אייכלר:

לכן צריך הגדרות.

יואל הדר:

אבל זה לא חלוט, הנושא הוא לא פשוט.

עבדאללה אבו מערוף:

ולכן צריך להגדיר.

איילת נחמיאס ורבין:

עורך דין הדר, לפחות עורכי הדין בחדר פה מבינים את המורכבות של חקירות, אבל
עדיין אפשר להגדיר מהן עבירות ביטחוניות - - -

היו"ר דוד ביטן:

איילת, רגע, קודם כול, אנחנו לא רשאים לעשות תיקונים. אני מציע לאשר את
הפטור הזה, אבל להפנות בקשה לוועדת החוקה, להפנות אותם להתחייבות של המשרד
להגדיר עבירת ביטחון, ולהכניס להוראת השעה סעיף שאומר שאם תוך שנתיים לא
יוגדר בחוק הספציפי הזה מהי עבירת ביטחון, אז החוק יהיה בטל, לא יהיה לו
תוקף מאותו רגע. מי בעד?

ינון מגל:

שנייה, למה תוך שנתיים? למה אי אפשר - - -

היו"ר דוד ביטן:

כי שנתיים זה מספיק זמן כדי שהם יעשו את זה.

מרב מיכאלי:

שנתיים זה ים של זמן.

היו"ר דוד ביטן:

זה רק להגדיר מה זה עבירת ביטחון, מה הבעיה?

מרב מיכאלי:

למה צריך שנתיים?

היו"ר דוד ביטן:

כי הם עובדים לאט, מה אני יכול לעשות?

אחמד טיבי:

מה שינון אומר זה ששנתיים זה יותר מדי.

היו"ר דוד ביטן:

שנתיים זה יותר מדי?

מרב מיכאלי:

כן.

היו"ר דוד ביטן:

לא אכפת לי שזה יהיה גם פחות.

קריאות:

- - -

עבדאללה אבו מערוף:

אתה פשוט חילקת חמש שניים לשתיים. זה בכלל לא מקובל.

אורן אסף חזן:

אפשר להציע הצעה אחרת? אם יש היום בסדר הדין הפלילי, בחוקים אחרים או
בחוקים - - -

היו"ר דוד ביטן:

הם לא רוצים, שאלתי אותם.

אורן אסף חזן:

לא, אבל אם יש הגדרה, אז שיפנה לשם.

היו"ר דוד ביטן:

יש הגדרות, אבל הם צריכים להפנות את זה פה. הם פה, הם יחליטו אם להפנות.

שנתיים זה לא מספיק זמן?

יואל הדר:

- - -

קריאות:

שנתיים זה יותר מדי.

היו"ר דוד ביטן:

שנתיים זה פשרה, נו, באמת.

ינון מגל:

זה צריך לנוע בין שבוע לשנתיים, משהו כזה.

היו"ר דוד ביטן:

הם צריכים לעשות את זה מהר, ותהיה הוראה בחוק שאומרת שאם תוך שנתיים זה לא
הוגדר, החוק מפסיק להיות בתוקף. אבל זו הפניה שאנחנו נפנה לוועדת החוקה, זה
לא הסמכות שלנו.

מרב מיכאלי:

אני רוצה להפנות את תשומת לב אדוני לכך שכבר היו להם יותר משנתיים – שנתיים
וחצי.

היו"ר דוד ביטן:

אז עכשיו אנחנו שמים להם את זה כרחל בתך הקטנה.

מי בעד?

ארבל אסטרחן:

בעד הפטור מחובת הנחה.

היו"ר דוד ביטן:

בעד ההצעה כפי שאמרתי אותה: הפטור, וגם להפנות בקשה לוועדת החוקה בעניין
העמדה שלנו. מי נגד?

אורן אסף חזן:

לאדוני יש סמכות לקבוע שאם תוך שנתיים זה לא מוגדר אז החוק נופל?

היו"ר דוד ביטן:

בחוק, מכניסים את זה בחוק.

מי נמנע?

הצבעה

בעד הבקשה – 10

נגד – 5

נמנעים – 1

בקשת הממשלה להקדמת הדיון בהצעת חוק סדר הדין הפלילי (חקירת חשודים) (תיקון
מס' 7) (הארכת תוקף של הוראת שעה לעניין חקירת חשוד בעבירת ביטחון),
התשע"ה-2015, בכפוף לתוספות שנאמרו לפרוטוקול, אושרה.

היו"ר דוד ביטן:

עכשיו ההצעה לסדר של מרב.

קריאות:

- - -

היו"ר דוד ביטן:

לא רביזיה, לא.

מרב מיכאלי:

לפי סדר היום שנמסר לנו - - -

היו"ר דוד ביטן:

אני מציע שנתחיל ברביזיה כל הזמן, כדי שלא נצטרך לבוא פעמיים.

רוברט אילטוב:

קיבלת. אפשר להגיש רביזיה?

מרב מיכאלי:

לא, ממש לא.

היו"ר דוד ביטן:

רוברט, באמת אתה רוצה להגיש רביזיה?

רוברט אילטוב:

אולי תשכנעו אותי להצביע בעד.

מרב מיכאלי:

אדוני, אפשר?

היו"ר דוד ביטן:

כן.

מרב מיכאלי:

היום אמורה לעלות במליאה להצבעה, הארכת צו בעניין הכניסה לישראל - -

היו"ר דוד ביטן:

איחוד משפחות.

מרב מיכאלי:

- - המכונה "צו האזרחות ותנאי הכניסה לישראל". אנחנו מבקשות, בהתאם לנוהל
שהיה מקובל בכנסת, להעביר את ה... מן הראוי שהצו ילך קודם לדיון בוועדה,
ואז הוועדה תגיש המלצה למליאה, ואז זה יעלה להצבעה במליאה. יש לנו זמן, זה
לא פוקע לאלתר, נדמה לי שרק בסוף יולי זה פוקע - - -

ארבל אסטרחן:

יוני.

מרב מיכאלי:

יוני? אז עדיין יש לנו שבועיים.

קריאה:

אז אין זמן.

מרב מיכאלי:

לא, יש מספיק זמן לוועדת החוץ והביטחון, שראוי שתדון בעניין הזה.

ארבל אסטרחן:

ועדת הפנים.

מרב מיכאלי:

ועדת הפנים. כך ראוי, וזה דבר שכבר קרה; בתקנון תוכל לראות החלטה של ועדת
הכנסת מ-2007 - - -

ארבל אסטרחן:

בעניין חוק טל, שהיה בו הסדר דומה.

מרב מיכאלי:

בדיוק. אם תסכים שהיועצת המשפטית לוועדה תיתן את הרקע ותסביר - - -

היו"ר דוד ביטן:

בבקשה.

ארבל אסטרחן:

אני אוכל להסביר בקצרה, למרות שאני שמעתי את הדבר הזה לראשונה עכשיו.

יש מקרים לא רבים – אני אפילו לא זוכרת אם יש עוד מקרה כזה חוץ מחוק
האזרחות – שיש לכנסת סמכות להאריך חוק... למשל, אם רוצים להאריך חוק כמו מה
שעכשיו אישרתם לו פטור - - -

ירדנה מלר-הורוביץ:

צו חירום.

ארבל אסטרחן:

זה לא חוק, שנייה. נגיד עכשיו היה איזשהו חוק שהיה לתקופה מוגבלת ורוצים
להאריך אותו, אז עושים חקיקה חדשה בשלוש קריאות, כמו מה שעכשיו אישרתם לו
פטור. אבל יש מקרים בודדים שבהם כתוב שהכנסת יכולה להאריך תוקף של חוק בצו.
זאת אומרת, הממשלה מציעה להאריך, והכנסת מצביעה. זה מה שקיים בחוק האזרחות,
וככה נעשה בשנים האחרונות. מה שמציעה חברת הכנסת מיכאלי זה לא שיבוא השר,
יציג את זה במליאה, יהיה דיון וחברי הכנסת יצביעו, בלי שיש להם אפשרות
לשמוע כל מיני גורמים ומומחים; אלא שהצעת הממשלה תלך לוועדה הרלוונטית,
במקרה הזה ועדת הפנים, והיא זו שתדון בהצעת הממשלה ותביא הצעה בפני הכנסת.
כך, בוועדה יוכל להתקיים דיון יותר רציני.

מרב מיכאלי:

כמו שראוי שיתקיים. האם יש היגיון או אין היגיון להאריך את הצו.

ארבל אסטרחן:

למה זה דומה? אפשר למצוא לזה שני מקרים דומים. אחד: מצב החירום, שקיים
במדינה שנים רבות ומוארך מדי שנה בהצעה של הממשלה. כאן יש לנו הוראה מיוחדת
בתקנון שאומרת שהצעת הממשלה תגיע לוועדה משותפת של ועדת החוקה וחוץ
וביטחון, והיא דנה והיא זו שמציעה לכנסת את ההארכה. היא יכולה גם לשנות קצת
מהצעת הממשלה וכולי. דוגמה נוספת הייתה קיימת במה שצוין כאן לגבי חוק טל.
כשהוא נחקק במקור, ב-2002, נקבע שהוא יהיה לחמש שנים ושהכנסת תוכל להאריך
אותו בחמש שנים נוספות – שזה דומה קצת למה שיש בחוק האזרחות. ואז, בשנת
2007, קבעה ועדת הכנסת סדרי דיון שאמרו שהצעת הממשלה תבוא לוועדה, הוועדה
תדון ותשמע, והיא זו שתציע את ההארכה, וכך אכן נעשה ב-2007.

אם רוצים לעשות את אותו דבר לגבי צו האזרחות, יש סמכות לוועדת הכנסת לעשות
את זה, אבל היא לא יכולה כרגע לעשות את זה, כי אין לנו פה עמדת ממשלה. צריך
לשים את זה על סדר היום - - -

היו"ר דוד ביטן:

זה שר הביטחון?

ארבל אסטרחן:

שר הפנים אולי.

היו"ר דוד ביטן:

אני מציע שתתנו לנו חצי שעה, ועוד חצי שעה נתכנס ונגיד מה - - -

יואב קיש:

זאת הרביזיה?

היו"ר דוד ביטן:

זאת הרביזיה שלנו על מה שהיא אומרת. אין רביזיה. אתה רוצה רביזיה? הרי
נתכנס בכל מקרה בעוד חצי שעה.

רוברט אילטוב:

יש לי זמן.

היו"ר דוד ביטן:

אין טעם, לא, עזוב - - -

קריאה:

תן לו לעשות.

מרב מיכאלי:

אז אנחנו נגיש רביזיה גם על ה - - -

היו"ר דוד ביטן:

אתה מוותר על הרביזיה?

מרב מיכאלי:

לא, לא מוותרות על רביזיה, מגישות רביזיה.

היו"ר דוד ביטן:

מי?

מרב מיכאלי:

אנחנו מגישות רביזיה - - -

רוברט אילטוב:

מגישים ומגישות רביזיה.

היו"ר דוד ביטן:

אז עוד חצי שעה נתכנס, ולא תהיה לנו תשובה לזה.

הישיבה ננעלה בשעה 11:35.
