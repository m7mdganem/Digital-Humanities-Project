פרוטוקולים/ועדת הכנסת/4640

ירושלים, ב' באדר, תשס"ב

14 בפברואר, 2002

הכנסת החמש-עשרה נוסח לא מתוקן

מושב רביעי

פרוטוקול מס' 280

מישיבת ועדת הכנסת

יום שלישי, כ"ג בשבט התשס"ב (5 בפברואר 2002), שעה 17:30

סדר היום: סדרי הדיון בחוק התקציב ובחוק ההסדרים.

נכחו:

חברי הוועדה: יוסי כץ - היו"ר

מיכאל איתן

זאב בוים

אלי בן-מנחם

יצחק גאגולה

תמר גוז'נסקי

זהבה גלאון

אריה גמליאל

משה גפני

עבד אלמאלכ דהאמשה

יעל דיין

אבשלום וילן

אליעזר זנדברג

עופר חוגי

נעמי חזן

שאול יהלום

ישראל כץ

מרדכי משעני

משולם נהרי

יצחק סבן

מרינה סולודקין

יאיר פרץ

נחמה רונן

יובל שטייניץ

מוזמנים: אריה האן - מזכיר הכנסת

  דוד לב - סגן מזכיר הכנסת

יועצת משפטית: אנה שניידר

ארבל אסטרחן

מנהלת הוועדה: אתי בן-יוסף

קצרנית: חנה כהן

סדרי הדיון בחוק התקציב ובחוק ההסדרים

היו"ר יוסי כץ:

ערב טוב, אני מתכבד לפתוח את ישיבת הוועדה. על סדר היום סדרי הדיון בחוק
התקציב ובחוק ההסדרים. אני מבין שהיתה ועדת הסכמות שהגיעה להסדר כלשהו.
ההסדר שנקבע לא יושם הלכה למעשה וכעת באים מכוח סעיף 131 לוועדת הכנסת, על
מנת שהיא תקבע סדרי דיון מיוחדים. קיבלתי חוות דעת משפטית שסדרי דיון
מיוחדים ניתן לקבוע גם תוך כדי הדיון בהצעת חוק ההסדרים.

ראש הממשלה יוצא לארצות הברית והוא צריך לעזוב את ירושלים מחר בשעה ארבע
אחר הצהרים. אני חושב שלא יעלה על הדעת שכשראש הממשלה ייצא בשעה ארבע, לא
נהיה אחרי כל ההצבעות. לא בגלל שאנחנו בטלנים ולא בגלל שאנחנו רוצים לגמור
מהר את הדיון, אלא משום שהאחריות של כל מי שמשרת בכנסת, בין אם הוא
קואליציה ובין אם הוא מהאופוזיציה היא שראש הממשלה ייצא לארצות הברית, כאשר
התקציב עם כל החוקים הנלווים אושרו. אם האופוזיציה תצליח להפיל, אז היא
תממש את זכותה הדמוקרטית, אבל לא יכול להיות שהדברים האלה יישארו בסימן
שאלה ואף אחד ברחבי העולם לא יידע אם ראש הממשלה נהנה מאמון הכנסת או לא,
במיוחד לפני נסיעה כזאת. זה נכון במיוחד לכל אדם שיש לו ציפיות מדיניות
מראש הממשלה.

לכן אני מבקש מהאופוזיציה לא לדבר על ההיסטוריה. אני מכיר את ההיסטוריה.
אני מציע שאתם תציעו לנו הצעה סבירה, שתביא לכך שחוק ההסדרים, לרבות
הנספחים לו, כלומר כל הסעיפים שנדונו בוועדות האחרות מצד אחד וחוק התקציב
מצד שני, יאושרו עד שעה ארבע אחר הצהרים. תציעו בבקשה הצעה סבירה שנוכל
לחיות איתה.

משה גפני:

כל הציונות על הכתפיים שלכם עכשיו.

ויצמן שירי:

השלום מוטל על הכתפיים שלכם.

זהבה גלאון:

אדוני היושב ראש, זה שהיתה אליך פנייה נרגשת שאני צריכה לקחת בחשבון את
העובדה שהחוואי מחוות השקמים צריך להיפגש עם החוואי מטקסס, זה מאוד מרשים
אותי. אני מודה.

אלי בן-מנחם:

הוא ראש הממשלה, תנהגי בו בקצת כבוד.

היו"ר יוסי כץ:

יש לך כותרת. עכשיו את יכולה להמשיך.

אליעזר זנדברג:

חברת הכנסת גלאון, תגידי את זה שוב. לא הספיקו לרשום את זה.

זהבה גלאון:

אדוני היושב ראש, אני מכבדת את הבקשה שלך לא להיכנס להיסטוריה, אני רק
אזכיר במשפט אחד. היו הסכמות בין אופוזיציה לקואליציה. ברגע שהקואליציה
בהבל פה וברגל גסה ביטלה את ההסכמות, אין מה לטעון כלפי האופוזיציה. אני
הלכתי לקראת זה שראש הממשלה ייצא עם תקציב. אם היית בא אליי ואומר לי
שאנחנו ב-31 בדצמבר וזה קריטי, הייתי מבינה. אבל עד היום התמסמסו עם
התקציב, נסחטו על ידי כולם, העבירו את כל ההטבות לכל מי שרצו להעביר,
ועכשיו יש dead line ? אז אנחנו האופוזיציה צריכים למחול על תפקידנו
כאופוזיציה?

היו"ר יוסי כץ:

מה ההצעה?

זהבה גלאון:

ולכן, כדי שהאופוזיציה תלך להסכמות היא צריכה מחווה מהקואליציה. אני מציעה
שאת המשא ומתן למחווה הזאת ננהל לא בפורום הזה.

היו"ר יוסי כץ:

אם מקובל עלייך העיקרון שעד מחר בשעה ארבע אחר הצהרים נסיים את כל ההצבעות,
אני מוכן לדחות בשעה את הדיון פה ולתת לך לסכם את הכל עם חבר הכנסת זאב
בוים.

תמר גוז'נסקי:

מה קורה מחר בארבע?

זהבה גלאון:

אני רוצה להבהיר שהקואליציה יכולה לבוא לוועדה ולהשתמש באותו סעיף בתקנון
שאמרת, אבל יהיו לזה השלכות מאוד רציניות.

זאב בוים:

בלי איומים.

זהבה גלאון:

אני לא מאיימת. מכיוון שיושב ראש הכנסת הודיע שחייבים לסיים את חוק ההסדרים
ורק לאחר מכן ידונו בחמשת החוקים שפוצלו מחוק ההסדרים, ורק אחר כך יחלו
בחוק התקציב, זה העיקרון. מפה אנחנו נגזור את הכל.

אני מוכנה שתהיה שעה פסק זמן ואני אציע לנציג הקואליציה את ההצעה שאני
מציעה. אני חושבת שהקואליציה צריכה לגלות נדיבות.

היו"ר יוסי כץ:

כמה זמן צריך להצבעות?

זאב בוים:

כשלוש שעות.

אכן, כפי שאמרה חברת הכנסת גלאון, היתה הסכמה. בגלל שינוי בלוח הזמנים של
טיסת ראש הממשלה, ואני מקבל את דברי הפתיחה של יושב ראש הוועדה שזה אינטרס
של כולם - - -

היו"ר יוסי כץ:

קודם כל של השמאל.

זאב בוים:

בגלל זה, ביקשתי לבטל את ההסדר הקודם ולהיכנס להסדר אחר.

זהבה גלאון:

לא בגלל זה ביקשת.

נעמי חזן:

חשבת שיש לך את כל הזמן שבעולם.

זהבה גלאון:

אני הסכמתי ללכת לקראת ראש הממשלה.

זאב בוים:

אתם הסכמתם ללוח זמנים אחד - - -

זהבה גלאון:

שלקח בחשבון את ראש הממשלה.

נעמי חזן:

חשבת שיש לך יותר זמן ולכן ויתרת.

זאב בוים:

את יודעת מה? חשבתי וטעיתי והכיתי על חטא – תקליטו בבקשה את הכל – והתחננתי
לגברות הנכבדות שאני מבקש הסדר חדש.

זהבה גלאון:

אנחנו חברות כנסת.

זאב בוים:

נורא ואיום. פשע הכי חמור שיכול להיות. יצאת מרוצה, מסופקת, גברת חזן?

זהבה גלאון:

אדוני היושב ראש, הוא לא ידבר אלינו כך.

אבשלום וילן:

חבר הכנסת בוים כינה את חברות הכנסת גברות, והוא צריך להתנצל על כך.

היו"ר יוסי כץ:

אני מבקש למסור הודעה לפרוטוקול. נמסר לי שעד הרגע הזה חוק התקציב טרם הונח
על שולחן הכנסת.

מיקי איתן:

ממילא יש שחרור מחובת הנחה. מה זה משנה לך?

היו"ר יוסי כץ:

אני רוצה לדעת מתי יונח חוק התקציב על שולחן הכנסת?

מיקי איתן:

מה זה משנה?

היו"ר יוסי כץ:

אני לא יכול להחליט על דיון מיוחד בלי שהחוק הונח על שולחן הכנסת.

מתי רוצים לקיים הצבעות על חוק ההסדרים?

זאב בוים:

אני רוצה לקיים הצבעות החל משעה עשר בבוקר, על הכל.

תמר גוז'נסקי:

אבל אין תקציב, על מה אתה רוצה להצביע.

זאב בוים:

יהיה תקציב, אל תדאגי.

תמר גוז'נסקי:

וכמה זמן נדון על התקציב? ומתי נדון על כל יתר החוקים? אתה מכין לנו ליל
שימורים?

זאב בוים:

בוודאי.

מיקי איתן:

אדוני היושב ראש, נראה לי שסידור העניינים בפורום הזה הוא בלתי אפשרי. יש
הרבה דקויות ושאלות, לא כולם יודעים את האינפורמציות ועד שנגיע לאיזשהו
מכנה משותף, זה ייקח הרבה זמן. לדעתי אתה צריך להחליט להקים איזושהי ועדת
משנה קטנה שתכלול את נציגי האופוזיציה ונציגי הקואליציה הראשית, ותנסו לגבש
לפחות איזשהן הצעות להסכמה. אם אפשר להגיע להסכמה, זה יהיה הכי טוב. אם לא,
תביא הצעות להחלטה.

זאב בוים:

אני רוצה ליידע אתכם שהתקציב יונח לכל המאוחר בעוד שעתיים.

נעמי חזן:

במקום שתהיה ועדת משנה של ועדת הכנסת, בשנים שעברו הצלחנו לעשות את זה על
ידי ועדת הסכמות. אם נתפזר עכשיו, אני מבקשת שבעוד שעה תהיה ישיבה נוספת
ונראה אם נוכל להגיע להסכמות ברוח טובה. אנחנו מוכנים לנסות פעם נוספת
להגיע להסכמה עם האדונים הנכבדים.

היו"ר יוסי כץ:

אני מקבל את הצעתו של חבר הכנסת מיקי איתן, שיישב צוות של שלושה-ארבעה
חברים, יגבש הצעה כלשהו ויביא לפורום הזה המלצה. חברת הכנסת חזן מציעה ועדת
הסכמות, אבל זו לא תהיה ועדת הסכמות.

חברי הכנסת אפי אושעיה, זאב בוים, זהבה גלאון, יאיר פרץ ואנוכי נתכנס בחדרי
כדי להגיע להבנות.

אבשלום וילן:

ועדת הסכמות היא תמיד חצי מהקואליציה וחצי מהאופוזיציה.

היו"ר יוסי כץ:

לא מדובר בוועדת הסכמות.

זהבה גלאון:

הצוות הזה לא מקובל עליי.

היו"ר יוסי כץ:

אם כך רק חבר הכנסת בוים, חברת הכנסת גלאון ואני – שלושה חברים – נתכנס
בחדרי.

מי בעד צוות ועדת משנה – חברי הכנסת גלאון, בוים ויוסי כץ - שתביא בעוד שעה
הצעה לוועדת הכנסת?

הצבעה

בעד – הרוב

הוועדה תתכנס שוב בשעה שש וחצי להמשך הדיון.

(הפסקה)

היו"ר יוסי כץ:

אני מחדש את הישיבה. בפגישה הקצרה שקיימנו לא הגענו להסכמה, ואני לא אפרט
למה.

חבר הכנסת בוים, יש לך הצעה?

זאב בוים:

ההצעה שלי מבוססת על המשך דיון בחוק ההסדרים סביב השעון והצבעות מחר.

מיקי איתן:

חשוב לומר שההצעה הזאת מבוססת בעיקרה על ההסכמות שהיו. היא לא פוגעת מהותית
בשום זכות שהיתה בזמן ההסכמות.

זהבה גלאון:

מה זה שייך?

זאב בוים:

כיוון שבמשך כל היום רץ הדיון בחוק ההסדרים, ועל בסיס העובדה שכשהיה הסדר,
הרעיון היה שהדיון בחוק ההסדרים יסתיים בשעה ארבע, כדי להיכנס להצבעות, אני
מציע את סדר היום כדלקמן: עד שעה 23:00 הלילה ימשיך הדיון על חוק ההסדרים.
משעה 23:00 הלילה ועד 02:00 נקיים דיון על ששת החוקים שפוצלו מחוק ההסדרים.
משעה 02:00 עד השעה שמונה בבוקר, במשך שש שעות, יתקיים דיון סיעתי על חוק
התקציב. נעשה הפסקה של שעה ובשעה 09:00 נתחיל את ההצבעות על כל החוקים – על
חוק ההסדרים, על החוקים הנוספים ועל חוק התקציב.

היו"ר יוסי כץ:

איך יתחלק הזמן בין המסתייגים עד השעה 23:00 הלילה ?

מיקי איתן:

כמו שזה נעשה עכשיו.

זאב בוים:

בעצם לא משתנה שום דבר. בשעה 23:00 יסתיים הדיון.

היו"ר יוסי כץ:

במילים אחרות, אתה בעצם מוסיף משעה 15:00 אחר הצהרים היום עד 23:00, מעבר
למה שנקבע בהסכמה המקורית.

זאב בוים:

בדיוק.

היו"ר יוסי כץ:

ההסדר הזה חוקי?

ארבל אסטרחן:

ועדת הכנסת רשאית להחליט על כך.

היו"ר יוסי כץ:

חברת הכנסת גלאון, יש לך הצעה נגדית?

זהבה גלאון:

אדוני היושב ראש, לפני שאני אומר את ההצעה הנגדית, אני מבקשת להעיר מספר
הערות. כיוון שאנחנו באופוזיציה אני רוצה להעיר שני דברים לפרוטוקול. אנחנו
אופוזיציה אחראית מאוד ולכן אני רוצה שיובהר לכל מי שיושב כאן שזה שההסכמות
בוטלו, הן לא בוטלו בגלל גחמה של האופוזיציה, אלא הקואליציה ביטלה את
ההסכמות.

זאב בוים:

נכון.

זהבה גלאון:

זכותה של ועדת הכנסת לבוא על פי סעיף 131 ולהחליט החלטות. מה שהוצע כאן
כרגע – הפסקת הדיון – לא נופל במסגרת סעיף 131. אני מבקשת שהיועצת המשפטית
תבדוק את זה. מהרגע שההסכמות בוטלו אי אפשר לומר שעושים הפסקות. ברגע שבאחת
עשרה בלילה מפסיקים את הדיון, זה סדר חדש, פותחים משהו חדש ולכן זה לא לפי
131. אני מבקשת לבדוק את זה לפני שממשיכים הלאה.

לכן, אם ועדת הכנסת הולכת לכפות על האופוזיציה הסדרים חדשים, זה תקדים
מסוכן, זו דיקטטורה של הרוב. אני מבקשת לא להמשיך בדיון הזה עד שלא ייבדק
מה שאמרתי לפי התקנון.

יצחק גאגולה:

מה ההצעה שלך?

זהבה גלאון:

ברגע שהקואליציה ביטלה את ההסכמות והיא לא קיבלה את בקשת המחווה שלנו,
אנחנו לא צריכים להציע הצעות.

מרדכי משעני:

את בעצם אומרת שצריך להצביע על חוק ההסדרים בשעה 23:00 הלילה?

זהבה גלאון:

צריך להצביע על חוק ההסדרים ואז לדון בששת החוקים שפוצלו ולהצביע, ורק אז
לדון בחוק התקציב.

היו"ר יוסי כץ:

אני שמח שיושב ראש הקואליציה הציע הצעה שיש בה היגיון בסיסי אחד – וזו היתה
הדרישה של האופוזיציה בשיחות הלא פורמליות – שקודם כל מסיימים את הדיון
בחוק ההסדרים - - -

זהבה גלאון:

ומצביעים.

היו"ר יוסי כץ:

לאחר מכן עושים את הדיון בחוקים שפוצלו מחוק ההסדרים ורק אחרי זה דנים בחוק
התקציב במשך שש שעות.

זהבה גלאון:

זה לא היה ההסכם. ההסכם היה שמצביעים קודם כל על חוק ההסדרים.

היו"ר יוסי כץ:

אם חוק ההסדרים לא יעבור, ממילא חוק התקציב לא יוגש. גם ההצבעות יהיו קודם
כל על חוקי ההסדרים ורק אחרי כן על חוק התקציב.

חברת הכנסת גלאון, בשלב הזה שבו אנחנו נמצאים אין אפשרות לעשות את ההצבעות
לאחר כל דיון. בזה שהגעתם להסכמות ואחרי זה חזרתם מההסכמות והגעתם
להסכמות - - -

אבשלום וילן:

מי חזר בו מההסכמות?

זאב בוים:

אני חזרתי מההסכמות.

היו"ר יוסי כץ:

יצרתם מצב בלתי אפשרי לוועדת הכנסת, למעט האפשרות שהועלתה כאן שאני מוכן
לדון בשיפורים בה.

אני מבקש לשאול את היועצת המשפטית – בנסיבות שנוצרו, האם ועדת הכנסת יכולה
בהחלטתה לעשות שימוש בסעיף 131?

זהבה גלאון:

לגבי הסדרי דיון ולא קביעת מועדי דיון.

היו"ר יוסי כץ:

אני יוצא מנקודת הנחה שסיעת מרצ תחליט שאם ההצבעה לא מקובלת עליה, היא רוצה
לנקוט באמצעים משפטיים. אני רוצה להיות בטוח שאכן לוועדת הכנסת יש סמכות
לקבל החלטה.

זהבה גלאון:

ברשותך, אני מבקשת לשאול עוד שאלה. האם סעיף 131 בתקנון קובע הסדרי דיון או
האם הוא מדבר על תחילת דיון וסגירת דיון? אין סמכות על פי 131 לקבוע מתי
מתחילים ומתי מסיימים.

ארבל אסטרחן:

הסעיף מאפשר לוועדת הכנסת לקבוע בדיון על תקציב המדינה ובמקרים אחרים
יוצאים מן הכלל. בעבר כבר נקבע שדיון על חוק ההסדרים נכלל בגדר המקרים האלה
וניתן לקבוע סדרי דיון מיוחדים.

היו"ר יוסי כץ:

אין הגבלה על שיקול הדעת של ועדת הכנסת. אין גם הגבלה על שימוש בסמכות
הוועדה תוך כדי הדיון בחוק ההסדרים.

זהבה גלאון:

לא הבנתי את התשובה של היועצת המשפטית.

אבשלום וילן:

אני רוצה להזכיר לחברי הוועדה שלאחר שהיה הסכם חתום כדת וכדין בידי ועדת
ההסכמות, שר האוצר פנה אל יושב ראש הקואליציה ודרש ממנו לחזור בו מההסכמות
שהיו משיקולים טקטיים. מה ביקשנו מאותו שר אוצר? שייפגש עם הנכים שעומדים
בחוץ כבר 53 ימים. לא ביקשנו שום דבר, מלבד בקשה עניינית זו. ביקשנו שתוך
עשרה ימים יגיע איתם למשא ומתן, יבנה את ההליך כדי לסיים את הנושא לטובת כל
עם ישראל. פייר מנדס יכול היה להוציא את צרפת מהודו סין בהחלטה של יום.
סילבן שלום לא מסוגל לקבל החלטה שתוך עשרה ימים מהיום הוא גומר את הבושה
הזאת. אפשר רק להפר הסכמים? אי אפשר לגלות טיפה של רצון טוב? זה לא למרצ
ולא לליכוד, אלא רק למדינת ישראל, כדי להסיר את החרפה. לא ביקשנו גרוש.

זאב בוים:

מספיק עם ההצהרות הפוליטיות האלה.

אליעזר זנדברג:

אני מבקש לפנות לאופוזיציה. רבותי, כל דקה עולה כסף. דבר שני, אם לא הייתי
עד לדרך שאתם הייתם שותפים לממשלה שרומסת את האופוזיציה לפני שנה, הייתי
חושב שאתם מתכוונים לדברים האלה. לכן, בואו נגמור פה דברים בצורה סבירה
ונסיים את העניין.

אבשלום וילן:

עברת כבר לקואליציה? קראתי בעיתון שאתה עוזב את שינוי.

זהבה גלאון:

אני מבקשת לשאול את היועצת המשפטית. אני הבנתי את מה שהיא אמרה, אבל אני
בכל זאת רוצה לשאול: כשדיברו על סעיף 131, על מסגרת הדיון, האם בתוך מסגרת
הדיון המשמעות של זה היא שמותר לוועדת הכנסת להתערב באיזה שעה מסיימים
ובאיזה שעה מתחילים?

ארבל אסטרחן:

הסמכות של ועדת הכנסת היא לא לקבוע מסגרת דיון, אלא סדרי דיון מיוחדים.
בסדרי דיון מיוחדים יכולים לקבוע את שעות הדיון, את משך הדיון וכל מה
שרוצים.

אבשלום וילן:

משפטית התשובה היא כן.

זהבה גלאון:

אני מקווה שהבנתם את התשובה של היועצת המשפטית.

היו"ר יוסי כץ:

הבנו.

חברי הכנסת, אני אקרא בפניכם את הצעת ההחלטה. ההצעה גובשה מתוך כוונה לאפשר
דיון רצוף עד מחר בשעה שלוש אחר הצהרים. ההצעה עומדת על כך שחוק התקציב
יידון במשך שש שעות, שיהיה דיון נפרד בחוקים שפוצלו מחוק ההסדרים ושהדיון
בחוק ההסדרים יימשך עד השעה 23:00, כלומר כשמונה שעות יותר משסוכם
מלכתחילה.

זאב בוים:

אני רוצה להעיר שבדיון שיתקיים על החוקים שפוצלו, הדיון בהסתייגויות יהיה
במודל של הדיון בהסתייגויות של חוק ההסדרים.

היו"ר יוסי כץ:

אין דבר כזה. אתם צריכים לקבוע.

זהבה גלאון:

זה לא ייתכן. אני מבקשת את חוות דעתה של היועצת המשפטית.

מיקי איתן:

זה אותו מודל. יש הסתייגויות ומאחר שיש פריסת זמן, נשאלת השאלה מי יביע את
הסתייגויותיו. על מנת שלא יהיה אי שוויון, זה ירוץ בסבב לפי מכסת הזמן.

היו"ר יוסי כץ:

יש שישה חוקים שידונו בהם מאחת עשרה בלילה עד שתיים בבוקר. אתם מקציבים חצי
שעה לכל חוק?

זאב בוים:

אפשר שזה יהיה דיון משולב.

זהבה גלאון:

אני מבקשת חוות דעת משפטית, שכן מדובר על שישה חוקים שונים.

היו"ר יוסי כץ:

אני אקריא את הצעת ההחלטה: הלילה, עד שעה 23:00 יהיה המשך דיון לפי אותה
שיטה בהסתייגויות בחוק ההסדרים. הדיון יסתיים בשעה 23:00. משעה 23:00 עד
02:00 בבוקר, דיון משולב על כל החוקים שחזרו מהוועדות. זה יהיה דיון משולב
לפי אותה שיטה של הסתייגויות, במחזורים שיסתיימו עד השעה 02:00. משעה 02:00
ועד השעה 08:00 יהיה דיון סיעתי של שש שעות על חוק התקציב. משעה 08:00 עד
09:00 הפסקה. משעה 09:00 הצבעות על חוק ההסדרים, לאחר מכן על החוקים שפוצלו
מחוק ההסדרים ולאחריהם הצבעה על חוק התקציב.

מזכיר הכנסת אריה האן:

לגבי החוקים שאנחנו מביאים לדיון משולב, אני מציע שדברי הפתיחה יהיו בבת
אחת ולאחר מכן יהיה דיון משולב.

מיקי איתן:

זו בדיוק ההצעה.

זהבה גלאון:

אני מבקשת לשאול את היועצת המשפטית אם לגבי חמשת החוקים, שהם חוקים שונים
שהופרדו מחוק ההסדרים, האם בדיון לקראת קריאה שנייה וקריאה שלישית, אפשר
לעשות דיון משולב?

זאב בוים:

הם שייכים לחוק ההסדרים.

אנה שניידר:

התשובה מתחלקת לשניים – כל החוקים שהופרדו מחוק ההסדרים עומדים בפני עצמם.
הם גם לא נקראים חוק ההסדרים, אלא לכל חוק יש את השם שלו ואת התיקון
הרלוונטי לחוק העיקרי. ניתן לקיים דיון משולב על כולם, ובלבד שמצביעים
כמובן על כל אחד בנפרד.

היו"ר יוסי כץ:

מי בעד ההצעה שהקראתי?

הצבעה

בעד – 14

נגד – 3

נמנעים – אין

החלטה: ההצעה התקבלה.

אני מודה לכולם, הישיבה נעולה.

- - - - - - - - - -

הישיבה ננעלה בשעה 18:50
