הכנסת השש-עשרה נוסח לא מתוקן

מושב שלישי

פרוטוקול מס' 203

מישיבת ועדת הכנסת

‏יום שני, י"ד בשבט התשס"ה (‏24 בינואר, 2005), שעה 10:00

סדר היום: 1. שונות: קביעת מסגרת הדיון בהצעות המפד"ל, האיחוד הלאומי וש"ס
להביע אי-אמון בממשלה

2. שונות: מינוי חבר הכנסת יולי-יואל אדלשטיין כממלא מקומו של יושב-ראש
הכנסת בימי היעדרותו מהכנסת בשל פטירת אימו

3. פניית סיעת אגודת ישראל בעניין שם הסיעה

4. החלטת ועדת הכנסת בעניין המלצה בנושא: ראשי ועדות

5. בקשות חברי הכנסת להקדמת הדיון בהצעות החוק הבאות לפני הקריאה הטרומית:

א) הצעת חוק הכנסת (תיקון – ראש האופוזיציה), התשס"ה-2005, פ/3142, של חברי
הכנסת ישראל אייכלר ודוד אזולאי

ב) הצעת חוק התקשורת (בזק ושידורים) (תיקון – איסור התקשרות לצורך פרסומת),
התשס"ה-2005, פ/3070, של חברת הכנסת גילה פינקלשטיין

נכחו:

חברי הוועדה: רוני בר-און – היו"ר

  יולי אדלשטיין

  גדעון סער

מוזמנים: חה"כ אראלה גולן

  חה"כ משה גפני

  חה"כ איתן כבל

  חה"כ אליעזר כהן

  חה"כ גאלב מג'אדלה

  חה"כ אברהם פורז

  חה"כ גילה פינקלשטיין

  מזכיר הכנסת אריה האן

ייעוץ משפטי: ארבל אסטרחן

מנהלת הוועדה: אתי בן-יוסף

רשמה: אירית שלהבת

שונות: קביעת מסגרת הדיון בהצעות המפד"ל, האיחוד הלאומי וש"ס להביע אי-אמון בממשלה

היו"ר רוני בר-און:

אני מתכבד לפתוח את ישיבת ועדת הכנסת.

לפני שניגש לסדר היום, אנחנו מתבקשים לקבוע מסגרת דיון להצעות אי-אמון.
המפד"ל, האיחוד הלאומי וש"ס הגישו ליושב-ראש הכנסת הצעות להביע אי-אמון
בממשלה בשל:

א) אי מציאת פתרון למצוקותיו של בית-החולים ביקור חולים, בשל סכנת סגירתו
ופגיעה בעובדים ובתושבים; המועמד להרכיב את הממשלה הינו חבר הכנסת אלי ישי.

ב) קריסת מערכת הבריאות הציבורית; המועמד להרכיב את הממשלה הינו חבר הכנסת
אפי איתם.

ההצעות יידונו בישיבת הכנסת היום, יום שני, י"ד בשבט התשס"ה (24 בינואר
2005), וועדת הכנסת מתבקשת לקבוע מסגרת דיון להצעות אלה.

אני מציע שיינתנו 10 דקות לכל מציע.

גדעון סער:

הוא מוגש גם מטעם סיעת המפד"ל וגם מטעם סיעת האיחוד הלאומי? בדרך כלל
בשבועות האחרונים הן מגישות את ההצעות ביחד? זאת אומרת, המפד"ל כולה
מתייצבת מאחורי מועמדותו של חבר הכנסת איתם, לפי מה שנמצא בידיך?

היו"ר רוני בר-און:

אם יש עם זה איזו בעיה קונסטיטוציונית אני מציע שתעלה את זה לאחר ההצבעה,
לאחר שתראה אם הצעות האי-אמון עברו.

גדעון סער:

תודה אדוני היושב-ראש. נחה דעתי.

היו"ר רוני בר-און:

אני מציע את סדר הדיון המקוצר שאנחנו נוקטים בו מדי פעם בפעם: 10 דקות לכל
מציע, 10 דקות לליכוד, 5 דקות לעבודה, 5 דקות לשינוי, ו-3 דקות לכל יתר
הסיעות.

מי בעד ההצעה הזאת? מי נגד? מי נמנע?

הצבעה

בעד הצעת היו"ר לסדר הדיון בהצעות האי-אמון של סיעות המפד"ל, האיחוד הלאומי
וש"ס– רוב

נגד – אין

נמנעים – אין

הצעת היו"ר נתקבלה.

היו"ר רוני בר-און:

אני קובע אפוא שהוחלט פה אחד שזהו סדר הדיון.

שונות: מינוי חבר הכנסת יולי-יואל אדלשטיין כממלא מקומו של יושב-ראש הכנסת
בתקופת היעדרותו מהכנסת בשל פטירת אימו

היו"ר רוני בר-און:

העניין הבא, הגם שהוא לא מופיע בסדר היום אני רוצה לקדם אותו ולהסיר אותו
מעל סדר יומנו. ככל הידוע, למרבית הצער הלכה לבית עולמה בשיבה טובה אימו של
יושב-ראש הכנסת. מכאן שלוחה לו ברכת התנחומים של הוועדה כוועדה ואני בטוח
שכל אחד יידע לעשות את זה גם בעצמו באופן פרטני.

כיוון שיושב-ראש הכנסת יושב שבעה על אימו, הוא לא יוכל, מובן מאליו, למלא
את מקומו כיושב-ראש הכנסת עד ליום רביעי ט"ז בשבט התשס"ה (26 בינואר 2005)
בשעה 10:00 בבוקר. כיוון שכך, באמצעות מזכיר הכנסת, מבקש היושב-ראש מאתנו
למנות כממלא מקומו את סגנו, חבר הכנסת יולי-יואל אדלשטיין.

מי בעד לאשר את הבקשה? מי נגד? מי נמנע?

הצבעה

בעד הבקשה שחבר הכנסת יולי-יואל אדלשטיין יחליף את יו"ר הכנסת בימי
היעדרותו – רוב

נגד – אין

נמנעים – אין

הבקשה נתקבלה.

היו"ר רוני בר-און:

גם בקשה זאת אושרה פה אחד.

שוב, אנחנו שולחים מכאן את תנחומינו ליושב-ראש הכנסת.

פניית סיעת אגודת ישראל בעניין שם הסיעה

היו"ר רוני בר-און:

העניין הבא הוא הפיצול בסיעות אגודת ישראל ודגל התורה.

בישיבה האחרונה אני טעיתי, וכיוון שכך יצאה שגגה גם מלפני ועדת הכנסת, כאשר
קראנו לסיעת אגודת ישראל בשם "אגודת ישראל" בלבד. נתבקשתי על-ידי אגודת
ישראל, וקיבלתי את הסכמת דגל התורה לכך, לתקן את החלטתנו מיום 12 בינואר
2005, לפיה שם הסיעה יהיה "אגודת ישראל". אני מציע שנתקן את ההחלטה, בהתאם
לסעיף 18(א) לתקנון הכנסת, ושם הסיעה יהיה מכאן ולהבא "אגודת ישראל – יהדות
התורה והשבת".

חבר הכנסת גפני, אמרת לי שזה יהיה בלי דיון ואני הבטחתי ולכן גם ויתרתי על
הצורך בהתייצבות של נציגי אגודת ישראל. אם זה לא משהו שאתה מוכרח להגיד אז
אני מבקש להימנע מכך, כדי שההודעה שלי לאגודת ישראל תהיה מסודרת.

משה גפני:

אני מוכרח, בהתאם לסיכום. באנו בדברים עם נציגי אגודת ישראל. אנחנו לא
מעוניינים בהחרפת העניין ולכן הסכמנו. אך זה לא תיקון טעות של ההחלטה
שנתקבלה בישיבה הקודמת.

היו"ר רוני בר-און:

אני מודיע שאני טעיתי בישיבה הקודמת כשלא קיימתי דיון. חבר הכנסת גפני, אתה
יכול אחר-כך לעשות מה שאתה מבין, ההודעה שלי כמובן לא מחייבת אותך. אני
מודיע לפרוטוקול שההודעה שלי לא מחייבת את חבר הכנסת גפני או את סיעת דגל
התורה או אף אחד מכל הסובבים סביב השולחן הזה. ההצעה העומדת להחלטה היא,
בהתאם להוראות סעיף 18(א) לתקנון הכנסת, לקבוע כי שם הסיעה יהיה "אגודת
ישראל – יהדות התורה והשבת".

משה גפני:

בשם דגל התורה אנחנו מודיעים שאנחנו מסכימים להצעה ואין בעיה, וזה לא מחייב
שום דבר לעתיד.

היו"ר רוני בר-און:

תודה רבה.

מי בעד ההצעה? מי נגד? מי נמנע?

הצבעה

בעד ההצעה לקבוע כי שם הסיעה יהיה "אגודת ישראל – יהדות התורה והשבת" – רוב

נגד – אין

נמנעים – אין

ההצעה נתקבלה.

היו"ר רוני בר-און:

הריני קובע אפוא פה אחד כי שם הסיעה הוא "אגודת ישראל – יהדות התורה
והשבת". אני מאחל לשתי הסיעות הצלחה גדולה, במיוחד במסגרת החברות שלהן
בקואליציה.

החלטת ועדת הכנסת בעניין המלצה בנושא: ראשי ועדות

היו"ר רוני בר-און:

הנושא הבא הוא החלטת ועדת הכנסת בענין המלצה בנושא: ראשי ועדות.

ככל הידוע לכם, כתוצאה מחילופי סטטוסים בקואליציה ובאופוזיציה, וגם כתוצאה
מן הדבר היחיד שיושב-ראש הקואליציה אין לו השפעה עליו – מעבר הזמן, וגם
כתוצאה מהעובדה שחלק מן האנשים שהיו ראשי ועדות מכהנים עכשיו כשרים בממשלה,
יש צורך לעשות שידוד מערכות בראשות הוועדות השונות. כיוון שכך, ביקש ממני
יושב-ראש הקואליציה כמה בקשות.

קודם כול, עקב בחירתו של חבר הכנסת הירשזון לשר בממשלת ישראל, נתפנה מקומו
כיושב-ראש הוועדה לתקציב הביטחון. הקואליציה מציעה לבחור לתפקיד את חבר
הכנסת אברהם-בייגה שוחט.

חבר הכנסת גדעון סער, כאן אנחנו ממליצים או קובעים?

גדעון סער:

להבנתי אנחנו ממליצים. הוועדה עצמה תמיד ממליצה.

היו"ר רוני בר-און:

לא סתם שאלתי. אני יודע שבדרך כלל אנחנו רק ממליצים אך במקרה הספציפי הזה
הוועדה היא ועדה משותפת של שתי ועדות. היא מקימה הרכב שֵמִי ואז היא בוחרת את
היושב-ראש, ואז אנחנו מאשרים ומודיעים על כך למליאה. גברתי היועצת המשפטית,
את יודעת לענות לי מה הפרוצדורה?

ארבל אסטרחן:

הייתי אומרת לעשות את זה באותה פרוצדורה. מדובר בוועדה שהיא מכוח חוק.

היו"ר רוני בר-און:

מי מחליף את חבר הכנסת אברהם הירשזון בוועדה?

גדעון סער:

ייבחר איש ליכוד שיחליף אותו. מה זה משנה? או ממלא מקום מטעם סיעת הליכוד.

ארבל אסטרחן:

חבר הכנסת שוחט הוא חבר הוועדה?

גדעון סער:

כן, לדעתי הוא חבר הוועדה.

איתן כבל:

לפי הרשימה שמונחת לפניי הוא חבר.

היו"ר רוני בר-און:

הוא חבר הוועדה. כלומר, אנחנו נמליץ בפני ועדת תקציב הביטחון.

אם כך, אני מציע שוועדת הכנסת תקבל החלטה, לפיה היא ממליצה לוועדה המשותפת
של ועדת הכספים וועדת החוץ והביטחון לעניין תקציב הביטחון, לבחור בחבר
הכנסת אברהם-בייגה שוחט לתפקיד יושב-ראש הוועדה.

מי בעד ההצעה? מי נגד? מי נמנע?

הצבעה

בעד ההמלצה לבחור בחבר הכנסת שוחט לתפקיד יושב-ראש הוועדה המשותפת לוועדת
הכספים ולוועדת החוץ והביטחון לעניין תקציב הביטחון – רוב

נגד – אין

נמנעים – אין

ההמלצה נתקבלה.

היו"ר רוני בר-און:

אני קובע אפוא פה אחד שזה מה שיהיה. נא לכנס את הוועדה ולתאם את העניין של
הבחירה הפורמלית.

חבר הכנסת סער, האם חבר הכנסת אמנון כהן יכול לכהן כיושב-ראש של שתי ועדות?

גדעון סער:

הוא יסתדר למשך 10 ימים עם שתי המשרות, להערכתי. אני חושב שאין על כך איסור
חוקי.

היו"ר רוני בר-און:

בוועדת הכלכלה מכהן בתפקיד יושב-ראש זמני חבר הכנסת איתן כבל. אני אציע לכם
להמליץ בפני הוועדה לבחור כיושב-ראש קבוע לוועדת הכלכלה את חבר הכנסת אמנון
כהן מסיעת ש"ס. התחולה של ההמלצה והיישום שלה הם מיידיים.

מי בעד ההצעה, ירים את ידו בבקשה. מי נגד? מי נמנע?

הצבעה

בעד ההצעה לבחור בחבר הכנסת אמנון כהן כיושב-ראש ועדת הכלכלה – רוב

נגד – אין

נמנעים – 2

ההצעה נתקבלה.

היו"ר רוני בר-און:

אני קובע כי ברוב דעות ובשני נמנעים תמליץ ועדת הכנסת בפני ועדת הכלכלה
לבחור בחבר הכנסת אמנון כהן מסיעת ש"ס כיושב-ראש ועדת הכלכלה.

ארבל אסטרחן:

חבר הכנסת אמנון כהן הוא חבר ועדת הכלכלה?

איתן כבל:

הוא לא חבר ועדת הכלכלה.

ארבל אסטרחן:

לפני שהוא ימונה להיות יושב-ראש ועדת הכלכלה הוא יצטרך להיות חבר הוועדה.

גדעון סער:

הסיעה שלו תצטרך לנקוט באותן פעולות שיאפשרו את בחירתו. יושב-ראש ש"ס יודע
את זה.

היו"ר רוני בר-און:

ההמלצה הזאת תיכנס לתוקף או תהיה ישימה כמובן רק בהינתן ולאחר שסיעת ש"ס
תודיע שחבר הכנסת אמנון כהן הוא חבר מטעמה בוועדת הכלכלה.

חבר הכנסת גאלב מג'אדלה, אתה חבר ועדת הפנים ואיכות הסביבה?

גאלב מג'אדלה:

עדיין לא.

היו"ר רוני בר-און:

קודם תיבחר לוועדת הפנים ואיכות הסביבה ואחר-כך תוכל להתמנות ליושב-ראש
הוועדה.

גאלב מג'אדלה:

איך חבר הכנסת אמנון כהן שהוא לא חבר ועדת הכלכלה נכנס לתפקיד היושב-ראש
באופן מיידי? אדוני היושב-ראש, אל תעשה איפה ואיפה.

אליעזר כהן:

אני לא מבין מה הבעיה? ברגע שהוא יושב-ראש הוא חבר הוועדה.

היו"ר רוני בר-און:

שתי ההמלצות הבאות הן נגזרת של צירוף חברי הכנסת שאנחנו נמליץ לבחור
כיושבי-ראש ועדות לוועדות הספציפיות האלה מטעם סיעתם. ההמלצות הללו יכנסו
לתוקף וייושמו לא קודם ל-8 בפברואר השנה.

משה גפני:

מה הסיבה?

היו"ר רוני בר-און:

אין סיבות. זאת ההמלצה.

ההמלצות הן, אפוא, אלה: חבר הכנסת גאלב מג'אדלה מסיעת העבודה יכהן
כיושב-ראש ועדת הפנים ואיכות הסביבה במקום חבר הכנסת יורי שטרן; וחבר הכנסת
יורי שטרן יכהן כיושב-ראש הוועדה לענייני ביקורת המדינה במקום חבר הכנסת
אמנון כהן. לעניין חבר הכנסת יורי שטרן, המגבלה היא שהוא יכהן כיושב-ראש
הוועדה לענייני ביקורת המדינה עד למיצוי שני-שלישים מתקופת כהונת הכנסת
הנוכחית.

מי בעד ההמלצות האלה? מי נגד? מי נמנע?

הצבעה

בעד ההמלצות כי חבר הכנסת מג'אדלה יכהן כיו"ר ועדת הפנים ואיכות הסביבה,
וכי חבר הכנסת שטרן יכהן כיו"ר הוועדה לענייני ביקורת המדינה עד למיצוי 2/3
מכהונת הכנסת הנוכחית – רוב

נגד – אין

נמנעים – אין

ההמלצות נתקבלו.

היו"ר רוני בר-און:

הסדרנו, אפוא, גם את העניין הזה, בתנאי שהם יהיו חברים בוועדות.

אברהם פורז:

אדוני היושב-ראש, אולי הוועדה לא תקבל את ההמלצה, חכה.

משה גפני:

אדוני היושב-ראש, אני יכול לשאול שאלה על אף שאני לא חבר ועדת הכנסת? לא
הבנתי את ההצבעות שהיו כאן. על כל ראשי הוועדות הצביעו כולם פה אחד. למה
אצלנו שניים נמנעו? חבר הכנסת אמנון כהן הוא יושב-ראש ועדה טוב.

בקשות חברי הכנסת להקדמת הדיון בהצעות החוק הבאות לפני הקריאה הטרומית:

א) הצעת חוק הכנסת (תיקון – ראש האופוזיציה), התשס"ה-2005, פ/3142 של חברי
הכנסת ישראל אייכלר ודוד אזולאי

ב) הצעת חוק התקשורת (בזק ושידורים) (תיקון – איסור התקשרות לצורך פרסומת),
התשס"ה-2005, פ/3070 של חברת הכנסת גילה פינקלשטיין

היו"ר רוני בר-און:

הנושא הבא הוא בקשות חברי הכנסת להקדמת הדיון בהצעות חוק, מה שאנחנו
קוראים: מתן פטור מחובת הנחה.

המבקשים הראשונים, חברי הכנסת אייכלר ואזולאי, מתמהמהים אז אנחנו נעבור
לבקשה השנייה: הצעת חוק התקשורת (בזק ושידורים) (תיקון – איסור התקשרות
לצורך פרסומת), התשס"ה-2005, של חברת הכנסת גילה פינקלשטיין.

אין לנו קוורום, אני מצטער.

גילה פינקלשטיין:

אני נמצאת כאן במקום חבר הכנסת שאול יהלום.

היו"ר רוני בר-און:

עדיין אין לנו קוורום. חברת הכנסת פינקלשטיין, אני מתנצל. נעשה את זה
בהזדמנות אחרת.

גאלב מג'אדלה:

אדוני היושב-ראש, תודה רבה על הברכות.

היו"ר רוני בר-און:

שתהיה לך הצלחה רבה.

תודה רבה. הישיבה נעולה.

הישיבה ננעלה בשעה 10:30
