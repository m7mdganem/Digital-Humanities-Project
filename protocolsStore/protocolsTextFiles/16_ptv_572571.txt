הכנסת השש-עשרה נוסח לא מתוקן

מושב שלישי

פרוטוקול מס' 244

מישיבת ועדת הכנסת

יום שני, י"ג בסיוון התשס"ה (20 ביוני 2005), שעה 09:30

סדר היום: 1. קביעת מסגרת דיון בהצעות להביע אי-אמון בממשלה.

2. בקשות חברי הכנסת להקדמת הדיון בהצעות חוק לפני הקריאה הטרומית:

1.  הצעת חוק מימון מפלגות (תיקון – עידוד ייצוג לשני המינים),

  התשס"ה-2005 – פ/3671 – של חברי הכנסת לבני, גלאון וסער.

2.  הצעת חוק העונשין (תיקון – איסור התארגנות ניאו-נאצים),

  התשס"ה-2005 – פ/3651 - של חבר הכנסת שלגי.

3.  הצעת חוק לתיקון פקודת רופאי השיניים (מרפאות ותאגידים),

  התשס"ה-2005 – פ/3554 – של חבר הכנסת אדלשטיין.

3. קביעת ועדות לדין בהצעות החוק הבאות:

1.  הצעת חוק הלוואות לשכר לימוד (תיקון – הלוואות לתואר שני),

  התשס"ד-2004 – פ/2363 – של חבר הכנסת דני יתום.

2.  הצעת חוק הבטחת הכנסה (תיקון – סייגים לזכאות למלגה), התשס"ד-2004 –
    פ/2716 - של חברת הכנסת זהבה גלאון;

3.  הצעת חוק הבטחת הכנסה (תיקון – סייגים לזכאות למלגה), התשס"ד-2004 –
    פ/1979 - של חברות הכנסת אתי לבני, מלי פולישוק-בלוך וקבוצת חברי כנסת;

4.  הצעת חוק הבטחת הכנסה (תיקון – זכאות לגמלה בזמן לימודים), התשס"ה-2004
    – פ/2974 - של חברי הכנסת יורי שטרן ואליעזר כהן.

  4. שונות.

נכחו:

חברי הוועדה: רוני בר-און - היו"ר

יולי אדלשטיין

ענבל גבריאלי

צבי הנדל

רשף חן

דני יתום

איתן כבל

גדעון סער

מאיר פרוש

אתי לבני

אילן שלגי

מוזמנים: מזכיר הכנסת אריה האן

אפרת ורד - לשכה משפטית, משרד החקלאות

מנהלת הוועדה: אתי בן-יוסף

קצרנית: חנה כהן

קביעת מסגרת דיון בהצעות להביע אי-אמון בממשלה

היו"ר רוני בר-און:

בוקר טוב, אני פותח את ישיבת ועדת הכנסת, ישיבה מס' 244. סיעות האיחוד
לאומי-מפד"ל-ציונות לאומית דתית מתחדשת וש"ס הגישו הצעות להביע אי-אמון
בממשלה בשל: א. הנורמות השלטוניות שמפעיל ראש הממשלה – של האיחוד
לאומי-מפד"ל-ציונית לאומית דתית מתחדשת. המועמד להרכיב את הממשלה הוא חבר
הכנסת בנימין אלון; ב. ביצוע עבודות בשליחותה באתר הקרווילות ליד היישוב
ניצן, תוך חילול חג השבועות וימי השבת – של סיעת ש"ס. המועמד להרכיב את
הממשלה הוא חבר הכנסת אלי ישי.

גדעון סער:

אני מציע לקבוע נוהל קצר.

היו"ר רוני בר-און:

אם כן, אנחנו מציעים עשר דקות למציע ההצעה, תשובת ממשלה ושלוש דקות לכל
סיעה. אין הצעה אחרת ולפיכך אני מעמיד את ההצעה להצבעה. מי בעד? מי נגד? מי
נמנע?

הצבעה

בעד – הרוב

ההצעה התקבלה.

בקשות חברי הכנסת להקדמת הדיון בהצעות חוק לפני הקריאה הטרומית

היו"ר רוני בר-און:

בקשות לפטור מחובת הנחה: 1. הצעת חוק מימון מפלגות (תיקון – עידוד ייצוג
לשני המינים), התשס"ה-2005 – פ/3671, של חברת הכנסת אתי לבני.

אתי לבני:

ההצעה היא גם של חברת הכנסת גלאון וחבר הכנסת סער.

היו"ר רוני בר-און:

מדוע זה דחוף? האם אתם יודעים משהו שאנחנו לא יודעים?

אתי לבני:

מדובר בחוק בחירות ויש חשש שאכן נלך לבחירות בתקופה הקרובה. מאחר שנותרו רק
45 יום לתום המושב הנוכחי, חשוב להעביר את הצעת החוק. בחוק זה יש מסרים
מאוד חשובים שאינם לצד מסוים, אלא לטובת ייצוג הולם לנשים.

היו"ר רוני בר-און:

אין כאן נציג ממשלה.

זהבה גלאון:

ממשלה לא מתערבת בחוקי בחירות.

היו"ר רוני בר-און:

בהחלט לא. כאן מדובר בתקציב.

אתי לבני:

בהצעה זו יש אמירה מאוד חשובה.

היו"ר רוני בר-און:

האמירה חשובה, אין ויכוח על כך. אני אתמוך בחוק, אך הדחיפות שלו לא ברורה
לי.

רשף חן:

הממשלה לא פה כדי להתנגד.

היו"ר רוני בר-און:

אם הממשלה לא מסכימה, רואים אותה כמתנגדת. נכון שהממשלה לא מיוצגת כאן, אבל
נקטתי לעצמי כלל לפיו אם הממשלה לא מודיעה לי שהיא מסכימה, אני רואה אותה
כמתנגדת. אני לא יכול לעשות פרשנות אחרת. זה שהממשלה אינה מיוצגת כאן, זה
עניינה. אני חושב שהחוק ראוי לדיון, אבל מכיוון שהוא כבד ויש לו השפעות
כספיות לא פשוטות, צריך לדון בזה בכובד ראש. השאלה מדוע צריך מימון גבוה
יותר לנשים היא שאלה רצינית.

גדעון סער:

השאלה היא אם אתה נוקט בדרך של התערבות, שהיא דרך שאין עליה קונסנסוס –
לדעתי בצדק – או בדרך כפי שנוהגות מדינות מערביות מסוימות, של התערבות
ושינוי מקומות. אפשר ללכת בדרך שבה אתה לא מתערב, אלא אתה אומר שמי שייתן
יתר ייצוג לנשים יתומרץ.

היו"ר רוני בר-און:

אלה שאלות של החוק, אבל אני לא מבין מה הדחיפות.

צבי הנדל:

למען הגילוי הנאות אני אומר שאני מתנגד לחוק, אבל צריך לדעת שבשלב זה כמעט
כל חוק שלא ישוחרר מחובת הנחה, לא יידון במושב הזה.

היו"ר רוני בר-און:

היא הנותנת.

צבי הנדל:

לפיכך אני חושב שאם יש חוקים שיש סבירות שהם יהיו רלוונטיים ומשמעותיים,
משום שיש סיכוי שיקדימו את הבחירות, יש לאשר להקדים את הדיון בו.

מאיר פרוש:

זה לא אומר שצריך לדון בלחץ. גם אני מתנגד להצעת החוק הזאת, אבל אומר את
ההיפך מחבר הכנסת הנדל. חבר הכנסת הנדל טוען שהוא לא מסכים להצעת החוק, אבל
מבקש שידונו בזה עכשיו. אני טוען שאין לדון בזה תחת לחץ של בחירות. מי
שחושב שההצעה טובה, שידון בזה ביישוב הדעת. מי שחושב שההצעה אינה טובה, גם
ראוי שידון בה ביישוב הדעת.

היו"ר רוני בר-און:

אם מדברים על הערכיות של החוק, אני חושב שהדרך לקדם בחירתן של נשים לרשימות
באמצעות עידוד כספי היא בעיניי דרך פסולה לחלוטין. בכל מקרה, איני משוכנע
בעניין הדחיפות.

מי בעד מתן פטור מחובת הנחה?

הצבעה

בעד – 6

נגד – 3

נמנעים – אין

הבקשה לפטור מחובת הנחה של הצעת חוק מימון מפלגות (תיקון - עידוד ייצוג
לשני המינים), התשס"ה-2005, נתקבלה.

הנושא הבא – בקשה להקדמת הדיון בהצעת חוק העונשין (תיקון – איסור התארגנות
ניאו-נאצית), התשס"ה-2005, של חבר הכנסת אילן שלגי וחבר הכנסת רשף חן. מה
הדחיפות אחרי 57 שנות עצמאות או 60 שנה לאחר דיכוי החיה הנאצית?

חבר הכנסת איתן כבל דיבר איתי בטלפון והודיע שהוא יניח היום הצעת חוק זהה.

ארבל אסטרחן:

לכן אי אפשר לדון בו, כי ההצעה טרם הונחה.

ענבל גבריאלי:

אם הצעה זו מקבלת פטור וההצעה של חבר הכנסת כבל תונח היום, זה לא יהיה
רלוונטי לגביה?

ארבל אסטרחן:

היא צריכה להיות מונחת לפחות שבועיים.

היו"ר רוני בר-און:

חבר הכנסת שלגי, האם אתה מוכן להמתין כדי שנדון בהצעה הזאת לאחר שחבר הכנסת
כבל יניח את ההצעה שלו?

אילן שלגי:

אני מסכים, אבל אני רוצה להדגיש שהמתנתי ולא הנחתי את הבקשה הזאת בשבוע
שעבר משום שנאמר לי שלפני שיהיה "פ" אי אפשר לבקש.

היו"ר רוני בר-און:

הדרך בה חבר הכנסת כבל יכול להצטרף אליך היא או להמתין שבועיים או שאתה
תסכים בטובך לחכות שהיום הוא יקבל "פ" ומחר בבוקר נדון בבקשה שלך במסגרת
"שונות".

אילן שלגי:

אין לי שום בעיה.

רשף חן:

למיטב זכרוני היה מצב דומה בהצעת חוק שלי ובהצעת חוק של חבר הכנסת גלאון,
שטרם עברה תקופה של שבועיים. בהסכמתי, למרות שלא עברו שבועיים, ההצעות
הוצמדו.

ארבל אסטרחן:

התקנון תוקן לאחרונה ולפיו לא ניתן להצמיד, אלא רק אם ההצעה היתה מונחת
לפחות שבועיים.

אילן שלגי:

אדוני היושב-ראש, אני מסכים, אבל אני מבקש שאם מאיזושהי סיבה ההצעה של חבר
הכנסת כבל לא תקבל "פ", בכל זאת הנושא הזה יעלה מחר בסעיף "שונות".

הדחיפות לדון בהצעת החוק היא התופעות שהיו כאן בשבועיים האחרונים. מסתבר
שבנושא הזה קיימת בחוק לאקונה . הפרקליטות אומרת שאין לה סעיף להעמיד לדין
לפיו כאשר לא מדובר בהסתה בפועל.

היו"ר רוני בר-און:

אנחנו נדון בכך בישיבה מחר. אם חבר הכנסת כבל לא יגיש את ההצעה, נדון בזה
בלעדיו.

הנושא הבא – בקשה להקדמת הדיון בהצעת חוק לתיקון פקודת רופאי השיניים
(מרפאות ותאגידים), התשס"ה-2005 – פ/3554, של חבר הכנסת יולי אדלשטיין
וקבוצת חברי כנסת.

מלכתחילה לא ביקש המציע בקשה לפטור מחובת הנחה, משום שהוא סבר שזה יכול
להתנהל בסדר העניינים הרגיל. דא עקא שהוא נפל קורבן לתקלה פרוצדורלית
במזכירות – ההצעה הונחה שבועיים לפני תחילת פגרת החורף, מסיבות טכניות לא
קיבלה מספור עד 23 במאי 2005. בעצם אנחנו מתקנים עתה את הפגם המנהלתי באופן
שאנחנו מקצרים לו את המועד טכנית גם אם אין לו נימוק לקבל פטור מחובת הנחה.

מי בעד מתן פטור?

הצבעה

בעד – הרוב

ההצעה לתת פטור מחובת הנחה להצעת חוק לתיקון פקודת רופאי השיניים (מרפאות
ותאגידים), התשס"ה-2005, נתקבלה.

הנושא הבא - הממשלה מבקשת פטור מחובת הנחה להצעת חוק המועצה לענף הלול
(ייצור ושיווק)(תיקון מס' 14), התשס"ה-2005. הפטור מחובת הנחה הוא לכל שלוש
הקריאות.

זהבה גלאון:

מה המשמעות של הצעת החוק?

אפרת ורד:

חוק המועצה לענף הלול קובע שהתקנות והכללים שהתקינה המועצה לענף הלול לפני
התיקון יעמדו בתוקף עד ה-1 ביולי. בהצעת חוק זו אנחנו מבקשים הארכת המועד,
כדי לאפשר המשך פעילות שוטפת עד להתקנת התקנות והכללים, אשר חלקם נוגעים
לבריאות הציבור, כמו הסדרת תחנות מיון.

זהבה גלאון:

מדוע לא עושים את זה עד ה-1 ביולי? מדוע ממהרים כל כך?

אפרת ורד:

הוראות החוק ששונו קובעות חובת התייעצות עם המועצה. מאחר שהסעיף הרלוונטי
של המועצה שונה כך שנציגי המגדלים במועצה ייבחרו בבחירות והתקנות של
הבחירות אושרו רק ב-6 ביוני בוועדת הכלכלה ואנחנו חושבים שראוי להתקין
תקנות לאחר התייעצות עם חברי המועצה הנבחרת, לא היה מקום לשנות את הכללים
הקיימים עד שתוקם המועצה.

זהבה גלאון:

מדוע לא קבעו מראש טווח זמן שייקח בחשבון גם התייעצות? אני לא מבינה בזה
הרבה, נראה שעושים כאן מחטף.

אפרת ורד:

בהחלט לא.

גדעון סער:

עד עתה נתנו פטורים להצעות חוק פרטיות וזה לא היה מחטף. עתה הממשלה מבקשת
פטור וזה מחטף?

זהבה גלאון:

זה אחרת. ממשלה צריכה להיערך בהתאם.

היו"ר רוני בר-און:

מי בעד מתן הפטור לכל הקריאות? מי נגד? מי נמנע?

הצבעה

בעד – הרוב

נגד – אין

נמנע - 1

בקשת הממשלה להקדמת הדיון בהצעת חוק המועצה לענף הלול (ייצור ושיווק)(תיקון
מס' 14), התשס"ה-2005, אושרה. הפטור הוא לכל שלוש הקריאות.

קביעת ועדות לדיון בהצעות חוק

היו"ר רוני בר-און:

הנושא הבא – קביעת ועדות לדיון בהצעות חוק: 1. הצעת חוק הלוואות לשכר לימוד
(תיקון – הלוואות לתואר שני), התשס"ד-2004, של חבר הכנסת דני יתום. חבר
הכנסת דני יתום אינו נוכח. במליאה נשמעו הצעות להעביר את זה לוועדת החינוך
או לוועדה משותפת של ועדת הכספים וועדת החינוך, התרבות והספורט. המציע מבקש
שההצעה תידון בוועדת החינוך. הצעת הקואליציה היא שזה יידון בוועדה משותפת
של ועדת הכספים וועדת החינוך, התרבות והספורט בראשות ועדת הכספים.

מי בעד שההצעה תידון בוועדה משותפת? מי נגד? מי נמנע?

הצבעה

בעד – הרוב

הצעת החוק תידון בוועדה משותפת של ועדת הכספים וועדת החינוך, התרבות
והספורט בראשות ועדת הכספים. בוועדה המשותפת יהיו חברים חמישה חברי ועדת
כספים וחמישה חברי ועדת החינוך, התרבות והספורט.

הנושא הבא – הצעת חוק הבטחת הכנסה (תיקון – סייגים לזכאות למלגה),
התשס"ד-2004, של חברת הכנסת זהבה גלאון; הצעת חוק הבטחת הכנסה (תיקון –
סייגים לזכאות למלגה), התשס"ד-2004, של חברות הכנסת אתי לבני, מלי
פולישוק-בלוך וקבוצת חברי כנסת והצעת חוק הבטחת הכנסה (תיקון – זכאות לגמלה
בזמן לימודים), התשס"ה-2004, של חברי הכנסת יורי שטרן ואליעזר כהן.

ההצעות שנשמעו היו להעביר את הדיון בהצעות החוק לוועדת העבודה, הרווחה
והבריאות או לוועדת הכספים או לוועדה לקידום מעמד האישה. חברת הכנסת לבני
מבקשת להעביר את הצעת החוק לדיון בוועדה לקידום מעמד האישה ויושב-ראש ועדת
העבודה, הרווחה והבריאות נתן את הסכמתו לכך.

בישיבה הקודמת לא דנו בכך משום שהיועצת המשפטית אמרה שהדברים האלה הם
חד-משמעית של ועדת העבודה, הרווחה והבריאות.

אתי לבני:

הרבה פעמים זה עובר מוועדה לוועדה בהסכמה.

היו"ר רוני בר-און:

בסמכותנו לקבל החלטות חרף המבנה הסטרוקטורלי של המיון של הכנסת. מכיוון
שהיתה התערבות מאוד נחרצת של היועצת המשפטית, ביקשתי לקיים דיון נוסף.

גדעון סער:

מבחינה עניינית עמדת היועצת המשפטית היא העמדה הנכונה, אבל הצעתי לאחת
המציעות, חברת הכנסת גלאון, שננסה להגיע להסכמה. כל העברת החוק בקריאה
טרומית היתה בזמנו בהסכמת האוצר מתוך רצון למצוא פתרון לזה. אני מעריך שאם
תימצא הסכמה לעניין עצמו, כפי שזה התחיל להסתמן, ייתכן שנוכל להתנות גם
לעניין הוועדה - כי אז גם הקרבות יהיו קרבות אחרים – אחרת ממילא אין בזה
טעם, זו לא תהיה הצעה רצינית ואפשר יהיה לחסום אותה.

היו"ר רוני בר-און:

איפה נציגי הממשלה? לא התקיים התנאי המוקדם להתחיל לקדם את החוק, מכיוון
שהממשלה לא התקדמה בעניין הזה.

גדעון סער:

אני מזכיר שהמציעים לקחו על עצמם להתקדם רק בהסכמת הממשלה.

היו"ר רוני בר-און:

בדרך כלל איני אוהב להשתמש בוועדת הכנסת כפריזר לדברים שטרם התגבשו. מכיוון
שגם בעניין זה שאלת המיון של ההצעה לוועדה מסוימת היא שאלה שצריכה עיון,
אני מציע שנשאיר את זה בינתיים לא ממוין עד שהממשלה לא תבוא עם העניין שלה,
כפי שמציעי החוק התחייבו. יושב-ראש הישיבה קיבל את ההתחייבות של המציעים
אחת לאחת – גם חבר הכנסת שטרן הסכים, גם חברת הכנסת גלאון הסכימה וכך גם
חברת הכנסת מלי פולישוק-בלוך. לכן למה לנו בשלב זה להתקוטט על ביצה שלא
נולדה.

זהבה גלאון:

אני מודה שלא חבר הכנסת טיבי ולא אני באנו בדברים עם האוצר. חבר הכנסת יורי
שטרן לקח את זה על עצמו ודיבר עם נציגת האוצר.

גדעון סער:

דיברתי עם גברת יעל אנדורן.

זהבה גלאון:

חבר הכנסת יורי שטרן מסר לנו מידע מסוים וחבר הכנסת סער דיבר עם נציגת
האוצר שמסרה לו מידע X-1. יש כאן אי התאמה מסוימת. ברור שאנחנו לא יכולים
לקדם את החוק הזה בלי תמיכת ממשלה.

היו"ר רוני בר-און:

אם כך, למה לי למיין אותו כרגע?

זהבה גלאון:

אין לנו ללכת ראש בראש עם הממשלה, כי אם הממשלה לא תתמוך בחוק הזה, אין לו
סיכוי לעבור. סביר להניח שעד שלא נגיע להבנה עם האוצר לגבי המהות, ממילא
הוא לא יקודם. אם יגיעו להבנה, אני מניחה שגם יגיעו להבנה שזה בסדר שזה
יעבור לוועדה לקידום מעמד האישה. מכיוון שיושב-ראש ועדה העבודה, הרווחה
והבריאות אינו מתנגד שההצעות יידונו בוועדה לקידום מעמד האישה, אני מבקשת
שוועדת הכנסת תחליט עתה שההצעות יועברו לוועדה והן לא יידונו עד שתהיה
הסכמת ממשלה.

גדעון סער:

כך הסכימו לפני הקריאה הטרומית.

היו"ר רוני בר-און:

אני לא אצביע על זה לפני שאני אדע שהממשלה התחילה להתקדם. יש לי הרבה הצעות
כאלה ואני לא רוצה לשמוע בעוד חצי מחברי כנסת אחרים מדוע דווקא את החוק הזה
ולא חוקים אחרים. בכל פעם שיש תנאי להסכמת ממשלה, אם הממשלה לא מתקדמת, אני
לא משחרר את זה לוועדות. אני אקיים דיון בהצעת החוק הזאת כאשר הממשלה תודיע
שהיא מסכימה לקידום החקיקה.

חבר הכנסת דני יתום, כבר החלטנו בעניינך.

דני יתום:

אפשר להגיש רוויזיה?

היו"ר רוני בר-און:

לא.

דני יתום:

אני מבקש לפנים משורת הדין, משום שהייתי עתה בוועדה הכספים ולכן לא יכולתי
להגיע לכאן, למרות שפנו אליי והודיעו לי שהנושא שלי עולה לדיון.

היו"ר רוני בר-און:

מה מפריע לך שהצעת החוק שלך תידון בוועדה משותפת בראשות ועדת כספים?

דני יתום:

אני מבקש שזה יהיה בראשות ועדת החינוך?

גדעון סער:

אני לא מסכים לשים חבר אופוזיציה כראש הוועדה.

דני יתום:

העניין הזה הוא לא עניין של אופוזיציה או קואליציה.

גדעון סער:

חבר הכנסת יתום, אני מציע שנסכם את זה בינינו ואז נחזור לוועדה.

דני יתום:

אני מסכים.

היו"ר רוני בר-און:

כללי המשחק צריכים להיות ברורים.

דני יתום:

אני אפתור לך את הבעיה – אני מושך את בקשתי.

היו"ר רוני בר-און:

לא יכולה להיות רוויזיה אם אני מודיע במליאה.

דני יתום:

אני לא מבקש רוויזיה.

היו"ר רוני בר-און:

אני מודה לכולם, הישיבה נעולה.

- - - - - -

הישיבה ננעלה בשעה 10:00
