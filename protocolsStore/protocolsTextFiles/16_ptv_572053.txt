פרוטוקולים/ועדת הכנסת/7715

ירושלים, ג' בשבט, תשס"ד

26 בינואר, 2004

הכנסת השש-עשרה נוסח לא מתוקן

מושב שני

פרוטוקול מס' 73

מישיבת ועדת הכנסת

מיום רביעי, ח' בכסלו, התשס"ד (3 בדצמבר, 2003) בשעה 09:00

סדר היום:

א. קביעת ועדות לדיון בהצעות חוק:

1. הצעת חוק הימנעות מהארכת חיים, התשס"ג-‏‏2003

של חבר הכנסת רומן ברונפמן (פ/1336)

2. הצעת חוק הימנעות מהארכת חיים, התשס"ג-2003

של חבר הכנסת מיכאל איתן (פ/924)

ב. הרכב ועדת המשנה של ועדת הכנסת לדיון בנושא:

"הופעת נושאי משרה ציבורית, בפני ועדות הכנסת".

נכחו:

חברי הוועדה:

רוני בראון – היו"ר

זהבה גלאון

משה גפני

עמרי שרון

רשף חן

מוזמנים:

סגן מזכיר הכנסת דוד לב

יועצת משפטית: אנה שניידר

מנהלת הוועדה: אתי בן-יוסף

קצרנית: לאה קיקיון

קביעת ועדות לדיון בהצעות חוק

היו"ר רוני בראון:

בוקר טוב לכם, אני מתכבד לפתוח את ישיבת ועדת הכנסת, ישיבה מספר 73. על סדר
יומנו שני עניינים. העניין הראשון: קביעת ועדות לדיון בהצעות חוק הבאות:
הצעת חוק הימנות מהארכת חיים, התשס"ג-2003 של חבר הכנסת רומן ברונפמן
פ/1336, והצעת חוק הימנעות מהארכת חיים, התשס"ג-2003 של חבר הכנסת מיכאל
איתן פ/924.

מוסר לי יושב-ראש הקואליציה כהאי לשנא: אל"ף, המציעים התחייבו, כנראה בפני
הממשלה, להימנע במשך 100 ימים מקידום החוק הזה. בי"ת, היום עומדת על סדר
יומה של הכנסת הצעה נוספת מסוג זה, שגם היא תצטרך להיות כרוכה בחבילה הזאת,
בשאלת ההעברה – לוועדה כזאת או אחרת. בנסיבות העניין, ומכיוון שטרם הוכשרה
הקרקע במאבק בין שני ראשי הוועדות המעונינים – יושב-ראש ועדת החוקה, חוק
ומשפט ויושב ראש ועדת העבודה והרווחה, הוא מבקש שלא לדון בזה היום. האם
ליושב ראש הקואליציה יש משהו להוסיף?

גדעון סער:

הטעמת את הטעמים בצורה מופלאה.

משה גפני:

מה קשור יושב-ראש הקואליציה לישיבת הוועדה?

זהבה גלאון:

של מי ההצעה שעולה היום?

רשף חן:

שלי. היא לא עולה היום, אלא בשבוע הבא. הייתי אמור היום להיות בחו"ל
והנסיעה התבטלה.

משה גפני:

אדוני היושב ראש. מה שאמרת הוא בסדר, זה דבר מקובל בכנסת. מה שלא מקובל הוא
שני דברים: אל"ף, ליושב ראש הקואליציה אין מעמד בפני מליאת הכנסת וועדותיה.
יש לו כוח רב כאשר מדברים אתו בחדר חדדי . כאן צריך להגיד שחבר הכנסת גדעון
סער מבקש את העניין. אין כאן מעמד ליושב ראש הקואליציה.

היו"ר רוני בר-און:

אני אקפיד בעניין הזה.

גדעון סער:

יו"ר ועדת העבודה ביקש את זה.

משה גפני:

אין לי טענות אליך, אבל לא יכולים להפוך את הכנסת לזרוע הביצועית של הממשלה
והקואליציה.

גדעון סער:

מה זה קשור לממשלה, בכלל?

משה גפני:

הלוואי וזה לא היה קשור.

הדבר הנוסף זו ההמתנה להצעת חוק פרטית שאמורה לעלות – לא יודעים בדיוק מתי,
וגם לא יודעים מי יעלה – כדי להימנע מדיון בהעברת הצעות החוק האלה. לכן,
אדוני היושב ראש. אני חושב שהיה מקום רק לשמוע את היועצת המשפטית של
הוועדה, קודם לדיון, כדי שנוכל להכין את עצמנו.

אנה שניידר:

שתי הצעות החוק האלה, כפי שראיתי אותן, לדעתי מתאימות יותר לדיון בוועדת
החוקה, חוק ומשפט. מדובר פה, למעשה, בזכות האדם לכבוד, הזכות לא להאריך
חיים. זה קשור יותר לוועדת החוקה מאשר לוועדת העבודה, הרווחה והבריאות.
מעבר לזה, כפי שידוע לי, ועדת החוקה כבר דנה בנושא הזה בקדנציה הקודמת של
הכנסת, ופשוט – מטעמים טכניים לא המשיכו בדיון, ולכן הגיוני שזה ימשיך
להיות נדון בוועדת החוקה, חוק ומשפט.

היו"ר רוני בראון:

תודה. אנחנו נדון בזה באחת הישיבות הקרובות.

הרכב ועדת המשנה של ועדת הכנסת לדיון בנושא:

"הופעת נושאי משרה ציבורית, בפני ועדות הכנסת"

היו"ר רוני בראון:

הנושא הבא על סדר היום – הרכב ועדת המשנה של ועדת הכנסת לדיון בנושא: הופעת
נושאי משרה ציבורית בפני ועדות הכנסת. כזכור, קיימנו דיון לפני כשבועיים
בעניין הזה, תחת הכותרת- המטרייה שמאפשרת לשרים למנוע הופעת נושאי משרה
ציבורית, בעקבות המקרים שהיו עם שר המשפטים, השר לביטחון פנים ושר הביטחון.
הצענו אז, וסיכמנו בדיון, שנקים ועדת משנה. נוכח שמות החברים שביקשו להשתתף
בוועדה סברתי שיהיה יותר נכון להקים ועדה משותפת לוועדת החוקה ולוועדת
הכנסת כדי שהחברים, שהם חברי ועדת חוקה, יוכלו להשתתף בוועדה. לצערי,
יושב-ראש ועדת החוקה לא מוכן להקים ועדה משותפת. אי אפשר לכפות אותו לכך.
האם את מעונינת להשתתף בוועדה, חברת הכנסת גלאון?

זהבה גלאון:

אני לא עומדת על זה.

היו"ר רוני בראון:

ההרכב הבא מוצע על סמך העניין שגילו החברים להשתתף בה, כאשר שני חברים שהם
אינם חברים בוועדת הכנסת ולכן אינם יכולים להיות בוועדת המשנה, ישתתפו
בישיבה על תקן של חברים פעילים. כמובן שהעניין של זכות ההצבעה קובע, פה.

ההרכב שאני מציע הוא: יושב-ראש ועדת המשנה – רוני בראון. החברים: גדעון
סער, עמרי שרון, יולי אדלשטיין, דני יתום, רשף חן, מאיר פרוש. ישתתפו
החברים: דוד טל, אברהם בורג ואופיר פינס.

האם יש הערות או בקשות?

זהבה גלאון:

אני אומנם לא מעונינת להשתתף, אני מצטערת, אך בכל פעם – הוועדות האלה, שאין
בהן נשים, זה עניין שמטריד אותי.

היו"ר רוני בראון:

אליך פניתי עכשיו, כי לא הסתייע קודם. פניתי לפני כן גם אל חברות הכנסת
דליה איציק וענבל גבריאלי. פניתי לכל הנשים בוועדה. הן השיבו את פניי ריקם
מטעמיהן הן. אני את שלי עשיתי, ואם חברת כנסת תרצה להצטרף, כמובן שלא נמנע
ממנה.

האם יש הערות נוספות לעניין? אני מבקש שנצביע. מי בעד ועדת המשנה? תודה. מי
נגד? תודה. מי נמנע? אם כך, אני קובע פה אחד שזה הוא הרכב ועדת המשנה.

אם אין עניינים אחרים, הישיבה נעולה. תודה לכולם.

הישיבה ננעלה בשעה 09:20
