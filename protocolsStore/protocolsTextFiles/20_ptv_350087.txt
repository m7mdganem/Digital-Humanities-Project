הכנסת העשרים

מושב שני

פרוטוקול מס' 147

מישיבת ועדת הכנסת

יום שני, י"ב בתמוז התשע"ו (18 ביולי 2016), שעה 12:00

סדר היום:

1. הצבעה על בקשות לרביזיה להצעת חוק שידורי הטלוויזיה מהכנסת (תיקון מס'
_), התשע"ו-2016.

2. בקשת יו"ר הוועדה המיוחדת לזכויות הילד בדבר קביעת הוועדה לדיון בסעיף 7
וסעיף 2 לחוק סיוע לקטינים נפגעי עבירות מין או אלימות (תיקון מס' 2),
התשע"ב-2012.

3. קביעת ועדות לדיון בהצעת חוק ובהצעות לסדר היום:

1.  הצעת חוק הכניסה לישראל (תיקון – ועדת חריגים הומניטרית להעסקת עובדי
    סיעוד מעבר לתקופה המותרת), התשע"ו-2016 – של חה"כ שולי מועלם-רפאלי
    (פ/2832/20).

4. בקשת יו"ר ועדת המדע והטכנולוגיה להעברת הצעות לסדר-היום בנושא: "תופעת
שכחת ילדים ברכב", מוועדת הכלכלה לדיון בוועדת המדע והטכנולוגיה.

5. בקשת יו"ר הוועדה המיוחדת לפניות הציבור להעברת הצעת חוק לתיקון פקודת
הסטטיסטיקה (עונשין), התשע"ה-2015 (פ/500/20), מהוועדה המיוחדת לפניות
הציבור לדיון בוועדת העבודה, הרווחה והבריאות.

6. קביעת ועדות לדיון בהצעת חוק ובהצעות לסדר היום:

1.  הצעת חוק שעות עבודה ומנוחה (תיקון – הסדרת סוף שבוע ארוך),
    התשע"ו-2016 – של חה"כ אלי כהן (פ/3005/20).

7. בקשת הממשלה להקדמת דיון בהצעות החוק הבאות, לפני הקריאה הראשונה:

1.  הצעת חוק יסוד: תקציב המדינה לשנים 2017 ו-2018 (הוראות מיוחדות)(הוראת
    שעה) (מ/1063).

2.  הצעת חוק תקציב המדינה לשנים 2017 ו-2018 (הוראות מיוחדות)(הוראת שעה),
      התשע"ו-2016 (מ/1064).

3.  הצעת חוק למניעת הסתננות ולהבטחת יציאתם של מסתננים מישראל (תיקוני
    חקיקה והוראות שעה)(תיקון), התשע"ו-2016 (מ/1065).

8. בקשת יו"ר ועדת הכנסת להקדמת הדיון בהצעת חוק שידורי הטלוויזיה מהכנסת
(תיקון מס' __), התשע"ו-2016, לפני הקריאה הראשונה

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

דוד ביטן

מכלוף מיקי זוהר

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

חברי הכנסת:

דוד אמסלם

שלי יחימוביץ

מיקי רוזנטל

יפעת שאשא ביטון

מוזמנים:

  ------------------------------------------------------------------------
  איליה כץ              –   אגף תקציבים, משרד האוצר
  --------------------- --- ----------------------------------------------
  עו"ד אלידור בליטנר    –   עוזרת ראשית (ייעוץ וחקיקה), משרד המשפטים

  עו"ד שושנה שטראוס     –   לשכה משפטית, רשות האוכלוסין וההגירה

  דודו קובסניאנו        –   יועץ משפטי, המועצה לשידורי כבלים ולוויין

  עו"ד צחי פנחס         –   המועצה לשידורי כבלים ולוויין

  יונתן בייסקי          –   מנהל תחום בכיר, המועצה לשידורי כבלים ולוויין

  ז'קלין ויזמן אלפסי    –   מנהלת סיעת כולנו
  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

אתי בנדלר

ארבל אסטרחן

איתי עצמון

מנהל/ת הוועדה:

אתי בן יוסף

רישום פרלמנטרי:

הדר אביב

1. הצבעה על בקשות לרביזיה להצעת חוק שידורי הטלוויזיה מהכנסת (תיקון מס'
_), התשע"ו-2016

היו"ר יואב קיש:

אנחנו מתחילים את הדיון בנושא הרביזיות, כפי שהוגשו, לחוק שידורי
הטלוויזיה. מדובר על רביזיות ישנות.

אתי בנדלר:

על בקשות שהוגשו עד היום, לא כולל היום.

היו"ר יואב קיש:

אנחנו מתחילים עם הרביזיות של שבוע שעבר. יש לנו רביזיה של שלי יחימוביץ
לתיקון סעיף 4, סעיף 5 בהצעה: קביעת מדיניות השידור.

שלי יחימוביץ (המחנה הציוני):

דיברנו על סעיף הפיקוח של המועצה.

היו"ר יואב קיש:

לא, זה לדעתי סעיף ועדת הכנסת.

שלי יחימוביץ (המחנה הציוני):

אתה אומר סעיף 4.

היו"ר יואב קיש:

אנחנו מדברים על סעיף 4 לחוק העיקרי.

אתי בנדלר:

אלה הנושאים שלגביהם יש לוועדת הכנסת סמכות לקבוע תקנות מדיניות.

שלי יחימוביץ (המחנה הציוני):

הרביזיה שלי נגעה לסעיף שמדבר על הוראות בימוי, על הנחיות באיזה אופן
יצולמו, יתועדו וישודרו שידורי ערוץ הכנסת. בסעיף כפי שהוא מופיע כאן, סעיף
4א יש משום - - -

אתי בנדלר:

סליחה, חברת הכנסת יחימוביץ, מדובר על הסעיף הזה, קודם כל.

שלי יחימוביץ (המחנה הציוני):

והגשתי גם על זה.

אתי בנדלר:

אבל אלה שתי בקשות שונות. יש לך את הנוסח המשולב? על הסעיף הזה – הסמכות של
ועדת הכנסת לקבוע בתקנות מדיניות - - -

שלי יחימוביץ (המחנה הציוני):

זה בעצם אותו דבר. אתם בטוחים שזה על זה ולא על 4א?

היו"ר יואב קיש:

אם את רוצה להסיר את הרביזיה הזו ולדבר רק על 4א - - -

שלי יחימוביץ (המחנה הציוני):

לא, אני לא רוצה.

היו"ר יואב קיש:

את הגשת על כל סעיף רביזיה בהתחלה.

שלי יחימוביץ (המחנה הציוני):

לא, לא נכון. על 4 ועל 4א. זה אותו דבר בעצם. 4א הוא תרגום של 4, נכון?

אתי בנדלר:

לא, זה שני דברים שונים.

היו"ר יואב קיש:

שלי, אם את רוצה לדבר רק על 4א כרגע, ונסיר את מה שאמרת קודם, אז אין בעיה,
נדבר על 4א ואת הרביזיה לתיקון סעיף 4 את מורידה.

שלי יחימוביץ (המחנה הציוני):

אוקיי, אז אני מדברת על 4א - - -

היו"ר יואב קיש:

את צריכה להסכים.

שלי יחימוביץ (המחנה הציוני):

לא, לא, אני שואלת את אתי. זה בסדר?

אתי בנדלר:

מבחינתי זה בסדר.

שלי יחימוביץ (המחנה הציוני):

ועל 4ב גם הגשתי.

היו"ר יואב קיש:

כן, יש לך על 4א, 4ב, 6 ו-7.

אתי בנדלר:

אז את מסירה את הבקשה לדיון מחדש בסעיף 5 להצעת החוק שעניינו תיקון סעיף 4
ועכשיו את מנמקת את בקשתך לדיון חדש בסעיף 6 להצעת החוק שבו מוצע
להוסיף - - -

היו"ר יואב קיש:

לא, 4א ו-4ב.

שלי יחימוביץ (המחנה הציוני):

גם 4א וגם 4ב.

אתי בנדלר:

כן – שבו מוצע להוסיף שני סעיפים חדשים לחוק העיקרי, האחד, סעיף 4א שעניינו
צילום בשידור של הדובר בישיבות מליאת הכנסת, והשני, הוראות לעניין המועצה
לפי חוק זה.

שלי יחימוביץ (המחנה הציוני):

בעניין 4א – רועי, הייתי מבקשת ממך להצביע איתי ברביזיה הזאת.

רועי פולקמן (כולנו):

הגשנו רביזיה אחת כללית על החוק. הסעיפים הספציפיים לביזוי אמרתי שאני
אמַנע.

שלי יחימוביץ (המחנה הציוני):

הרביזיה הזאת הוגשה מכיוון שאני חושבת שאין מקום בחקיקה לקבוע הוראות בימוי
ישירות לערוץ משַדר, אין סיבה לקבוע מסך מפוצל או התמקדות בפנים כאלה או
התמקדות בפנים אחרות. זו פררוגטיבה של מי שהסמכות לשדר ניתנה לו. אלה
החלטות מקצועיות לחלוטין. במליאת הכנסת עשויות להתרחש התרחשויות מאוד
דרמטיות, מאוד מעניינות, מאוד חשובות, מאוד חדשותיות, שיצריכו התמקדות
במליאה בלי להראות את פניו של הדובר. לא תמיד. בדרך-כלל ההתמקדות היא ממילא
על פניו של הדובר, ולכן הדבר צריך להיות נתון להיות נתון לשיקול העורך,
ובוודאי לא צריך להיות מעוגן בחקיקה. לכן אני מבקשת להסיר את הסעיף הזה.
זאת הרביזיה.

היו"ר יואב קיש:

מי בעד הבקשה לרביזיה? שירים את ידו.

הצבעה

בעד – מיעוט

נגד – רוב

נמנעים – 1

הבקשה לרביזיה לא אושרה.

היו"ר יואב קיש:

הרביזיה נדחתה.

אתי בנדלר:

עצם הבקשה לדיון מחדש - - -

שלי יחימוביץ (המחנה הציוני):

אני רוצה להעלות אותה למליאה.

היו"ר יואב קיש:

את רוצה לעבור לרביזיה ל-4ב?

אתי בנדלר:

הסתייגות לסעיף המוצא יימחק.

היו"ר יואב קיש:

אין הסתייגויות. אנחנו בקריאה ראשונה.

אתי בנדלר:

אה, אין. סליחה, סליחה.

מיקי רוזנטל (המחנה הציוני):

זה מרגיש כמו קריאה שנייה-שלישית.

היו"ר יואב קיש:

רביזיה על סעיף 4ב – שלי, בבקשה.

שלי יחימוביץ (המחנה הציוני):

צירוף שני ממונים מטעם פוליטיקאים למועצה – מדובר באקט מיותר לחלוטין.
העובדה שהם ממונים בידי יו"ר הקואליציה ויו"ר האופוזיציה, לא רק שלא מורידה
כהוא זה מחומרת הסעיף הזה, אלא בדיוק ההיפך – יש כאן נאמנות של ממונים
על-ידי שני פוליטיקאים ספציפיים, פרסונלית, שמינו אותם באופן פרסונלי. זה
גם דבר שאין לו אח ורע.

אברהם נגוסה (הליכוד):

זה לא לשעבר?

שלי יחימוביץ (המחנה הציוני):

כן אבל הם ממונים בידי יו"ר הקואליציה ויו"ר האופוזיציה. היום ממונים אישית
בידי ביטן ובידי בוז'י.

היו"ר יואב קיש:

לא, לא ביטן. יולי וביטן.

שלי יחימוביץ (המחנה הציוני):

אה, זה יו"ר הכנסת?

היו"ר יואב קיש:

כן.

שלי יחימוביץ (המחנה הציוני):

אוקיי, בידי יולי אדלשטיין ובידי בוז'י הרצוג, מינוי אישי שלהם למועצה.

אברהם נגוסה (הליכוד):

אלה שיתמנו הם לא פוליטיקאים בפועל, אלא לשעבר?

שלי יחימוביץ (המחנה הציוני):

הם ממונים על-ידי פוליטיקאים.

דוּבּר על הסתייגות לכאורה שלא יתקבלו החלטות שנוגעות לעניין הזה כשהם מהווים
את הרוב או משהו כזה, אבל עדיין, חבר יחיד יכול להכריע הצבעות בנוגע לערוץ
הכנסת, ובוודאי שלשני שלוחי פוליטיקאים בוועדה כזאת יש משקל מאוד משמעותי
בכלל על דיוני המועצה. הם יכולים להוות משקל נגד, לשכנע, לגייס, להגיע
לדילים, ולכן גם ההסתייגות כאן לא מורידה כהוא זה את כוחם. זה כוח פסול
לחלוטין. גם אין לו אח ורע. ואני מציעה להוריד את הסעיף הזה.

היו"ר יואב קיש:

מי בעד ההסתייגות? שירים את ידו.

אתי בנדלר:

לא הסתייגות, בעד הבקשה לדיון מחדש.

היו"ר יואב קיש:

סליחה, לא הסתייגות. מי בעד הבקשה לדיון מחדש?

הצבעה

בעד – מיעוט

נגד – נגד

הבקשה לרביזיה לא אושרה.

היו"ר יואב קיש:

הרביזיה נדחתה.

היו"ר יואב קיש:

שלי, רביזיה לסעיף 6. אני צודק או שאין לה הסתייגות לסעיף 6?

קריאה:

אם אפשר עוד להתייחס? - - -

היו"ר יואב קיש:

לא, אי אפשר. ברביזיות לא מתייחסים.

אתי בנדלר:

זה היה סעיף 6. היה לה 4, 5 ו-6. מסעיף 4 היא ירדה - - -

היו"ר יואב קיש:

6 ו-7 כתוב לי.

אתי בנדלר:

7 נמחק. היום רק דנו בו.

היו"ר יואב קיש:

אז סיימנו את ההסתייגויות של שלי?

אתי בנדלר:

כן, את הבקשות של חברת הכנסת יחימוביץ.

היו"ר יואב קיש:

רוברט, הגשת רביזיה לסעיף 3. הסעיף הוא סעיף שרצינו לקבל אותו בהצעת החוק
וההצבעה בוועדה היתה תיקו ולכן הוא נפל ולא התקבל, ולכן הגשת אז רביזיה.

מיקי רוזנטל (המחנה הציוני):

זה תיקון לסעיף 3 או סעיף 3?

אתי בנדלר:

זה תיקון סעיף 3 בסעיף 4 להצעת החוק.

רוברט אילטוב (ישראל ביתנו):

אני מבקש להעלות לדיון נוסף - - -

היו"ר יואב קיש:

מי בעד הבקשה שירים את ידו?

אתי בנדלר:

הוא רוצה להציע את הסעיף הזה מחדש.

הצבעה

בעד – רוב

נגד – מיעוט

הבקשה לרביזיה אושרה.

היו"ר יואב קיש:

אז אנחנו פותחים אותו לדיון נוסף. מדובר על תיקון סעיף 3. את רוצה להקריא
אותו? היו כבר החלטות בקשר לעניין הזה או הצעות לפני שהנוסח עמד לדיון. אני
לא קוראת נוסח סופי של ההצעה, אבל אני קוראת נוסח שכולל כבר הסכמות שעלו
במהלך הדיון לגבי הסעיף הזה.

  -------------------------------------------------------------------------
  "תיקון   4.         בסעיף 3 לחוק העיקרי, האמור בו יסומן "(א)" ואחריו
  סעיף 3              יבוא:
  -------- ---- ----- -----------------------------------------------------
                (ב)   "(1) שידורי ערוץ הכנסת יכללו שידורים בטלוויזיה
                      ובאינטרנט, וכן שידורים הנלווים להם במישרין, לרבות
                      שירותי חוזי או שמע, ולעניין שידורי הטלוויזיה שידורים
                      דו-כיווניים או הידודיים; השידורים באינטרנט יכללו את
                      שידורי הכנסת, בין אם הם משודרים בטלוויזיה ובין אם
                      לאו, ואת המשדרים המוספים ששודרו בטלוויזיה או המשודרים
                      בה בלבד."

  -------------------------------------------------------------------------

היו"ר יואב קיש:

אני רוצה לחדד, אני גם שלחתי מכתב ליו"ר מועצת כבלים ולוויין לגבי פיקוח על
נושא פייסבוק וטוויטר וכל הדברים האלה. למעשה, הם לא מקיימים פיקוח על
העניין הזה. הם מפקחים רק על מה שמשודר וזו המשמעות של הסעיף. אנחנו נכנסנו
לכל נושא הדו-כיווניות וכל הדברים האלה, שהם בעצם לא רלוונטיים, אנחנו לא
נתעסק בהם ברמת הפיקוח בחוק.

אתי בנדלר:

הם אפשריים. יהיו אפשריים בכלל רק בשידורי טלוויזיה, לא באינטרנט.

יש עוד פסקה (2) לאותו סעיף קטן. בניגוד למה שהיה כתוב קודם, שעל כל
התכנים, גם באינטרנט וגם בטלוויזיה, אז עכשיו מדובר:

  -----------------------------------------------------------------------
                    "(2) על השידורים באינטרנט יחולו ההוראות לפי חוק זה,
                    בשינויים המחויבים, אלא אם כן נקבע לפי סעיף 4(1) כי הן
                    חלות על שידורי טלוויזיה בלבד."
  -------- --- ---- -----------------------------------------------------

  -----------------------------------------------------------------------

היו"ר יואב קיש:

לפני שאני מביא את הסעיף להצבעה, אם מישהו רוצה להתייחס?

אתי בנדלר:

בסעיף 3 היה דיון ממושך בוועדה. בין היתר הוסכם, למשל, ששידורים
דו-כיווניים והידודיים לא יהיו באינטרנט אלא אך ורק בשידורי הטלוויזיה. עוד
הוסכם שהפיקוח של המועצה יהיה רק על תכנים שמשודרים בטלוויזיה.

שלי יחימוביץ (המחנה הציוני):

ולא באינטרנט.

אתי בנדלר:

אם הם משודרים באינטרנט, יהיה עליהם פיקוח, אבל בתנאי שזה אותם שידורים
ששודרו - - -

דודו קובסניאנו:

אתי, אני חושב שמה שסוכם זה, אם לצורך העניין יש ארבע ועדות ואי-אפשר ארבע
ועדות, אז אפשר לשדר אותן באינטרנט. הכוונה שלנו היתה כזו – זה גם נובע
מוועדת פילבר – אנחנו לא מפקחים על טוויטר או פייסבוק - - -

אתי בנדלר:

ברור.

דודו קובסניאנו:

רגע, רגע, אני אשלים – בגלל שאחד מהתנאים לאסדרה על גוף באינטרנט, זה
ש"התכנים הכלולים בו הם תכנים שיזם ספק השירות והצפייה בהם היא באמצעות
ממשק בשליטתו של ספק השירות."

בפייסבוק התכנים הם לא בשליטתו של הספק, ולכן אנחנו לא מפקחים. אבל אם
יצלמו במקביל שתי ועדות – אחת תהיה בטלוויזיה ואחת באינטרנט, גם על זה
אנחנו נפקח.

אתי בנדלר:

ברור. אני קוראת שוב ומסביר שוב: השידורים באינטרנט שעליהם אתם תפקחו יכללו
את שידורי הכנסת, שזה כל שידורי המליאה והוועדות, כל הוועדות, בין אם הם
משודרים בטלוויזיה ובין אם לאו, וכן, כשמדובר בשידורים נוספים, שזה כל
השידורים האחרים, רק לגבי אלה המשודרים בטלוויזיה, בין ששודרו ובין
שמשודרים בזמן - - -

היו"ר יואב קיש:

זו היתה הבהרה. אני מציע את הסעיף הזה להצבעה שוב. מי בעד הסעיף?

שלי יחימוביץ (המחנה הציוני):

למה אנחנו מצביעים עליו שוב?

אתי בנדלר:

כי הוא לא אושר. הוא נפל והיה תיקו בהצבעה על הסעיף הזה.

היו"ר יואב קיש:

ועכשיו אנחנו מצביעים עליו שוב.

שלי יחימוביץ (המחנה הציוני):

של מי היתה הרביזיה?

רוברט אילטוב (ישראל ביתנו):

שלי.

אתי בנדלר:

לא, לא היתה - - -

היו"ר יואב קיש:

היתה. עשינו הצבעה.

אתי בנדלר:

על הסעיף הזה?

דודו קובסניאנו:

אם מדובר על איזושהי תוכנית, והיא שידור טלוויזיוני, וזה לא טוויטר
ופייסבוק, שלא שודר בטלוויזיה, אבל איזושהי תוכנית שמשודרת באינטרנט, גם על
זה אפשר לפקח - - -

היו"ר יואב קיש:

לא, לא ניכנס לזה. אמרנו שלא, כי זה פתח לדברים שאנחנו לא יודעים אם תוכלו
לשלוט בהם.

דודו קובסניאנו:

זה שידור טלוויזיוני, זה לא חשוב דרך איזה כבלים הוא עובר.

היו"ר יואב קיש:

לא, זה שידור אינטרנטי. אם זה ועדות ומליאה, כן. שידורים מוספים, אמרנו
שבמפורש רק על ה - - -

דודו קובסניאנו:

גם תוכנית אולפן היא שידור טלוויזיוני - - -

היו"ר יואב קיש:

תוכנית אולפן היא שידור מוסף.

דודו קובסניאנו:

אז מה ההבדל?

שלי יחימוביץ (המחנה הציוני):

אני לא מבינה, אתם רוצים לפקח? על השידורים באינטרנט?

דודו קובסניאנו:

זה שידור טלוויזיה. את לא אמורה לדעת איך זה מגיע, אם באמצעות האינטרנט או
באמצעות כבל - - -

היו"ר יואב קיש:

רגע, זה מונע מהם לפקח?

שלי יחימוביץ (המחנה הציוני):

- - -

היו"ר יואב קיש:

אני אבהיר את השאלה. אני רוצה לסכם את השאלה בנושא שהעלה נציג המועצה.
הנושא הוא כזה: בשידורים באינטרנט, שידור מוסף שלא היה בטלוויזיה, הם
אומרים שצריך לפקח עליו גם כן. האם זה מונע מהם את זה?

אתי בנדלר:

כן.

היו"ר יואב קיש:

אז אין סיבה למנוע מהם את זה.

אתי בנדלר:

כן, כי מה שהוכתב כאן זה בפירוש שמשדרים נוספים יפקחו עליהם אך ורק אם הם
משודרים גם בטלוויזיה.

היו"ר יואב קיש:

אין סיבה להחריג את זה.

קריאה:

כלומר, אם יופקו תוכניות שישודרו רק באתר, הם לא יהיו תחת פיקוח.

איילת נחמיאס ורבין (המחנה הציוני):

צריך להחריג את זה.

היו"ר יואב קיש:

שלא ישודרו שידורים נוספים באינטרנט?

שלי יחימוביץ (המחנה הציוני):

לא, שלא יהיה להם פיקוח על שידורים, כי לתת להם פיקוח על שידורי אינטרנט זה
דבר שבאמת – אמרתי כבר כמה פעמים – אין לו אח ורע. אבל באמת אין לו אח ורע.

קריאה:

- - - עורך לאינטרנט.

שלי יחימוביץ (המחנה הציוני):

כן, בדיוק. רזי ברקאי יוכל להגיד: תביאו לי את המנהל של האינטרנט.

היו"ר יואב קיש:

מה הדעה שלכם?

דודו קובסניאנו:

עוד פעם, אין הבדל. זה שידור טלוויזיוני. בסך-הכול רואים תוכנית אולפן
דרך - - -

היו"ר יואב קיש:

סליחה, דודו, תן לאתי להגיב.

אתי בנדלר:

קודם כל, לגבי השאלה אם זה תקדימי, זה לא תקדימי כי בחוק, כפי שאמרתי,
העתקנו את הסעיף הזה מחוק השידור הציבורי הישראלי.

שלי יחימוביץ (המחנה הציוני):

יופי, ואיפה בעולם זה קיים, פיקוח על האינטרנט?

אתי בנדלר:

אינני יודעת. לא בדקתי.

שלי יחימוביץ (המחנה הציוני):

זה שהוצאנו הצעה גרועה אחת - - -

אתי בנדלר:

אני לא יודעת מה קורה למשל בפיקוח על הערוץ האינטרנטי של BBC - - -

שלי יחימוביץ (המחנה הציוני):

אתה בעד החוק הזה?

היו"ר יואב קיש:

כן, אני בעד. ואני חושב שדיברנו על זה שבערוצי האינטרנט לא ישודרו שידורים
נוספים שלא שודרו לפני כן בטלוויזיה. זה היה הפתרון לסעיף הזה. אני מעלה את
זה להצבעה. מי בעד הסעיף כפי שהוקרא? ירים את ידו. מי מתנגד? שירים את ידו.
מי נמנע?

הצבעה

בעד – רוב

נגד – מיעוט

נמנעים – 1

סעיף 3 אושר.

היו"ר יואב קיש:

הסעיף התקבל. אנחנו סיימנו את הרביזיות.

יש לנו ב-12:30 שתי רביזיות של איילת נחמיאס ורבין.

איילת נחמיאס ורבין (המחנה הציוני):

אני הסמכתי את שלי.

היו"ר יואב קיש:

שלי תקריא אותן. בנוסף, יש לנו רביזיה של רועי פולקמן ושלי יחימוביץ על
החוק כולו.

שלי יחימוביץ (המחנה הציוני):

מתי זה יהיה?

היו"ר יואב קיש:

לא נקבע לו עדיין. אני אגמור פה את הישיבה, נשב ונקבע במסודר את הרביזיה
הזו. וכרגע, עד 12:30 אנחנו ממשיכים בסדר היום.

2. בקשת יו"ר הוועדה המיוחדת לזכויות הילד בדבר קביעת הוועדה לדיון בסעיף 7
וסעיף 2 לחוק סיוע לקטינים נפגעי עבירות מין או אלימות (תיקון מס' 2),
התשע"ב-2012

היו"ר יואב קיש:

אנחנו מתחילים מבקשת יושב-ראש הוועדה המיוחדת לזכויות הילד בדבר קביעת
הוועדה לדיון בסעיף 7 וסעיף 2 לחוק קטינים נפגעי עבירות מין או אלימות
(תיקון מס' 2). בבקשה, חברת הכנסת שאשא ביטון.

יפעת שאשא ביטון (יו"ר הוועדה לזכויות הילד):

תודה רבה, כבוד היושב-ראש. אני מתייחסת לחוק סיוע לקטינים נפגעי עבירות
מין. בעצם, לפי סעיף 7 חלה חובת דיווח על שר הרווחה והשירותים החברתיים
לדווח לוועדה שעל-פי סעיף 2 ועדה מוועדות הכנסת שהנושא נמצא בתחום סמכותה.
הוועדה לזכויות הילד היא הוועדה שזה נמצא בתחום סמכותה, ולכן אנחנו מבקשים
שזו תהיה הוועדה שהשר יצטרך לדווח אליה מדי שנה. גם הוועדה שלנו הכינה את
החוק - - -

היו"ר יואב קיש:

מישהו רוצה להתייחס לנושא? מישהו בכלל מתנגד?

איילת נחמיאס ורבין (המחנה הציוני):

אני תמיד בעד הוועדה.

היו"ר יואב קיש:

אני בעד גם כן. מי שבעד בקשת יושב-ראש הוועדה המיוחדת לזכויות הילד שירים
את ידו. מי נגד? אין? מי נמנע? אין.

הצבעה

בעד – פה אחד

הבקשה אושרה.

היו"ר יואב קיש:

ההצעה התקבלה פה אחד.

יפעת שאשא ביטון (יו"ר הוועדה לזכויות הילד):

תודה רבה.

איילת נחמיאס ורבין (המחנה הציוני):

יואב, אני מסירה את הרביזיות כי אין מי שיגיש אותן בשמי.

היו"ר יואב קיש:

בסדר, שתי הרביזיות של איילת הוסרו.

אף אחד מראשי הוועדות שביקשו את הדברים לא נמצא פה.

דוד ביטן (הליכוד):

יש לחץ גדול מאוד בוועדות. אתה לא מבין מה הולך. אני רץ מוועדה לוועדה.

היו"ר יואב קיש:

אני רוצה לדעת שבסוף לא יבוא ראש ועדה ויגיד: אין הסכמה ואמרתי לי שיש
הסכמה, אז מה אני אעשה?

אתי בן יוסף:

כבל נתן את הסכמתו - - -

היו"ר יואב קיש:

מי יכול להגיד לי שכבל נתן את הסכמתו?

אתי בן יוסף:

מנהלת הוועדה.

דוד ביטן (הליכוד):

צלצל אליו וזהו. הוא בחו"ל? איפה הוא?

קריאה:

הוא בפריז.

היו"ר יואב קיש:

טוב, שולי, נעלה את מה שאת ביקשת.

3. קביעת ועדות לדיון בהצעת חוק ובהצעות לסדר היום:

1.  הצעת חוק הכניסה לישראל (תיקון – ועדת חריגים הומניטרית להעסקת עובדי
    סיעוד מעבר לתקופה המותרת), התשע"ו-2016 – של חה"כ שולי מועלם-רפאלי
    (פ/2832/20).

היו"ר יואב קיש:

אנחנו מדלגים לסעיף ה'5.

ארבל אסטרחן:

היועץ המשפטי של ועדת הפנים ביקש להיות פה. יש בעיה עם זה שזה יעבור לוועדת
הפנים?

שולי מועלם-רפאלי (הבית היהודי):

לא, אין עם זה בעיה. לא הבנתי למה חיליק בר חשב שזה צריך ללכת לוועדת
העבודה והרווחה.

ארבל אסטרחן:

לא, לא. זה לוועדת הפנים.

שולי מועלם-רפאלי (הבית היהודי):

זה פנים. זה ברור שזה פנים.

היו"ר יואב קיש:

אז אנחנו מדברים על סעיף ה5, הצעת חוק הכניסה לישראל (תיקון – ועדת חריגים
הומניטרית להעסקת עובדי סיעוד מעבר לתקופה המותרת), התשע"ו-2016, של חברת
הכנסת שולי מועלם-רפאלי. הבקשה היא שזה ילך לוועדת הפנים. מי בעד? שירים את
ידו.

הצבעה

בעד הבקשה – רוב

נגד – מיעוט

הבקשה אושרה.

4. בקשת יו"ר ועדת המדע והטכנולוגיה להעברת הצעות לסדר-היום בנושא: "תופעת
שכחת ילדים ברכב", מוועדת הכלכלה לדיון בוועדת המדע והטכנולוגיה.

היו"ר יואב קיש:

אנחנו ממשיכים עם סדר-היום, לפי בקשת יושב-ראש המדע והטכנולוגיה להעברת
הצעות לסדר היום בנושא: "תופעת שכחת ילדים ברכב", מוועדת הכלכלה לדיון
בוועדת המדע והטכנולוגיה.

אני אומר פה בצורה מוסמכת, יש אישור והסכמה של יושב-ראש ועדת הכלכלה איתן
כבל, שהנושא יעבור לוועדה של אורי מקלב, ולכן אנחנו בעד הבקשה ואנחנו
מאשרים אותה באופן עקרוני. אז מי בעד הבקשה? שירים את ידו.

הצבעה

בעד הבקשה – פה אחד

הבקשה אושרה.

היו"ר יואב קיש:

פה אחד.

5. בקשת יו"ר הוועדה המיוחדת לפניות הציבור להעברת הצעת חוק לתיקון פקודת
הסטטיסטיקה (עונשין), התשע"ה-2015 (פ/500/20), מהוועדה המיוחדת לפניות
הציבור לדיון בוועדת העבודה, הרווחה והבריאות.

היו"ר יואב קיש:

מה לגבי פניות הציבור והעבודה והרווחה? ומה עם העבודה והרווחה? יש הסכמה
איתם? השאלה היא אם אלאלוף הסכים איתך או שהוא רוצה? - - -

ישראל אייכלר (יהדות התורה):

אין לו בעיה עם זה. דיברתי איתו.

ארבל אסטרחן:

זה נושא של ועדת החוקה.

היו"ר יואב קיש:

יש לנו פה את חבר הכנסת אייכלר, יושב-ראש הוועדה המיוחדת לפניות הציבור
שרוצה להעביר את הצעת חוק לתיקון פקודת הסטטיסטיקה (עונשין), התשע"ה-2015,
לוועדת העבודה, הרווחה והבריאות.

ארבל אסטרחן:

העניין הוא שזה נושא של ועדת החוקה. רק בשבוע שעבר אישרתם תיקון לפקודת
הסטטיסטיקה שאושר בוועדה החוקה. זה מעולם לא היה בוועדת העבודה.

ישראל אייכלר (יהדות התורה):

זה קשור מאוד לקשישים. כל המניע זה אנשים קשישים וזקנים, אנשים חלשי
אופי - - -

ארבל אסטרחן:

ואנשים צעירים שלא רוצים - - -

ישראל אייכלר (יהדות התורה):

למה ביקשתי בוועדת הרווחה? מי מתלונן על זה? באים אנשים קשישים או אנשים
בעלי בעיות. ההיבט הפלילי בחוק הסטטיסטיקה שמחייב אזרח לענות, אחרת הוא
הולך לבית-סוהר, ומשתמשים בזה כל מיני סוכנים שבאים מטעם הלשכה המרכזית
לסטטיסטיקה לשכנע אותם, הוא פוגע בהרבה אנשים קשישים, אנשים עם נפש קצת
יותר חלשה.

היו"ר יואב קיש:

אבל למה אתה לא עושה את זה אצלך בוועדה?

ארבל אסטרחן:

לא, כי הוועדה שלו לא משותפת.

ישראל אייכלר (יהדות התורה):

לא, לא בגלל זה. אני לא אספיק לעסוק בזה באופן עקרוני. את יודעת, היועצת
המשפטית, שמבחינה משפטית, תקנונית, אני יכול לדון בכל דבר כמו כל ועדה, אבל
אני מעדיף שזה יהיה בוועדת העבודה והרווחה, שעוסקת באנשים שצריכים עזרה. כל
החוק הזה הוא להסיר את ההיבט הפלילי מחוק הסטטיסטיקה. לכן אני מבקש להעביר
את זה לוועדת העבודה והרווחה.

היו"ר יואב קיש:

מישהו רוצה להתייחס?

ארבל אסטרחן:

כפי שאמרתי, שהנושא הוא נושא ששייך לוועדת החוקה, חוק ומשפט. פקודת
הסטטיסטיקה זה חוק שהיה רק בשבוע שעבר בקריאה שלישית - - -

היו"ר יואב קיש:

למה לא לוועדת החוקה?

ישראל אייכלר (יהדות התורה):

כי אני רוצה שבשנים הקרובות זה ייחקק, וועדת החוקה מלאה, ודיברתי עם חבר
הכנסת אלאלוף שגם הוא מאוד רגיש לאנשים שפוחדים מהאיומים של מאסר אם הם לא
ייענו - - -

היו"ר יואב קיש:

אז בעצם אנחנו עומדים מול חוק פקודת הסטטיסטיקה שכביכול שייך לוועדת החוקה,
אבל מכיוון שהוא נוגע באנשים קשישים ספציפית במקרה הזה שהתיקון הזה מיועד
לעזור להם, אתה אומר שדווקא ראוי שזה יגיע לוועדת העבודה והרווחה, וגם עקב
לוחות הזמנים העמוסים בוועדת החוקה.

ארבל אסטרחן:

רק צריך לומר שהוא חל על כל האוכלוסיה, כל אדם אם הוא לא - - -

ישראל אייכלר (יהדות התורה):

ודאי, ודאי. ברור. יש הרבה אנשים שנפחדים, יש אנשים שלא ישנים בלילות כי
אמרו להם שיש בזה פליליות.

היו"ר יואב קיש:

הסיבה נראית לי לגיטימית ואני חושב שאנחנו יכולים לשקול אותה. מי בעד?
שלושה. מי נגד? אין. מי נמנע? אין.

הצבעה

בעד הבקשה – פה אחד

הבקשה אושרה.

היו"ר יואב קיש:

ההצעה התקבלה.

ארבל אסטרחן:

המלצה למליאה.

היו"ר יואב קיש:

אה, זה להצבעה במליאה?

ארבל אסטרחן:

כן. זה העברה מוועדה לוועדה. זה לא קביעת וועדה. גם הנושא הקודם זה הצבעה
במליאה.

6. קביעת ועדות לדיון בהצעות חוק ובהצעות לסדר היום:

א. הצעת חוק שעות עבודה ומנוחה (תיקון – הסדרת סוף שבוע ארוך), התשע"ו-2016
– של חה"כ אלי כהן (פ/3005/20).

היו"ר יואב קיש:

אני עובר לעוד הצעה, הצעת חוק שעות עבודה ומנוחה, של חבר הכנסת אלי כהן.
אנחנו דנים בוועדה שזה צריך להיות בה.

היו"ר יואב קיש:

- - - כן, אבל איתן צריך להתחייב עד ה-5 בנובמבר. הסכימו להעביר את זה
לכבל. אז אין לו עניין, הוא לא צריך אישור. האישור שאני צריך מאיתן כבל זה
שהוא מתחייב לסיים לטפל בזה עד ה-5 בנובמבר.

ארבל אסטרחן:

והיום ראשון כיום מנוחה – הגיעו כמה הצעות צמודות.

היו"ר יואב קיש:

אז מה נשאר?

ארבל אסטרחן:

אחת עברה לוועדת הכנסת, משום מה. הצביעו בסדרה על כמה הצעות חוק. של לבני
עברה לוועדת העבודה, של שולי מועלם עברה לוועדת העבודה - - -

היו"ר יואב קיש:

אז למה אנחנו מעבירים את זה לכלכלה עכשיו?

ארבל אסטרחן:

מה פתאום לכלכלה?

היו"ר יואב קיש:

זה מה שסוכם.

ארבל אסטרחן:

מה? איך אפשר? עברו שלוש הצעות זהות לוועדת העבודה.

היו"ר יואב קיש:

אנחנו מדברים על חוק שעות עבודה ומנוחה?

ארבל אסטרחן:

כן.

היו"ר יואב קיש:

אני לא עושה את זה בלי אלי כהן. אני לא מנהל את הדיון בלי אלי כהן. לא
רוצה, לא יהיה.

ארבל אסטרחן:

טוב, זה ממש יעשה צחוק - - -

היו"ר יואב קיש:

לא, לא יהיה. לא יהיה.

אתי בן יוסף:

המכתב הזה שאני כתבתי את מה שאלאלוף אמר, שלוש הצעות עוברות לשם - - -

ארבל אסטרחן:

נכון. זו היתה סדרה של הצעות צמודות. עברו אחת אחרי השנייה לוועדת העבודה,
ומשום מה האחרונה של אלי כהן - - -

ז'קלין ויזמן אלפסי:

אני אגיד לך למה. כי באחרונה איתן כבל ביקש שזה יהיה אצלו. הוא כעס למה זה
אצלו.

ארבל אסטרחן:

נכון, אבל הוא נזכר רק באחרונה, כשכל האחרות עברו לוועדת העבודה.

ז'קלין ויזמן אלפסי:

נכון, אז הסכמנו להעביר את זה לאיתן - - -

ארבל אסטרחן:

מה גם שזה נושא של ועדת העבודה.

7. בקשת הממשלה להקדמת הדיון בהצעות החוק הבאות, לפני הקריאה הראשונה:

1.  הצעת חוק יסוד: תקציב המדינה לשנים 2017 ו-2018 (הוראות מיוחדות)(הוראת
    שעה) (מ/1063).

2.  הצעת חוק תקציב המדינה לשנים 2017 ו-2018 (הוראות מיוחדות)(הוראת שעה),
      התשע"ו-2016 (מ/1064).

3.  הצעת חוק למניעת הסתננות ולהבטחת יציאתם של מסתננים מישראל (תיקוני
    חקיקה והוראות שעה)(תיקון), התשע"ו-2016 (מ/1065).

היו"ר יואב קיש:

אנחנו עושים הצבעה על בקשת הממשלה להקדמת דיון בהצעות חוק הבאות, לפני
קריאה ראשונה

1.  הצעת חוק יסוד: תקציב המדינה לשנים 2017 ו-2018 (הוראות מיוחדות)(הוראת
    שעה) (מ/1063).

2.  הצעת חוק תקציב המדינה לשנים 2017 ו-2018.

מי מציג את זה? בבקשה, תציג את עצמך

איליה כץ:

איליה, כץ, אגף תקציבים, משרד האוצר.

הצעת החוק הזאת מבקשת לקבוע כי תקציב המדינה לשנים 2017 ו-2018 יאושר
במתכונת דו-שנתית על-מנת שהממשלה תוכל לאשר את התקציב טרם תחילת המושב הבא.
אנחנו מבקשים להקדים את הליכי החקיקה כדי שהמדינה תדע על איזה תקציב היא
מצביעה.

היו"ר יואב קיש:

תודה. מיקי, בבקשה.

מיקי רוזנטל (המחנה הציוני):

קודם כל, אני רוצה להביא לתשומת לבכם כולכם שיש החלטה מפורשת של בג"ץ
בעניין הזה, ששינוי חוק התקציב בהוראת שעה הוא בעייתי. אני מבקש שהיועצת
המשפטית לוועדה תיתן את דעתה ואת חוות-דעתה לגבי פסיקת בג"ץ הקודמת בסוגיה
של שינוי חוק התקציב בהוראת שעה., לעניין תקציב דו-שנתי בג"ץ בראון הידוע.
לפני שמצביעים ראוי שתדעו על זה שבג"ץ אמר שזה בעייתי כשלעצמו.

ארבל אסטרחן:

הייתי שמחה להביא איתי את פסק הדין ולעיין בו שוב לפני שאני מבקשת להתייחס
לזה, אבל צריך לומר שבתקציב – אני לא זוכרת אם זה היה בפעם הראשונה,
ב-2009-2010 - - -

מיקי רוזנטל (המחנה הציוני):

בדו-שנתי הראשון

ארבל אסטרחן:

חבר הכנסת רוני בראון וסיעת קדימה הגישו בזמנו עתירה לבג"ץ בעניין הזה.
בית-המשפט התלבט בעניין, הוא לא פסל את החוק. ומאז היה לנו תקציב דו-שנתי
עוד כמה פעמים – היה את 2009-2010, 2011-2012, 2013-2014 ו-2015-2016.

מיקי רוזנטל (המחנה הציוני):

מאחר שאת לא זוכרת את פסק הדין, אז אני מבקש להזכיר. זה חשוב שתדעו.

היו"ר יואב קיש:

מיקי, השאלה היא יותר ספציפית: האם מאיזושהי סיבה, פסק הדין מונע מאתנו
ללכת להצביע - - -

מיקי רוזנטל (המחנה הציוני):

הוא לא מונע, אבל בפסק הדין היתה הנחיה שאמרה שהשינוי בתקציב דו-שנתי שלא
בחקיקה ראשית אלא בהוראת שעה - - -

היו"ר יואב קיש:

אני בטוח שזה יאותגר עוד פעם - - -

ארבל אסטרחן:

הוראת שעה היא חקיקה ראשית - - -

מיקי רוזנטל (המחנה הציוני):

לא, סליחה. לא בשינוי חוק היסוד.

ארבל אסטרחן:

לא בהוראת קבע אלא בהוראת שעה.

מיקי רוזנטל (המחנה הציוני):

בג"ץ הצביע על הבעייתיות של החוק הזה, ואמר שהמשמעות היא שבפעם שזה יקרה –
וזו הפעם הבאה שקורית – בג"ץ עשוי לפסול את הוראת השעה, ולזה אני מבקש
להפנות את תשומת לבכם. זה ראוי מאוד - - -

היו"ר יואב קיש:

מאה אחוז. מרב, רצית להתייחס.

מרב מיכאלי (המחנה הציוני):

כן, תודה רבה, אדוני.

חברי פה התייחס, ובצדק רב, איך להגיד בעדינות, לאופי המפוקפק, שנאמר בצורה
הכי מפורשת: הלא-חוקתי של תקציב דו-שנתי, שגם בשנים קודמות עוד היו לו כל
מיני תירוצים, בחירות, מה בחירות, כל מיני דברים כאלה, אבל הפעם אין שום
הצדקה בעולם להביא תקציב דו-שנתי. אתם הרחבתם את הקואליציה, יש לכם
קואליציה עם רוב מסיבי מאוד, אין שום לחץ - - -

היו"ר יואב קיש:

אתם אולי תצטרפו, אולי יהיה רוב עוד יותר מסיבי.

מיקי רוזנטל (המחנה הציוני):

מה התפקיד שאתה מציע לי?

היו"ר יואב קיש:

אני אחשוב על זה.

רועי פולקמן (כולנו):

שר התקשורת. מה זאת אומרת? ברור.

מיקי רוזנטל (המחנה הציוני):

לא מסתפק.

היו"ר יואב קיש:

תנו למרב לסיים. מרב, בבקשה.

מרב מיכאלי (המחנה הציוני):

אין שום הצדקה להביא את הדבר הזה שפוגע פגיעה מוחשית מאוד בחיי האזרחיות
והאזרחים כי הוא לא - - -

היו"ר יואב קיש:

אנחנו לא דנים בחוק עכשיו.

מרב מיכאלי (המחנה הציוני):

אמרתי: חברי דיבר על הדבר הזה. אני מדברת על ההקדמה.

לפני שלושה שבועות עמד שר האוצר על הדוכן בכנסת ואמר, זה מה שיהיה וזה מה
שאנחנו נביא. למה צריך להביא את זה היום בקיצור ובפטור?

היו"ר יואב קיש:

לא, אז לא היית כשהוא הסביר, והוא הסביר את זה.

מרב מיכאלי (המחנה הציוני):

זה הדבר הבלתי-נסבל שקורה בממשלה הזאת חדשות לבקרים. מספר הפטורים שעובר
בוועדה הזאת הוא בלתי-נסבל. זה לא יכול להיות. יש אפס כבוד לעבודה של
הכנסת, יש אפס כבוד לתקנון, לנהלים, ולזכות של חברות וחברי הכנסת לקבל את
החוקים ולעשות את מה שהם צריכים לעשות, אם ללמוד אותם ואם לנהל בעניינם
קמפיין, בתוך הכנסת ומחוצה לה.

היו"ר יואב קיש:

אני באופן עקרוני מסכים איתך. אנחנו משתדלים לבדוק על חוק שמגיע. דרך אגב,
יש חוקים שאני לא מאשר, וכל חוק שמגיע, אני בודק מה הסיבה.

מרב מיכאלי (המחנה הציוני):

מה, לא ידענו שצריך להעביר את התקציב? לא ידענו שאתם רוצים להביא תקציב
דו-שנתי?

היו"ר יואב קיש:

במקרה הזה זה לא היה מוכן לפני, וידעת שהולך להיות - - -

מרב מיכאלי (המחנה הציוני):

זה לא התקציב, זה בסך-הכול - - -

מיקי רוזנטל (המחנה הציוני):

- - -

היו"ר יואב קיש:

אני לא מנהל דיון על החוק.

מיקי רוזנטל (המחנה הציוני):

- - -

מרב מיכאלי (המחנה הציוני):

- - -

היו"ר יואב קיש:

אני לא מנהל דיון על החוק. אני מעלה את ההצעה להצבעה. מי בעד הפטור מחובת
הנחה? שירים את ידו. מי נגד? מי נמנע?

הצבעה

בעד הבקשה – רוב

נגד – מיעוט

הבקשה אושרה.

היו"ר יואב קיש:

התקבל.

הצעת חוק למניעת הסתננות ולהבטחת יציאתם של מסתננים מישראל (תיקוני חקיקה
והוראות שעה)(תיקון), התשע"ו-2016 – מי מציג?

שושנה שטראוס:

עורכת-דין שושנה שטראוס מרשות האוכלוסין וההגירה. עיקר הדחיפוּת בחוק הזה זה
התיקון בנושא התחולה. בשנת 2014 קבעו בחוק שמעסיק של מסתנן יחויב להפריש
36% משכרו לפיקדון. התחולה היתה אמורה להיות שישה חודשים מהודעת שר האוצר
על הקמת הפיקדון בעצם היו צריכים לערוך מכרז לבנק שינהל.

מרב מיכאלי (המחנה הציוני):

אנחנו מבקשים להגיש רביזיה על ההחלטה הקודמת.

היו"ר יואב קיש:

רביזיה על ההחלטה הקודמת, בסדר. אנחנו נעשה באחת ורבע את הרביזיה.

שושנה שטראוס:

הליכי המכרז באוצר התארכו. ב-1 בינואר השנה נבחר זוכה, בנק שינהל את זה.
מאחר שלא יצא צו של שר האוצר ועברו שישה חודשים, הבנק ורשות האוכלוסין
מוכנים להפעיל את באופן מידי.

היו"ר יואב קיש:

תודה רבה. מי בעד? שירים את ידו. מי נגד? אין.

הצבעה

בעד הבקשה – פה אחד

הבקשה אושרה.

היו"ר יואב קיש:

פה אחד.

8. בקשת יו"ר ועדת הכנסת להקדמת הדיון בהצעת חוק שידורי הטלוויזיה מהכנסת
(תיקון מס' __), התשע"ו-2016, לפני הקריאה הראשונה

היו"ר יואב קיש:

אנחנו עוברים לבקשה שלישית בנושא: בקשת יו"ר ועדת הכנסת להקדמת הדיון בהצעת
חוק שידורי הטלוויזיה מהכנסת (תיקון מס' __), התשע"ו-2016, לפני הקריאה
הראשונה. אני כיו"ר הוועדה אציג את בהקשה בקצרה.

מדובר בחקיקה שהסתיימה בוועדה הזו לפני כשעה קלה, אולי אפילו פחות. דרך
אגב, יש לנו עוד רביזיות, ומן הסתם החוק לא יונח אם הרביזיות ישפיעו. רועי,
זה מה שדיברנו. בכל מקרה, הכוונה שלנו היא להניח את החוק - - -

קריאה:

- - -

היו"ר יואב קיש:

לא, אין לנו שישה סליחה, קוורום. אתה יכול להיות נמנע, זה גם בסדר.

בקיצור, אנחנו צריכים את זה כדי להעלות את זה מחר. יש לזה חשיבות - - -. מי
בעד? שירים את ידו? מי נגד? מי נמנע?

הצבעה

בעד הבקשה – רוב

נגד – מיעוט

הבקשה אושרה.

היו"ר יואב קיש:

הדיון נסגר. תודה.

הישיבה ננעלה בשעה 12:45.
