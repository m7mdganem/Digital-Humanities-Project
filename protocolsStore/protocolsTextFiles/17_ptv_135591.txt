הכנסת השבע-עשרה נוסח לא מתוקן

מושב שלישי

פרוטוקול מס' 206

מישיבת ועדת הכנסת

יום שני, ה' באדר א' התשס"ח, 11 בפברואר 2008, שעה 10:30

סדר היום: א. הצעת חוק הכנסת (תיקון מס' 25) (התייצבות בעניין תוקפו של
חוק), התשס"ח-

2008 (כ/194), הצעת חה"כ מיכאל איתן וקבוצת ח"כים – הכנה לקריאה שנייה

ושלישית.

ב. הצעת חוק הרבנות הראשי לישראל (הוראת שעה) (הארכת תקופת כהונה של

מועצת הרבנות הראשית), התשס"ח-2008 – הכנה לקריאה שנייה ושלישית.

נכחו:

חברי הוועדה:

דוד טל

יולי אדלשטיין

רוברט אילטוב

מיכאל איתן

משה גפני

ניסים זאב

יצחק זיו

יואל חסון

שלי יחימוביץ

יעקב מרגי

יורם מרציאנו

גדעון סער

מאיר פרוש

דוד רותם

רונית תירוש

מוזמנים:

אייל ינון – מזכיר הכנסת

נאזם בדר – סגן מזכיר הכנסת

אד פרידמן – לשכת עורכי הדין

עודד וינר - מנכ"ל הרבנות הראשית

דני ענטבי – מנהל מח' רבנות ורישום נישואין, משרד הדתות

ניסים אוחיון – יועץ שר הדתות

ייעוץ משפטי: נורית אלשטיין, ארבל אסטרחן

מתמחה: דין ליבנה

מזכירת הוועדה: נועה בירן

רשמת פרלמנטרית: רותי וייס

 

א. הצעת חוק הכנסת (תיקון מס' 25) (התייצבות בעניין תוקפו של חוק),
התשס"ח-2008 (כ/194), הצעת חה"כ מיכאל איתן וקבוצת ח"כים – הכנה לקריאה
שנייה ושלישית

היו"ר דוד טל:

אני מתכבד לפתוח את ישיבת ועדת הכנסת. על סדר יומנו, הצעת חוק של חבר הכנסת
מיקי איתן, התייצבות בהליך בעניין תוקפו של חוק.

שלי יחימוביץ:

אדוני היושב ראש, אפשר הצעה לסדר?

היו"ר דוד טל:

בוודאי.

שלי יחימוביץ:

לפני שבועיים פורסמה בערוץ 10 כתבה שנגעה למנהלת סיעת הליכוד עליזה בראשי
שבאה עם רכבה לכנסת ובטעות הורם מחסום תחתון שפגע ברכבה והיא נפצעה.

היו"ר דוד טל:

ראיתי את זה.

שלי יחימוביץ:

אני מניחה שכולם ראו. דברים מהסוג הזה קורים ולא על כך אני רוצה לדבר אלא
על העובדה שעל פי מה שדווח בכתבה, וגם בבדיקות שעשיתי אחר כך וניסיתי להבין
מה קרה שם, הסיפור הזה שהוא סיפור שראוי לבדיקה יסודית קצת טויח ונמרח. אני
חושבת שאולי ועדת הכנסת, ותקן אותי אם אני טועה, אם לא זאת הוועדה הנכונה,
צריכה לדון באופן בדיקת האירוע הזה, כי יש לי תחושה שלו זאת לא הייתה עליזה
בראשי אלא חבר כנסת, אני יודעת שחבר הכנסת גדעון סער היה דקה לפניה ברכבו,
לו זה היה קורה לחבר כנסת אני חושבת שההתייחסות הייתה הרבה יותר חמורה
וקפדנית ונראה לי שאנחנו צריכים לבקר את עצמנו אולי לפני שאנחנו מבקרים
אחרים ואולי לקיים על כך דיון קצר פה בוועדה עם כל הנוגעים בדבר.

היו"ר דוד טל:

אני בהחלט מקבל את זה אבל אם הוועדה תסמיך אותי לבדוק את הנושא ואני אביא
את הממצאים שלי לוועדה – אם הוועדה תשוכנע – בוודאי טוב, אם לא – נקיים את
הדיון לאחר מכן.

שלי יחימוביץ:

עלי זה מקובל.

היו"ר דוד טל:

אם זה מקובל על כל חברי הוועדה אני מקבל על עצמי את ההסמכה. תודה רבה, אני
מודה לך מאוד. חבר הכנסת איתן, בבקשה אדוני.

מיכאל איתן:

קיימנו דיון, החוק היה מוכן לקריאה שנייה ושלישית, באורח מוזר פתאום מציע
החוק החליט שהוא רוצה, למרות שהיה יכול להביא אותו לקריאה שנייה ושלישית,
הוא אמר: בכל אופן עוד נחשוב ולא נעביר אותו.

היו"ר דוד טל:

בדרך כלל יש אצל חברי הכנסת להיטות יתר להעביר את החוק, מאוד כיבדתי את
הצעתו של אדוני וגם תמכתי בה.

מיכאל איתן:

פה אחד יש שיפור מסוים בנוסח שנעשה בעצת כל המשפטנים ואני מבקש שנצביע עליו
ונעביר אותו.

היו"ר דוד טל:

אף על פי שלי יש עדיין בעיה עם הצעת החוק, ואסביר מדוע. מדובר כאן כרגע על
כל בית משפט. אפילו שאני חושב שאולי זה לא על פי החוק אבל הייתה לנו
איזושהי הסכמה שבית המשפט העליון יכול לפסול חוק כזה או אחר. מהחוק הזה
אליו הגעתם, יש לי הרושם, ואני אשמע מייד את היועצים המשפטיים, שכל בית
משפט יוכל, גם בית משפט השלום - - -

מיכאל איתן:

לא אמרתי לא לתוצאה שלך, אמרתי לא לארגומנט הקודם. התחלת בבסיס שאין לו זכר
בחוק שלפיו בית משפט עליון בלבד מוסמך לפסול חוקים. אין דבר כזה, זה לא
קיים.

היו"ר דוד טל:

זה מרחף על ראשינו.

מיכאל איתן:

באוויר. בפועל היו מקרים שבית משפט שלום פסל את תקנות הייצוג של יועצי מס
בפני מס הכנסה בשם חופש העיסוק, וזה היה בית משפט שלום. זה לא קיים באופן
פורמלי.

היו"ר דוד טל:

אם אני מיישר קו עם התוכנית שלך אני לא חוזר למצב הזה - - -

מיכאל איתן:

אם בית המשפט העליון ידון בביטול חוק הכנסת תוזמן לשם. אם זה יהיה בבית
משפט אחר שידונו בביטול חוק הכנסת תוזמן גם לשם. אבל אם אתה אומר שלא דנים
אז לא ידונו.

היו"ר דוד טל:

אני לא משפטן, לך יש הרבה שעות בוועדת חוקה, חוק ומשפט כיושב ראש הוועדה.
הייתי רוצה לשמוע את היועצות המשפטיות.

מיכאל איתן:

יש לך הגיון, ההיגיון שלך היה טוב.

היו"ר דוד טל:

בסדר. אני רוצה רק לוודא שכאני מאשר את הצעת החוק הזאת אני בעצם לא מאשר
לכל בית משפט שלום או מהסוג הזה שמחר הוא יאשר תוקפו של חוק או לא יאשר.

מיכאל איתן:

בשום פנים ואופן. אתה לא נוגע בסוגיה הזאת.

נורית אלשטיין:

אתה לא משנה את המצב המשפטי הקיים. הדבר היחידי שאתה עושה היום זה שבמקום
שהכנסת עומדת כעני בפתח היא הולכת בדרך המלך אם היא רוצה להשקיע דבר להגנה
על תוקפו של חוק. זה הכל.

היו"ר דוד טל:

תודה רבה. זה גם על דעת היועצים המשפטיים האחרים, אני מבין, ואם היועצת
המשפטית של הכנסת אומרת את זה – הדברים נרשמו בפרוטוקול. היועצת המשפטית
תקרא ואם יהיה מישהו שירצה להוסיף משהו, בבקשה.

רציתי לומר שרק הבוקר הגיע לידינו, לא הספקתי אפילו לקרוא אותה והעברתי
אותה ליועצת המשפטית אבל אאפשר לך אחרי שהיועצת המשפטית תקרא את הצעת החוק
ונוכל לעשות דיון קצר.

מיכאל איתן:

אבל כבר היה דיון, זה היה בדיון הקודם, הוא דיבר בדיון הקודם.

היו"ר דוד טל:

מיקי, אתה לא מנעת מאף אחד, כשהיית יושב ראש ועדת חוקה, לומר את דברו.

מיכאל איתן:

אני מוכן לשבת גם כפול זמן, אני רק אומר, הוא טען בדיון הקודם.

היו"ר דוד טל:

אולי העמדה השתנתה. היועצת המשפטית תקרא את הצעת החוק ולאחר מכן נתייחס
ונצביע.

ארבל אסטרחן:

הנוסח המעודכן שמונח כאן שונה במעט מהנוסח שאושר בקריאה הראשונה. הוא בא
לתקן את סעיף 17 לחוק הכנסת ולהוסיף בו סעיף קטן (ג1) שיקבע כך: "ראה בית
משפט בהליך שלפניו, כי נדרש לברר את שאלת תוקפו של חוק, יזמין את הכנסת
להתייצב בהליך, והיא תהיה רשאית להשמיע את טענותיה להוכחת תוקפו של החוק."

היו"ר דוד טל:

תודה רבה, נציג לשכת עורכי הדין, בבקשה אדוני.

אד פרידמן:

ראשית אני מתנצל על התקלה שהאימייל לא הגיע אתמול. אני רק אסכם בשתי מילים
את מה שכתבנו כאן, ויש לי עוד משפט להוסיף. אנחנו רואים בעיה בהצעת החוק
בהפרדת הרשויות. סימנו כאן כמה מקרים שבמדינות אחרות יש מנגנון להשמיע את
בית המשפט בהליך החקיקתי ולא הפוך. כלומר אם בית המחוקקים מבקש חוות דעת של
בית המשפט הוא יכול לפנות לבית המשפט לבקש אבל אין מערכת משפטית אחרת
שמצאנו, שבית המשפט חייב להזמין את הכנסת.

היו"ר דוד טל:

אדוני סבור שאני צריך להיות כעני על הפתח ולבקש - - -

אד פרידמן:

לא, לבקש כמו כל גוף אחר.

היו"ר דוד טל:

גם בית המחוקקים?

יעקב מרגי:

בשם הפרדת הרשויות אני מבקש מבית המשפט שלא יתערב בחוק שהכנסת חוקקה.

היו"ר דוד טל:

אלא רק לפרשן אותו.

אד פרידמן:

יש שאלה את מי מייצג היועץ המשפטי של הכנסת. היועץ המשפטי של הכנסת, לעומת
היועץ המשפטי של הממשלה - - -

היו"ר דוד טל:

לדידי זה היינו הך.

אד פרידמן:

זה לא היינו הך.

היו"ר דוד טל:

זה היינו הך, הוא יועץ משפטי של הממשלה וזה טוב והיא יועצת משפטית שלנו
ואנחנו השווינו את התנאים כבר לפני שתי קדנציות.

אד פרידמן:

אני לא מדבר על תנאי הפרדה, עורך דין שמופיע בבית משפט הוא שליח של הלקוח,
הוא מייצג מישהו. יועץ משפטי של המדינה יש לו מעמד עצמאי, הוא יכול להביע
עמדה לכאן או לכאן. היועץ המשפטי של הכנסת כביכול מייצג את הכנסת. השאלה
איזה כנסת? יתכן והחוק עבר בכנסת קודמת ואולי הכנסת הנוכחית אינה - - -

יעקב מרגי:

אני לא משפטן ולא הייתי מביא טענה כזאת בבית משפט.

אד פרידמן:

השאלה איזה עמדה מייצגים היא לא שאלה של מה בכך, היועץ המשפטי חייב לבוא
בייפוי כוח של אותה כנסת.

יש את העניין של הניסוח, בהנחה שההתנגדות שלנו לא תתקבל, בכל זאת כתוב כאן:
והתבררה בו שאלת תוקפו של החוק. לא ברור מה זה אומר. האם צד אחד בהליך יעלה
את השאלה ואז זה מחייב את בית המשפט להזמין את הכנסת או שבית המשפט חייב
להוציא - - -

היו"ר דוד טל:

לפני אדוני יש את הנוסח המתוקן?

אד פרידמן:

מה שקיבלתי עכשיו.

היו"ר דוד טל:

אני מציע לך להסתכל בנוסח המתוקן ותעבור עליו, אם לאחר מכן תהיינה לך עוד
שאלות, בבקשה.

אייל ינון:

אין לך את הנוסח המוסכם שנמצא בפני חברי הוועדה. הנוסח המוסכם אומר: ראה
בית משפט בהליך שלפניו כי נדרש לברר את שאלת תוקפו, כלומר בית המשפט הוא זה
שרואה שנדרש לברר ולא אחד הצדדים או משהו כזה.

היו"ר דוד טל:

תודה רבה. עוד התייחסויות לפני שאנחנו עוברים להצבעה? גדעון סער, יש
התייחסויות, הסתייגויות, השגות כלשהן להצעת החוק של חבר הכנסת מיקי איתן,
אחרי שהוא גיבש אותה, למד אותה, אחרי שהוא הרחיב והתעמק.

נסים זאב:

הייתה פעם שאלה בבית המשפט שלא הבינו את המחוקק שעד כדי כך זקוקים להגן
בחוק?

מאיר פרוש:

קרה גם קרה.

נורית אלשטיין:

כן. יש 4 עתירות בעניין חוק טל. הכנסת משיבה שם באופן פורמלי. בית המשפט
החליט להעביר את זה להתייחסות היועץ המשפטי לממשלה.

נסים זאב:

לא שבית המשפט לא הבין, בית המשפט מבין טוב.

היו"ר דוד טל:

תודה, אנחנו עוברים להצבעה. מי בעד הצעת החוק של חבר הכנסת מיקי איתן
לקריאה שנייה ירים את ידו. מי נגד? מי נמנע? תודה.

חברי הכנסת, אני מודיע שהצעת החוק של חבר הכנסת מיכאל איתן, הצעת חוק הכנסת
(תיקון מס' 25) (התייצבות בעניין תוקפו של חוק) עברה והיא תועבר להצבעה
למליאה לקריאה שנייה ושלישית. אני מתנצל בפני חברי הכנסת האחרים, הצעת החוק
היא של מיכאל איתן, של יעקב מרגי, אברהם מיכאלי, רוברט אילטוב ואלכס מילר.
כולכם תבואו על הברכה, קיבלתם את הקרדיט, תודה רבה חבר הכנסת איתן.

ב. הצעת חוק הרבנות הראשי לישראל (הוראת שעה) (הארכת תקופת כהונה של מועצת
הרבנות הראשית), התשס"ח-2008 – הכנה לקריאה שנייה ושלישית

היו"ר דוד טל:

נעבור לנושא הבא, הצעת חוק הרבנות הראשי לישראל (הוראת שעה) (הארכת תקופת
כהונה של מועצת הרבנות הראשית), התשס"ח-2008 – הכנה לקריאה שנייה ושלישית.

יעקב מרגי:

אני מגיע מוועדת הפנים, ביקשני יו"ר ועדת הפנים והגנת הסביבה חה"כ אופיר
פינס לבקשתו להעביר את הצעת החוק הזו לדיון וטיפול בוועדת הפנים והגנת
הסביבה. אני אומר את זה כשליח, דעתי תיאמר בהמשך.

היו"ר דוד טל:

אבל מליאת הכנסת קיבלה החלטה שזה יעבור למליאת הכנסת. לא הייתה במליאת
הכנסת שאלה ועדת פנים, ועדת עבודה או ועדת הכנסת, הייתה רק ועדת הכנסת.
מגיעים לשולחננו כשיש מחלוקת בין שתי ועדות, זה דבר אחד. דבר שני, דיברתי
עם חבר הכנסת אופיר פינס, באתי איתו בדברים שהנושא הזה ידון בוועדה הזאת
והוא הסכים, הוא לא הביע את התנגדותו. לכן היות והוא הביע את הסכמתו ולא את
התנגדותו הוא אמר שהוא רוצה אפילו להשתתף בוועדה.

יעקב מרגי:

אני אמרתי.

היו"ר דוד טל:

אמרת, הדברים נרשמו. אנחנו עוברים להצעת החוק עצמה. הצעת החוק מדברת על
הארכת התוקף של מועצת הרבנות הראשית, היות ופג תוקף הכהונה, למניינם זה
יוצא ב-26 בינואר והם רוצים להאריך עד חודש ניסן ועכשיו שמעתי שרוצים
להאריך עד חודש סיוון.

מאיר פרוש:

אפשר לדעת מה הסיבה שזה התעכב עד עכשיו?

היו"ר דוד טל:

מייד נשמע, חלק מהתשובות אני יודע, מה שאני לא יודע נציגי המשרדים השונים
יתנו תשובות. אגב, לפי ההיסטוריה, כל המועצות לבד ממועצה אחת של הרבנות
הראשית - כל התוקף שלהן הוארך. לפעמים לפרק זמן קצר יותר, לפעמים לפרק זמן
ארוך יותר. גם המועצה הזאת. המועצה הזאת, אני חושב, אני מניח, אלא אם כן
מישהו מהרשות המבצעת יתקן אותי - לא הביאו את זה ולא הייתה הצבעה על מועצת
הרבנות הראשית. אני חושב שהסמכות הייתה בידי ראש הממשלה וראש הממשלה כנראה
היה עסוק. בנושאים חשובים אחרים, נראה לי, אלא אם כן תישמע כאן דעה אחרת,
שהוא היה עסוק בכך ולכן אנחנו מביאים את זה. על פי הבקשה הראשונה מדובר על
הארכה עד א' בניסן שזה 6 באפריל. הבקשה השנייה שהופנתה אלי היום בבוקר זה
עד א' בסיוון ה-4 ביוני. האם אני צודק?

עודד וינר:

כן.

היו"ר דוד טל:

ניסיתי לברר, האם חברי המועצה בפרק הזמן הזה לא קבעו איזושהי פרוצדורה, לא
העבירו החלטות כאלה ואחרות שאנחנו אמורים לאשר אותן. אדוני מנכ"ל הרבנות
הראשית, האם יש איזה שהן החלטות שמועצת הרבנות הראשית, בזמן שלא היה תוקף
למעמד שלה, העבירה החלטות - - -

עודד וינר:

לא, היא חיכתה בכליון עיניים להחלטת ועדת הכנסת.

היו"ר דוד טל:

ולא העביר ההחלטות שכאלה?

עודד וינר:

לא.

היו"ר דוד טל:

תודה רבה. חבר הכנסת רותם, בבקשה.

דוד רותם:

האם מועצת הרבנות הראשית העבירה איזה שהן החלטות מהותיות לעם ישראל חצי שנה
לפני שפג תוקף?

היו"ר דוד טל:

תודה רבה על השאלה. יש עוד מישהו שרוצה להוסיף משהו בנושא?

דוד רותם:

אין תשובה לשאלה?

היו"ר דוד טל:

חבר הכנסת מרגי, אתה להעביר את החוק או שאתה רוצה לתקוף את השר כהן?

יעקב מרגי:

אני רוצה לפרגן לכל הנוגעים בדבר ולהפנות אותם לאתר האינטרנט נקודה גוב - -
-

היו"ר דוד טל:

חבר הכנסת רותם, היות ואתה יודע ואתה משפטן ואני לא אני סומך על הידע שלך.

נסים זאב:

אני רוצה להבין, הדיון הזה עכשיו הוא על פי בקשתו של ראש הממשלה?

היו"ר דוד טל:

הפעם אני חושב שזה על פי בקשתו של שר הדתות.

נסים זאב:

למה זה לא מופיע פה?

דוד רותם:

האם זה לא מחייב שינוי בחוק?

היו"ר דוד טל:

זה החוק, אנחנו משנים חוק.

יעקב מרגי:

מאריך תוקפו הוא משנה.

היו"ר דוד טל:

אדוני המנכ"ל, אתה רוצה לומר כמה דברים לגבי החוק?

עודד וינר:

אני חושב שהדברים ברורים. בסך הכל זו בעיה טכנית בלבד. היות והיה פה עיכוב
טכני אנחנו מבקשים הארכה טכנית עד למועד שבו אותם 150 אנשי ציבור וראשי
מועצות וראשי עיריות יוכלו להיבחר בצורה מסודרת.

היו"ר דוד טל:

האם אדוני סבור שפרק הזמן הזה יספיק לכם לערוך את כל ההכנות?

עודד וינר:

בהתחשב בכל החגים – בהחלט.

היו"ר דוד טל:

התחלתם בהכנות, אגב?

דני ענטבי:

אין עדיין ועדת בחירות.

היו"ר דוד טל:

אז הנה, הוסיפו לכם כמה ימים כדי שתקום ועדת בחירות ותזדרזו עם זה. יש עוד
מישהו שרוצה לומר משהו לפני שאני עובר להצבעה? בבקשה גברתי היועצת המשפטית.

ארבל אסטרחן:

אני רוצה להגיד כמה מילים על הצעת החוק.

היו"ר דוד טל:

בבקשה, את אמרת שהם יגידו וזה מספק אותך.

ארבל אסטרחן:

אבל נציגי הממשלה לא הציגו את הצעת החוק לכן אומר שני משפטים כדי שהדברים
יהיו ברורים לחברי הכנסת.

היו"ר דוד טל:

את ביקשת ממני שהם יציגו.

ארבל אסטרחן:

נכון, אבל הם לא עשו את זה. הם אמרו שיש פה עניין טכני, זה הדבר היחידי
שנאמר.

נסים זאב:

אפשר לבקש שההארכה תהיה אוטומטית ולמנוע - - -

היו"ר דוד טל:

אתה יכול להכניס את זה להסתייגות.

נסים זאב:

אי אפשר שכל פעם זה יבוא לוועדת הכנסת.

היו"ר דוד טל:

אי אפשר שכל פעם יבקשו מאיתנו להאריך ולא יקיימו את הבחירות במועדן. תאר
לעצמך שעכשיו היינו מאריכים לעצמנו את הכהונה שלנו בכנסת בעוד שנה. זה נראה
נכון? סביר? מידתי? לא. בבקשה גברתי.

ארבל אסטרחן:

אני רוצה לומר בכמה משפטים כי נציגי המשרד לא הציגו את הצעת החוק. מועצת
הרבנות הראשית נבחרת לחמש שנים. לפי חוק הרבנות הראשית יש לקיים בחירות בין
חודש לשלושה חודשים לפני תום הכהונה. הפעם כפי שאמר היושב ראש וכפי שראיתי
שנעשה גם בפעמים הקודמות - לא נערכו הבחירות במועד, גם לא הובהר מדוע זה
נעשה.

היו"ר דוד טל:

ניסיתי להסביר.

ארבל אסטרחן:

תקופת הכהונה של חברי המועצה פקעה לפי דברי ההסבר ב-26 בינואר וכעת מתבקש
להאריך את תקופת הכהונה כפי שנאמר כאן, למועד מאוחר יותר ממה שמופיע בנוסח
של הצעת החוק שעברה בקריאה ראשונה, עד א' בסיוון. רציתי לשאול את המציעים
למה רוצים לקבוע שתחילה היא ב-1 בינואר - - -

היו"ר דוד טל:

זה לא משנה, ה-26 בינואר זה גם טוב, תהיה חפיפה. ביררתי את הסוגיה הזאת וזה
בסדר.

ארבל אסטרחן:

בסדר. נאמר גם שלא התקבלו שום החלטות - - -

היו"ר דוד טל:

נאמר על ידי המנכ"ל שלא התקבלו החלטות מהותיות, רציניות כדי שלא יהיה להן
תוקף.

ארבל אסטרחן:

בפעם שעברה כשנחקק חוק כזה הוא נדון אז בוועדת החוקה, הדיון המרכזי היה
בכמה להאריך ואז האריכו בשנה. אני רוצה לוודא שזה מקובל על כל מי שצריך
לעסוק בעניין שאכן עד התאריך שנאמר כאן יספיקו לכנס את ועדת הבחירות והאספה
הבוררת וכל הדברים אחרת יצטרכו לבוא ולהאריך את החוק.

יעקב מרגי:

את יודעת מה אפשר לדחוס בשנה?

היו"ר דוד טל:

זה בסדר?

דני ענטבי:

זה תלוי בכם.

היו"ר דוד טל:

אם הוועדה תוקם זה לא תלוי בנו, זה תלוי בכם.

דני ענטבי:

זה תלוי בממשלה שלך.

היו"ר דוד טל:

אדוני, אני כנסת, אני הרשות המחוקקת. הממשלה זה אתם. איציק כהן זה הממשלה.
אני אומר את הדברים כי יותר נוח וקל ופשוט לתת לכם עוד פרק זמן, אבל יהיה
מאוד לא נעים ולא יפה אם תשובו לכאן ותבקשו ארכה נוספת, אני לא אוהב את
הארכות הללו.

עודד וינר:

אני מכבד מאוד את דברי היושב ראש, היות ובהצעת החוק כתוב: "עד לאותו מועד"
המוקדם מביניהם, והכוונה בלאו הכי להקדים את זה ככל האפשר, אולי באמת כדי
למנוע את אי הנעימות אולי נעשה את זה עד א' תמוז, בהנחה שזה לא שבת - - -

היו"ר דוד טל:

אנחנו מאריכים את זה עד א' בתמוז. מכל מקום תצטרכו לגמור את זה לפני כן.

דוד רותם:

עד עכשיו אני לפחות לא הבנתי למה לא נעשו הבחירות עד היום.

היו"ר דוד טל:

אמרתי שראש הממשלה כנראה היה עסוק בדברים אחרים והוא היה אחראי על המשרד
הזה, אני מניח.

דוד רותם:

דבר שני, כבר פקע תוקף כהונתה של הרבנות הראשית. מאז ינואר אין לנו מועצת
רבנות ראשית ואני לא רואה שקרה משהו. החשש הגדול שלי הוא שהדברים פה לא
הולכים להסתדר. כי אדוני רואה איך שזה הולך, ככה בתוך שנייה, אז בוא נאריך
את זה בחודש, בוא נאריך בחודשיים.

היו"ר דוד טל:

אני הצעתי להם.

דוד רותם:

אתה הצעת והם כמובן ישר קפצו על ההצעה.

היו"ר דוד טל:

הצעתי להם מפני שאני לא אוהב שבאים אלי שוב לשולחן ומבקשים שוב ארכה ושוב
ארכה.

היו"ר דוד טל:

הייתי מאוד שמח אם היינו נותנים להם חודש ימים כדי לראות מה הם עשו כי אני
אומר לך שאם תיתן עוד 3 חודשים עד כמו שאומר עודד, עד ר"ח תמוז, תגיע לזה
ממילא עם בקשת הארכה נוספת. אני מוכן להציע 45 יום כדי לראות מה עשו.

היו"ר דוד טל:

דודו, נשאיר את הדברים כמות שהם. אדוני המנכ"ל, אתה תדווח לוועדה על נייר
באופן רשמי, מהיום בעוד חודש, להיכן הגעתם בתהליך שהובלת - - -

מאיר פרוש:

אבל אנחנו צריכים להתקדם עם החקיקה.

דוד טל

בסדר, זה לא סותר, אנחנו מעבירים את החקיקה והוא ידווח לנו בעוד חודש איפה
עומדים הדברים, זה הכל.

דוד רותם:

מה עשו עד היום? מאז שפקע ועד היום, חבר הכנסת מרגי, כמה זמן מאז שהוקם
משרד הדתות?

יעקב מרגי:

חודש.

דוד רותם:

מה נעשה בתקופה הזאת? שום דבר. התחילו לקיים את הבחירות? התחילו לפעול למען
הבחירות או שאנחנו מאריכים כי צריך להאריך כי אין רבנות ראשית.

ארבל אסטרחן:

בדברי ההסבר נאמר שההכנות בעיצומן.

דוד רותם:

אז אני רוצה לדעת מה נעשה?

יעקב מרגי:

זה לא הרבנות, אתה פונה לרבנות זה לא נכון. תפנה למשרד הייעודי. אתה פונה
לרבנות, הוא מחכה כמוך.

דוד רותם:

אני מכיר את עודד וינר, הוא בוודאי יודע מה עשו כבר, ואם לא אז המשרד
הייעודי יגיד לי מה עשו כבר.

היו"ר דוד טל:

אדוני יודע להשיב לחבר הכנסת?

דני ענטבי:

הממשלה הייתה צריכה לפעול ולא עשתה את שלה.

דוד רותם:

אדוני, אני מבקש לדחות את ההצבעה עד שיבואו עם תשובה מה עשו.

מאיר פרוש:

השאלה שלי היא כזו, אנחנו מדברים פה בחוק של הרבנות הראשית כאשר מלכתחילה
אנחנו יודעים שהמועצה היא בהרכב חסר. ניקח לדוגמא, מועצת הרבנות כולל 16
חברים, מתוכם 4 רבני הערים הגדולות. בירושלים אין רבנים ראשיים בכלל. אולי
זה הזמן להכניס שאם אין רבנים ראשיים שיהיו 2 אחרים.

היו"ר דוד טל:

החוק מדבר על אם יש פחות ממחצית אז אין תוקף למועצה. אולי בפרק זמן הזה הם
כבר ימנו רב לירושלים.

מאיר פרוש:

אני מבקש להציע, לא יהיו 2 רבנים ראשיים לירושלים עד א' סיוון או א' תמוז,
יש גם בג"ץ תלוי ועומד בעניין הזה בגלל שאנחנו בשנת בחירות. אני מציע ככלל
עם 4 רבני הערים הגדולות, הם באופן אוטומטי חברים, במקרה ולא, אותו מצב
שאנחנו מתקנים עכשיו את החוק, במקרה ואין רבנים ראשיים מישהו מטעם ירושלים
שיהיה שם במועצה, וברגע שנבחרים רבנים ראשיים לעיר - מייד חוזרים הם להיות
במועצה. אבל העיר ירושלים - - -

היו"ר דוד טל:

תגיש הסתייגות להצעת החוק הזאת ותוסיף את מה שאדוני רוצה.

יעקב מרגי:

אדוני היושב ראש, אני חושב שהפקידות הבכירה הן של הרבנות והן של משרד הדתות
הבינו שבקשה נוספת להארכה תיתקל פה בתגובה לא הכי סימפטית. כבר הדיון הזה
הוא לא הכי סימפטי. בפעם הבאה יהיה עוד יותר לא סימפטי. אני חושב שהם
הפנימו את זה ואם לא הם יצטרכו להפנים את זה. שיעשו הכל בתקופת ההארכה
להביא כבר את הרכב הגוף הבוחר, ועדת הבחירות, כל החוק המנדטורי המסורבל
שהקימו אותו בזמנו, חוק הרבנות הראשית, צריך לגמור עם זה כמה שיותר מהר כי
עוד הארכה תיתקל בדחייה. זכיתם ביום של חסד בוועדת הכנסת.

היו"ר דוד טל:

חבר הכנסת מרגי, אני מבקש ממך להגיש הצעת חוק בנושא הזה, לתקן את החוק
המנדטורי. אני מציע שנעבור להצבעה.

דוד רותם:

אני מבקש לרשום שתי הסתייגויות.

היו"ר דוד טל:

חבר הכנסת פרוש הסתייגות, חבר הכנסת רותם הסתייגות.

דוד רותם:

ההסתייגויות שלי הן מהותיות. במקום יום א' בניסן - - -

ארבל אסטרחן:

כנראה נעשה את זה א' בתמוז.

דוד רותם:

אז אני מבקש 15 למרץ.

מאיר פרוש:

בכוונה לא התאריך העברי?

היו"ר דוד טל:

לא בכוונה, אל תחשוד בכשרים.

דוד רותם:

אני לא יודע, אין לי פה לוח.

יעקב מרגי:

אבל חוק הרבנות מחייב תאריך עברי.

ארבל אסטרחן:

זה יוצא שבת אז נעשה את זה ביום ראשון.

דוד רותם:

דבר שני, אני מבקש את תחילתו של חוק זה ביום חקיקתו.

היו"ר דוד טל:

אז תיווצר לנו לקונה.

דוד רותם:

אז תהיה לקונה, אני רוצה שתהיה לקונה. זו לא לקונה כי אתה שומע שלא מחליטים
במילא שום דבר.

היו"ר דוד טל:

אני חושב שזה לא יהיה נכון אבל מותר לך.

נסים זאב:

יש הסתייגות נוספת שלי.

היו"ר דוד טל:

מהותית?

נסים זאב:

כן.

היו"ר דוד טל:

תעביר אותה אלי בכתב.

ארבל אסטרחן:

הסתייגויות מהותיות צריכות להיאמר.

נסים זאב:

אני מבקש שיהיה 4 רבנים שמוזכר פה, זאת אומרת, תמיד הולכים לפי 4 הערים
הגדולות שבהם מכהנים, דהיינו, אם אין בירושלים זה עובר אחר כך לבאר שבע.

מאיר פרוש:

מה פתאום?

נסים זאב:

כן.

יעקב מרגי:

באר שבע חברה אוטומטית בלי שום קשר.

נסים זאב:

האם הבנת אותי?

היו"ר דוד טל:

אני מבקש שתעלה את זה בכתב ותגיש את זה כהסתייגות בכתב.

נסים זאב:

מתי?

היו"ר דוד טל:

יש זמן. אתה יכול היום כל היום.

נסים זאב:

אבל לא מצביעים על זה, צריך להצביע על הסתייגות.

ארבל אסטרחן:

צריך להצביע על הסתייגויות מהותיות, זה צריך להיאמר כאן.

היו"ר דוד טל:

יש הסתייגויות שלא מצביעים עליהן. אני מבקש שתגבש לך את ההצעה.

נסים זאב:

אם 4 הערים הגדולות היום זה ירושלים, ת"א, חיפה וראשון לציון, ובירושלים
אין רב ראשי, הולכים לעיר החמישית בגודלה. האם זה מובן או לא?

ארבל אסטרחן:

זה מובן אבל גם ההסתייגות שלך וגם ההסתייגות של חבר הכנסת פרוש הן רק
להוראת השעה, הן לא תיקון לחוק הראשי של הרבנות.

היו"ר דוד טל:

בוודאי.

עודד וינר:

חבר הכנסת רותם, כדי לעדכן אותך ואת חבר הכנסת פרוש, ראשית לגבי 4 הערים
הגדולות. מדובר בסך הכל באדם אחד ברב של ירושלים, כיוון שזה לא 2 רבנים
ברוטציה כידוע אלא רב אחד. דבר שני, ההליך היה, מי שעצר אותו כידוע זה
הבג"ץ.

מאיר פרוש:

אין לי טענות.

עודד וינר:

אני רק אומר, פשוט לא כולם מודעים לזה. היה הליך לבחירת רב ראשי לירושלים,
מי שעצר אותו זה הבג"ץ. דבר שני, המועצה חדלה מלכהן בתפקידה הרשמי ב-26
בינואר, בסך הכל לפני שבועיים וחצי. פעולות המועצה נמצאות בחוק המועצה, עד
אז היא עשתה את פעולתה. אני מניח שאם תקרא את כל הפעולות תהיה הרבה יותר
רגוע כי בפעם הקודמת לא ישנת טוב בלילה באשר לפעולות המועצה - - -

דוד רותם:

רק לעדכן אותך שלא ישנתי טוב הלילה כי קמתי הבוקר וראיתי כתם על השמש - אין
מועצת רבנות ראשית. תאמין לי, הזדעזעתי לחלוטין.

עודד וינר:

הגעת להכרה. אתה אמרת בצדק, הממשלה אכן עשתה משהו, הממשלה ישבה בוועדה
שרים, העבירה לכאן, אני מניח שהממשלה חיכתה לישיבה הזאת כדי להמשיך
בבחירות.

היו"ר דוד טל:

תודה רבה.

דוד רותם:

אני מבקש התייעצות סיעתית.

היו"ר דוד טל:

לפני ההצבעה תהיה לך התייעצות סיעתית. אני רוצה לקרוא את החוק: על אף
הוראות סעיף 16 לחוק הרבנות הראשית לישראל, התש"ם-1980 (להלן –החוק), חברי
המועצה שנבחרו ביום כ' בטבת התשס"ג (25 בדצמבר 2002), או מי שבא במקומם
בהתאם להוראות סעיף 21 לחוק, יוסיפו לכהן עד היבחרם של חברי המועצה הנבחרים
על פי החוק או עד יום א' תמוז, יום שישי, ה-4 ליולי למניינם - - -

מאיר פרוש:

זה לא טוב.

היו"ר דוד טל:

למה לא טוב?

מאיר פרוש:

יום שישי יהיו בחירות?

היו"ר דוד טל:

עד יום שישי. הם צריכים לגמור לפני כן, לסיים קודם. תחילתו של חוק זה ביום
כ"ג בטבת התשס"ח (1 בינואר 2008). יש פה הסתייגויות של חבר הכנסת רותם, של
חבר הכנסת פרוש, של חבר הכנסת זאב. את רוצה שנצביע על ההסתייגויות?

ארבל אסטרחן:

בוודאי.

היו"ר דוד טל:

זה לא ברור מאליו. אני חבר בכמה ועדות ויש ועדות שמגישים את זה וזה עולה
ישר למליאה.

ארבל אסטרחן:

הסתייגויות מהותיות מן הראוי להצביע.

היו"ר דוד טל:

בבקשה. חבר הכנסת רותם, אתה רוצה לומר לנו מה ההסתייגות הראשונה, תשכנע את
החברים לתמוך בהסתייגות שלך, אולי זה יהיה חלק מהחוק.

דוד רותם:

מכיוון שאינני מאמין שא' בתמוז הוא תאריך שיקרה בו משהו מכיוון שאחרי
שנעביר את החוק - - -

היו"ר דוד טל:

שיהיה ברור, אני לא מאריך לכם עוד פעם, תגידו לרב מצגר ולרב עמר ולכל מועצת
הרבנות, לשרים, תעבירו למי שאתם רוצים, רבותי, נתתי לכם ארכה אל תשחקו עם
זה. אני לא עושה פה משחקים בוועדה. שיהיה ברור, אם תצטרכו לעבוד 24 שעות
ביממה תעבדו 24 שעות ביממה, נתנו לכם ארכה, תסיימו את זה.

דוד רותם:

אדוני, שמעתי מה שאמרת ולצערי הרב, מכיוון שהייתי פעם חבר בקואליציה, הזמן
הזה לא יגמור, לכן אני מעדיף להשאיר להם את התאריך א' בניסן.

היו"ר דוד טל:

מי בעד א' ניסן ירים את ידו? מי נגד? מי נמנע? תודה. ההסתייגות לא התקבלה.

ההסתייגות השנייה אדוני.

דוד רותם:

תחילתו של חוק זה ביום חקיקתו.

היו"ר דוד טל:

מי בעד ההסתייגות שתחילתו של חוק זה ביום חקיקתו ירים את ידו, מי נגד? מי
נמנע? תודה, ההסתייגות השנייה לא התקבלה. ההסתייגויות יעברו למליאה.

חבר הכנסת זאב, אין לך הסתייגויות?

נסים זאב:

יש לי הסתייגות אחת.

היו"ר דוד טל:

אתה רוצה להציג אותה?

נסים זאב:

כן, במשפט אחד. מכיוון שמדובר ב-4 רבני ערים הגדולות ביותר. אם יש עיר שלא
מכהן בה רב ראשי - - -

היו"ר דוד טל:

העיר הבאה הגדולה תבוא בתור.

מי בעד ההסתייגות של חבר הכנסת נסים זאב ירים את ידו. מי נגד? מי נמנע?
תודה. ההסתייגות התקבלה.

אין עוד הסתייגויות?

מאיר פרוש:

לי יש.

נסים זאב:

ההסתייגות שלו נוגדת להסתייגות שלי.

דוד רותם:

יש לי רק בעיה עם ההסתייגות של חבר הכנסת נסים זאב שהיא לא בחוק הזה.

היו"ר דוד טל:

אנחנו מדברים בהוראת שעה.

מאיר פרוש:

אני אומר שכאשר אין באותן 4 ערים גדולות רב ראשי - יכהן רב השכונה הוותיק
ביותר של אותה עיר.

היו"ר דוד טל:

היועצת המשפטית.

ארבל אסטרחן:

לגבי ההסתייגות של חבר הכנסת זאב, הצעה זו מאריכה את תקופת הכהונה של חברי
המועצה המכהנים, היא לא מכניסה עכשיו אנשים חדשים.

יעקב מרגי:

זה שינוי חוק אחר לגמרי, זה לא בגוף החוק. זה רק הארכה.

מאיר פרוש:

במקום אותם 4 רבני ערים שיהיה רב שכונה, שהעיר תהיה מיוצגת. חבר הכנסת זאב
מבקש לשנות משהו מהותי, לעבור מהערים האלה לערים אחרות, אני אומר שאם החוק
הראשי נתן לעיר הגדולה זכות הבעה ואם אין רב ראשי – שיהיה הרב הוותיק
ביותר, אותה עיר נשארת.

נסים זאב:

זה אותו דבר.

היו"ר דוד טל:

מי בעד ההסתייגות של הרב פרוש ירים את ידו. מי נגד? מי נמנע?

למען הסר ספק, אנחנו מדברים כרגע שאנחנו מאריכים את הכהונה, אם אין רב ראשי
בירושלים במועצה הקיימת, חבר הכנסת פרוש מציע הסתייגות שרב השכונה הוותיק
ביותר מירושלים יהיה חבר במקום הרב הראשי. ואם מחר יבחר רב ראשי הוא יפנה
את מקומו לטובת הרב הראשי.

מאיר פרוש:

כן.

ארבל אסטרחן:

כל זה עד א' בתמוז?

עודד וינר:

זה חוק אחר לגמרי.

יעקב מרגי:

זה לא על סדר היום.

דוד רותם:

חבר הכנסת מרגי, למה צריך רבנות ראשית? נתנו את סמכויות הגיור לרב עמר
באופן אישי.

היו"ר דוד טל:

חבר הכנסת פרוש, נאמר לי פה שזה יכול להיות רק בתיקון לחוק הראשי. אפשר
להגיש הצעת לתיקון חוק מועצת הרבנות הראשית עם מה שאתה אומר, אני פה.

אנחנו מצביעים על הצעת החוק כפי שהיא. מי בעד הצעת החוק ירים את ידו, מי
נגד? מי נמנע? תודה. הצעת החוק אושרה לקריאה שנייה ושלישית. תודה לכולם.

הישיבה ננעלה בשעה 11:15
