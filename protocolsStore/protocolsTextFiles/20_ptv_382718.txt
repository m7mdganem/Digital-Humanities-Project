הכנסת העשרים

מושב שלישי

פרוטוקול מס' 248

מישיבת ועדת הכנסת

יום רביעי, ל' בניסן התשע"ז (26 באפריל 2017), שעה 10:00

סדר היום:

סדרי דיון מיוחדים להצעת חוק השידור הציבורי הישראלי (תיקון מס' 7),
התשע"ז-2017 בקריאה שניה ושלישית

נכחו:

חברי הוועדה:

יואב קיש – היו"ר

רוברט אילטוב

דוד אמסלם

יואב בן צור

שולי מועלם-רפאלי

איילת נחמיאס ורבין

חברי הכנסת:

טלי פלוסקוב

נורית קורן

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

סדרי דיון מיוחדים להצעת חוק השידור הציבורי הישראלי (תיקון מס' 7),
התשע"ז-2017 בקריאה שניה ושלישית

היו"ר יואב קיש:

בוקר טוב לכולם. השעה 10:01 ואנחנו מתחילים. אגיד כמה דברים, ואז אקרא את
ההחלטה שעליה נצביע. לא נקיים דיון, כי דיון קיימנו על זה אתמול בערב
למעשה.

כולם יודעים, גם ביומיים האלה בעקבות הטיפול בחוק השירות הציבורי, שהוא
תיקון שמורכב משני הליכי חקיקה, האחד קצר מאוד שלפנינו שרק מדבר על דחייה
בשבועיים, ואחד שהוא יותר משמעותי, עם כל השינויים. דרך אגב, הרבה מהדיונים
אתמול בוועדה נסובו על החוק היותר משמעותי. האופוזיציה מתנגדת באופן עקרוני
לשינויי החקיקה האלה, עושה כל שביכולתה שהחוק לא יעבור, ולכן למרות שהחוק
הנוכחי הוא לא חוק עמוס עניינים, היא מתנגדת ופועלת. רשמו כ-45 הסתייגות
ועוד 29 הסתייגויות חלופיות, ומתוכן 54 חברי אופוזיציה חתומים על כל
ההסתייגויות. המשמעות היא שאם עושים את המכפלות 45 כפול 54, מגיעים למעל
200 שעות, שזה מעל שמונה יממות מלאות. המשמעות היא שלמעשה אם האופוזיציה
תפעל בצורה חופשית, היא יכולה לסכל את החקיקה, כי נחצה את התאריך הרלוונטי,
שזה ה-30 לחודש.

בדיוק בשביל זה קיים בתקנון סעיף 98. אנחנו נפעיל אותו עכשיו, כי אין כוונה
שהכנסת לא תוכל להיות ריבון ולחוקק בגלל ההתנהלות הזאת, ויכולת החקיקה של
הכנסת תיפגע. אני מודה שעד לפני חצי שעה דיברתי עם חברת הכנסת מרב מיכאלי
בשביל לנסות להגיע להבנות ולנסות לחסוך את הפעלת סעיף 98 לתקנון, אבל לצורך
העניין ללא הסכמות.

איילת נחמיאס ורבין (המחנה הציוני):

צריך להוסיף הערה שהכנסת עצמה פוגעת בריבונות של עצמה באופן שבו היא מתעסקת
בחקיקת התאגיד.

היו"ר יואב קיש:

לתפיסתך.

איילת נחמיאס ורבין (המחנה הציוני):

לתפיסת האופוזיציה, אם יורשה לי. אני מייצגת פה את עמדת האופוזיציה. ואני
באמת חושבת שהכנסת היא זאת שפוגעת בעצמה באופן שבו היא מנהלת את התהליכים
האלה. אז עם כל הכבוד, לא להשית עלינו את האחריות.

היו"ר יואב קיש:

התחלתי בדבריי שאמרתי שאתם פועלים בכל הכלים הפרלמנטריים לסכל את החקיקה.
לא השתי אחריות.

איילת נחמיאס ורבין (המחנה הציוני):

כי החקיקה הזאת מבזה.

היו"ר יואב קיש:

זאת זכותכם. אני לא בא בטענות. אנחנו לא עושים פה דיון, אני מציג את המצב
כפי שהוא להבנתי. זה גם לא מה שעולה להצבעה. אני מסביר את שיקוליי
כיושב-ראש הוועדה. להבנתי האופוזיציה פעלה כמיטב יכולתה לסכל את החקיקה
הזאת. אנחנו, למרות ההידברות, לא הגענו להסכמות, ולכן נפעיל את סעיף 98
לתקנון, ואני קורא את ההחלטה שעולה להצבעה.

החלטת ועדת הכנסת בדבר סדרי הדיון בקריאה השנייה בהצעת חוק השידור הציבורי
הישראלי (תיקון מס' 7), התשע"ז-2017.

לאור העובדה שמטרת הצעת חוק השידור הציבורי הישראלי (תיקון מס' 7), היא
לדחות ב-15 ימים את תחילתו של חוק השידור הציבורי הישראלי, הקבועה ליום ד'
באייר התשע"ז – 30.4.2017, על מנת לאפשר בהמשך תיקון חקיקה שישנה את מתכונת
ההפעלה של השידור הציבורי על פי החוק, ובכלל זה את מבנה תאגיד השידור
הישראלי;

ולאור העובדה שהוגשו להצעת החוק 45 הסתייגויות, ועוד 29 הסתייגויות
חלופיות, שעל כולן חתומים כל 54 חברי האופוזיציה, דבר המאפשר לאופוזיציה
לנמק את הסתייגויותיה במליאת הכנסת במשך למעלה משמונה יממות מלאות;

החליטה ועדת הכנסת – כמובן לאחר ההצבעה – כי מקרה זה מהווה "מקרה יוצא מן
הכלל" בהתאם לסעיף 98 לתקנון, המצריך ומצדיק קיום סדרי דיון מיוחדים,
ובהתאם קבעה את סדרי הדיון הבאים:

הקריאה השנייה בהצעת החוק תחל היום, יום רביעי, ‏‏ל' בניסן התשע"ז - 26
באפריל 2017, עם פתיחת ישיבת המליאה בשעה 12:00, ישיבת פגרה מיוחדת.

לאחר הצגת הצעת החוק תחל הנמקת ההסתייגויות, שתימשך עד השעה 22:45 באותו
יום. אם חברי הכנסת המסתייגים יוותרו על זכותם לנמק הסתייגויות, תוכרז
הפסקה בישיבת הכנסת.

בשעה 22:45 תינתן זכות ליושב-ראש הוועדה המשותפת להשיב למסתייגים וזכות
דיבור לנציגי הממשלה.

ההצבעות בקריאה השנייה יחלו לא לפני השעה 23:00.

סיעות האופוזיציה יקבעו את חלוקת הזמן וסדר הדוברים מהאופוזיציה בעת הנמקת
ההסתייגויות. יש דובר אחד לקואליציה.

לעניין בקשה להצבעה שמית מצד חברי סיעות האופוזיציה, או לבקשת חברי סיעות
הקואליציה / הממשלה, לפי סעיף 36(ב) לתקנון, יוגשו לא יותר משלוש בקשות לכל
צד.

איילת נחמיאס ורבין (המחנה הציוני):

דיברנו על ארבע אתמול. אתה החלטת בגלל סעיף 98?

היו"ר יואב קיש:

כן.

איילת נחמיאס ורבין (המחנה הציוני):

מאה אחוז.

היו"ר יואב קיש:

זאת ההצעה. אני מעלה אותה להצבעה. מי בעד אישור ההחלטה, שירים את ידו. מי
נגד? מי נמנע?

הצבעה

בעד ההצעה– 6

נגד – 1

נמנעים – אין

ההצעה בדבר סדרי הדיון במליאה נתקבלה.

היו"ר יואב קיש:

ההצעה התקבלה.

יואב בן צור (ש"ס):

רביזיה.

היו"ר יואב קיש:

ב-10:35 רביזיה. תודה.

הישיבה ננעלה בשעה 10:05.
