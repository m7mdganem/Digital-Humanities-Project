הכנסת העשרים

מושב שני

פרוטוקול מס' 69

מישיבת ועדת הכנסת

יום שני, ד' בכסלו התשע"ו (16 בנובמבר 2015), שעה 14:00

סדר היום:

קביעת ועדה לדיון בהצעת חוק שירות ביטחון (תיקון מס' 21), התשע"ו-2015

נכחו:

חברי הוועדה:

דוד ביטן – היו"ר

ישראל אייכלר

יואב בן צור

צחי הנגבי

מכלוף מיקי זוהר

ינון מגל

איילת נחמיאס ורבין

רועי פולקמן

יואב קיש

אלעזר שטרן

חברי הכנסת:

אייל בן ראובן

עפר שלח

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אסתר מימון

קביעת ועדה לדיון בהצעת חוק שירות ביטחון (תיקון מס' 21), התשע"ו-2015

היו"ר דוד ביטן:

רבותי, נתכנסנו על מנת לקבוע ועדה לדיון בהצעת חוק שירות ביטחון (תיקון מס'
21) לקריאה שנייה ושלישית. המלצת הלשכה המשפטית היא ועדת החוץ והביטחון.
נשמעו במליאה הצעות להעביר את זה לוועדה לענייני ביקורת המדינה. אני מבין,
צחי, שבחוק הקודם דנה ועדת החוץ והביטחון, נכון?

צחי הנגבי (הליכוד):

בחוק טל דנה ועדת החוץ והביטחון, בחוק האחרון דנה ועדה מיוחדת שהוקמה.

ארבל אסטרחן:

גם בחוק טל דנה ועדה מיוחדת, אני הייתי היועצת שלה.

איילת נחמיאס ורבין (המחנה הציוני):

למה לא להקים ועדה מיוחדת, היושב-ראש?

היו"ר דוד ביטן:

הסמכות היא ועדת החוץ והביטחון. אין חובה להקים ועדה מיוחדת.

איילת נחמיאס ורבין (המחנה הציוני):

בסדר, אבל זה לא דיון - - -

ישראל אייכלר (יהדות התורה):

זה היה ועדה מיוחדת מטעם ועדת החוץ והביטחון.

צחי הנגבי (הליכוד):

אין טעם להקים ועדה מיוחדת.

איילת נחמיאס ורבין (המחנה הציוני):

למה? מה ההבדל בין זה לבין הדיונים האחרים?

ארבל אסטרחן:

לטל במקור, בתחילת שנות ה-2000, היתה ועדה מיוחדת.

צחי הנגבי (הליכוד):

שם היה צריך חוק שלם מהמסד ועד הטפחות.

היו"ר דוד ביטן:

פה זה תיקון לחוק.

צחי הנגבי (הליכוד):

ועדת החוץ והביטחון היא המקום הנכון. באופן אמיתי זה לא
אופוזיציה-קואליציה.

איילת נחמיאס ורבין (המחנה הציוני):

אתה כבר מכיר אותי קצת בשביל לדעת שאני באה - - -

היו"ר דוד ביטן:

פה יש תיקון לחוק.

צחי הנגבי (הליכוד):

בטח לא בביקורת המדינה.

איילת נחמיאס ורבין (המחנה הציוני):

לא. אני מוכרחה להגיד שאני מקבלת את העניין הזה שלא ביקורת המדינה.

היו"ר דוד ביטן:

מישהו רוצה להגיד משהו?

אלעזר שטרן (יש עתיד):

כן, אני.

אייל בן ראובן (המחנה הציוני):

חוץ וביטחון, ואנחנו נחליט אם אנחנו רוצים ועדה מיוחדת.

היו"ר דוד ביטן:

בבקשה, שטרן, תגיד משהו.

יואב בן צור (ש"ס):

אל תדבר על החוק, רק על הוועדה.

קריאה:

- - -

אייל בן ראובן (המחנה הציוני):

על הוועדה. אנחנו צריכים לחשוב אם רוצים לעשות קבוצה מיוחדת לעניין הזה.

היו"ר דוד ביטן:

זה כבר עניין שלכם.

איילת נחמיאס ורבין (המחנה הציוני):

למה בעצם? אני באמת לא מבינה? למה לא לדון פה באותה צורה שכבר דנו בו?

אייל בן ראובן (המחנה הציוני):

איזה?

איילת נחמיאס ורבין (המחנה הציוני):

בתיקון הזה כפי שדנו - - -

קריאה:

בשקד?

איילת נחמיאס ורבין (המחנה הציוני):

כן, כפי שדנו בו.

אייל בן ראובן (המחנה הציוני):

אבל אין שקד.

היו"ר דוד ביטן:

אין צורך להקים לתיקון ועדה מיוחדת.

צחי הנגבי (הליכוד):

התשובה היא פשוטה מאוד.

איילת נחמיאס ורבין (המחנה הציוני):

גם בפעם הקודמת זה היה תיקון - - -

היו"ר דוד ביטן:

לא. בג"ץ ביטל והחזיר.

צחי הנגבי (הליכוד):

התשובה היא פשוטה, כיוון שהייתי חבר בוועדת שקד, היו עשרות על עשרות של
דיונים על כל סעיף, עם מאות אורחים, לדעתי כשנה שלמה של ישיבות.

היו"ר דוד ביטן:

פה מדובר על ישיבה אחת.

איילת נחמיאס ורבין (המחנה הציוני):

ההסתייגות היחידה שיש לי בעניין הזה, ואני חושבת שחשוב שהיא תיאמר, אפילו
אם זה לפרוטוקול, אבל אני מרגישה שזה חשוב. הדיון הזה הוא דיון חברתי, הוא
לא דיון ביטחוני רגיל.

אלעזר שטרן (יש עתיד):

נכון.

איילת נחמיאס ורבין (המחנה הציוני):

ולכן המורכבות שמתלווה לדיון - - -

ישראל אייכלר (יהדות התורה):

הוועדה לפניות הציבור דנה בנושאים חברתיים.

איילת נחמיאס ורבין (המחנה הציוני):

רגע. המורכבות שמתלווה לדיון בוועדת החוץ והביטחון מבחינת השתתפות חברי
הכנסת, והדבר הזה נושא משמעות שאי-אפשר להתעלם ממנה בעיני.

היו"ר דוד ביטן:

מאוד חשובה.

יואב בן צור (ש"ס):

כן, אבל אם הוא יעשה את זה ישיבה פתוחה - - -

היו"ר דוד ביטן:

יש משהו במה שאת אומרת, כיוון שהגיע הזמן שהצבא יגיד את האמת ויגיד שהוא לא
צריך אותם, לא צריך לגייס אותם, ואז ירדו מהנושא הזה - - -

אלעזר שטרן (יש עתיד):

יש ועדה לסמים פה? לקחת סמים?

היו"ר דוד ביטן:

אני אומר ברצינות.

אלעזר שטרן (יש עתיד):

הייתי בצבא. מאיפה אתה אומר את זה?

היו"ר דוד ביטן:

אני אומר לך את זה, שהצבא לא צריך אותם - -

אלעזר שטרן (יש עתיד):

אז אמרת.

היו"ר דוד ביטן:

- - זה מטריד את הצבא, אבל הצבא לא רוצה להיכנס לעניין הזה.

אלעזר שטרן (יש עתיד):

אז אמרת. שר הביטחון אמר שצריך, אפילו - - -

היו"ר דוד ביטן:

הצבא לא רוצה להיכנס לעניין הזה, ואז הוא אומר: תחליטו אתם. בואו נגיד את
האמת אחת ולתמיד.

אלעזר שטרן (יש עתיד):

אני חושב, הוועדה לנגע הסמים...

היו"ר דוד ביטן:

שמענו. מספיק.

ישראל אייכלר (יהדות התורה):

למה? כל-כך הרבה סמים יש בצבא?

היו"ר דוד ביטן:

מה רצית להגיד, שטרן?

אלעזר שטרן (יש עתיד):

לדעתי, למרות שאני סומך על יושב-ראש ועדת החוץ והביטחון, בהחלטה הזאת יש
הכול חוץ מביטחון. זה מה שהיה פה היום.

היו"ר דוד ביטן:

זה חוק השירות הצבאי, ולכן - - -

יואב בן צור (ש"ס):

מה אתה מדבר?

אלעזר שטרן (יש עתיד):

שנייה רגע. שנייה.

יואב בן צור (ש"ס):

אתה יודע איזה ביטחון - - - בלימודי תורה?

אלעזר שטרן (יש עתיד):

אמר לך עכשיו יושב-ראש ועדת החוץ והביטחון שהוא היה בוועדת שקד, שבאו אנשים
ושמעו עדים והכול וקיבלו את ההחלטה. יש פה דפוס בקואליציה הזאת, בכנסת
הזאת, שגם מה שעבדו, לא משנה כמה שנים – צחי אמר שנה – באישון לילה, בלי
קשר - - - שר הביטחון, הרי שמעת אותו היום, נכון? שר הביטחון אמר היום:
החוק עובד, מתגייסים אנשים - - - אני מאוד מעריך את שר הביטחון, והוא גם בן
אדם ישר - - -

יואב בן צור (ש"ס):

אני לא מבין, מה זה קשור לדיון על ועדה.

אלעזר שטרן (יש עתיד):

תן לי להגיד לך, זה לא עניין ביטחוני. אם זה עניין ביטחוני - - -

היו"ר דוד ביטן:

אם זה לא עניין ביטחוני, נבטל בכלל את הגיוס.

אלעזר שטרן (יש עתיד):

ביקשנו ביקורת המדינה - - -

היו"ר דוד ביטן:

לא ביטחוני, אז נבטל את החוק בהסכמתכם.

אלעזר שטרן (יש עתיד):

יאללה, תבטל.

היו"ר דוד ביטן:

נבטל בכלל, לא את התיקון.

אלעזר שטרן (יש עתיד):

חוק שירות ביטחון תבטל.

היו"ר דוד ביטן:

אני לא מומחה לביטחון, אבל הצבא צריך להגיד את האמת, שהוא לא צריך אותם.

קריאות:

- - -

עפר שלח (יש עתיד):

יושב-ראש הוועדה, היות ונדמה לי שאתה חדש בעניין, ואילו בחדר הזה יושבים
אנשים שעסקו בעניין הזה שנים - -

היו"ר דוד ביטן:

אני לא אומר שלא.

עפר שלח (יש עתיד):

- - אני מפנה אותך לא לצבא, אני מפנה אותך לבג"ץ, שהוא כמובן מילה מגונה
בעניין הזה.

היו"ר דוד ביטן:

בג"ץ מדבר על השוויון, אבל ברגע שהצבא - - -

עפר שלח (יש עתיד):

בג"ץ לא מדבר רק על השוויון - - -

היו"ר דוד ביטן:

ברגע שהצבא יגיד שאין לו צורך, וזאת האמת, בג"ץ לא יידרש לזה.

אלעזר שטרן (יש עתיד):

מי אמר את זה?

עפר שלח (יש עתיד):

בג"ץ ביטל את חוק טל משני טעמים, האחד הוא עיקרון השוויון, והשני, משום
שהחרדים לא התגייסו לצבא. הוא אמר שחוק טל, אחרי שהוא הוציא לו כרטיס צהוב
בשנת 2007, כי הוא היה הוראת שעה - - -

היו"ר דוד ביטן:

טוב.

עפר שלח (יש עתיד):

אני יודע שאני משעמם אותך, אבל מה לעשות - - -

היו"ר דוד ביטן:

אתה לא עונה למה שאני אומר.

עפר שלח (יש עתיד):

מה לעשות, אתה מדבר על משהו שהוא בלבו של דיון ציבורי - - -

היו"ר דוד ביטן:

אני אומר שאם הצבא יגיד את האמת, גם בג"ץ לא יידרש לנושא.

עפר שלח (יש עתיד):

- - - בלבו של דיון ציבורי שנמשך פה שנים, שמאות אלפים יצאו עליו לרחובות -
-

היו"ר דוד ביטן:

בגלל שהצבא לא אומר את האמת. יבוא הצבא ויגיד את האמת אחת ולתמיד.

עפר שלח (יש עתיד):

- - ואתם רוצים לעשות דיון של 24 שעות בדיון סגור.

היו"ר דוד ביטן:

זה סתם נטל על הצבא.

צחי הנגבי (הליכוד):

עפר, אם לטעמך - - -

איילת נחמיאס ורבין (המחנה הציוני):

דוד, אמרת שאתה מסכים עם הטיעונים שהעליתי - - -

היו"ר דוד ביטן:

אני מסכים, אבל אני לא יכול להצביע בשביל זה.

צחי הנגבי (הליכוד):

יש לי שאלה. עפר, אתה מציע ועדה אחרת?

עפר שלח (יש עתיד):

לי אין בעיה שתהיה ועדת החוץ והביטחון. אם הוא יהיה דיון פתוח – צחי, אתה
בניגוד ליושב-ראש, אתה מכיר את האמת, בוועדת שקד היה דיון של שמונה
חודשים - - -

אלעזר שטרן (יש עתיד):

צחי אמר את זה לפני שבאת. שנה, הוא אמר.

עפר שלח (יש עתיד):

יפה. היה דיון, הוזמן כל מי שהעלה על דעתו ומי שלא העלה על דעתו. אתם רוצים
לדחוס את זה ליומיים, בסדר - - -

אלעזר שטרן (יש עתיד):

ליום.

צחי הנגבי (הליכוד):

א', קודם כול, הדיון יהיה פתוח. ב', כל מי שירצה להופיע, יופיע.

היו"ר דוד ביטן:

זה רק תיקון.

עפר שלח (יש עתיד):

מה זה "תיקון"? זה לב החוק.

צחי הנגבי (הליכוד):

לא, זה לא בדיוק כך. לא משנה, על זה נתווכח בוועדה. כל מי שירצה להופיע,
יופיע.

ישראל אייכלר (יהדות התורה):

בנצי גופשטיין יוזמן.

איילת נחמיאס ורבין (המחנה הציוני):

הרב אייכלר, בלי אבנים בבית זכוכית.

ישראל אייכלר (יהדות התורה):

יותר טוב מהאנשים שהבאתם לוועדת - - -

צחי הנגבי (הליכוד):

אם הצבא ירצה לדבר רק עם חברי הוועדה לעניין כזה או אחר, נעשה חצי שעה
ויכוח - - -

עפר שלח (יש עתיד):

כמו שאתה יודע טוב, הצבא לא דיבר בדלתיים סגורות גם בוועדת שקד.

צחי הנגבי (הליכוד):

אם יהיה משהו על גבעתי או - - -

עפר שלח (יש עתיד):

גדי אגמון ישב בדיונים, סליחה שאני אומר, יותר ממך, ואתה היית חבר בוועדה.

צחי הנגבי (הליכוד):

הוא קיבל משכורת כדי לשבת - - -

עפר שלח (יש עתיד):

ופנסיה.

קריאות:

- - -

יואב בן צור (ש"ס):

עפר, לך מה זה משנה? ממילא לטעמך זה בסוף יגיע לבג"ץ ובג"ץ יחליט, אז - - -

עפר שלח (יש עתיד):

יואב, דיון ציבורי. אני יודע שלכם זה לא חשוב דיון ציבורי. אגב, כשהגענו
לוועדת שקד, לכם הדיון הציבורי היה נורא חשוב, ובאו כל מי שהציבור החרדי
רצה להביא, וביום שדנו על ה"הסדר", שזה פסיק בחוק הזה, באו מהרב דרוקמן ועד
הרב פנדל, ועד היום אני לא יודע אם הוא רב או עבירה בכדורגל. כולם הגיעו
לדבר הזה, אז בואו נעשה את זה מכובד, זה הכול.

יואב בן צור (ש"ס):

אין בעיה, דיון פתוח.

אייל בן ראובן (המחנה הציוני):

חברים, הצבא הוא חלק ממדינת ישראל - - -

היו"ר דוד ביטן:

שהצבא יגיד את האמת פעם אחת.

אייל בן ראובן (המחנה הציוני):

הצבא הוא חלק מהחברה הישראלית, ולכן להגיד פה אמירה שהצבא לא רוצה את
האנשים - - -

היו"ר דוד ביטן:

אמרתי שהוא צריך להגיד את האמת. זה מה שהוא צריך - -

אייל בן ראובן (המחנה הציוני):

הצבא צריך להגיד את האמת - -

היו"ר דוד ביטן:

- - ואז הוא פותר את כל הבעיה, דרך אגב. שירות לאומי עדיף.

אייל בן ראובן (המחנה הציוני):

- - והאמת של הצבא היא האמת של החברה הישראלית ואנחנו צריכים את האנשים
האלה בצבא. אני מציע לך, אגב, ללכת לראות היום כמה פרויקטים יש שמובלים
על-ידי החברים האלה, וזה עובד מצוין, וזה רק הולך ומתפתח.

אלעזר שטרן (יש עתיד):

למה אתה אומר את זה?

היו"ר דוד ביטן:

זאת דעתי. אני לא מומחה לביטחון כמוכם, אבל אני אומר לכם מהצד שהסתכלתי - -
-

אלעזר שטרן (יש עתיד):

אם זו דעתך, בסדר.

היו"ר דוד ביטן:

לדעתי הצבא צריך לבוא ולהגיד את האמת אחת ולתמיד, ואז הוא פותר את בעיית
בג"ץ, פותר הרבה בעיות - - -

אלעזר שטרן (יש עתיד):

אתה יודע כמה גדוד הנח"ל החרדי - - -

עפר שלח (יש עתיד):

זה לא פותר את בעיית בג"ץ, מפני שזה מערער את עצם חובת הגיוס במדינת ישראל.

היו"ר דוד ביטן:

אתה מכיר יותר ממני - - -

אלעזר שטרן (יש עתיד):

אתה יודע כמה - - -

היו"ר דוד ביטן:

- - - עדיין זה נושא חברתי, אמרה אילת.

איילת נחמיאס ורבין (המחנה הציוני):

אמרתי שזה נושא חברתי ואני עומדת מאחורי זה.

עפר שלח (יש עתיד):

היושב-ראש, ההחלטה באיזה תנאים בחור בן 18 יצא מהבית שלו וישרת את מדינת
ישראל היא לא החלטה של הצבא – הצבא משתמש קצה באיש הזה – היא החלטה חברתית,
אזרחית, במדינת ישראל, פר אקסלנס. זו בכלל לא שאלה של צורכי הצבא. יכול
להיות שהצבא גם לא צריך את הבן שלי, אבל את הבן שלי גייסו וגייסו אותו גיוס
חובה. והדבר הזה לא יעמוד במדינת ישראל.

ישראל אייכלר (יהדות התורה):

צריך באמת לשחרר אותו, צריך לשחרר את הבן שלך - - -

עפר שלח (יש עתיד):

הגיע הזמן באמת, זה נכון.

ישראל אייכלר (יהדות התורה):

הגיע הזמן לשחרר אותו. מי שלא רוצה, שלא יבוא.

עפר שלח (יש עתיד):

שמעתי היום את חבר הכנסת מוזס מדבר על גולגולות, אז הבן שלי – ארבעה מחברי
הצוות שלו נהרגו בצוק איתן, באמת הגיע הזמן לשחרר אותו, ואולי הגולגולת של
מוזס תהיה שם, אז בוא נירגע.

ישראל אייכלר (יהדות התורה):

אתה רוצה גולגולות, אנחנו יודעים. אתה רצית מלחמת אזרחים, הרבה גולגולות
במלחמת אזרחים. אם היינו הולכים בדרכך, כבר היתה פה שפיכות דמים בין
הפלסטינים והיהודים, היו פה סכינאים - - -

עפר שלח (יש עתיד):

חבר הכנסת אייכלר, כבר הודעתי לחברים שלך פעם, אם תהיה מלחמת אזרחים אני גם
יודע מי ינצח. אל תאיים עלי, אוקיי? אל תאיים עלי.

ישראל אייכלר (יהדות התורה):

אתה הראשון שדיברת במליאת הכנסת על מלחמת אזרחים.

עפר שלח (יש עתיד):

אני לא דיברתי על מלחמת אזרחים, אתם דיברתם עליה.

ישראל אייכלר (יהדות התורה):

תסתכל בפרוטוקול הכנסת.

עפר שלח (יש עתיד):

אתם דיברתם, אני אמרתי - - -

ישראל אייכלר (יהדות התורה):

אתה והבג"ץ יכולתם לגרום לשפיכות דמים בגטו העברי בארץ-ישראל.

עפר שלח (יש עתיד):

נכון, אני והבג"ץ, באמת שני מוסדות הגונים במדינת ישראל.

ישראל אייכלר (יהדות התורה):

אתם שניכם חסרי אחריות. ברוך השם שיש אנשים כמו אייל בן ראובן, כמו שר
הביטחון, כמו אנשים אחרים, שיש להם אחריות לכלל ישראל ולא רוצים מלחמה - -

היו"ר דוד ביטן:

בואו נרגיע. בואו נרגיע.

ישראל אייכלר (יהדות התורה):

- - והם רוצים להגיע - - -

היו"ר דוד ביטן:

מספיק, אייכלר. תרגיע. תרגיע. בבקשה, מה רצית להגיד יואב?

יואב קיש (הליכוד):

אני מזכיר לכולם שהדיון פה הוא דיון איפה יהיה התיקון בחוק. המקום הכי ראוי
שצריך לדון זה בוועדת החוץ והביטחון - -

היו"ר דוד ביטן:

זה ברור. זה ברור.

יואב קיש (הליכוד):

- - בפורום פתוח.

היו"ר דוד ביטן:

הציעו הצעה של ועדה מיוחדת.

יואב קיש (הליכוד):

דוד, רגע, רגע. אני חושב שהמשפט שלך שהצבא צריך אותם, הוא לא רלוונטי
לדיון.

היו"ר דוד ביטן:

זה נכון. לא אמרתי "רלוונטי".

יואב קיש (הליכוד):

הוא לא רלוונטי, אז בואו נשים את הוויכוחים בצד. אנחנו רוצים למנוע את
מלחמת האחים הזאת, ראינו את חילוקי הדעות. המקום הראוי זה ועדת החוץ
והביטחון, ואני תומך שזה ילך לוועדת החוץ והביטחון לדיון פתוח.

היו"ר דוד ביטן:

גם אני תומך, אבל הגיע הזמן שהצבא יגיד את האמת אחת ולתמיד.

קריאות:

- - -

איילת נחמיאס ורבין (המחנה הציוני):

דוד, כבר הסכמת אתי, אז אל - - -

עפר שלח (יש עתיד):

נביא אותם, הם יגידו, ואתה תגיד שהם משקרים, כי הרי הם אומרים הפוך.

היו"ר דוד ביטן:

לא נותנים להם להגיד את האמת, כי הם מפחדים מכם.

עפר שלח (יש עתיד):

בצדק...

היו"ר דוד ביטן:

לא מכם, מאנשים שרוצים שוויון.

אלעזר שטרן (יש עתיד):

דוד, אני בעד שכל מי שבא להציע, אתה תגיד לו איזה אמת להגיד ומה האמת שלו.
יש כאלה שלא יודעים מה האמת שלהם...

היו"ר דוד ביטן:

הצבא לא אומר, הוא עומד מהצד. הוא הקצה, הוא מקבל את החיילים.

איילת נחמיאס ורבין (המחנה הציוני):

אבל הוא לא מחליט.

אלעזר שטרן (יש עתיד):

תן לי. מדברים פה על הילדים. הבן שלו במקרה הלך למילואים הבוקר, במקרה יש
פה הילדים של כולם. אני רוצה להגיד לך משהו: כל גדוד של נח"ל חרדי חוסך
לפחות 19 גדודים בשנה. האם אתה מבין את המשמעות?

רועי פולקמן (כולנו):

לתעסוקה. זה נכון.

קריאות:

- - -

עפר שלח (יש עתיד):

הוא היה ראש אכ"א. מה אתה מתווכח אתו בכלל?

אלעזר שטרן (יש עתיד):

19.

יואב קיש (הליכוד):

אמרתי שתגיד גדודי מילואים בתעסוקה, כי אנשים לא מבינים על מה אתה מדבר.

אלעזר שטרן (יש עתיד):

חשבתי שמדברים על זה.

יואב קיש (הליכוד):

זה נשמע שגדוד אחד מחליף 19 גדודים.

איילת נחמיאס ורבין (המחנה הציוני):

לא, בתעסוקה. הוא דייק.

אלעזר שטרן (יש עתיד):

סליחה, אנשים לא מבינים פה. כך יהיה הדיון בוועדת החוץ והביטחון?

איילת נחמיאס ורבין (המחנה הציוני):

אלעזר, הבנו אותך. הכול בסדר.

אלעזר שטרן (יש עתיד):

לא. דוד לא הבין. הטייסים דואגים לירוקים, זה לא קורה הרבה, תנצל את
המומנטום.

אלעזר שטרן (יש עתיד):

גם אם הצבא לא רוצה, לא שואלים אותו. כל החוק הזה, הרי לא הצבא קובע, יש פה
מדינה שיש לה צבא - -

ישראל אייכלר (יהדות התורה):

הבג"ץ קובע. הוא השליט, הוא הדיקטטור, הוא הכובש - - -

אלעזר שטרן (יש עתיד):

- - מכיוון שהמדינה מנהלת, הצבא לא יכול - - -

היו"ר דוד ביטן:

אייכלר.

רועי פולקמן (כולנו):

אל תיכנס בבג"ץ עכשיו, אל תילחם במוסדות בכל המדינה.

אלעזר שטרן (יש עתיד):

המדינה לא יכולה להגיד: אני לא אגייס חרדים, ואתה תשרת יותר.

היו"ר דוד ביטן:

חבר'ה, הבנו הכול.

אלעזר שטרן (יש עתיד):

רגע, שנייה. אתה רוצה עכשיו שאני אנקוט עמדה.

קריאות:

- - -

אלעזר שטרן (יש עתיד):

אתה תגיד לי אם אני מדבר לא לעניין.

יואב בן צור (ש"ס):

אני מבקש לפרוטוקול שבוועדת החוץ והביטחון אלעזר שטרן יוכל לדבר...

אלעזר שטרן (יש עתיד):

כיוון שיושב-ראש ועדת החוץ והביטחון אמר שהדיון יהיה פתוח, ואני גם שמח על
זה וגם מכבד אותו, אני מקבל את ההעברה לחוץ וביטחון.

היו"ר דוד ביטן:

יפה מאוד. רוצים שזה יישאר בוועדת הכנסת אולי ...

אלעזר שטרן (יש עתיד):

בטוח זה יהיה יותר מהיר פה.

היו"ר דוד ביטן:

מי בעד שזה יועבר לוועדת החוץ והביטחון? מי נגד? מי נמנע?

הצבעה

בעד העברה לוועדת החוץ והביטחון – פה אחד

הדיון בהצעת חוק שירות ביטחון (תיקון מס' 21), התשע"ו-2015, יעבור לוועדת
החוץ והביטחון ויתקיים דיון פתוח.

אתי בן יוסף:

עשרה בעד, אין נגד ואין נמנעים.

היו"ר דוד ביטן:

הנה, ויכוח, בסוף הסתדרתם.

איילת נחמיאס ורבין (המחנה הציוני):

סוכם שיש דיון פתוח, יושב-ראש הוועדה אמר.

הישיבה ננעלה בשעה 13:51.
