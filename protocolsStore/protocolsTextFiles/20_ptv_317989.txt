הכנסת העשרים

מושב שני

פרוטוקול מס' 80

מישיבת ועדת הכנסת

יום שני, ב' בטבת התשע"ו (14 בדצמבר 2015), שעה 10:00

סדר-היום:

1. נאום נשיא אוקראינה במליאת הכנסת.

2. בקשת הממשלה להקדמת הדיון בהצעות חוק, בקריאה ראשונה.

נכחו:

חברי הוועדה:

יואב קיש – מ"מ היו"ר

יואב בן צור

מכלוף מיקי זוהר

אחמד טיבי

איילת נחמיאס ורבין

רועי פולקמן

חברי הכנסת:

שרן השכל

סופה לנדבר

שולי מועלם רפאלי

נורית קורן

מוזמנים:

ישי פרלמן – רשות המסים, משרד האוצר

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

1. נאום נשיא אוקראינה במליאת הכנסת.

היו"ר יואב קיש:

שלום לכולם, בוקר טוב, אני שמח לפתוח את הישיבה. על סדר-היום, דבר ראשון
נתחיל עם מתן אישור לנשיא אוקראינה לשאת דברים במליאת הכנסת בהתאם לסעיף 22
לתקנון הכנסת.

איילת נחמיאס ורבין (המחנה הציוני):

10:01, חבר הכנסת קיש, זה אפילו לא נקרא איחור.

היו"ר יואב קיש:

לא אמרתי שאת מאחרת, אמרתי שמתחילים בזמן. שלום רב לאיילת, חג שמח, נס גדול
היה פה, הכול בסדר. את רוצה שכמו ביטן נתחיל עם בדיחה?

שולי מועלם-רפאלי (הבית היהודי):

הצעתי בשבוע שעבר להתחיל עם דבר תורה. אני מתפלאה שלא קיבלת את זה.

היו"ר יואב קיש:

שולי, יש לך דבר תורה? בבקשה, שלוש דקות לדבר תורה.

שולי מועלם-רפאלי (הבית היהודי):

שלוש? אתה רוצה שכולם יברחו לך פה? יש הרבה תובנות על חנוכה, אבל את אחת
מהן אגיד עכשיו. למרות שמדליקים יותר מנר אחד החל מהיום השני, אנחנו
ממשיכים לברך: "להדליק נר של חנוכה". אז למה לא "להדליק נרות של חנוכה"?
ההפך, למרות הידיעה שאנחנו מדברים על ריבוי של נרות, התפקיד שלנו זה להדליק
את הנר שבכל אחד מאתנו. ובעזרת השם, מאור אחד ועוד אור ועוד אור יהיה אור
גדול. ומקובלנו מרבותינו שאור דוחה הרבה מן החושך, גם מעט מן האור, ובטח
ריבוי של אורות. אז בעזרת השם נזכה לדחות הרבה מן החושך.

נורית קורן (הליכוד):

ואומרים שהיום השמיני זה היום של הבקשות, אז כולם יכולים לבקש היום.

היו"ר יואב קיש:

אני מתחיל. הנדון: ביקור נשיא אוקראינה, יש לנו פה מכתב שקיבלנו מירדנה
מזכירת הכנסת: בהתאם לסעיף 22 לתקנון הכנסת, מבקש יושב-ראש הכנסת את אישור
ועדת הכנסת לאפשר לנשיא אוקראינה לשאת דברים במליאת הכנסת ביום רביעי, י"א
בטבת התשע"ו, 23 בדצמבר 2015. הנאום ילווה בתרגום סימולטני.

מישהו רוצה להתייחס? אפשר לעבור להצבעה. אז, בבקשה, מי בעד?

הצבעה

בעד – פה אחד

הבקשה אושרה.

היו"ר יואב קיש:

התקבל פה אחד.

2. בקשת הממשלה להקדמת הדיון בהצעות חוק, בקריאה ראשונה.

היו"ר יואב קיש:

אני עובר לנושא השני על סדר-היום: בקשת הממשלה להקדמת הדיון בהצעת חוק
לתיקון פקודת מס הכנסה (מס' 217) (הפחתת שיעור מס חברות), התשע"ו–2015,
מ/986, פני הקריאה הראשונה. מי זה נציג האוצר?

אתי בן יוסף:

ישי פרלמן.

היו"ר יואב קיש:

ישי פרלמן נציג האוצר, בבקשה.

ישי פרלמן:

מדובר בהצעת חוק שמבקשת להפחית את שיעור מס החברות מ-26.5% כקבוע היום
לשיעור של 25%. אנחנו מבקשים בעצם מהוועדה להחליט על קיצור תקופת ההנחה
לפני הדיון בקריאה הראשונה והשנייה לפי סעיפים 81(ג) - - -

אתי בן יוסף:

רק ראשונה.

ישי פרלמן:

רק ראשונה?

נורית קורן (הליכוד):

רק ראשונה.

ישי פרלמן:

אז פטור מקריאה ראשונה כדי שנוכל להעלות את זה היום ולקדם את החוק בצורה
מהירה, כך שנוכל להעביר את החוק לפני סוף השנה, שלחברות תהיה ודאות לגבי
שיעור המס שהולך להיות בשנה הבאה.

יואב בן צור (ש"ס):

מצוין.

ישי פרלמן:

ושלא נתחיל להיכנס לחקיקה רטרואקטיבית אם לא נצליח להעביר את זה עד ה-1
בינואר.

היו"ר יואב קיש:

תגיד, מתי הוחלט על הנושא הזה בממשלה? באיזה תאריך?

ישי פרלמן:

אני לא יודע בדיוק. הממשלה החליטה על החוק עצמו אתמול.

היו"ר יואב קיש:

לא על החוק. על ההחלטה.

נורית קורן (הליכוד):

על ההחלטה להוריד.

היו"ר יואב קיש:

על ההחלטה להוריד.

איילת נחמיאס ורבין (המחנה הציוני):

משהו כמו יום למחרת התקציב.

היו"ר יואב קיש:

זה משהו כמו לפני שבועיים-שלושה?

רועי פולקמן (כולנו):

לא, יותר. נובמבר.

איילת נחמיאס ורבין (המחנה הציוני):

לא, יואב, בתחילת ספטמבר, ידידי.

היו"ר יואב קיש:

אנחנו ב-14 בדצמבר. אני שואל, אני רוצה לדעת.

איילת נחמיאס ורבין (המחנה הציוני):

חברים, סליחה, אני זוכרת בדיוק. ב-2 בספטמבר אושר התקציב במליאת הכנסת. יום
למחרת הופיעו ראש הממשלה ושר האוצר והודיעו על הפחתת המע"מ באחוז ועל הפחתת
מס החברות.

היו"ר יואב קיש:

עכשיו השאלה, האם את החוק יכלו לעשות לפני העברת התקציב?

ישי פרלמן:

זה היה תוך כדי דיונים על התקציב ותוך כדי - - -

היו"ר יואב קיש:

השאלה פשוטה, האם את החוק הספציפי הזה ניתן היה לחוקק מבחינת האוצר לפני
שהעבירו תקציב? או שהאוצר לא היה מוכן ללכת למהלך של הורדת מס חברות לפני
שהוא רואה שהתקציב עובר?

ישי פרלמן:

אני מרשות המסים. אני חושב, אם אני לא טועה, מה שקרה זה שההורדה הזאת
מתאפשרת בגלל שנתוני גביית המסים בשנים 2015, 2016 היו גבוהים ב-3.8
מיליארד שקלים חדשים.

היו"ר יואב קיש:

2015, 2016? אתה עוד לא יודע כמה מסים תקבלו.

ישי פרלמן:

הנתונים הצפויים ל-2015, 2016.

איילת נחמיאס ורבין (המחנה הציוני):

יואב, תהיה רגוע, יש ירידה כבר ב-10%.

היו"ר יואב קיש:

זו הוראת שעה רק ל-2016 או שזה קבוע?

ישי פרלמן:

זה קבוע. אבל זה מתאפשר - - -

רועי פולקמן (כולנו):

אין בעיה לשנות את זה אם נראה שיש פגיעה. זאת אומרת, ראית, כמו ששינו את זה
עכשיו.

היו"ר יואב קיש:

זו עליית מסים וזו הורדת מסים, אתה יודע, תמיד זה קצת – אני לא רוצה להיכנס
לעניין עצמו. רציתי להבין את התהליך. יותר מעניין אותי לדעת - - -

ישי פרלמן:

התהליך היה שהנתונים הגיעו אלינו והתגבשו אצל האוצר לאחר שאושר התקציב
בממשלה. ולכן, אנחנו מביאים את זה כהצעת חוק ממשלתית שלא במסגרת - - -

היו"ר יואב קיש:

הבנתי. אז בעצם אם אנחנו מסתכלים על התקציב אנחנו בסדר גודל של שלושה
שבועות אחרי התקציב. ואם ככה, השאלה, למה זה לא עלה לוועדה או למליאה
לקריאה ראשונה לפני שבועיים או שלושה או מדוע בעצם הגענו להיום?

יואב בן צור (ש"ס):

יואב, אתה שואל ברצינות?

היו"ר יואב קיש:

שואל ברצינות, כן.

איילת נחמיאס ורבין (המחנה הציוני):

אני חושבת שהשאלות של יושב-ראש הוועדה, ממלא-המקום, מאוד טובות.

היו"ר יואב קיש:

דעתי שצריך להעביר, כי אני חושב שלא נכון לעשות בלגן ולהתחיל בשנת מס 2016
באי-ודאות. חד-משמעית.

שולי מועלם-רפאלי (הבית היהודי):

להתחיל רטרואקטיבית, כמו שהוא אמר.

רועי פולקמן (כולנו):

זה היה יכול להיות לפני שבועיים.

היו"ר יואב קיש:

אבל אני לא מסיר ביקורת מהתהליך וממשרד האוצר בעניין.

איילת נחמיאס ורבין (המחנה הציוני):

מההתנהלות.

היו"ר יואב קיש:

זאת השאלה שלי.

שולי מועלם-רפאלי (הבית היהודי):

זאת האמירה של כולם פה.

ישי פרלמן:

הממשלה והכנסת היו מאוד עסוקים בתקציב, וסברנו שנכון להעביר את זה לאחר
שמסיימים.

היו"ר יואב קיש:

לאחר התקציב. ושבועיים, אתה אומר שזה פרק זמן – הבנתי. מי רצה להתייחס?
איילת, בבקשה. מי שרוצה שיירשם, בבקשה.

איילת נחמיאס ורבין (המחנה הציוני):

אני מודה ומתוודה, מאוד מאוד קשה במציאות שבה הצמיחה של ישראל נמצאת בסימני
שאלה מאוד מאוד גדולים, אז לכאורה על פניו קשה להתנגד לחקיקה שמפחיתה את מס
החברות. אם כי אני כבר ביום שהודיע שר האוצר וראש הממשלה, טענתי שאם כבר
הולכים למהלך של הפחתת מס החברות – אנחנו צריכים להיות ערים, יואב, שאנחנו
כבר נמצאים היום במציאות שבה מס החברות בישראל הוא מהנמוכים בעולם. ואנחנו
צריכים להסתכל על התמונה הכוללת בנושא הצמיחה, ולא רק על ההיבט הזה.

טענתי כבר אז שצריך ללכת על איזשהו מהלך דיפרנציאלי שמחזק את הנגב, הגליל
וירושלים, וגם במהלך כזה של הפחתת מס חברות. זאת אומרת, להאיץ בחברות
שיקבלו את הטבת המס הזאת כהטבת מס גיאוגרפית.

ואגב, יש מקומות בעולם – לפני שאתה מניד בראשך – בעולם יש כל מיני מנגנונים
של מס חברות, כולל – אולי תופתע לשמוע, אולי יש כאלה שמכירים את זה פה – מס
חברות לפי גובה הרווח של החברה. יש אפילו מנגנונים כאלה. אז כמובן שאני לא
חושבת שזה מה שצריך לעשות בישראל, אבל אני חושבת שאין שום סיבה לא לדון
בנושא הזה בצורה הסדורה, הרצינית, אלא אם כן, אגב, יש לכם שינויים.

היו"ר יואב קיש:

אבל את מסכימה שצריך לבוא עם מדיניות קבועה ל-2016.

איילת נחמיאס ורבין (המחנה הציוני):

זה לא עניין של מדיניות. אני תוהה לעצמי אם אין להם שינוי בתחזיות, בפער
שנוצר בין התקציב לעכשיו, כי אני אומרת לך שממה שאני בוחנת, ממה שאני רואה
לפי הירידה כתוצאה מהמצב כרגע במשק. ברכישות ובקמעונאות כבר יש ירידה של
10% בחודשיים האחרונים.

רועי פולקמן (כולנו):

אבל, איילת, את לא אומרת שלא להוריד, את רק אומרת שהיית מעדיפה שזה יהיה
דיפרנציאלי, זו הביקורת.

איילת נחמיאס ורבין (המחנה הציוני):

אני אומרת שני דברים: אחד, אני חושבת שזאת צריכה להיות הפחתה דיפרנציאלית.

רועי פולקמן (כולנו):

את אומרת שצריכה להיות הפחתה דיפרנציאלית.

איילת נחמיאס ורבין (המחנה הציוני):

נאמר את זה אחרת, אני חושבת שיש מורכבות מאוד מאוד גדולה שמתלווה למהלך
הזה, גם בגלל האופן – אגב, יואב הצביע על זה – גם בגלל האופן שבו זה הובא
יום למחרת שהתקציב נדון ואושר במליאה.

רועי פולקמן (כולנו):

- - - נתונים חדשים.

איילת נחמיאס ורבין (המחנה הציוני):

סליחה, תן לי לסיים. זה היה מהלך מאוד מאוד מאוד מוזר, מאוד הזוי. הוא אגב
בא בד-בבד, אני מזכירה לכם, עם הפחתת המע"מ באחוז, שכבר כולנו יודעים שלא
תורגמה בשום צורה לטובתו של הציבור הישראלי. בשום צורה.

שולי מועלם-רפאלי (הבית היהודי):

שלא מתורגמת. נכון.

רועי פולקמן (כולנו):

מוקדם מדי לדעת, זה לא נכון.

איילת נחמיאס ורבין (המחנה הציוני):

המהלכים האלה באו בד-בבד, אין לי הסבר הגיוני למה הם נעשו בצורה כזאת.

היו"ר יואב קיש:

אני מבקש לסיים, איילת, דקה אחרונה.

איילת נחמיאס ורבין (המחנה הציוני):

אני מסיימת. שני משפטים. אז אני לא בטוחה שזה המהלך הכי מיטבי לעידוד
הצמיחה בישראל, עם כל הכבוד, אחד. שתיים, אם כבר עושים את זה, לעשות את זה
עם ליווי, באמת לעודד את הצמיחה היכן שצריך - נגב, גליל וירושלים. שנינו
יודעים שירושלים סובלת מבעיית תעסוקה קשה.

היו"ר יואב קיש:

איילת, לסיים, בבקשה.

איילת נחמיאס ורבין (המחנה הציוני):

ושלוש, אני לא בטוחה אם זה לא מובא בנסיבות האלה, האם זה לא מצביע על שינוי
בתחזיות של משרד האוצר?

היו"ר יואב קיש:

אני רק רוצה לשמוע התייחסות של משרד האוצר - האם יש שינוי בתחזיות?

ישי פרלמן:

אני לא שמעתי. למיטב ידיעתי אין שינוי בתחזיות.

שולי מועלם-רפאלי (הבית היהודי):

זה גם זמן קרוב מדי למעבר התקציב.

היו"ר יואב קיש:

איילת, כרגע אין באוצר שינוי בתחזיות, לפחות זה.

איילת נחמיאס ורבין (המחנה הציוני):

אני מתנגדת.

היו"ר יואב קיש:

מי עוד? סופה לנדבר, בבקשה.

סופה לנדבר (ישראל ביתנו):

לא, אני לא רוצה.

היו"ר יואב קיש:

יש עוד מישהו שרוצה לדבר או שאני מעלה את זה להצבעה?

נורית קורן (הליכוד):

תעלה להצבעה.

היו"ר יואב קיש:

אני מעלה להצבעה את בקשת הממשלה להקדמת הדיון בהצעת חוק לתיקון פקודת מס
הכנסה (מס' 217) (הפחתת שיעור מס חברות), לפני הקריאה הראשונה. מי בעד? מי
נגד? מי נמנע?

הצבעה

בעד – 6

נגד – 2

נמנעים – 1

בקשת הממשלה להקדמת הדיון בהצעת חוק לתיקון פקודת מס הכנסה (מס' 217)
(הפחתת שיעור מס חברות), התשע"ו–2015, נתקבלה.

היו"ר יואב קיש:

מה התוצאה?

אתי בן יוסף:

6 – בעד, 2 – נגד, נמנע 1.

היו"ר יואב קיש:

הבקשה התקבלה. הישיבה סגורה. תודה.

הישיבה ננעלה בשעה 10:13.
