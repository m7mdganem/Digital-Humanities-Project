פרוטוקולים/ועדת הכנסת/5445

ירושלים, כ"ט בתמוז, תשס"ב

9 ביולי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 329

מישיבת ועדת הכנסת

יום שני, כ"א תמוז התשס"ב (1.7.2002), שעה 10:30

סדר היום:

1.  שילוב הדיון בהצעות חוק הביטוח הלאומי (תיקון – שלילת זכויות ממבצע
    פעולות איבה), התשס"ב-2002.

2.  העברת הצעת חוק צער בעלי חיים (הגנה על בעלי חיים) (תיקון – השתתפות של
    חיות במופעים והגנה על חיות הבר), התש"ס-1999, מוועדת העבודה, הרווחה
    והבריאות לוועדת החינוך והתרבות.

3.  הצעת חוק שירות ביטחון (שירות מילואים) (הוראת שעה), התשס"ב-2002 –
    פטור מחובת הנחה.

4.  הקמת צוותים לדיון בנושא מדד הכנסת.

5.  

נכחו:

חברי הוועדה: יוסי כץ – היו"ר

אמנון כהן

מרינה סולודקין

מזכיר הכנסת אריה האן

סגן מזכיר הכנסת דוד לב

סגנית מזכיר הכנסת רות קפלן

מוזמנים: גיורא פורדס - דובר הכנסת

אנה שניידר - היועצת המשפטית לכנסת

מירי פרנקל-שור - יועצת משפטית לוועדת החוץ והביטחון

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר שפנייר

שילוב הדיון בהצעות חוק הביטוח הלאומי (תיקון – שלילת זכויות

ממבצע פעולות איבה), התשס"ב-2002

היו"ר יוסי כץ:

אני פותח את הישיבה. נתחיל עם המיזוגים. הצעת חוק הביטוח הלאומי (תיקון -
שלילת זכויות ממבצע פעולות איבה) – אישרנו לשלב את הדיון בכמה הצעות חוק
בשם זה. לצערי- כותב חבר הכנסת דוד טל - נשמטה ממכתבי בטעות הבקשה לדיון
משולב גם בהצעת חוק זהה בעיקרה של חבר הכנסת אברהם הירשזון. אני מבקש לאשר
לצרף גם את הצעת חוק זו לדיון המשולב.

מי בעד ומי נגד?

בעד ההצעה - רוב

נגד - אין

ההצעה לשלב את הדיון בהצעת חוק הביטוח הלאומי (תיקון – שלילת זכויות

ממבצע פעולות איבה), התשס"ב-2002, נתקבלה.

היו"ר יוסי כץ:

ההצעה אושרה.

העברת הצעת חוק צער בעלי חיים (הגנה על בעלי חיים) (תיקון – השתתפות של
חיות במופעים והגנה על חיות הבר), התש"ס-1999, מוועדת העבודה, הרווחה
והבריאות

לוועדת החינוך והתרבות

היו"ר יוסי כץ:

יש כאן בקשה להעברה מוועדה לוועדה. הצעת חוק צער בעלי חיים (הגנה על בעלי
חיים) (תיקון - השתתפות של חיות במופעים להגנה על חיות הבר) הועברה לוועדת
העבודה, הרווחה והבריאות, אבל מקומה - אומר חבר הכנסת אורלב - הוא בוועדת
החינוך והתרבות. הוא משתמש בדוגמאות שהיו, ולפי סעיף 116(א) לתקנון הוא
מבקש שזה יעבור לוועדת החינוך. ועדת העבודה מודיעה שהיא מסכימה. אי לכך
הצעת החוק תועבר לוועדת החינוך.

מי בעד ומי נגד?

הצבעה

בעד ההצעה - רוב

נגד - נגד

ההצעה להעביר את הצעת חוק צער בעלי חיים (הגנה על בעלי חיים)

(תיקון - השתתפות של חיות במופעים והגנה על חיות הבר),

מוועדת העבודה, הרווחה והבריאות לוועדת החינוך והתרבות נתקבלה.

היו"ר יוסי כץ:

ההצעה אושרה.

בהזדמנות זו אני רוצה לברך את היועצת המשפטית שלנו, עו"ד ארבל אסטרחן,
שחזרה מהשתלמות בחו"ל. האם את יכולה לפרט בקצרה מה היה נושא ההשתלמות?

ארבל אסטרחן:

זאת היתה השתלמות בין-לאומית בנושא של חקיקה בניו-אורלינס, ארצות הברית.
השתתפו כשישים עורכי-דין מכל העולם - מהמזרח הרחוק, מאפריקה וכל מיני
מדינות - אנשים שעובדים בפרלמנטים או עוסקים בחקיקה במשרדים שונים או
בחקיקת משנה. ההרצאות ניתנו בעיקר על-ידי פרופסורים ואחראים על חקיקה
בארצות-הברית ובקנדה.

היו"ר יוסי כץ:

האם יש איזושהי מסקנה?

ארבל אסטרחן:

בארצות-הברית יש היום מחשבה מאוד רבה על הנושא של חקיקה בשפה פשוטה ומובנת.
משקיעים בזה כתיבה ומחשבה. חלק מהדברים לא יכולים להיות רלוונטיים לנו, כי
זה בלי התייחסות לזכר ונקבה מבחינת השפה, שאלו דברים שהעברית לא יכולה
לאפשר. אבל הרעיונות שמאחורי זה בהחלט טובים.

היו"ר יוסי כץ:

תודה רבה. אנחנו נשמע בוודאי פירוט. אני הייתי מבקש, אם אתה יכולה, להכין
דיווח בכתב.

אנה שניידר:

את זה היא חייבת בכל מקרה.

היו"ר דוד לב:

כשוועדת הדרכה מאשרת נסיעה של עובד כנסת, מבקשים ממנו לאחר מכן דו"ח.

הצעת חוק שירות ביטחון (שירות מילואים) (הוראת שעה), התשס"ב-2002 –

פטור מחובת הנחה

היו"ר יוסי כץ:

הצעת חוק שירות ביטחון (שירות מילואים) (הוראת שעה), התשס"ב-2002, עברה
בקריאה ראשונה, והיום היא תובא להכנה לקריאה שנייה ושלישית בוועדת החוץ
והביטחון בשעה 12:00. מאחר שוועדת הכנסת לא תתכנס לאחר מכן, אתם מתבקשים
לפטור אותה מחובת הנחה כדי שאפשר יהיה לדון בה ולהצביע במליאה אחר הצהריים.
גברתי היועצת המשפטית, האם אפשר להצביע עכשיו?

אנה שניידר:

לעניין הזה לא צריך תשעה חברים קבועים בוועדה, כי אנחנו מדברים על סעיף 125
לתקנון שלא תוקן והוא אומר כך: "קריאה שנייה תיערך למחרת ההנחה על שולחן
הכנסת או באחת הישיבות שלאחר מכן, זולת אם החליטה ועדת הכנסת להתיר את
הקריאה ביום ההנחה". אז אתם פועלים לפי הסעיף הזה.

היו"ר יוסי כץ:

מה אומרת ההצעה הזאת?

מירי פרנקל-שור:

זה הארכת מספר ימי המילואים בשנה ב-7 ימים לעומת מה שקבוע היום, ובנוסף לזה
ביטול ההבחנה בין שירות מבצעי לאימונים. היום ניתן לקרוא לחיילי מילואים
ל-25 ימי תעסוקה מבצעית ו-5 ימי אימונים. הצבא מבקש לבטל את ההבחנה הזאת
למשך שנה על מנת לצבא תהיה יותר גמישות בקריאה למילואים.

היו"ר יוסי כץ:

האם ההצעה הזו עברה בקריאה ראשונה בהסכמה מלאה?

מירי פרנקל-שור:

ההצעה הזו עברה במליאה ביום שלישי בערב. הציגה את זה סגנית שר הביטחון דליה
רבין, וביום רביעי נערכה ההצבעה.

מזכיר הכנסת אריה האן:

זה עבר ברוב גדול.

היו"ר יוסי כץ:

מי בעד השחרור מחובת הנחה ומי נגד?

הצבעה

בעד ההצעה - רוב

נגד - אין

ההצעה לפטור מחובת הנחה את הצעת חוק שירות ביטחון (שירות מילואים) (הוראת
שעה),

התשס"ב-2002, נתקבלה.

הקמת צוותים לדיון בנושא מדד הכנסת

היו"ר יוסי כץ:

הנושא האחרון - מדד הכנסת. חברי הכנסת, בשנה שעברה נערך סקר על מדד הכנסת
באחריות הממ"מ, סקר מאוד מפורט שלא נחזור עכשיו על הממצאים שלו כי דנו בהם
באריכות רבה, תחילה במסיבת העיתונאים שערך יו"ר הכנסת בהשתתפותי הצנועה,
ואחר כך בדיוני הוועדה ובשיחות שקיימנו עם גורמי חוץ שהופיעו בוועדה.
הרעיון המרכזי הוא שתדמית הכנסת היא בשפל המדרגה ובירידה מתמדת מזה שנים
ארוכות. הדבר נובע מסיבות רבות. המחקר הראה שיש לכך גורמים רבים, בין היתר
הסקר גילה גם בורות מוחלטת של הציבור שלא מבחין בין כנסת לבין ממשלה, בין
הרשות המבצעת לרשות המחוקקת. בימים שבהם ממשלות קמות ונופלות במהירות, שרים
של היום הם מחר חברי-כנסת, חברי-כנסת של מחר הם מחרתיים שרים, אנשים די
מתבלבלים. זה נוגע לעבודת הכנסת שלפעמים יש בה דברים שהצופה מן הצד לא
מבין, שנוגעים לתקנון הכנסת. יש דברים שנוגעים לחינוך של הציבור, שפשוט אין
לו מושג מה קורה בכנסת, הוא לא מעורב מספיק. אמנם יש כמה תלמידים שמגיעים
הנה וכמה משלחות - ונעשית עבודה טובה ביחידה לדמוקרטיה - אבל זה עדיין לא
מספיק. יש הרבה אנשים בגילאים מתקדמים שאומרים לי "אני פעם ראשונה בכנסת".
אין ספק שצריך להגביר את המודעות של חינוך הציבור לדמוקרטיה, גם במערכת
החינוך לאורך כל הדרך וגם אחרי כן - בצבא, באוניברסיטאות ובכל מקום אחר.

מרינה סולודקין:

האם יש בסקר סעיף הסתה נגד הכנסת בכלי התקשורת? צריך לטפל בזה.

היו"ר יוסי כץ:

הסעיף השלישי הוא נושא התקשורת, איך מציגה התקשורת את הכנסת. אנחנו נתנו
לזה דוגמאות אין-ספור. הדוגמא האחרונה - העברנו פה בקריאה ראשונה, בניגוד
לדעתו של יו"ר הכנסת, את הצעת חוק משכן הכנסת ורחבתו (סמכויות משמר הכנסת
וסדרניה). כל חברי ועדת המשנה היו בדעה שצריך להעביר את החוק הזה ולעשות
סדר בנושא, והנה בא מישהו והדליף שזה עולה 40 מיליון שקלים. לא דובים ולא
יער, זו פשוט הדלפה זדונית ומגמתית. הלכתי לחשב הכנסת ושאלתי אותו מאיפה בא
הסכום של 40 מיליון, הוא אמר לי שזה בהנחה שמחצית מחברי-הכנסת ידרשו ויקבלו
אבטחה. מי אמר את זה? התקציב שאושר הוא 7 מיליון לשנה, התקציב שנוצר הוא
1.5 מיליון לכל חברי הכנסת בחצי השנה האחרונה ומיליון ליו"ר הכנסת וליו"ר
האופוזיציה, שבכלל לא אנחנו אחראים לזה אלא היחידה לאבטחת אישים.

מרינה סולודקין:

אני נולדתי וגדלתי במדינה שבה דמוקרטיה היתה מילת גנאי, כל הזמן בעיתונות
היו התקפות על הפרלמנטריזם המערבי. הגעתי לכאן ואני רואה איזה כלי מפואר
היא הדמוקרטיה המערבית, אבל עוד פעם אני רואה התקפות בלי סוף. אני חושבת
שאנחנו לא שמים לב שהמתקיפים הם גורמים שהם בעד מהפכות - מהפכה צבאית או
מהפכה אוליגרכית. זה מאוד-מאוד מסוכן.

היו"ר יוסי כץ:

הנושא השלישי הוא באמת היחס של התקשורת, איך אנחנו מצליחים לשפר את התדמית
שלנו בתקשורת. הכוונה המרכזית היא לערב גם את עובדי הכנסת העוסקים ומתמחים
בכל אחד מהנושאים, גם גורמים חיצוניים - משרדי יחסי ציבור, אנשי תקשורת,
כולל אנשי תקשורת שמכסים את הכנסת; שיגידו לנו מה הם חושבים שצריך לעשות
כדי לשפר את תדמית הכנסת.

חברת הכנסת סולודקין, את שייכת למפלגה של העלייה מרוסיה. לחברי הכנסת
העולים קשה להם להתבטא בעברית וזה פוגע בתדמיתם, הציבור לא מודע ליכולות
שלהם ולכושר הנאום שלהם ברוסית ובאנגלית.

מרינה סולודקין:

בעיתונות הרוסית אנחנו מסבירים כל יום מה אנחנו עושים כאן ואלו מגבלות יש
לנו מול הממשלה. צריך לקחת את השיטות שלנו ולהשתמש בהן.

היו"ר יוסי כץ:

מאה אחוז. אי לכך אנחנו רוצים להציע הקמת צוותים שבראשם יעמדו חברי כנסת,
לאו דווקא חברי הוועדה הזו, צוותים מטעם הכנסת של אנשים שיש להם נגיעה
לעניין, ושל עובדי הבית שישובצו בתיאום בין ראשי הצוותים לביני, וכן גורמים
מקצועיים - חיצוניים או כאלה שמכסים את הכנסת. לצוות התקנון הצענו את שאול
יהלום שעוסק בנושא עם מיכאל איתן, סופה לנדבר.

היו"ר דוד לב:

זו לא ועדת המשנה לתיקון התקנון?

היו"ר יוסי כץ:

לא. המטרה היא לשאול את עצמנו אלו דברים פוגעים בתדמית הבית, אלו תיקונים
יכולים לשפר את תדמית הבית. זה יעבור בסופו של דבר לוועדת המשנה לתיקון
התקנון וזה יבוא לדיון מסודר, אבל הצוותים האלה יתמקדו בנושא של תדמית.

אנה שניידר:

אני מבינה שוועדת המשנה ממשיכה בינתיים לעבוד על תיקון התקנון.

היו"ר יוסי כץ:

בוודאי. לצוות התקנון הצענו את שאול יהלום, מיכאל איתן, אליעזר זנדברג
ויאיר פרץ. לצוות תקשורת הצענו את טומי לפיד כיושב ראש כי הוא מתמצא בזה,
את אופיר פינס ואת אחמד טיבי. אנה, אם יש לך רעיון להוסיף חברי כנסת נוספים
שיש להם נגיעה לתקשורת, בבקשה. לצוות חינוך וקשר עם הציבור הצענו את אמנון
רובינשטיין שהיה שר חינוך והוא מצוי בנושא, את תמר גוז'נסקי, זבולון אורלב
ובני אלון. הרעיון הוא שכל צוות יצרף אליו מומחים בתיאום אתי. כתוב פה "על
פי ראות עיניו של יושב ראש הכנסת"; הייתי מבקש לתקן את המכתב הזה כך שזה
יהיה בתיאום אתי. ובכן, כל צוות יצרף אליו מומחים שיורכבו מעובדי כנסת,
חברי כנסת לשעבר ומומחים נוספים. המוחות הטובים ביותר - יריב בן-אליעזר,
אבנר בראל - התנדבו לעסוק בנושא הזה, הם לא רוצים כסף בשביל העבודה הזו, הם
מוכנים לתרום מזמנם כי כל אדם שיש לו נגיעה לנושא חרד לגבי מה שקורה.
העובדה שתדמית הכנסת במצב כזה עלולה יום אחד לפגוע בדמוקרטיה הישראלית,
אנשים לא מבינים את זה.

מרינה סולודקין:

זה לא "יום אחד", היא כבר פוגעת.

היו"ר יוסי כץ:

תודה. אם הדמוקרטיה שלנו תיראה כמו סמרטוט, המשמעות היא שאנשים יחפשו
אלטרנטיבה. גידי שמרלינג ירכז את הצוותים, יהיה ייעוץ צמוד של מנהלת מחלקת
המחקר בממ"מ, מיכל בר-אילן. במכתב פה כתוב "נציגת מנהלת מחלקת מחקר בממ"מ";
יש למחוק את המילה "נציגה". אני מבקש להכניס את התיקון הזה וגם להוסיף
"בתיאום עם יו"ר ועדת הכנסת".

סגן מזכיר הכנסת דוד לב:

השמות שהצעת כאן זה בתיאום עם המומלצים?

היו"ר יוסי כץ:

זה בתיאום עם המומלצים, אני לא יודע אם זה עם כל אחד מהחברים אבל אנחנו
נכפה עליהם הר כגיגית. זה באחריותי.

מרינה סולודקין:

אני מבקשת התייעצות עם סיעתי וגם אדבר עם סיעת האיחוד הלאומי-ישראל ביתנו.
אני חושבת שזה לא בסדר שאף אחת מהמפלגות שנו לא מיוצגת בצוותים האלה.

היו"ר יוסי כץ:

אל תבקשי התייעצות. אני כבר אומר לך שאנחנו נאשר את זה. כל נציג של המפלגות
שאת דיברת בשמם מוזמן ליטול חלק. בואי נסכם שאת תודיעי לי מי הנציג שלכם
בכל אחד מהצוותים.

אני מבין שאין הערות נוספות. ההצעה אושרה, תודה רבה ובהצלחה.

הישיבה ננעלה בשעה 10:55.
