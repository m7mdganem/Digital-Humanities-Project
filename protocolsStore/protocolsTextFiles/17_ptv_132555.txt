הכנסת השבע-עשרה נוסח לא מתו

מושב שני

פרוטוקול מס' 48

ישיבת ועדת הכנסת

יום שני, ט"ו בחשוון התשס"ז, ( 6 בנובמבר 2006), בשעה 09:30

סדר היום: א. קביעת מסגרת הדיון להצעות להביע אי אמון בממשלה

ב. בקשות חברי הכנסת להקדמת הדיון בהצעות החוק הבאות:

1. הצעת חוק ועדות חקירה (תיקון-החלטת הכנסת על הקמת ועדת חקירה),

התשס"ז-2006 (פ/1656/17), של חבר הכנסת יצחק לוי

2. הצעת חוק-יסוד: נשיא המדינה (תיקון-הפסקה זמנית של הכהונה ביוזמת

ועדת הכנסת)(פ/1665), הצעת חבר הכנסת יצחק גלנטי

3. הצעת חוק שימור הפצה לוויינית אנלוגית לציבור של שידורי הטלוויזיה

התשס"ז-2006 (פ/1662/17), הצעת חברי הכנסת יצחק זיו, דב חנין,

וזבולון אורלב

4. הצעת חוק יישום תכנית ההתנתקות (תיקונים שונים), התשס"ז-2006,

(פ/1644/17), הצעת חברי הכנסת אורי אריאל, אביגדור יצחקי וקבוצת ח"כים

ג. שינוי במקומות הישיבה במליאה לאור השינוי בהרכב הקואליציוני

נכחו:

חברי הוועדה:

רוחמה אברהם – היו"ר

קולט אביטל

גלעד ארדן

אורי אריאל

אליהו גבאי 

זהבה גלאון

יצחק גלנטי

מגלי והבה

נסים זאב

נאדיה חילו

יואל חסון

שי חרמש

אסתרינה טרטמן

אביגדור יצחקי

יעקב מרגי

יורם מרציאנו

גדעון סער

משה גפני

יצחק זיו

דב חנין

לימור לבנת

יצחק לוי

מוזמנים:

מזכיר הכנסת אריה האן

נאזם באדר - סגן מזכיר הכנסת

ירדנה מלר-הורביץ - סגנית מזכיר הכנסת

נורית דאבוש – יו"ר הרשות השנייה

ייעוץ משפטי: ארבל אסטרחן

מנהלת הוועדה: אתי בן יוסף

קצרנית: אושרה עצידה

א. קביעת מסגרת הדיון להצעות להביע אי אמון בממשלה

היו"ר רוחמה אברהם:

 בוקר טוב. אני שמחה ישיבה שבועית נוספת של ועדת הכנסת. על סדר היום קביעת מסגרת הדיון להצעות להביע אי אמון בממשלה. יש לנו שלוש הצעות אי אמון. לאחר מכן אנחנו נתחיל את הדיון על התקציב. תיכף יש איזשהי הצעה שהיא מוסכמת עם הקואליציה והאופוזיציה. אני מודיעה כי ישנה הסכמה שביום רביעי הקרוב תהיה חקיקה פרטית. הכוונה היא שאנחנו נתחיל את הדיונים היום על התקציב בשעה שבע בערב עד אחת עשרה בלילה, ומחר בבוקר משעה אחת עשרה בבוקר. ההצבעה על התקציב בקריאה ראשונה תהיה לא לפני השעה שבע בערב. 

ראשית, אנחנו צריכים לקבוע את המסגרת של הצעות האי אמון. יש לנו שלוש הצעות
לאי אמון. הצעה ראשונה היא הקיצוץ בתקציבי הישיבות ומוסדות התורה של יהדות
התורה, האיחוד לאומי ומפד"ל. המועמד להרכיב את הממשלה הוא חבר הכנסת יעקב
ליצמן. ההצעה השנייה היא דברי ראש הממשלה בעת סיור בצפון כי "חיזבאללה" לא
מאיים ולא יאיים בעתיד על ישראל, של הליכוד. המועמד להרכיב את הממשלה הוא
חבר הכנסת בנימין נתניהו. הנושא השלישי הוא מדיניותה כלפי האזרחים הערביים
בכלל, ותושבי הכפרים הבלתי מוכרים בנגב, של רע"ם, תע"ל, חד"ש ובל"ד. המועמד
להרכיב את הממשלה הוא חבר הכנסת טלב אלסאנע.

משום שקיימת היום החלטה להתחיל בדיונים על התקציב אז המסגרת היא כזאת. 10
דקות למציעים, ו-5 דקות לסיעה. אני רוצה להצביע על זה.

ה צ ב ע ה

בעד – 13

נגד - אין

נמנעים – אין

מסגרת הדיון להצעות להביע אי אמון בממשלה אושרה.

היו"ר רוחמה אברהם:

13 בעד. המסגרת שנקבעה היא 10 דקות למציעים, ו-5 דקות לכל סיעה.

לגבי קביעת מסגרת הדיון על התקציב, ההצעה שלנו היא לעשות שני סבבים של
פתיחה וסגירה.

משה גפני:

מי זה שלנו?

היו"ר רוחמה אברהם:

שלי, של יושב-ראש הקואליציה, ויושב ראש האופוזיציה. לאחר שאתה תשמע את
ההצעה, תאמין לי שגם ההצעה הזאת תהיה שלך ואתה תצביע עבורה. ההצעה שלנו היא
להשאיר שני סבבים של פתיחה, סבב של פתיחה וסבב של סגירה, כאשר לכל סיעה
תינתן האפשרות להציג את עמדתה במהלך 10 דקות. לאחר מכן אנחנו נתחיל בתהליך
הדיון כאשר לחברי הקואליציה תינתן האפשרות לומר את דברם במשך פרק זמן של 3
דקות, ולחברי האופוזיציה בפרק זמן של 5 דקות. זה על-פי המפתח של שני
שליש-שליש. הדיון הוא דיון שאורך די הרבה זמן. כל חבר כנסת יוכל להביע את
עמדתו. אני רק מציינת שחבר כנסת שיציג את עמדתו במהלך הסבב של הפתיחה ושל
הסגירה, לא ידבר בפרק זמן של בין ה-3 ל-5 דקות. מי בעד?

ה צ ב ע ה

בעד – 13

נגד - אין

נמנעים – אין

מסגרת הדיון בנושא התקציב אושרה.

היו"ר רוחמה אברהם:

13 בעד. הדיון מתחיל היום בשעה שבע בערב. מחר ההצבעה תהיה לא לפני השעה שבע
בערב.

משה גפני:

ביום רביעי יש הצעות דחופות רגילות?

היו"ר רוחמה אברהם:

הצעות דחופות לא. יהיו רק הצעות חוק פרטיות וממשלתיות וגם פה בהסכמה.

משה גפני:

למה לא הצעות דחופות? יום רביעי פנוי.

היו"ר רוחמה אברהם:

הוא יחסית לא פנוי.

נסים זאב:

זה דיון אישי או סיעתי?

היו"ר רוחמה אברהם:

דיון אישי.

משה גפני:

גברתי היושבת ראש, לפי הסדר יום שני ושלישי זה הצעות חוק ממשלתיות ויום
רביעי זה הצעות חוק של חברי כנסת והצעות דחופות לסדר. הממשלה מנצלת את יום
שני ושלישי להצעת חוק ממשלתית להצעת חוק התקציב. אין שום סיבה אחרי שהממשלה
מביאה את הצעת החוק הממשלתית שלה, זכותה לבחור להביא חוקים אחרים, אני
הייתי מעדיף שהיא תביא חוקים אחרים, אבל היא לא יכולה לגזול את כבשת הרש
שלנו. אני מבקש להגיש הצעות דחופות לסדר והצעות חוק. הממשלה לא יכולה להביא
הצעת חוק ממשלתית אלא אם כן אנחנו מסכימים, ואנחנו לא מסכימים.

היו"ר רוחמה אברהם:

חבר הכנסת גפני, הסוגיה הזאת בהחלט עלתה כשדנו עם חבר הכנסת גדעון סער
בעניין. אתה חבר כנסת יותר ותיק, ואתה יודע שבשבוע של דיונים על התקציב
בדרך כלל לא היו הצעות חקיקה פרטיות.

משה גפני:

היו הצבעות ביום רביעי בערב.

זהבה גלאון:

היו שלושה ימים תמיד, ואז הצבעות היו תמיד ביום רביעי בערב כמו שאומר חבר
הכנסת גפני.

היו"ר רוחמה אברהם:

אם אנחנו נתכנסנו וישנה פה החלטה להביא את הצעות החוק הפרטיות כאשר
מלכתחילה, ואני אומרת בצורה הכי שקופה שרק יכולה להיות, שלא היתה שום כוונה
להביא את הצעות החוק הפרטיות האלה השבוע.

זהבה גלאון:

זו שערורייה שלא היתה כוונה.

היו"ר רוחמה אברהם:

כל מה שיציעו לך הרי תאמרי שזה שערורייה, ובסופו של דבר את מסכימה.

זהבה גלאון:

לא.

משה גפני:

אני לא אומר שזה שערוריה, אבל אני לא מסכים. ביום רביעי היו ההצבעות על
התקציב. בגלל שהאופוזיציה קטנה אז מותר לכם לרמוס אותה?

היו"ר רוחמה אברהם:

זה רמיסה? לא מספיק לך, נתתי לך את כל הזמן שבעולם. חבר האופוזיציה שלידך
יושב אומר מה יגידו כל חברי האופוזיציה בכל כך הרבה זמן? זה גם לא בסדר.

משה גפני:

זה שהיחס שלך כלפיי הוא בסדר גמור, אין ויכוח. אבל זו רמיסה של הממשלה כלפי
הכנסת.

זהבה גלאון:

נכון.

משה גפני:

יום רביעי מגיע לנו. את הצעות החוק הממשלתיות תביאו בימי שני ושלישי, אל
תביאו את התקציב.

גדעון סער:

אני דיברתי עכשיו עם יושב-ראש הקואליציה, ואני חייב קודם כל להבהיר את
הדברים. כאשר הגעתי היום לישיבה הכוונה היתה לקיים את יום רביעי כיום ממשלה
שלישי, ולכך התנגדתי כאשר לב הדברים הוא באמת החקיקה הפרטית. יחד עם זאת,
יש הסכמה שיהיו הצעות דחופות לסדר, ואם יושב-ראש הקואליציה מסכים אז אני
חושב - - -

משה גפני:

גברתי היושבת ראש, יש התפתחויות בפרשה של רמון, האם הכנסת לא צריכה לדון
בזה בגלל שהממשלה החליטה להביא תקציב?

נסים זאב:

פתאום פרשת רמון חשובה לרב גפני. זה מה שמעניין אותך?

אביגדור יצחקי:

אני רוצה להציע הצעה.

היו"ר רוחמה אברהם:

חוות הדעת של היועצת המשפטית של הוועדה אומרת: סעיף 32 לתקנון קובע כי
יומיים משלושת ימי הישיבות שיוקדשו להצעות הממשלה, ביום הישיבה האחרון
יוקדש להצעות חוק פרטיות והצעות לסדר. סעיף קטן (ג) קובע שהסעיף לא יחול
בשבוע שדנים בו בתקציב.

זהבה גלאון:

אבל, ההצבעה על התקציב ביום שלישי בערב.

היו"ר רוחמה אברהם:

40 מחברי הכנסת מבקשים מראש הממשלה להגיע ובסוף הדיון נשארים אולי אולי
עשרה. אם אתם רוצים הצעות לסדר, אז בואו נראה שכל אלה שמגישים נמצאים.
השבוע הזה אם יוחלט שיהיו הצעות לסדר, אני רוצה לראות את כל חברי הכנסת
שמגישים הצעות לסדר מדברים, ושלא שבשעה שתיים או שלוש או לאחר ההצבעות על
הצעות החוק הפרטיות, הם יתחפפו. זה לא יהיה מקובל. אם אתם רוצים ללכת במצב
כזה, אין לי שום בעיה. תנו כבוד גם לנושא ההצעות לסדר. אי אפשר שאנחנו נלך
לקראתכם ואתם לא תהיו נוכחים. זה לא יהיה.

אביגדור יצחקי:

אני מבקש להציע הצעה. עיני לא צרה לא בזמן של הכנסת, ולא בזמן של אף אחד.
ברוך השם אנחנו הולכים לשבת פה כל כך הרבה זמן, יהיה זמן לכולם לכל דבר.
לכן מה שאני מציע, ביום רביעי יש שלוש הצעות של דין רציפות וזה בדיוק זמן
קצר בשביל לגמור את זה.

גדעון סער:

זה רק הצבעה.

אביגדור יצחקי:

זה רק הצבעה. אנחנו נביא שתי הצעות ממשלתיות, השאר הצעות פרטיות, ובסוף
הצעות לסדר.

משה גפני:

מה זה הצעות ממשלתיות? של קריאה ראשונה?

אביגדור יצחקי:

כן, שתיים שסיכמתי עם מרכז האופוזיציה.

משה גפני:

בסוף סדר היום. שחברי הקואליציה יבואו לדבר בקריאה הראשונה.

גדעון סער:

עכשיו אנחנו מתווכחים על המיקום של שתי הצעות חוק ממשלתיות, איך אין גבול?
זה לא עניין לוועדה הזאת. הדבר הזה סוכם, מי שיש לו בעיות יפנה בדרכים
המקובלות. כרגע לא מרכיבים פה את סדר היום של יום רביעי. יש הצעות דחופות
ויש הצעות פרטיות.

היו"ר רוחמה אברהם:

הצבענו ומה שהצבענו סביר וקביל על כולם. כולכם הצבעתם על זה.

יורם מרציאנו:

אנחנו הודענו על-פי מה שהודיעו לנו ממזכירות הכנסת, שהשבוע אין הצעות
דחופות. הצעות דחופות אפשר להגיש עד היום בשעה עשר בבוקר, אני מבקש להאריך
את מועד ההגשה עד לאחת עשרה וחצי או עד מחר, ושמחר תתכנס הנשיאות ותחליט.

היו"ר רוחמה אברהם:

הגשת בקשות דחופות לסדר תהיה היום עד השעה ארבע אחר הצהריים.

משה גפני:

אני מודה לך גברתי היושבת ראש.

ב. בקשות חברי הכנסת להקדמת הדיון בהצעות החוק הבאות:

1. הצעת חוק ועדות חקירה (תיקון-החלטת הכנסת על הקמת ועדת חקירה),

התשס"ז-2006 (פ/1656/17), של חבר הכנסת יצחק לוי

היו"ר רוחמה אברהם:

הנושא הבא הוא בקשות חברי הכנסת להקדמת הדיון בהצעות חוק, ויש לנו ארבע
הצעות חוק. הצעת החוק הראשונה הוא הצעת חוק ועדת חקירה של חבר הכנסת יצחק
לוי. יש את הצעת חוק-יסוד: נשיא המדינה של חבר הכנסת גלנטי, ויש הצעת חוק
שימור הפצה לוויינית אנלוגית של חברי הכנסת זיו, חנין ואורלב, והצעת חוק
יישום תכנית ההתנתקות של חברי הכנסת אורי אריאל, אביגדור יצחקי וקבוצת חברי
כנסת.

אני עוברת לבקשה לפטור מחובת הנחה את הצעת חוק ועדות חקירה, של חבר הכנסת
יצחק לוי. אנא הסבר לחברי הוועדה מדוע יש לפטור את הצעות החוק מחובת הנחה.

יצחק לוי:

מדובר בהצעה שמאפשרת מסלול נוסף להקמת ועדת חקירה ממלכתית וזה הכנסת. אנחנו
נוכחנו לדעת שייתכן שרוב חברי הכנסת ורוב הציבור, יהיה בעד ועדת חקירה
ממלכתית כי יש בזה צורך, והממשלה תחליט שהיא לא מקימה. דבר נוסף, אנחנו
יודעים שהוועדה שהוקמה היום גם היא יש בה הרבה הרהור ציבורי באמון שלה,
בממנים שלה, ובכל מיני דברים. אני מבין שההצעה הזאת היא בוודאי לא מוסכמת,
יש בה בעד ונגד. אני חושב שראוי לדון בה עכשיו מכיוון שעדיין עכשיו אפשר
בהליך זריז להעביר את ההצעה אם יהיה לה רוב בכנסת תהיה ועדת חקירה ממלכתית.
אם לא יהיה לה רוב בכנסת היא תיפול בקריאה טרומית. אבל לחכות עם זה עכשיו
45 יום, זה יהיה קצת אתרוגים אחרי סוכות, בעיקר שהכוונה היא איננה למלחמה
הבאה אלא למלחמה הזאת.

היו"ר רוחמה אברהם:

מתי הגשת את הצעת החוק?

יצחק לוי:

אני הגשתי את הצעת החוק בפגרה, ורק לפני שבוע היא הונחה על שולחן הכנסת.
אני חשבתי שהיא תונח כבר בשבוע הראשון. אבל כנראה לפי סדר העבודה של מניחי
החוקים היא הוגשה רק ביום שני שעבר. לכן, מייד ניגשתי לוועדה. אני מבקש
מהוועדה לא להתייחס למחלוקת, אלא לדחיפות הנושא כי הנושא הוא דחוף.

היו"ר רוחמה אברהם:

אם היה מצב שבו לא הוחלט על שום הקמת ועדת בדיקה כזאת או אחרת, המצב היה
פרוץ, אבל יצאו שלוש ועדות לדרך.

יצחק לוי:

לא שלוש, הרבה יותר. יש הרבה מאוד ועדות שיצאו לדרך, ואף אחת מהן היא לא
ועדת חקירה ממלכתית. יש את הוועדות של הרמטכ"ל. אנחנו שומעים שעוד לפני שהן
מסכמות את עבודתן, הרמטכ"ל מקבל החלטות. יש ועדות של מבקר המדינה. שר
הביטחון הואיל לבטל את ועדתו מכיוון שהוא ראה שזה יותר מידיי, ויש את ועדת
וינוגרד. יכול מאוד להיות שהוועדות יסתרו אחת את השנייה, ואין להן סמכות
לבוא ולהגיד: אנו מרכזים את העניין. לדעתי, להבנתי, יש היום עדיין צורך
להקים ועדת חקירה ממלכתית. להבנתי יש גם ציבור לא קטן שדורש את זה, וגם
חברי כנסת לא מעטים שדורשים את זה. לכן אני חושב שזה ריאלי, זה מעשי. אני
מבקש גם מהקואליציה להתעלם רגע מהמחלוקת.

היו"ר רוחמה אברהם:

אני אומרת בשיא הכנות, אני לא אאפשר לעוזרים להיכנס לוועדה אם השוק הזה
ימשיך. אני לא מוכנה לזה. מאוד קשה לשמוע אחד את השני.

יצחק לוי:

אני מבקש מכל סיעות הבית להתעלם מהמחלוקת המהותית ולאפשר דיון. ייתכן מאוד
שהדבר הזה ייפול בקריאה טרומית, ייתכן שלא. בואו נדבר על זה, בואו נדון,
ולא בגלל בעיה פרוצדוראלית למנוע את הדיון בנושא.

אביגדור יצחקי:

אני לא רואה את הדחיפות.

היו"ר רוחמה אברהם:

מי בעד לפטור את הצעתו של חבר הכנסת לוי מחובת הנחה?

ה צ ב ע ה

בעד - 7

נגד - 10

נמנעים - אין

הבקשה לפטור את הצעת חוק ועדות חקירה (תיקון-החלטת הכנסת על הקמת ועדת
חקירה),

התשס"ז-2006 (פ/ 1656/17) של חבר הכנסת יצחק לוי מחובת הנחה לא נתקבלה.

היו"ר רוחמה אברהם:

7 בעד, 10 נגד, לפיכך אני קובעת שהצעת החוק - - -

גדעון סער:

אני מבקש רביזיה.

היו"ר רוחמה אברהם:

יש לך דקה לרביזיה.

משה גפני:

מדובר בהצעת חוק של הקמת ועדת חקירה ממלכתית ולי לא היתה עמדה בעניין הזה.
אבל, אחרי שמפלגת העבודה הסבירה לי שחייבים ועדת חקירה ממלכתית, והם שכנעו
אותי שצריך להצביע בעד, הצבעתי בעד. אבל עכשיו אני רואה שהם מצביעים נגד,
אז אולי אני אשנה את דעתי. אולי תתני להם להסביר לי.

היו"ר רוחמה אברהם:

יש לך את האפשרות של הרביזיה שמסתיימת בעוד 15 שניות. אם אתה רוצה לשנות את
דעתך אתה יכול עכשיו. אני עוברת להצבעה על הרביזיה שהציע חבר הכנסת סער. מי
בעד הרביזיה ירים את ידו? מי נגד הרביזיה?

ה צ ב ע ה

בעד - 7

נגד - 8

נמנעים - אין

הרביזיה לא התקבלה.

היו"ר רוחמה אברהם:

7 בעד, ו-8 נגד, ולפיכך אני קובעת שהרביזיה לא התקבלה.

גדעון סער:

איך יכול להיות 7 בעד אם היינו 7 קודם והצטרפה אלינו חברת הכנסת ליבנת.

היו"ר רוחמה אברהם:

יכול להיות שמישהו יצא.

לימור לבנת:

אני הצבעתי.

גדעון סער:

אני חושב שנצטרך לעבור לשיטה של הצבעות שמיות בוועדה.

היו"ר רוחמה אברהם:

אין לי שום בעיה. כל הצבעה שתדרשו שהיא תהיה שמית, תקבלו.

גדעון סער:

מאה אחוז, אני מודה לך.

נסים זאב:

איך אתה מערער על האימון של יושבת הראש? אני מוחה על כך, קצת כבוד.

גדעון סער:

זה ספירה מודרנית.

נסים זאב:

בואו נספור.

היו"ר רוחמה אברהם:

אנחנו כבר אחרי ההצבעה ואני לא מתכוונת לחזור עליה, נקודה.

2. הצעת חוק-יסוד: נשיא המדינה (תיקון-הפסקה זמנית של הכהונה ביוזמת ועדת
הכנסת) (פ/1665), הצעת חבר הכנסת יצחק גלנטי

היו"ר רוחמה אברהם:

הנושא השני זה הצעת חוק-יסוד: נשיא המדינה (תיקון-הפסקה זמנית של הכהונה
ביוזמת ועדת הכנסת), הצעתו של חבר הכנסת יצחק גלנטי. חבר הכנסת גלנטי, נא
הסבר את עמדתך ובקשתך לחברי הוועדה.

יצחק גלנטי:

נוצר מצב נכון לרגע זה שהנשיא נמנע מהגשת בקשה לנבצרות עד לגמר החקירה.
מאידך, המצב הנוכחי הייתי מגדיר אותו כבלתי נסבל מבחינת הפגיעה בכנסת,
במוסד הנשיאות, ובנשיא עצמו. נכון לרגע זה אני חייב לציין שמתוך כל אלה
שהגישו את החתימה שלהם לבקשה הזאת, להצעה הזאת, שלושה חברים מחקו את הצעתם:
חברת הכנסת קולט אביטל, חברת הכנסת זהבה גלאון, וחבר הכנסת משה שרוני. מאחר
ונתבקשתי על-ידי מספר חברי הכנסת לדחות את הדיון בעשרים וארבע שעות, נעניתי
לבקשתם, ואני מקווה שמחר יהיה המשך לדיון.

היו"ר רוחמה אברהם:

אני מבינה שאדוני משך את הצעתו.

יצחק גלנטי:

ל-24 שעות.

היו"ר רוחמה אברהם:

בסדר, אני עוברת להצעת חוק הבאה.

3. הצעת חוק שימור הפצה לוויינית אנלוגית לציבור של שידורי הטלוויזיה
התשס"ז-2006 (פ/1662/17), הצעת חברי הכנסת יצחק זיו, דב חנין, וזבולון
אורלב

היו"ר רוחמה אברהם:

ההצעה הבאה שעליה מבקשים פטור מחובת הנחה היא הצעת חוק שימור הפצה לוויינית
אנלוגית לציבור של שידורי הטלוויזיה התשס"ז-2006 (פ/1662/17), הצעת חברי
הכנסת יצחק זיו, דב חנין, וזבולון אורלב. חבר הכנסת יצחק זיו, בבקשה.

יצחק זיו:

מאחר וקיבלתי התחייבות מהרשות השנייה שהם מתחייבים לא לפגוע בשידור, אנחנו
נדחה את זה לשבוע ימים כדי לקבל את ההתחייבות בכתב.

היו"ר רוחמה אברהם:

אני יודעת שהממשלה מתנגדת לצורך העניין הזה. זה לא רק לשבוע ימים. נמצאת
איתנו יושבת-ראש הרשות השנייה נורית דאבוש שתסביר, כי יש פה איזשהי אי הבנה
שלא ברורה לי אם להסיר את זה או לדחות את זה בשבוע.

נורית דאבוש:

אנחנו הבהרנו לחבר הכנסת זיו שבכל מה שקשור לאוכלוסייה שכלפיה הוא מודאג,
אוכלוסיית מעוטת היכולת, מלכתחילה לא היתה שום כוונה לפגוע בהם. השידור
האנלוגי הקרקעי ימשיך כרגיל. מי שיש לו אנטנה מעל הגג שהעלות שלה היא
נמוכה, ימשיך לקלוט גם את ערוץ 1 וגם את ערוץ 2. כל הנושא של השידור
האנלוגי מדבר על אוכלוסייה שיש לה צלחת מעל לגג, האוכלוסייה הזאת היא אחרת
לגמרי במהותה. הבהרנו את זה לחבר הכנסת זיו, ואנחנו גם נכתוב לו את
ההתחייבות שלנו בהתאם להחלטת הממשלה זה עד דצמבר 2008.

אביגדור יצחקי:

כאשר הדיגיטאלי יעבור ויהיה הטריסטריאלי, האנלוגי ימשיך להישאר לכאלה שלא
רוצים לשלם את ה-30-40 שקלים?

נורית דאבוש:

על-פי החלטת הממשלה זה מסתיים בדצמבר 2008.

היו"ר רוחמה אברהם:

אז אתה משכת את הצעתך.

יצחק זיו:

דוחה לשבוע עד שנקבל את מכתב ההתחייבות.

היו"ר רוחמה אברהם:

כמובן שהמטרה היא שבוע ימים. אני מניחה שאני אקבל במהלך השבוע מכם תגובה
האם תשובה כזאת או אחרת, ואיך אתם רוצים להמשיך עם זה.

יצחק זיו:

בהחלט כן.

4. הצעת חוק יישום תכנית ההתנתקות (תיקונים שונים), התשס"ז-2006,

(פ/1644/17), הצעת חברי הכנסת אורי אריאל, אביגדור יצחקי וקבוצת ח"כים

היו"ר רוחמה אברהם:

הצעת החוק הרביעית שאנחנו צריכים לפטור אותה מחובת הנחה היא הצעת חוק יישום
תוכנית ההתנתקות (תיקונים שונים), התשס"ז-2006 (פ/1644/17), הצעתו של חבר
הכנסת אורי אריאל. חבר הכנסת אריאל, נא הסבר מדוע אתה רוצה לפטור את הצעת
החוק מחובת הנחה.

אורי אריאל:

הלוואי והייתי יכול להגיד כמו קודמי חבר הכנסת זיו, שאני מושך את זה כי עוד
שבוע יגיע מכתב הסכמות. נדמה לי שזה לא המצב. אנחנו נמצאים 16 חודשים אחרי
הפינוי מגוש קטיף וצפון השומרון. אליבא דכל הגורמים יש נושאים שלא מוסדרים
בחוק בגלל שוועדת הכספים שהכינה את החוק לא יכלה לחזות את כל הבעיות הקשות.
אחרי 16 חודש שמינהלת סלע וכל מי שהיה מעורב ניסה לפתור, הגענו להבנה חבר
הכנסת אביגדור יצחקי ואנוכי וחברי כנסת נוספים שיש צורך בחקיקה בעניין הזה.
ישבנו עם האוצר ולאוצר יש את ההערות שלו. אנחנו אמרנו לאוצר שכל מה שהוא
יפתור בלי חקיקה, אנחנו נוריד מהחקיקה.

הבקשה לפטור היא כי עברו 16 חודשים ולא מגיע לאנשים הללו לסבול. הם לא עשו
משהו רע. מה שקרה קרה, אני כמובן לא אכנס לזה. כרגע מה שנכון לעשות הוא
לעשות כל מאמץ אפשרי, ממש אפילו בצורה יוצאת דופן, כדי להקל עליהם את סבלם
המיותר שאיננו מגיע להם.

היו"ר רוחמה אברהם:

אני חושבת שהצעת החוק הזאת מבורכת. כמה חברי כנסת חתמו עליה?

אורי אריאל:

מעל שישים חברי כנסת מכל המפלגות.

אביגדור יצחקי:

אני נעניתי ליוזמתו של חבר אורי אריאל והצטרפתי לעניין כי אני באמת חושב
שהטיפול במפוני גוש קטיף הוא באמת בעייתי. אני חושב שבהצעת החוק הזאת ישנם
שני דברים שצריך לשים לב אליהם. קודם כל, זה מתקן עיוותים שלא נמצאים
בחקיקה הקודמת. אני לא אפרט אותם פה, אבל באמת היו שם עיוותים שלדעתי זה
פשוט לא הגון, לא מעבר לזה. אם מדובר בכאלה ששכרו דירה ציבורית או דירה
פרטית, אם זה שווי של חממות שהן שווי בגוש קטיף אבל זה לא שווי באשקלון,
ועוד הרבה הרבה עיוותים אחרים שאני חושב שצריך לתקן אותם.

יחד עם זאת ולמען הגילוי הנאות, אני שמח שהגורמים בממשלה גם מינהלת סלע, גם
מנכ"ל משרד ראש הממשלה וגם שר האוצר, הביעו נכונות להתחיל לסיים תהליכים
ולקדם אותם. אני חושב שזה נעשה בגלל שהגשנו את הצעת החוק. האישור של פטור
מחובת הנחה זה עוד הוכחה שהכנסת נחושה לטפל באנשים האלה כמו שצריך.

אני מוכרח לומר אמירה פוליטית. אני לא בטוח מי יש לו אינטרס לפתור את
הבעיות, ומי אין לו אינטרס. אבל אם אנחנו נרצה פעם לעשות איזשהם מהלכים
בעתיד יהיה קשה מאוד כשהדוגמה הזאת של מפוני גוש קטיף היא לנגד עיננו. לכן
חשוב מאוד גם ברמה האנושית וגם ברמה העתידית לפתור את הבעיה הזאת ולהגיע
לסיכום, ולכן אנחנו מבקשים פטור מחובת הנחה.

היו"ר רוחמה אברהם:

תודה רבה לך. אני עוברת להצבעה. מי בעד?

ה צ ב ע ה

בעד - 15

נגד - אין

נמנעים – אין

הבקשה לפטור מחובת הנחה את הצעת חוק יישום תכנית ההתנקות (תיקונים שונים)

התשס"ז-2006 של חבר הכנסת אורי אריאל, אביגדור יצחקי וקבוצת חברי כנסת,
אושרה.

היו"ר רוחמה אברהם:

בעד 15, פה אחד. אין נמנעים, אין מתנגדים. לפיכך, אני קובעת כי הצעת החוק
של חבר הכסת אריאל וחבר הכנסת אביגדור יצחקי, וקבוצת חברי כנסת, קיבלה פטור
מחובת הנחה. מה שנותר לי הוא לאחל לכם בהצלחה.

אורי אריאל:

אני רוצה להודות לך.

גלעד ארדן:

צריך לרשום שחבר הכנסת יצחקי אמר שבעתיד אי אפשר יהיה לעשות מהלכים כאלה,
זה יהיה מאוד בעייתי.

ג. שינוי במקומות הישיבה במליאה לאור השינוי בהרכב הקואליציוני

היו"ר רוחמה אברהם:

הנושא הבא על סדר היום החלפת סדר הישיבה במליאה. מכיוון שסיעת "ישראל
ביתנו" הצטרפה לקואליציה באנו בדברים עם יושב-ראש האופוזיציה ועם
הקואליציה, והגענו פחות או יותר להסכמה.

יורם מרציאנו:

לא, אין הסכמה.

היו"ר רוחמה אברהם:

אתה קודם כל תשמע, ואחר כך תבוא בטענה, אלא אם כן אתה כבר יודע מה אני
עומדת לומר.

משה גפני:

אני לא חבר בוועדת הכנסת, אבל אני מערער על המוסד הזה. לא היה מוסד כזה של
יושב-ראש הקואליציה ויושב ראש האופוזיציה. היו ראשי סיעות.

לימור לבנת:

זה לא אומר שאנחנו צריכים לקבל את מה שהם אמרו.

היו"ר רוחמה אברהם:

עם כל הכבוד לחברי הכנסת, אתם יכולים לקבל מה שאתם רוצים. הוועדה הזאת היא
הוועדה הכי פוליטית שיכולה להיות, ואני משתדלת מאוד להגיע להסכמות עם כלל
חברי הבית. כשנוח לכם אז ההסכמות עם גדעון סער מקובלות, וכשלא נוח לכם
ההסכמות לא מקובלות. תחליטו אתם איך אתם רוצים להתנהל. המגמה שלי בוועדה
היא להגיע להסכמות עם כולם. יכול מאוד להיות שבגלל שאתה לא חבר בוועדה הזאת
אתה לא רואה שבסופו של דבר כל חברי הכנסת בדרך כלל מצביעים פה אחד.

ההצעה היא כזאת, חברי הכנסת של ישראל ביתנו יעברו במקום חברי הכנסת של
יהדות התורה. חברי הכנסת של ש"ס יתקזזו קצת יותר לטובת האמצע. חברי הכנסת
של מרץ יעברו ליד חברי הכנסת של הליכוד, כאשר יש בקשה באופן מיוחד של חבר
הכנסת רביץ לשבת בקצה השולחן. אני מודיעה לראשי הסיעות שלגבי המיקום של
חברי הכנסת אתם מתבקשים לדבר עם מזכיר הכנסת אריה האן, ולמצב את חברי
הכנסת. המפתח יהיה אותו מפתח שהוא עכשיו. זה אומר שאם נניח לסיעת ישראל
ביתנו יש שני מקומות בשורה הראשונה, היא תקבל שני מקומות בשורה הראשונה,
באמצע מצד שמאל. המפתח יישאר אותו מפתח לגבי ישיבת חברי הכנסת.

אני עוברת להצבעה, מי בעד? חבר הכנסת גפני, אמרתי לך שזה יהיה פה אחד.

משה גפני:

לא, למה פה אחד? אני מבקש התייעצות סיעתית.

היו"ר רוחמה אברהם:

יש לך דקה להתייעצות סיעתית.

משה גפני:

דקה להתייעצות סיעתית? יש לי שתי שאלות. האם כשישראל ביתנו תפרוש, האם שוב
נחזור לזה?

קריאה:

כן.

היו"ר רוחמה אברהם:

הדקה נגמרה. אני עוברת להצבעה, מי בעד?

ה צ ב ע ה

בעד - 8

נמנעים – 1

שינוי סדר מקומות הישיבה במליאה לאור השינוי בהרכב הקואליציוני אושר.

משה גפני:

אני נמנע.

היו"ר רוחמה אברהם:

בעד 8, נמנע 1. לפיכך, אני קובעת שסדר מקומות הישיבה אושר.

משה גפני:

אני מבקש שלא יעשו את השינויים בלי שמדברים איתנו.

היו"ר רוחמה אברהם:

חבר הכנסת גפני, אנחנו מודעים לרגישות והכל יסתדר. אין צורך לדבר על זה
עכשיו.

 רבותי חברי הכנסת, אני נועלת את הישיבה, אני מודה לכם.

הישיבה ננעלה בשעה 10:30.
