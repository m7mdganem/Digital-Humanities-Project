הכנסת השבע-עשרה נוסח לא מתוקן

מושב שלישי

פרוטוקול מס' 185

מישיבת ועדת הכנסת

מיום רביעי, י' בטבת, התשס"ח (19 בדצמבר, 2007) בשעה 09:30

סדר היום:

1.  פניית יושבת ראש הכנסת בדבר הקמת ועדה מיוחדת לעניין היערכות ומוכנות
    לרעידות אדמה

2.  קביעת ועדה לדיון בנושא "היערכות ישראל לרעידות אדמה" של חברי הכנסת
    אורית נוקד, יעקב כהן, זבולון אורלב, מיכאל איתן, ג'מאל זחאלקה

3.  בקשת יו"ר ועדת החוקה, חוק ומשפט להעברת הצעת חוק המקרקעין (חיזוק בתים
    משותפים מפני רעידות אדמה)(הוראת שעה), התשס"ז-2007 (מ/313) מוועדת
    החוקה, חוק ומשפט לדיון בוועדת הפנים והגנת הסביבה

4.  קביעת ועדה לדיון בהצעת חוק המכר (דירות)(הבטחת השקעה של רוכשי
    דירות)(תיקון – אחריות המוכר, הבנק וקביעת ממונה), התשס"ח-2007 – של
    חברי הכנסת סטס מיסז'ניקוב וראובן ריבלין (פ/3107/17)

נכחו:

חברי הוועדה:

דוד טל – היו"ר

יואל יולי אדלשטיין

אלי אפללו

אורי אריאל

יצחק זיו

שי חרמש

דוד רותם

מוזמנים:

ינון אייל

חה"כ סטס מיסז'ניקוב

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: לאה קיקיון

 

פניית יושבת ראש הכנסת בדבר הקמת ועדה מיוחדת לעניין היערכות ומוכנות
לרעידות אדמה

היו"ר דוד טל:

שלום לכולם, אני מתכבד לפתוח את ישיבת הוועדה. יושבת ראש הכנסת הפנתה אלי
מכתב, בגין, כנראה, כל רעידות האדמה שהיו, והיא מציעה להקים ועדה מיוחדת.
תפקידי הוועדה יהיו כדלקמן: "הוועדה המיוחדת תבחן באופן מקיף ויסודי את
היערכות ומוכנות המדינה ומוסדותיה לרעידות אדמה. הוועדה תעסוק בבקרה
ובפיקוח על משרדי הממשלה, רשויות מקומיות וגופים נוספים הממונים על נושא
זה. הוועדה תבחן את סוג החקיקה הקיימת בנושא ההיערכות והמוכנות לרעידות
אדמה אך לא תעסוק בחקיקה. עם סיום עבודתה תגיש הוועדה דין וחשבון לכנסת.

הרכב חברי וועדה: הוועדה המיוחדת תהיה בת 6 חברים. חבר הכנסת כחלון ישמש
כיושב ראש הוועדה עד ליום 12 באפריל, ובר הכנסת אפרים סנה יהיה יושב ראש
הוועדה מ- 13 באפריל. יתר חברי הוועדה יהיו: חבר הכנסת אריה אלדד, חבר
הכנסת בנימין אלון, חבר הכנסת יצחק בן ישראל, וחבר הכנסת ג'מאל זחאלקה.

תקופת פעילות הוועדה: הוועדה המיוחדת תפעל עד סוף כנס הקיץ, במושב השלישי
של הכנסת ה- 17, יום ט' באב".

זה מתואם עם חברי הכנסת – על דעת כל החברים, ודאי. מי בעד? מי נגד?

יואל יולי אדלשטיין:

השאלה היא - מספר זוגי בוועדה?

היו"ר דוד טל:

זו לא ועדה, זו ועדה משותפת.

מי בעד? מי נגד? תודה, הוועדה אושרה.

  קביעת ועדה לדיון בנושא "היערכות ישראל לרעידות אדמה" של חברי הכנסת
  אורית נוקד, יעקב כהן, זבולון אורלב, מיכאל איתן, ג'מאל זחאלקה

היו"ר דוד טל:

אני עובר לקביעת ועדה לדיון בנושא היערכות ישראל לרעידות אדמה. נשמעו כמה
הצעות.

קריאות:

אפשר לוועדה המשותפת להעביר

היו"ר דוד טל:

אפשר גם לוועדה המיוחדת, אך אני חייב לומר לכם שלא נוח לי. הקמנו את הוועדה
הזו, אבל קבענו שהיא לא תעסוק בענייני חקיקה. יש ועדה נוספת – משותפת
לוועדת המדע והטכנולוגיה וועדת הפנים. האם אנחנו רוצים שהוועדה המיוחדת
תעסוק בנושאים שעל סדר היום?

אייל ינון:

אחרת לא יהיה לה במה לעסוק בכלל.

היו"ר דוד טל:

אבל יש לה מנדט לדבר עם כל משרדי הממשלה ולבחון איך הם ערוכים, איך הם
נערכים. אני מציע שאת החוקים – לוועדות הרלבנטיות, מה של משרד הפנים –
למשרד הפנים, מה שלוועדת המדע – ועדת המדע. מה ששייך לוועדה המשותפת של
ועדת הפנים וועדת המדע, נעביר את זה לוועדה המשותפת - של ועדת הפנים ושל
ועדת המדע והטכנולוגיה.

מאיר פרוש:

אני רוצה לשאול אם אין מקום שלפחות מישהו מש"ס או "יהדות התורה" שיהיה
בוועדה הזו?

היו"ר דוד טל:

האם אדוני רוצה להיות חבר הוועדה?

מאיר פרוש:

כן.

היו"ר דוד טל:

אני רוצה לעשות רביזיה לגבי ההצבעה שהיתה – מבקש להוסיף את חבר הכנסת פרוש.
מי בעד? מי נגד? תודה, אושר בתוספת חבר הכנסת פרוש.

לגבי הנושא הנוכחי – אני מציע להעביר את העניין לוועדה המשותפת של ועדת
הטכנולוגיה וועדת הפנים ואיכות הסביבה. זו האכסניה המתאימה. יש הערות?

מי בעד? תודה. אושר.

  בקשת יו"ר ועדת החוקה, חוק ומשפט להעברת הצעת חוק המקרקעין (חיזוק בתים
  משותפים מפני רעידות אדמה)(הוראת שעה), התשס"ז-2007 (מ/313) מוועדת
  החוקה, חוק ומשפט לדיון בוועדת הפנים והגנת הסביבה

היו"ר דוד טל:

אנו עוברים לבקשת יושב ראש ועדת החוקה, חוק ומשפט להעברת הצעת חוק המקרקעין
(חיזוק בתים משותפים מפני רעידות אדמה)(הוראת שעה) – מוועדת החוקה, חוק
ומשפט, לדיון בוועדת הפנים והגנת הסביבה.

מי בעד? מי נגד? תודה, אושר. אם כן - התקבלה בקשתו של יו"ר ועדת החוקה.

  קביעת ועדה לדיון בהצעת חוק המכר (דירות)(הבטחת השקעה של רוכשי
  דירות)(תיקון – אחריות המוכר, הבנק וקביעת ממונה), התשס"ח-2007 – של חברי
  הכנסת סטס מיסז'ניקוב וראובן ריבלין (פ/3107/17)

היו"ר דוד טל:

אנו עוברים לדיון בקביעת ועדה לדיון בהצעת חוק המכר (דירות)(הבטחת השקעה של
רוכשי דירות). של חברי הכנסת סטס מיסז'ניקוב וחבר הכנסת ריבלין. נשמעה הצעה
להעביר את הנושא לוועדת הכספים או כלכלה.

סטס מיסז'ניקוב:

אדוני היושב ראש, הצעה זו באה לתקן את העוולות שנעשו בנושא של "חפציבה",
כדי שלא יקרו מקרים דומים – אנחנו מתקנים כאן את חוק המכר שנוגע לאחריות
הבנקים, גם נוגע לאחריות חברות בניה, גם נושא לאחריות משרד השיכון, ולכן,
כיוון שיש פה אחריות של גופים שהם גם מסחרים, גם גופים עסקיים - יש פה יותר
נגיעה לוועדת הכספים מאשר לוועדת הכלכלה.

היו"ר דוד טל:

יש השגה, רבותיי? – אין.

אשר על כן – נצביע. מי בעד ההעברה לוועדת הכספים? מי נגד? מי נמנע? תודה,
הצעת החוק תידון בוועדת הכספים.

הדיון הזה נעול, תודה לכולם.

הישיבה ננעלה בשעה 09:45
