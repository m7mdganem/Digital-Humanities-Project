הכנסת השבע-עשרה נוסח לא מתוקן

מושב ראשון

פרוטוקול מס' 37

מישיבת ועדת הכנסת

יום שלישי, כ"ח באב התשס"ו (22 באוגוסט 2006), שעה 12:00

סדר היום: קביעת מסגרת הדיון להודעת הממשלה שתימסר לכנסת על ידי שר האוצר
ביום שלישי, כ"ח באב התשס"ו-22 באוגוסט ‏2006

נכחו:

חברי הוועדה:

רוחמה אברהם - היו"ר

יצחק גלנטי

משה כחלון

מיכאל נודלמן

ראובן ריבלין

ליה שמטוב

מוזמנים:

אריה האן - מזכיר

דוד לב - סגן המזכיר

ירדנה מלר - סגנית המזכיר

גאולה רזיאל

מנהלת הוועדה:

אתי בן-יוסף

רשמת פרלמנטרית:

אסתר מימון

 

קביעת מסגרת הדיון להודעת הממשלה שתימסר לכנסת על ידי שר האוצר ביום שלישי,
כ"ח באב התשס"ו - 22 באוגוסט ‏2006

היו"ר רוחמה אברהם:

בוקר טוב, חברי ועדת הכנסת, שבוע נוסף בוועדה. התכנסנו כאן לקבוע את מסגרת
הדיון להודעת הממשלה ול-25 חתימות שהוגשו.

הערה למזכירות. זו כבר הפעם השלישית שאני מבקשת. אני מבקשת, אריה האן,
שברגע שיש בקשה, גם של 25 חתימות, שזה יהיה כתוב. אתם לא כותבים לי את זה.

מזכיר הכנסת אריה האן:

דבר ראשון, נעביר לך את החתימות. דבר שני, מכסת הזמן נקבעת פה רק לדיון ולא
להצעות לסדר-היום. מכסת הזמן להצעות לסדר-היום, התקנון קובע.

היו"ר רוחמה אברהם:

כשאני מביאה את קביעת סדר-היום בפני חברי לוועדה, מן הראוי, כאשר גם
האופוזיציה מגישה 25 חתימות, שאני אדע את זה. זו לא רק הודעת הממשלה, זה גם
25 חתימות.

גאולה רזיאל:

האם זה בסדר שנודיע לך בעל-פה?

היו"ר רוחמה אברהם:

לא, אני רוצה את זה בכתב, אני רוצה שזה גם ייכנס לסדר-היום.

בוקר טוב, אדוני.

ראובן ריבלין:

כבוד היושבת-ראש, ברשותך, אנחנו מסכימים שיהיה דיון בדיוק באותה שבלונה
שהיתה כאשר היתה שרת החוץ.

היו"ר רוחמה אברהם:

ההצעה שאני מציעה, כפי שהיה בשבועות האחרונים, דהיינו, שר האוצר יפתח את
הדיון, לאחר מכן יהיה דיון סיעתי, עשר דקות לכל סיעה, יהיו או לא יהיו
הודעות סיכום, לפי רצון המפלגות, ולאחר מכן יתקיים הדיון של הסיעות של 25
החתימות. שתי הצעות לסדר-היום, עשר דקות לכל סיעה שמגישה, זה מה שהיה כאשר
שרת החוץ ציפי לבני היתה.

ראובן ריבלין:

נדמה לי שהיה אז שילוב.

היו"ר רוחמה אברהם:

בדיון שהיה עם ראש הממשלה בשבוע שעבר, זה שולב, מכיוון שהיתה בקשה מיוחדת,
היה פורמט אחר.

ראובן ריבלין:

גם כשהיתה שרת החוץ.

רוחמה אברהם:

אז זה לא שולב.

ראובן ריבלין:

נציג הליכוד דיבר עשר דקות, כאשר הסכמנו שהוא ידבר על חשבון ההצעה לסדר
ש-25 חברים הגישו.

היו"ר רוחמה אברהם:

תרשה לי לתקן אותך, אדוני. אני הולכת בדיוק על אותה המתכונת שהיתה עם שרת
החוץ, והמתכונת שהיתה היא, ששרת החוץ פתחה, לאחר מכן דיבר יושב-ראש
האופוזיציה, שלא על חשבון הזמן, לאחר מכן היה דיון סיעתי של עשר דקות, אחר
כך היה דיון של 25 חתימות בנפרד.

ראובן ריבלין:

אני מבקשת להציע הצעה שתחסוך וגם תתקבל – מיד לאחר שר האוצר נציג הליכוד
ידבר עשר דקות, והעשר הדקות האלה יהיו גם על חשבון ההצעה לסדר שהגשנו.

היו"ר רוחמה אברהם:

הגשתם הצעות לסדר-היום בנושא פתיחת שנת הלימודים, ועל פתיחת שנת הלימודים
מתכוונת לענות שרת החינוך. שר האוצר יספר מה הממשלה עשתה בתקופת המלחמה,
וכיצד היא נערכת ליום שאחרי. מכיוון שההצעות לסדר-היום שהוגשו הן בעניין
פתיחת שנת הלימודים, אני סבורה שמן הראוי שמי שתענה על היערכות משרד החינוך
לפתיחת שנת הלימודים תהיה שרת החינוך, ולכן צריך להפריד את שני הנושאים
הללו. למרות רצונכם לחסוך את זמנה היקר של הכנסת, מבחינת ההיבט של החיסכון
בזמן זה אותו זמן, ואני סבורה שצריך להקדיש לזה שני דיונים נפרדים.

מי בעד? מי נגד? מי נמנע?

הצבעה

בעד – פה אחד

ההחלטה על סדר-הדיון אושרה פה אחד

היו"ר רוחמה אברהם:

ההחלטה התקבלה פה אחד. תודה רבה, רבותי וגבירותי.

הישיבה ננעלה בשעה 10:40
