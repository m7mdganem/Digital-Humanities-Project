הכנסת העשרים

מושב שני

פרוטוקול מס' 169

מישיבת ועדת הכנסת

יום רביעי, ח' בחשון התשע"ז (09 בנובמבר 2016), שעה 9:30

סדר היום:

1. בחירת ממלא מקום ליו"ר הכנסת בעת העדרו מהארץ

2. מועדי הכנסים במושב השלישי ופתיחת המושב הרביעי של הכנסת העשרים –
אוקטובר 2016 עד אוקטובר 2017

3. הצעת חוק ההתייעלות הכלכלית (תיקוני חקיקה להשגת יעדי התקציב לשנות 2017

ו-2018), התשע"ז-2016 (מ/1083):

  א. קביעת ועדה לדיון בנושאים שנותרו בוועדת הכנסת:

  (1) פרק ה', סעיפים 30 עד 41 (עקרונות לקביעת תקציב הביטחון).

  (2) פרק י"ב (שונות), סעיפים 177 ו-178 (מימון בחירות ברשויות המקומיות).

  ב. קביעת הרכב הוועדה המשותפת לוועדת החוץ והביטחון וועדת העבודה הרווחה
  והבריאות בראשות ועדת החוץ והביטחון לדיון בנושאים:

  (1) פרק ה', סעיף 44 (הוראות לעניין פרישה משירות קבע ופנסיית גישור).

  (2) פרק ה', סעיפים 45 עד 56 (יישום המלצות ועדת גורן).

  ג. קביעת יושב-ראש הוועדה המשותפת לוועדת החוץ והביטחון וועדת הכספים
  בהרכב הוועדה המשותפת לתקציב הביטחון לדיון בפרק ה', סעיף 57 (תקציב
  הגופים הביטחוניים) ולחוק יסוד: משק המדינה (תיקון מס' 9) (מ/1081).

  4. פניית חה"כ אלי כהן, יו"ר הוועדה המיוחדת לשינוי שם הוועדה ל"ועדת
  רפורמות מיוחדות".

נכחו:

חברי הוועדה:

יואב קיש – היו"ר

דוד ביטן

יואל חסון

רועי פולקמן

חברי הכנסת:

משה גפני – יו"ר ועדת הכספים

יהודה גליק

מיכאל מלכיאלי

עודד פורר

מוזמנים:

מזכירת הכנסת ירדנה מלר-הורוביץ

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדס צנוירט

בחירת ממלא מקום ליו"ר הכנסת בעת העדרו מהארץ

היו"ר יואב קיש:

בוקר טוב, אני מתכבד לפתוח את הישיבה. אנחנו עובדים לייב על הנאום של
טראמפ... יש לנו פה חבר כנסת אחד שבירך את טראמפ – ראיתי בטוויטר. נתחיל את
סדר-היום. לפחות מוועדת הכנסת אנחנו מברכים את האמריקאים על בחירתם בנשיא
חדש, שהשלימו וגמרו מהלך מאוד קשה של בחירות, שגרמו ללא מעט אמוציות בארצות
הברית, ומאחל להם שיידעו לשים את הדברים האלה מאחוריהם. אני חושב שבסך הכול
זה יהיה אתגר לא קטן לאמריקאים. אגב, זה אתגר לא קטן גם לנו לדעת, גם בכנסת
הזאת וגם בעם – לדעת לעבוד בשיתוף פעולה, ודאי במקומות שאפשר, וגם כשיש
חילוקי דעות, נשמר אותם בפרופורציות.

יש לנו פה גם אורח – פעם ראשונה שאתה אצלנו בוועדה. בהצלחה.

נפתח בסדר-היום. בעיקרון, אני הולך לעדכן, שהכוונה שלנו בדיון היום היא
להמשיך עם מה שיש בנושא הסכמות. כרגע במקומות שאין בהם הסכמות, לא נדון
בהם. נמצאת אתנו מזכירת הכנסת, ונתחיל בנושאים שלה כדי שלא נעכב אותה – יש
מליאה ב-11:00.

מזכירת הכנסת ירדנה מלר-הורוביץ:

בוקר טוב. קודם כל את יש בחירת ממלא מקום ליו"ר הכנסת בעת העדרו מהארץ.
העברתי לכבוד יושב-ראש ועדת הכנסת מכתב על יציאתו הצפויה של יושב-ראש הכנסת
את גבולות המדינה. זה יהיה ביום רביעי, 23 בנובמבר, והוא ישוב ארצה ביום
ששי – כעבור יומיים, ב-25 בנובמבר. זו נסיעה בתפקיד כמובן, לאוקראינה.
הוועדה צריכה לבחור סגן ליושב-ראש וממליץ יושב-ראש הכנסת שימלא את מקומו
בעת היעדרו, סגן יושב-ראש הכנסת, חבר הכנסת יצחק וקנין.

היו"ר יואב קיש:

אני ממליץ לוועדה, לקבל את המלצת היושב-ראש. מי בעד – שירים את ידו.

הצבעה

בעד – פה אחד

אושר.

היו"ר יואב קיש:

פה אחד. ההחלטה התקבלה.

מועדי הכנסים במושב השלישי ופתיחת המושב הרביעי של הכנסת העשרים – אוקטובר
2016 עד אוקטובר 2017

מזכירת הכנסת ירדנה מלר-הורוביץ:

הנושא השני שאני מציגה בפניכם הוא המלצת יושב-ראש הכנסת וסגניו, קרי נשיאות
הכנסת, בדבר מועדי הכנסים במושב השלישי ופתיחת המושב הרביעי של הכנסת
העשרים, דהיינו מאוקטובר אחרי החגים עד אחרי החגים.

בהתאם לסעיף 18 לתקנון הכנסת, ובכפוף לסעיף 9 לחוק הכנסת מחליטה ועדת הכנסת
– אם תחליט - לאשר את קביעת יושב-ראש הכנסת וסגניו בדבר מועדי המושב
השלישי. הוא חייב היה בהתייעצות. הוא קיים את ההתייעצות בישיבת הנשיאות
האחרונה, ואני מציגה את זה. כפי שאנו יודעים, כנס החורף פתחנו אותו בכ"ח
בתשרי, 30.10.16, והוא אמור להסתיים ביום ראשון, כ"ח באדר התשע"ז –
26.3.2017.

כנס הקיץ אמור להיפתח ביום ראשון, י"א באייר התשע"ז – 7.5.2017 – זה מייד
אחרי יום העצמאות – יום ראשון הראשון אחרי יום העצמאות - ויסתיים ביום
ראשון, ז' באב התשע"ז – 30.7.2017.

בתוך המסגרת הזו אני מציינת את שבוע החנוכה. בימים בהם חל חג החנוכה
תתקיימנה ישיבות הכנסת בימים שני, שלישי ורביעי כמפורט להלן. פה אין שום
שינוי משנים עברו. יום שני, כ"ו בכסלו התשע"ז – 26.12.2016 – נר שלישי של
חנוכה - ישיבת הכנסת תיפתח בשעה 13:00, ותסתיים בשעה 16:00 לכל המאוחר.
בתום ישיבת הכנסת יהיה טקס הדלקת נר שלישי בטרקלין הכנסת – כמסורת הכנסת.

יום שלישי, כ"ז בכסלו התשע"ז – 27.12.2016 – נר רביעי של חנוכה - ישיבת
הכנסת תיפתח בשעה 13:00, ותסתיים בשעה 16:00 לכל המאוחר.

יום רביעי, כ"ח בכסלו התשע"ז – 28.12.2016 – נר חמישי של חנוכה - ישיבת
הכנסת תיפתח בשעה 11:00, כומ בכל יום רביעי, אבל תסתיים בשעה 15:00 לכל
המאוחר כדי לאפשר לגרים רחוק יותר ולמי שמוזמנים להדלקות נר, שיוכלו להשתתף
בזה.

חג הפורים. חג הפורים יחול השנה בימים ראשון ושני בשבוע, י"ד-ט"ו באדר
התשע"ז – 12-13.3.2017. לפיכך ישיבות הכנסת בשבוע זה תתקיימנה בימים שלישי
ורביעי, ט"ז-י"ז באדר התשע"ז – 14-15.3.2017.

בכנס הקיץ - חג השבועות. חג השבועות יחול השנה ביום רביעי, ו' בסיון התשע"ז
– 31.5.2017. יום קודם לכן – יום שלישי, ה' בסיון התשע"ז, 30.5.2017, הוא
ערב חג השבועות. לפיכך בשבוע זה תתקיים ישיבת הכנסת רק ביום שני, ד' בסיון
התשע"ז – 29.5.2017.

המושב הרביעי של הכנסת העשרים ייפתח ביום ראשון, ב' בחשוון התשע"ח –
22.10.2017.

היו"ר יואב קיש:

זה מרכז את כל השנה של מושב – כנס חורף, כנס קיץ.

מזכירת הכנסת ירדנה מלר-הורוביץ:

נכון.

היו"ר יואב קיש:

יואל, היית בדיון?

יואל חסון (המחנה הציוני):

כן. אישרנו את זה.

היו"ר יואב קיש:

יש דברים חריגים, או הכול כמו בנוהג הכנסת?

יואל חסון (המחנה הציוני):

הכול בסדר.

היו"ר יואב קיש:

רק מעניין אותי – לפי מה קובעים את סיום הכנס?

מזכירת הכנסת ירדנה מלר-הורוביץ:

היתה התייעצות. הכנסת יושבת לא פחות משמונה חודשים. תוך ארבעה שבועות -
היו, למשל, שנים שיום העצמאות יצא לקראת סוף שבוע, ואז היו צריכים עוד
שבוע, ובתחילת הפגרה שיחקו עם זה.

היו"ר יואב קיש:

מישהו רוצה להתייחס לעניין?

אם כך, גם לאחר ששמענו את ההסברים, וגם לאחר הדיון שהיה בנשיאות, אני ממליץ
לאשר את המלצת היושב-ראש. מי בעד – ירים את ידו.

הצבעה

בעד – פה אחד

אושר.

היו"ר יואב קיש:

התקבל פה אחד.

יהודה גליק (הליכוד):

יש לי הצעה – את נואמת את זה, והאם אפשר לקבל את זה בכתב, שזה יהיה לפנינו,
שנדע על מה אנחנו מצביעים?

מזכירת הכנסת ירדנה מלר-הורוביץ:

בהחלט.

הצעת חוק ההתייעלות הכלכלית (תיקוני חקיקה להשגת יעדי התקציב לשנות 207
ו-2018), התשע"ז-2016, מ/1083

  ג. קביעת יושב-ראש הוועדה המשותפת לוועדת החוץ והביטחון וועדת הכספים
  בהרכב הוועדה המשותפת לתקציב הביטחון לדיון בפרק ה', סעיף 57 (תקציב
  הגופים הביטחוניים) ולחוק יסוד: משק המדינה (תיקון מס' 9) (מ/1081).

היו"ר יואב קיש:

אני אומר שוב – אנחנו הולכים כרגע להצביע מבחינת הוועדה רק על דברים שהם
בהסכמות; לא נצביע על דברים שהם לא בהסכמות, ולכן אני מניח שזה יהיה פשוט,
אלא אם אנשים רוצים להתייחס.

סעיף 1ג, שזה קביעת יושב-ראש הוועדה המשותפת לוועדת החוץ והביטחון ו-וועדת
הכספים – ההרכב שלה כבר נקבע – זו הוועדה המשותפת לתקציב הביטחון לדיון
בפרק ה', סעיף 57, ולחוק יסוד: משק המדינה. ההרכב קבוע.

היתה שאלה. יש אותה כבר, אבל אני מזכיר לכם שהיה לנו דיון פה, שגפני אמר
שהוא מוכן שדיכטר יהיה היושב-ראש למשותפת כפי שהיא מתנהלת עד היום, ולמעשה
ויתר על הסמכות של היושב-ראש כי היא היתה מיועדת לוועדת כספים.

בעניין הזה שוחחתי עם גפני, ומכיוון שפה מדובר בחוק יסוד: משק המדינה, חשוב
לו מאוד שזה יישאר בראשות יו"ר ועדת כספים. דיברנו גם עם דיכטר – זה מקובל
גם עליו. לכן המלצתי, שיושב-ראש הוועדה הזו יהיה אכן גפני, יושב-ראש ועדת
כספים, בהסכמת דיכטר. מישהו רוצה להתייחס?

רועי פולקמן (כולנו):

אני שמעתי משהו אחר. דיברנו על זה עם הצוות של דיכטר, והם אמרו שזו בעיה –
שנושא התקציב המשותף חייב להיות בהובלת ועדת חוץ וביטחון.

היו"ר יואב קיש:

לא, זה מסוכם עם דיכטר, מה שאמרתי עכשיו. הנה, מירי, היועצת המשפטית. אני
יכול לומר לך יותר מזה לעומק – אכן כל מה שקשור לדיון התקציבי, נקרא לו, של
לאן הדברים ילכו, זה יהיה בהובלת דיכטר, בהובלה המשותפת הרגילה.

רועי פולקמן (כולנו):

אז על איזה חוק אנחנו מדברים?

היו"ר יואב קיש:

יש פה העברת סעיפים של מוסדות ביטחוניים כאלה ואחרים ממקום אחד בתקציב
למקום אחר, ואת הדבר הזה רוצה גפני לנהל. אלה שתי הצעות חוק.

רועי פולקמן (כולנו):

הבנתי.

היו"ר יואב קיש:

זה היה העניין. שוב, רק ליישר קו – אני כרגע מצביע רק על דברים שהם בהסכמה.
מישהו עוד רוצה להתייחס?

מי בעד הקביעה שיושב-ראש ועדת המשותפת בזו, שדיברנו עליה, יהיה חבר הכנסת
גפני, יושב-ראש ועדת כספים – שירים את ידו.

הצבעה

בעד – פה אחד

אושר.

היו"ר יואב קיש:

פה אחד, ההחלטה התקבלה. נודיע על זה. אותה ועדה עם יו"ר אחר.

הצעת חוק ההתייעלות הכלכלית (תיקוני חקיקה להשגת יעדי התקציב לשנות 207
ו-2018), התשע"ז-2016, מ/1083

  ב. קביעת הרכב הוועדה המשותפת לוועדת החוץ והביטחון וועדת העבודה הרווחה
  והבריאות בראשות ועדת החוץ והביטחון לדיון בנושאים:

  (1) פרק ה', סעיף 44 (הוראות לעניין פרישה משירות קבע ופנסיית גישור).

  (2) פרק ה', סעיפים 45 עד 56 (יישום המלצות ועדת גורן).

היו"ר יואב קיש:

אני עובר לסעיף ב. קבענו בדיון הקודם על חוק ההסדרים, שתוקם ועדה חדשה
משותפת שתהיה משותפת לוועדת חוץ וביטחון ולוועדת העבודה והרווחה בראשות
ועדת החוץ והביטחון. היא תדון בפרק ה', סעיף 44, וזה הוראות לעניין פרישה
משירות קבע ופנסיית גישור; ופרק ה', סעיפים 45 עד 56 - יישום המלצות ועדת
גורן. אני מקריא את שמות החברים משתי הוועדות – זה אחרי התייעצות עם
יושב-הראש כמובן.

דוד ביטן (הליכוד):

זה צריך להיות כל המפלגות.

היו"ר יואב קיש:

זה לא יהיה כל המפלגות, כי המפלגה המשותפת לא נמצאת בוועדה המשותפת הזאת -
אני מבהיר. קביעת ההרכב של הוועדה המשותפת לוועדת החוץ והביטחון, ועדת
עבודה, רווחה ובריאות בראשות ועדת חוץ וביטחון – תדון בפרק ה', סעיף 44,
וזה הוראות לעניין פרישה משירות קבע ופנסיית גישור; ופרק ה', סעיפים 45 עד
56 - יישום המלצות ועדת גורן. מטעם ועדת חוץ וביטחון – חברי הכנסת: אבי
דיכטר – מהליכוד – יהיה היושב-ראש, חברת הכנסת ענת ברקו – מהליכוד, עמר
בר-לב – המחנה הציוני, עמיר פרץ – המחנה הציוני, עפר שלח – יש עתיד, אמיר
אוחנה – ליכוד, מרדכי יוגב – הבית היהודי, רוברט אילטוב - ישראל ביתנו.

מטעם ועדת העבודה, הרווחה והבריאות – חבר הכנסת אלי אלאלוף – מכולנו, מירב
בן ארי – מכולנו, מיכל בירן – המחנה הציוני, מאיר כהן – יש עתיד, יגאל
גואטה – ש"ס, ישראל אייכלר – יהדות התורה, אילן גילאון ממרצ, וחברת הכנסת
שולי מועלם-רפאלי מהבית היהודי.

לגבי הרשימות נעשתה עבודה – קודם כל, חברי כנסת שנבחרו הם חברי כנסת שנושא
הפנסיה והטיפול בנכים, הם חשובים להם, אז בחרנו צוות טוב מאוד, אני חושב,
גם מהקואליציה וגם מהאופוזיציה. מעבר לכך, ייצוג לכל המפלגות - כמובן, וכפי
שמייחס את הכוח היחסי בכנסת, כך שלקואליציה יש רוב בוועדה הזאת. מישהו רוצה
להתייחס?

אני מעלה להצבעה את קביעת ההרכב, כפי שנקבע. מי בעד – שירים את ידו.

הצבעה

בעד – פה אחד

אושר.

היו"ר יואב קיש:

התקבל פה אחד.

דוד ביטן (הליכוד):

אפשר לנצל את זה שמזכירת הכנסת פה?

היו"ר יואב קיש:

בבקשה.

דוד ביטן (הליכוד):

יש תופעה שמאוד מרגיזה אותי בזמן האחרון- שעוזרים מגיעים לישיבות ועדות,
שמים תיק, ואי-אפשר לשבת. זה דבר שעליי לא מקובל. מי שבא – יושב. אי-אפשר
לשלוח עוזר שישמור כיסא עשרים דקות. ראיתי פה את העוזר של נאוה בוקר – שמר
לה כיסא. לא מצליחים לשבת, כי שמים תיקים. אם חבר כנסת הגיע – אין בעיה,
אבל אף אחד לא ישלח מישהו. זה לא מתקבל על הדעת. לא מקובל.

היו"ר יואב קיש:

אני מסכים אתך, אבל אני חייב לומר שההתחלה הדרמטית שלך – חשבתי שאנחנו
הולכים לסגור איזו רשות אחרת, אבל אני רואה שאנחנו נשארים בתיק של חבר
כנסת...

יואל חסון (המחנה הציוני):

האמת, החסרתי פעימה...

מזכירת הכנסת ירדנה מלר-הורוביץ:

אני רוצה לענות. חברי כנסת, אנחנו מכירים את המצוקה – הם חברים בכמה ועדות
– אז באשר לשמירת מקומות על-ידי אורחים, הסדרן יכול, אבל אני חושבת שאתם
צריכים ביניכם לבין עצמכם לדבר על זה. אפנה את תשומת לב מנהלי הוועדות.

היו"ר יואב קיש:

בבקשה, חבר הכנסת חסון.

יואל חסון (המחנה הציוני):

אני מעלה נושא על הדרך. מזכירת הכנסת, את לא חייבת לענות. את יכולה לבדוק
את זה ולדווח. יש תופעה, ששמתי לה אליה בקדנציה הנוכחית, שאחרי שמתקיימת
הצבעה במליאה, ואנשים לא מצביעים כי בדיוק נכנסו אחרי הצבעה – המון ח"כים
באים: תוסיף אותי להצבעה - תרשום אותי בפרוטוקול.

האמירה הזאת היא אמירה ריקה, כי היא לא משנה את התוצאה בכל צורה. בעיניי
היא גם מבזה את האווירה במליאה – פתאום כל הח"כים רצים, באים – תוסיף אותי,
תוסיף אותי. יושבי-הראש מרגישים לא בנוח, ואומרים: לפרוטוקול, ואין לזה שום
צורה – אף אחד לא יבדוק בדברי הכנסת מה הצביעו ומה לא.

היו"ר יואב קיש:

לא מדויק.

ארבל אסטרחן:

זה גם לא מופיע במערכת הממוחשבת.

יואל חסון (המחנה הציוני):

נכון.

מזכירת הכנסת ירדנה מלר-הורוביץ:

זה רק לפרוטוקול.

היו"ר יואב קיש:

חשבתי שזה מתקן.

מזכירת הכנסת ירדנה מלר-הורוביץ:

ממש לא.

יואל חסון (המחנה הציוני):

זו תופעה חדשה, שאני לא מכיר אותה.

היו"ר יואב קיש:

זה חדש? מהיום הראשון שאני בכנסת.

דוד ביטן (הליכוד):

כשאני רץ, שיאטו...

היו"ר יואב קיש:

אני מציע שנעלה את זה לסדר-היום.

מזכירת הכנסת ירדנה מלר-הורוביץ:

זה היה פעם בבודדים, והיום זה הפך תופעה.

היו"ר יואב קיש:

זה יעשה שני דברים: אל"ף, זה יחייב את חברי הכנסת להגיע להצבעה, ולא
להשתהות; ובי"ת, זה יפסיק את התופעה. אני בעד. נעשה על זה דיון.

יואל חסון (המחנה הציוני):

אעלה את זה בנשיאות ביום שני שבוע הבא, ומה שהיושב-ראש יחליט – נביא לפה.

מזכירת הכנסת ירדנה מלר-הורוביץ:

תודה רבה.

הצעת חוק ההתייעלות הכלכלית (תיקוני חקיקה להשגת יעדי התקציב לשנות 2017

ו-2018), התשע"ז-2016 (מ/1083):

  א. קביעת ועדה לדיון בנושאים שנותרו בוועדת הכנסת:

  (1) פרק ה', סעיפים 30 עד 41 (עקרונות לקביעת תקציב הביטחון).

  (2) פרק י"ב (שונות), סעיפים 177 ו-178 (מימון בחירות ברשויות המקומיות).

היו"ר יואב קיש:

אנחנו חוזרים לסדר-היום. יש לנו סעיף אחד – הצעת חוק ההתייעלות הכלכלית.
נשארו לנו שני סעיפים לקבוע עליהם ועדה: אחד, בפרק ה', סעיפים 30 עד 41,
עקרונות לקביעת תקציב הביטחון. לקביעת תקציב הביטחון. אני מזכיר את הדיון
שהיה לנו פה – הוא נע סביב, האם ראוי שזה ילך לוועדה משותפת של ועדת החוץ
והביטחון וכספים, או ועדת חוץ וביטחון ו-וועדת העבודה והרווחה. אני מדבר על
א'1 כרגע – עקרונות לקביעת תקציב הביטחון.

המלצת הייעוץ המשפטי אמרה: משותפת - ועדת הביטחון ו-וועדת העבודה והרווחה,
כי יש שם רכיב מאוד משמעותי של כספי פנסיה. מנואל טרכטנברג אמר פה שלדעתו,
זה ועדת כספים ו-וועדת חוץ וביטחון, כי מדובר פה בסופו של דבר בהרבה נושאים
אחרים, ולכן אמרתי שאת הדבר הזה אנחנו נבדוק.

אין עדיין תשובה משפטית מוסמכת. אני באמת אומר שהכיוון הוא כיוון משפטי פה,
כלומר הוא נבחן, ואני מחכה לשמוע את המלצת היועצים המשפטיים, שעדיין לא
הגיעו להבנות בעניין. לכן אנחנו דוחים את ההחלטה.

כנ"ל לגבי פרק י"ב, שונות – אנחנו מתלבטים, האם סעיף זה יעבור לוועדת
הכספים או לוועדת הפנים. אני יכול לומר שהוא בלב העשייה של ועדת הפנים, מצד
אחד; מצד שני, יש לו משמעויות כספיות, ולכן דווקא היתרון של ועדת הכספים
הוא שזה מתכלל את ההוצאה וההכנסה ולא פוגע בתקציב. אז פרק י"ב – גם עדיין
לא נצביע עליו. נבדוק, לבנות את ההסכמות הנדרשות.

לגבי פנייתו של חבר הכנסת אלי כהן – לא נדון בזה היום.

הסתיים סדר-היום. גפני, כבר בחרנו בך.

משה גפני (יו"ר ועדת הכספים):

אין לי בעיה עם הקדנציה הזאת. הגענו להסכמות. גם העברנו עכשיו בתקציב
הדו-שנתי מה עובר לוועדה הזאת שמכונה על שם החוקים. אני רק רוצה שתדע – אתה
חבר כנסת צעיר. יש לך עוד כמה קדנציות. אולי תהיה שר, אבל אם תהיה חבר
כנסת, כפי שאני כל השנים חבר כנסת, מה שיקרה בקדנציה הבאה – אם אתה תהיה
באופוזיציה, או אפילו אם תהיה בקואליציה, יישב לך שר אוצר, שאני לא יודע מי
יהיה, ויעשה ועדה עוקפת ועדות של הכנסת. אתה נותן לזה שם, קורא לזה ועדת
הרפורמות. מה שלא יסתדר – לא בוועדת הכספים, לא בוועדת הפנים ולא בוועדת
החוקה - הוא יעביר את זה לוועדה של שר האוצר. זו שערורייה משפטית.

דוד ביטן (הליכוד):

זו לא ועדה קבועה.

משה גפני (יו"ר ועדת הכספים):

בכלל לא משנה. יבוא שר האוצר, שיהיה חבר קואליציה, יכול להיות גם שלא יהיה
ממפלגת השלטון. ואז המשמעות של העניין, אדוני היושב-ראש – אתה מרסק את
הכנסת לחלוטין. יהיה שר אוצר, שצריך ביקורת של הכנסת, ויגיד: זה אני לא
מסכים – זה יעבור לוועדה שלי.

רועי פולקמן (כולנו):

הוועדה קיימת. השם- - -

משה גפני (יו"ר ועדת הכספים):

למה רוצים להחליף את השם?

היו"ר יואב קיש:

חברים, אנחנו לא דנים. נתתי לחבר הכנסת גפני, שעזב את הוועדה, לומר את
דעתו. אנחנו לא דנים בנושא. הישיבה נעולה.

תודה רבה, הישיבה נעולה.

הישיבה ננעלה בשעה 10:35.
