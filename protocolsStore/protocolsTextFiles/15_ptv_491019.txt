פרוטוקולים/ועדת הכנסת/3281

ירושלים, ל' בסיון, תשס"א

21 ביוני, 2001

הכנסת החמש עשרה נוסח לא מתוקן

מושב שלישי

פרוטוקול מס' 202

מישיבת ועדת הכנסת

יום שני, כ"ז בסיון התשס"א (18.6.2001), שעה 10:30

נכחו:

חברי הוועדה:

יוסי כץ – היו"ר

אפי אושעיה

  מיכאל איתן

מוחמד ברכה

  זאב בוים

  יצחק גאגולה

זהבה גלאון

  משה גפני

  עבד-אלמאלכ דהאמשה

אברהם הירשזון

אליעזר זנדברג

  נעמי חזן

  שאול יהלום

  מקסים לוי

יאיר פרץ

מוזמנים:

חבר הכנסת יגאל ביבי

  חברת הכנסת נעמי בלומנטל

  חברת הכנסת יעל דיין

חבר הכנסת עופר חוגי

  חבר הכנסת אחמד טיבי

  חבר הכנסת דוד טל

  חבר הכנסת מרדכי משעני

חבר הכנסת אברהם פורז

  חבר הכנסת משה רז

  חבר הכנסת ויצמן שירי

אריה האן – מזכיר הכנסת

אנה שניידר – היועצת המשפטית לכנסת

אריה שרבף – מנהל בנא"ם

יואל נווה - האוצר

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

א' – אי קיום החלטות ועדת הכנסת בנושא החדרים של חברי הכנסת;

ב' – קביעת מסגרת הדיון להצעה להביע אי אמון בראש הממשלה;

ג' – קביעת ועדה לדיון בהצעה לסדר היום ובהצעת חוק;

ד' – פניית יו"ר ועדת הכלכלה בדבר טענה של חריגה מגדר נושא הצעת חוק הבזק
(תיקונים 24 ו-26);

ה' – הרכב הוועדה המשותפת של ועדת החוקה, חוק ומשפט וועדת החוץ והביטחון
לאישור צו מכוח סעיף 14(א)(5) לחוק חופש המידע.

אי קיום החלטות ועדת הכנסת בנושא החדרים של חברי הכנסת

היו”ר יוסי כץ:

אני מתכבד לפתוח את ישיבת ועדת הכנסת בנושא אי קיום החלטות ועדת הכנסת
בנושא החדרים של חברי הכנסת כאשר אני מבקש להדגיש כי נושא החדרים הוא,
בעצם, נושא זוטר שלא נמצא בסדר היום הציבורי. אני מבקש לציין בהזדמנות הזאת
שהנוכחות בישיבה הזאת מבחינתי היא בעייתית ביותר ואני מבקש להוסיף שהלוואי
שלישיבות אחרות היו מגיעים יותר חברי כנסת.

אני חש בושה וכלימה בגלל שהנושא הזה נמצא בסדר היום שלנו כל כך הרבה זמן
ואני לא חושב שמהעניין הזה צריך ליצור בעיה כל כך קרדינלית בחיים
הפרלמנטריים. זה דבר מוגזם, הוא לא במקום אבל אני נאלצתי להעלות את הנושא
הזה לדיון כיוון שהסתבר לי שבמשך מספר שבועות החלטות ועדת הכנסת, שאימצה את
ההחלטה של הוועדה לשיבוץ חדרים – לא מיושמות.

אני מתקשה לפנות חברי כנסת על מטלטליהם מהחדרים שהם נמצאים בהם - - -

עבד אלמאלכ דהאמשה:

מתי היתה ישיבה או מתי התקבלה החלטה בנושא הזה? איך לא ידענו על כך?

היו”ר יוסי כץ:

אני מבקש לציין שלאף אחד מאתנו לא נעים לפנות את החדר שלו, לא נעים לו
לפנות חדר נוח כדי לעבור לחדר פחות נוח, רבים מאתנו נמצאים במצוקה בכל מה
שקשור לעניין החדרים של חברי הכנסת ואגב, נדמה לי שלסגנית השר שיושבת אתנו
כאן, חברת הכנסת נעמי בלומנטל, אין בכלל חדר.

אני עצמי נתתי את החדר שלי לשר אביטל כדי שהוא יוכל להשתמש בו כשהוא נמצא
בכנסת אבל המצב בכללותו נחשב בפירוש לבלתי נסבל.

היו מספר שרים שהיתה להם בעיה, הם היו צריכים לפנות חדר גדול לטובת חדר
קטן, ובהזדמנות הזאת אני מבקש לציין לשבח גם את השר רענן כהן וגם את השר
דני נוה שהלכו לקראתנו, אמרו שהם הגיעו למסקנה שאני צודק והחליטו לא לעשות
מפרשת החדרים עניין בעל חשיבות עליונה. מכל מקום כפי שכבר אמרתי קודם, הם
הסכימו לקבל חדר פחות נוח.

אני מבקש בכל לשון של בקשה שחברי הכנסת ילכו לקראתנו בנושא הזה.

הדפים שחולקו לכם בעניין החדרים משקפים את המעבר שנדרש על פי החלטת הוועדה
לשיבוץ חדרים - - -

מרדכי משעני:

אפשר לדעת מתי הוועדה ישבה?

עבד אלמאלכ דהאמשה:

מי הופיע בפניה?

מקסים לוי:

אילו קריטריונים עמדו לנגד עיניה?

קריאות:

- - -

היו"ר יוסי כץ:

כמובן שהיו לה קריטריונים.

מקסים לוי:

איך החדרים חולקו? על פי אילו קריטריונים? יש סיעות והן צריכות לקבל חדרים
לפי גודל מפתח.

קריאות:

- - -

היו"ר יוסי כץ:

אני מבקש להדגיש שהעבודה כבר נעשתה - - -

מקסים לוי:

לא, לא עשיתם אותה. מה שאתה צריך לעשות זה - - -

היו"ר יוסי כץ:

שמעתי אותך.

מקסים לוי:

אמרתי לך כבר הרבה פעמים וגם כתבתי לך אבל אתה מתעלם מכך.

היו"ר יוסי כץ:

לא קיבלת את רשות הדיבור. אני מבקש להבהיר לכל הנוכחים שקבענו
קריטריונים - - -

מקסים לוי:

מי קבע אותם?

היו"ר יוסי כץ:

אני מבקש אותך לאפשר לי לסיים את המשפט. קבענו קריטריונים מפורטים מאד
בנושא החדרים והם הועברו לכל משתתפי הדיון, אגב, לא מדובר על דיון אחד אלא
על שני דיונים לפחות, קבענו מפתח לפי גודל הסיעות - - -

מקסים לוי:

איפה המפתח?

מרדכי משעני:

המפתח לא עומד במבחן המציאות.

מקסים לוי:

למה אני לא יכול לקבל את החומר?

היו"ר יוסי כץ:

אני מבקש אתכם לאפשר לי להתבטא. חילקנו קודם כל את ההילטונים לפי גודל
הסיעות, אחר כך חילקנו את יתר החדרים לפי גודל הסיעות, קיימנו על כך דיון
בוועדה, הודענו בוועדת הכנסת שכל מי שיש לו טענות יפנה לוועדה לשיבוץ
חדרים, - - -

קריאות:

- - -

יצחק גאגולה:

התקשורת עושה מאתנו לעג וקלס בכל מה שקשור לנושא הזה. מדובר על עניין
בומבסטי מבחינת התקשורת.

היו"ר יוסי כץ:

רבותיי, קבענו את החלוקה ואני מבקש להוסיף שאיננו בבחינת חסרי דיור כאלה
המשתלטים על בית נטוש. אנחנו בית המחוקקים ואני מבקש אתכם לצאת מנקודת הנחה
שהנושא נדון כאן ולכן אנחנו לא נקיים לגביו דיון חוזר על החלטות שנדונו
במשך שלוש ארבע ישיבות.

יש בעיה עם ארבעה חברי כנסת - - -

יצחק גאגולה:

חמישה.

אברהם הירשזון:

הצעה לסדר; חבר הכנסת מקסים לוי אמר שצריכות להיות תקנות ונוהלים ואני מבין
שיש כבר תקנות ונוהלים בנושא הזה אבל אני מציע לך, אדוני יושב ראש הישיבה,
לחזור עליהם.

יאיר פרץ:

חבר הכנסת אברהם רביץ עבר השתלת כילייה, הוא נמצא במצב בריאותי קשה וצריך
לדאוג לו לחדר.

היו"ר יוסי כץ:

סיעה שיש לה חבר עם בעיות רפואיות ויש בעיות רפואיות שצריך להתחשב בהן,
לדוגמה, כשמישהו צריך לעבור טיפולי דיאליזה או דברים אחרים דומים – מתחשבים
בהם אבל אם לסיעה שלו יש מכסת חדרים באגף החדש, היא צריכה להואיל בטובה
לחשוב עליו ולהקצות לו חדר מתאים.

בשתי הקדנציות הקודמות יושב ראש האופוזיציה קיבל חדר בהילטון אבל הוא קיבל
אותו ממכסת הסיעה שלו - - -

קריאות:

- - -

יצחק גאגולה:

אדוני יושב ראש הישיבה, יכול להיות שהשיטה הזאת איננה נכונה.

היו"ר יוסי כץ:

רשות הדיבור למזכיר הכנסת.

קריאות:

- - -

היו"ר יוסי כץ:

אי אפשר לנהל בצורה כזאת ישיבה. אם לא תפסיקו להפריע – אני אאלץ לנעול את
הישיבה.

יש החלטה של ועדת הכנסת, אני יכול לבקש מהסדרנים לממש אותה בכוח אבל אני לא
רוצה לעשות זאת - - -

קריאות:

- - -

אחמד טיבי:

מדוע בכוח?

נעמי בלומנטל:

בכוח, כי יש החלטה והיא לא מיושמת.

קריאות:

- - -

יצחק גאגולה:

אדוני יושב ראש הישיבה, אני מציע לך לאפשר לכל אחד להתבטא בנושא הזה במשך
דקה.

היו"ר יוסי כץ:

רשות הדיבור למזכיר הכנסת שיפרט באזנינו את הקריטריונים לחלוקת החדרים.

מזכיר הכנסת אריה האן:

רבותיי, הבעיה האמיתית היתה לגבי ההילטונים והנוסחה שוועדת החדרים החליטה
עליה פשוטה. בסך הכל יש בהילטונים 48 לשכות. אם לוקחים בחשבון 120 חברי
כנסת לחלק ל-48 לשכות, מקבלים את החלוקה כדלהלן: ישראל אחת – 10 לשכות;
הליכוד – 8 לשכות; לש"ס – 7 לשכות; למרצ – 4; לאיחוד הלאומי – 3; לשינוי –
2; למפד"ל – 2; ליהדות התורה – 2; למרכז – 2; לישראל בעלייה – 1; גשר – 1;
חד"ש – 1; רע"מ – 1; הבחירה הדמוקרטית – 1; המפלגה הלאומית – 1 ; עם אחד –
1; בל"ד – 1. סך הכל, כאמור, 48 לשכות.

היו"ר יוסי כץ:

הקריטריונים היו, פחות או יותר, אחד לשלושה חברי כנסת, להוציא חריג אחד - -
-

יגאל ביבי:

השרים לא נמצאים בטבלה.

קריאות:

- - -

היו"ר יוסי כץ:

אבקש לא להפריע למהלכה התקין של הישיבה. כפי שכבר ציינתי, הקריטריון הוא
אחד לשלושה חברי כנסת אלא שיש חריג אחד והוא חבר הכנסת עזמי בשארה שהתחשבו
בו מטעמי בריאות.

ויצמן שירי:

זה בן אדם חולה?

יצחק גאגולה:

רק אתמול הוא ישב עם הנשיא אסד.

קריאות:

- - -

היו"ר יוסי כץ:

אני מצטער,אי אפשר לנהל ישיבה בצורה כזאת. אינכם מאפשרים לי לסיים משפט.

קריאות:

- - -

היו"ר יוסי כץ:

לסיעה של חבר הכנסת עזמי בשארה אין חדר - - -

יצחק גאגולה:

הוא לא צריך חדר; הוא צריך לעוף מפה.

מוחמד ברכה:

תתבייש לך.

קריאות:

- - -

היו"ר יוסי כץ:

רבותיי, כל היתר, ללא יוצא מן הכלל, קיבלו חדרים על פי קריטריון ברור
וצודק.

מרדכי משעני:

לא נכון.

היו"ר יוסי כץ:

רשות הדיבור לחברת הכנסת זהבה גלאון.

זהבה גלאון:

אדוני יושב ראש הישיבה, אני יודעת שהסוגייה הזאת מעוררת יצרים כי מדובר
באנשים שצריכים לעבוד ולצורך כך הם צריכים לקבל תנאים מתאימים. מה שאני
רוצה לדבר עליו זאת נקודה אחת שעניינה המכסה. כאשר דיברתם על המכסה לא
לקחתם בחשבון את זה שנכנס לתוקף חוק יושב ראש האופוזיציה.

אני מבקשת להביא לתשומת לב חברי הוועדה שהיום אנחנו האופוזיציה הגדולה, מחר
זאת יכולה להיות המפד"ל או ש"ס או כל מפלגה אחרת, לכן העניין הזה - - -

קריאות:

- - -

היו"ר יוסי כץ:

מדוע אינם מאפשרים לחברת הכנסת זהבה גלאון לסיים את דבריה בלי הפרעות? בסך
הכל מדובר על חדרים. תסתכלו על העניין בפרופורציה מתאימה.

זהבה גלאון:

אני מבקשת מכל הנוכחים להסתכל על העניין הזה באספקט ממלכתי - - -

קריאות:

- - -

מיכאל איתן:

כמו שמרצ הסתכלה על כך בתחילת הקדנציה; בדיוק באותה צורה. לא נסטה כהוא זה.

קריאות:

- - -

זהבה גלאון:

אני לא מתכוונת להיכנס להערות שנשמעות בקריאות הביניים, רק לבקש לשמוע את
חוות דעתה של היועצת המשפטית לכנסת לגבי חוק יושב ראש האופוזיציה - - -

קריאה:

מה זה שייך?

זהבה גלאון:

אתה יכול להצביע נגד אבל אני מבקשת אותך לאפשר לי לסיים את דבריי.

אדוני יושב ראש הישיבה, כתוב בחוק יושב ראש האופוזיציה שוועדת הכנסת תקבע
הוראות בדבר תנאי עבודתו של יושב ראש האופוזיציה ואני סבורה שתנאי עבודתו
כוללים גם חדר. אם יש חוק ראש הממשלה ויש חוק ראש האופוזיציה, מבייש אותי
בכלל לבוא לכאן ולציין שיושב ראש האופוזיציה זקוק לחדר בכנסת.

קריאות:

- - -

היו"ר יוסי כץ:

רשות הדיבור לחבר הכנסת מקסים לוי.

מקסים לוי:

לא יכול להיות ששרים יקבלו חדרים על בסיס של מפתח כיוון שיש להם כבר לשכות,
יש להם מקום בקומה שנייה ולא יכול להיות שעל בסיס המפתח של המפלגות הגדולות
הם יקבלו גם לשכה בהילטון, גם לשכה בקומה השנייה וגם - - -

קריאות:

- - -

היו"ר יוסי כץ:

אני מבקש אתכם לאפשר לחבר הכנסת מקסים לוי להתבטא.

מקסים לוי:

המצב לגבי השרים צריך להיות ברור.

באשר לסגני יושב ראש הכנסת, לאלה היו לשכות בהילטון לכן צריך לעשות היערכות
נכונה כיוון שחבר כנסת נמצא כאן מהבוקר עד הערב, לעומת שרים שלא נמצאים כאן
כל היום.

  אי אפשר להצביע על הנושא הזה היום עד שלא יעשה צדק עם הנושא הזה.

היו"ר יוסי כץ:

  תודה. רשות הדיבור לחבר הכנסת עבד-אלמאלכ דהאמשה.

עבד אלמאלכ דהאמשה:

אני סבור שנעשתה טעות גסה לגביי ואני אסביר מדוע; היה מדובר על כך שהחדר
הראשון שיתפנה בהילטונים יימסר לי לא כיוון שאני מכהן כסגן יושב ראש הכנסת
וגם לא בגלל שאני ראשון בסיעתי, ראש רשימה, אלא כיוון שאני חייב לקבל חדר
מטעמי דת.

קריאות:

- - -

עבד אלמאלכ דהאמשה:

הורידו אותי בדרגה. מדוע רוצים להעביר אותי לחדר 109? איפה החדר הזה? אילו
היו מעבירים אותי להילטון – הייתי מבין, אבל לא רק שלא מעבירים אותי לשם
אלא מורידים אותי בדרגה. למה?

קריאות:

- - -

היו"ר יוסי כץ:

תודה. רשות הדיבור לחברת הכנסת נעמי בלומנטל שנחשבת לחסרת דיור אמיתית.

נעמי בלומנטל:

המצב ששורר כאן הוא בבחינת בושה וכלימה. לידיעתכם, מרכזיית הכנסת לא יודעת
לאן להעביר טלפונים שמגיעים אליי, ומדובר על פניות הציבור. הציבור פונה
אליי ואי אפשר להשיג אותי טלפונית למרות שכל הטלפונים שלי אינם חסויים. זה
מצב בלתי מתקבל על הדעת.

מסרתי את החדר שלי, כיושבת ראש ועדת העלייה, הקליטה והתפוצות, לפני שלושה
חודשים ואני מבקשת בכל לשון של בקשה, אני מבינה שהעניין הזה לא ייפתר - - -

היו"ר יוסי כץ:

הוא ייפתר עוד היום. נקיים הצבעה.

קריאות:

- - -

נעמי בלומנטל:

יש כאן חברים שהאינטרס שלהם הוא להישאר בחדרים שלהם לפיכך אני לא סבורה
שההצבעה תעזור.

אם לא תתקבל החלטה שמפנים את האנשים מחדריהם על פי ההחלטה שהתקבלה - העניין
לא יעבוד.

זאת בושה וכלימה לכנסת ישראל שאני, שמכהנת כסגנית שר התשתיות ומקשרת בין
המשרד לבין הכנסת – לא יכולה לקבל שיחות טלפון כי אין לי חדר במשכן.

קריאות:

- - -

היו"ר יוסי כץ:

אני מבקש אתכם לאפשר לחברת הכנסת נעמי בלומנטל לסיים את דבריה.

נעמי בלומנטל:

אני מבקשת בקשה צנועה, שיהיה לי חדר בכנסת. נבחרתי בצורה דמוקרטית ואני
מבקשת ממזכיר הכנסת ומיושב ראש הכנסת לדאוג לי לחדר.

היו"ר יוסי כץ:

תודה. רשות הדיבור לחבר הכנסת ויצמן שירי.

ויצמן שירי:

אני מקבל את ההצעה שהוצעה בקשר ליושב ראש האופוזיציה, ולא חשוב, כרגע, מי
הוא. כאשר סילבן שלום היה חבר כנסת הוא הציע את החוק, והוא התכוון לכך
שתהיה ליושב ראש האופוזיציה פריווילגיה.

אני מופתע מהנוכחות הגבוהה של חברי הכנסת בישיבה הזאת אבל כיוון שמדובר על
התנאים שלהם – אין בעצם על מה להתפלא.

לדעתי צריך לקחת בחשבון, כאשר דנים בנושא הזה, גם את המרחק הפיזי של חברי
הכנסת מהמשכן. לי, במקרה, אין בעיה שכן קיבלתי חדר בהילטונים מהרגע הראשון
שהגעתי לבית הזה אבל לא יכול להיות מצב - - -

קריאות:

- - -

ויצמן שירי:

עם כל הכבוד לאנשים שגרים בירושלים, לדוגמה, אי אפשר להשוות אותם לאנשים
שגרים רחוק ורוצים להתקלח בכנסת. אני לא ישן בבתי מלון ואני לא משמש דוגמה
טובה לצורך העניין אבל במי שגר רחוק מהכנסת – צריך להתחשב בו.

כאשר אפרים סנה היה שר הביטחון, אני, למרות היותי חבר כנסת חדש, עברתי
להילטונים ואפרים סנה ישב בקרוואנים.

היות והשרים לא מגיעים לכאן, הלשכות שלהם סגורות - - -

קריאות:

- - -

ויצמן שירי:

עד שבעיית החדרים תיפתר, שרים וסגני שרים יכולים לפנות את החדרים שלהם
במשכן.

היו"ר יוסי כץ:

תודה. רשות הדיבור לחבר הכנסת זאב בוים.

זאב בוים:

אדוני יושב ראש הישיבה, ועדת הכנסת וועדת החדרים לקחו בחשבון את כל
הקריטריונים שהיה אפשר לקחת בחשבון - - -

קריאות:

- - -

זאב בוים:

יש הצעה של ועדת החדרים שקיבלה תוקף של ועדת הכנסת, ומה שצריך עכשיו לעשות
זה לא לשמוע מכל אחד מה הם הקריטריונים שנראים לו אלא צריך לאשרר, בלי כל
שינוי, את מה שכבר הוחלט עליו ואדוני יושב ראש הוועדה, אני מבקש אותך
להפעיל את הסדרנים כדי לבצע את ההחלטה הזאת.

היו"ר יוסי כץ:

תודה. רשות הדיבור לחבר הכנסת מרדכי משעני.

מרדכי משעני:

אני מבקש להשמיע מספר הערות; 1 - לכל אחד יש סיבה מדוע הוא לא ייכנס
לקריטריונים שנקבעו; 2 - צריכים להיות קריטריונים ברורים ואילו אתם קבעתם
קריטריונים אבל אינכם מיישמים אותם. לדוגמה, מפלגה כמו ישראל אחת יושבת
היום ב-10 חדרים בהילטונים, גם לראשי הוועדות יש חדרים ואתם לא מתחשבים בזה
שיש להם שרים ויש להם ראשי ועדות. לא יכול להיות שמפלגה כזאת - - -

קריאות:

- - -

היו"ר יוסי כץ:

אני נועל את הדיון ומודיע לכם שההצבעה על עניין החדרים תתקיים עוד היום,
בעשרה לארבע.

זהבה גלאון:

מתי תתקיים הצבעה על הצעתי?

היו"ר יוסי כץ:

אינני יודע אם נצביע עליה. את מציעה שמכסת החדרים של סיעת מרצ תהיה אחד
יותר.

אחמד טיבי:

לא, זה לא מה שהיא הציעה.

היו"ר יוסי כץ:

חברת הכנסת זהבה גלאון הציעה שיושב ראש האופוזיציה יקבל חדר לא על חשבון
מכסת סיעתו. אני מתנגד לזה; אני מתנגד לכל שינוי.

אחמד טיבי:

תעמיד את העניין הזה להצבעה.

היו"ר יוסי כץ:

רשות הדיבור לחבר הכנסת גאגולה.

יצחק גאגולה:

אדוני יושב ראש הישיבה, השאלה המרכזית שנשאלת בדיון שאנחנו מקיימים היא מי
משרת את מי? האם הכנסת משרתת את חברי הכנסת או שחברי הכנסת צריכים לשרת את
הכנסת?

לא יכול להיות שלפקידים הכי זוטרים יהיו חדרים מפוארים, ולחברי כנסת, שהם
נבחרי ציבור שצריכים לשרת את הציבור – לא יהיו חדרים. אני מדבר גם באופן
אישי.

אני מתבייש בעצם הדיון שמתקיים כאן למרות שכולנו מבינים שהעניין שאנחנו
דנים עליו צריך לבוא לידי פיתרון. אם חסרים בכנסת חדרים – צריך להביא לכאן
קרוואנים כדי שלחברי הכנסת יהיה היכן לעבוד ולשרת את הציבור נאמנה.

היו"ר יוסי כץ:

תודה. רשות הדיבור לחבר הכנסת אחמד טיבי.

אחמד טיבי:

החדר שלי בכנסת הוא מקום העבודה היחידי שלי וכך גם הוא של מרבית חברי הבית,
לא של כולם, וזאת הנקודה שצריך להדגיש בהקשר הזה של הדברים.

השרים יושבים בלשכות שלהם וממעטים להגיע לכנסת וכשהם כבר באים הם באים
לפגישה אחת או שתיים לכמה דקות ועוזבים את המשכן ואילו אנחנו נשארים כאן
שעות רבות למען העבודה הפרלמנטרית שלנו. אני מסכים עם קודמיי שאמרו שכשם
שאיפשרו לסגן שר הביטחון לשעבר, אפרים סנה, להיות בקרוואן, יכולים לאפשר גם
לחברים אחרים בממשלה לעבוד שם למספר הדקות שהם מגיעים לכנסת.

חברת הכנסת זהבה גלאון וחבר הכנסת ויצמן שירי דיברו על מעמדו של יושב ראש
האופוזיציה, לאו דווקה בכל מה שקשור למרצ כי או טו טו הקואליציה אולי
תתפורר ואולי ש"ס תעמוד בראש האופוזיציה או מפלגה אחרת, לכן צריך לחשוב על
העניין הזה כנושא עקרוני.

אדוני יושב ראש הישיבה, אתה לא יכול להגיד, לגבי הצעתה של חברת הכנסת זהבה
גלאון, שאינך יודע אם תעמיד אותה להצבעה - - -

יוסי כץ:

אני מקבל ייעוץ משפטי בעניין הזה.

קריאות:

- - -

ויצמן שירי:

אני מבקש להעמיד את ההצעה לסדר להצבעה.

קריאות:

- - -

היו"ר יוסי כץ:

רשות הדיבור לחבר הכנסת יהלום.

שאול יהלום:

אדוני יושב ראש הישיבה, עם כל הכבוד, היו כאן בחירות לראש הממשלה אבל הכנסת
נמצאת באותה קדנציה ולא יכול להיות שהסדרים שהונהגו במחצית הראשונה של
הקדנציה ישתנו היום בגלל שקיימת איזושהי אי נוחיות לכמה חברי כנסת.

מאחר ועל פי מיטב הבנתי הוועדה קבעה את אותם קריטריונים כפי שהיו בתחילת
הקדנציה, אני מציע לחבריי בסיעות לא לנסות, על סמך מצוקה של מספר חברי
כנסת, לעשות רווחים מהעניין הזה. גם כשאריק שרון היה יושב ראש האופוזיציה
הוא לא קיבל חדר - - -

קריאות:

- - -

שאול יהלום:

אני מציע שכל ההחלטות של ועדת החדרים תהיינה תקפות, נאשרר אותן - - -

מקסים לוי:

לא היו 24 שרים - - -

היו"ר יוסי כץ:

אבקש לא להפריע לדובר בקריאות ביניים.

שאול יהלום:

אני מציע שיושב ראש ועדת הכנסת יגיש את שמו של כל חבר כנסת שלא יקיים את
ההוראות, לוועדת האתיקה.

היו"ר יוסי כץ:

תודה. רשות הדיבור לחבר הכנסת מוחמד ברכה.

קריאות:

- - -

היו"ר יוסי כץ:

להזכירכם, בעשרה לארבע נקיים הצבעה.

אחמד טיבי:

אני מבקש לקיים אותה על שתי ההצעות.

מוחמד ברכה:

הנושא שאנחנו דנים בו חשוב אלא שהדיון בו הופך להיות בבחינת ביזיון.

בקשתי היא כזאת; יש החלטה של ועדת הכנסת בנוגע לסיעה שלי מלפני שנה ואני
מבקש: או שהיא תיושם או שהיא תבוטל. תודה רבה.

היו"ר יוסי כץ:

תודה לך. אני מעריך את הקיצור בדבריך.

רשות הדיבור לחבר הכנסת יגאל ביבי.

יגאל ביבי:

במסגרת הקריטריונים אני מציע סדר עדיפות כזה; חבר כנסת שזו לשכתו היחידה,
והוא לא שכר לשכה אחרת, יקבל עדיפות ראשונה. חבר כנסת ששכר לשכה בחוץ -
יקבל עדיפות שנייה. שרים יקבלו עדיפות שלישית, וסגני שרים יקבלו עדיפות
רביעית. לפי השיטה הזאת צריך לחלק את החדרים. החדרים הם בבחינת כלי עבודה
ולא יכול להיות שחבר כנסת ישהה חמישה ימים בקרוואן, ושר שנמצא כאן חצי שעה
ביום – יקבל חדר בהילטון.

היו"ר יוסי כץ:

תודה. רשות הדיבור לחבר הכנסת משה גפני.

משה גפני:

אדוני יושב ראש הישיבה, הוועדה קיימה דיונים רבים מאד בנושא שאנחנו מדברים
עליו, בתחילת הקדנציה, וקיבלה החלטות. אפשר לשנות נסיבות אבל אי אפשר לשנות
החלטות שהתקבלו. אני מסכים עם חבר הכנסת ברכה שאמר בצדק שהיו צריכים ליישם
את ההחלטות שהתקבלו.

התקבלה כאן החלטה שאיננה קשורה כלל ועיקר לעניין שאנחנו מדברים בו, שחבר
הכנסת רביץ יקבל חדר ואין לדבר הזה שום קשר לענייננו. כאשר באתי לכאן
וראיתי את ההחלטה אמרתי שאני לא מסכים, ואני מציע לכם לקרוא את הפרוטוקול
אם כי יש דברים שלא נרשמו.

היו"ר יוסי כץ:

תודה. רשות הדיבור לחבר הכנסת עבד-אלמאלכ דהאמשה.

עבד אלמאלכ דהאמשה:

על פי המכסה כפי שאני רואה אותה בטבלה שקיבלנו, יש שני חדרים נוספים
בהילטונים, שניים לליכוד, שניים לש"ס, כל אחד יקבל שניים יותר ממה שמגיע
לו, אחד למרצ ואחד לאיחוד הלאומי - - -

קריאות:

- - -

עבד אלמאלכ דהאמשה:

גיליתי שפשוט עשו דברים לחילופין; אני לא קיבלתי חדר בהילטון, החליפו אותי
עם אליעזר כהן, אז איזה טעם יש לעניין הזה? מדוע עשו זאת בכלל?

היו"ר יוסי כץ:

תודה. רשות הדיבור לחבר הכנסת מיכאל איתן.

מיכאל איתן:

אני מבקש לציין שכל מה שנעשה נעשה בדיוק מתמטי - - -

יצחק גאגולה:

בתום לב.

מיכאל איתן:

לא בתום לב. תום לב לא מספיק כי בתום לב אפשר לעשות עיוותים ואני מדגיש כי
העניין הזה לא נעשה בתום לב אלא בצורה שרירותית, עם עיניים עצומות, בלי
לחשוב על השאלה מי חולה או מי לא חולה, ומי בריא ומי רשאי ומי לא רשאי.

זאת הקדנציה השלישית שאני עוסק במאטריה הזאת ואני רוצה לומר לכם שלצערי הרב
לא קיבלו את עצותיי וזאת גם פעם ראשונה שהעניין הזה יוצא לתקשורת ועושים
ממנו פסטיבל. יש נושאים שלא צריכים להגיע לתקשורת, הם לא מתאימים - - -

אחמד טיבי:

אתה אשם בכך, יוסי.

מיכאל איתן:

לא הוא אשם - - -

קריאות:

- - -

מיכאל איתן:

אני לא אוסיף עוד חומר שילבה את היצרים בכל מה שקשור לשאלה מי כן אשם ומי
לא אשם. מה שהיה – היה, צריך להסתכל קדימה.

אני מבקש שתבינו שאותם הקריטריונים שהיו בתחילת הקדנציה הופעלו כתוצאה
מהחילופין ועל הקריטריונים האלה אפשר להתווכח, אפשר שהם לא טובים אבל הם
נותנים עדיפויות לשני גורמים; 1 – לסיעות הגדולות, כי החלוקה בעודפים היא
לפי באדר עופר - - -

עבד אלמאלכ דהאמשה:

- - -

מיכאל איתן:

חבר הכנסת דהאמשה, אני לא מתווכח אתך על העובדות אבל אם תוכיח שהיתה טעות
בחישוב – אני אזמין את כל החברים שנמצאים כאן לארוחת צהריים. אחרי הישיבה
אני אשב אתך בצד ואני אראה לך את החישוב המתמטי.

עבד אלמאלכ דהאמשה:

שלושה על אחד?

היו"ר יוסי כץ:

חבר הכנסת דהאמשה, אל תנהל עכשיו ויכוח עם חבר הכנסת מיכאל איתן אבל קח
בחשבון שהוא עסק בעניין הזה בתום לב.

קריאות:

- - -

מיכאל איתן:

כפי שכבר התחלתי להגיד קודם, הקריטריונים נותנים ייתרון לסיעות הגדולות והם
גם נותנים ייתרון לסיעות שיש להן שרים. יכול להיות שזה לא צודק ונשנה זאת,
אבל נעשה זאת לקדנציה הבאה.

חצי כנסת הרגישה טוב מאד עם הקריטריונים האלה כשהיתה ממשלה אחרת, והיום
פתאום הם מוצאים את עצמם לחוצים כי מי שהיו שרים – צריכים את ההילטונים,
וחברי הכנסת שהיו בהילטונים – זורקים אותם לקרוואנים.

את עניין הרגישויות או המרחקים השארנו לסיעות ועם כל הכבוד אם יש סיעה שיש
לה שלושה חברים ומגיע לה רק חדר אחד, ובתוכה יש חבר כנסת אחד חולה, אז עם
כל הכבוד אם יש חבר כנסת אחר שהוא לא חולה ומחזיק חדר – שיפנה אותו לטובת
אותו חבר הכנסת החולה. אותו דבר גם עם סיעה בת חמישה חברים.

אי אפשר להיכנס לשיקולים של: מי חולה או מי גר רחוק יותר ומי לא? כי לא נצא
מזה.

אני מסכים שהקריטריונים הם לא הכי טובים ואולי צריך לשנות אותם אבל היישום
שלהם נעשה בצדק ובצורה מתמטית, בלי שום התערבות.

היו"ר יוסי כץ:

תודה. אני מבקש אתכם להבין שלא הייתי מעלה את הנושא על סדר יומה של הוועדה
אילמלא הסתבר שחברי כנסת מסויימים פלשו לחדרים, ואחרים סרבו לפנות חדרים
לפי ההחלטה שהתקבלה.

באיזשהו מקום אתם צריכים להבין שיש לא רק תרבות דיון אלא גם תרבות של חברות
מינימלית ואם הטלנו תפקיד כלשהו על ועדת הכנסת וועדת הכנסת הטילה את התפקיד
על הוועדה לשיבוץ חדרים – כולנו מצווים לכבד את החלטותיה ולא לעשות מנושא
כל כך פעוט, כל של שולי, של חלוקת החדרים בכנסת, לאישיו. מה הציבור יחשוב
עלינו?

גם אם מישהו לא מרגיש טוב בקשר להחלטה שהתקבלה על ידי הוועדה לשיבוץ חדרים,
אני מציע לו לקבל את ההחלטה שתתקבל ואני לא יודע, כרגע, איזו החלטה תתקבל
בסופו של הדיון, אבל צריך לכבד אותה ולבלוע את הגלולה המרה כי כל העניין לא
יאה ולא נאה לנו.

כפי שכבר הודעתי קודם, אני דוחה את ההצבעה לעשרה לארבע - - -

אחמד טיבי:

איזה הצבעה? הועלו שתי הצעות.

היו"ר יוסי כץ:

אין לי בעיה להצביע על שתיהן, מכל מקום אני חוזר ומדגיש כי ההצבעות בנושא
החדרים תתקיימנה בעשרה לארבע.

נמשיך בסדר יומנו ונעבור לנושא השני בסדר היום - קביעת מסגרת הדיון להצעה
להביע אי אמון בראש הממשלה.

קביעת מסגרת הדיון להצעה להביע אי אמון בראש הממשלה

היו"ר יוסי כץ:

סיעת חד"ש הגישה ליושב ראש הכנסת הצעה להביע אי אמון בממשלה בשל יחסה של
הממשלה לרשות הפלסטינאית, חידוש המשא ומתן וההשלכות על המצב החברתי והכלכלי
בישראל.

אני מציע, כמו בפעם שעברה כאשר נתבקשנו לקבוע מסגרת דיון כזאת, - הודעות
סיעות של חמש דקות לכל סיעה.

אני מבקש אתכם לאמץ בדיוק את אותה המסגרת ואני מעמיד להצבעה את הצעתי זאת.

הצבעה

ההצעה אושרה.

היו"ר יוסי כץ:

תודה.

נעבור לנושא הבא בסדר יומנו - קביעת ועדה לדיון בהצעה לסדר היום ובהצעת
חוק.

קביעת ועדה לדיון בהצעה לסדר היום ובהצעת חוק

היו"ר יוסי כץ:

מליאת הכנסת דנה ביום רביעי האחרון בהצעות לסדר של מספר חברי כנסת בנושא
אפשרות ביטול המכבייה וביטול הגעתן של משלחות נוער יהודיות. המליאה החליטה
להעביר את הנושא להכרעת ועדת הכנסת כדי שהיא תחליט לאיזה ועדה הנושא יועבר
לדיון.

יצחק גאגולה:

מה הן ההצעות?

היו"ר יוסי כץ:

חבר הכנסת צבי הנדל ביקש שהנושא יועבר לדיון בוועדת העלייה והקליטה. חבר
הכנסת זבולון אורלב מבקש להעביר את הנושא לדיון בוועדת החינוך והתרבות.

רשות הדיבור לחבר הכנסת שאול יהלום.

שאול יהלום:

על נושא המכבייה החליטו, כנראה, בחיוב וצריך לדון עכשיו בנושאים שקשורים
למערכת החינוך והתרבות ולכן צריך להעביר את העניין לדיון בוועדת החינוך
והתרבות.

היו"ר יוסי כץ:

אני מעמיד להצבעה את הבקשה להעביר את הנושא: האפשרות של ביטול המכבייה
וביטול הגעתן של משלחות נוער יהודיות, לדיון בוועדת החינוך והתרבות.

הצבעה

הבקשה אושרה.

יוסי כץ:

תודה.

הצעת חוק לתיקון פקודת מס הכנסה (ניכוי הוצאות טיפול בילדים), התשס"א-2000,
של חברת הכנסת חוסנייה ג'בארה.

נשמעו הצעות במליאה להעביר את ההצעה לדיון בוועדת הכספים שדנה בנושא מס
הכנסה או בוועדה לקידום מעמד האישה.

רשות הדיבור לחברת הכנסת יעל דיין.

יעל דיין:

אני מבקשת לציין שגם ארגוני הנשים וגם הבית הזה תמיד ראה בנושא של מעונות
יום ועידוד נשים ליציאה לעבודה – את תחום העבודה של הוועדה לקידום מעמד
האישה. אנחנו עוסקים בנושא הזה מזה עשר שנים וסוף סוף יש שר אוצר שלא הביע
התנגדות. זה חוק שמועלה ויורד מזה 20 שנה ואנחנו מקווים שהפעם נוכל לעבוד
עליו בוועדה שלנו.

היו"ר יוסי כץ:

תודה. רשות הדיבור ליועצת המשפטית לכנסת גב' אנה שניידר.

אנה שניידר:

תקנון הכנסת, בנושא הזה, לדעתי ברור ביותר. במסגרת הסמכויות של ועדת הכספים
מופיע במפורש נושא המיסוי וכשם שוועדת הכספים דנה, לדוגמה, בפטור ממס לנכים
והעניין לא עובר לוועדת העבודה והרווחה, כך נראה לי שניכוי הוצאות טיפול
בילדים צריך להיות, על פי התקנון, במסגרת ועדת הכספים ולא בוועדה לקידום
מעמד האישה.

יעל דיין:

הוועדה שבראשותי מטפלת, הרבה פעמים, בנושאים משותפים לוועדות אחרות בין אם
מדובר על חוק העונשין בענייני אלימות ובנושאים אחרים שעיקרם מעמד האישה ולא
במשמעויות הכספיות .

אני מוכנה ומאמינה שוועדת הכספים תסכים, כפשרה, שתוקם ועדה משותפת בראשותי,
בראשות הוועדה לקידום מעמד האישה, שתעסוק בחוק הספציפי הזה שהוא חוק נרחב
עם עלות גבוהה.

היו"ר יוסי כץ:

תודה. רשות הדיבור לחבר הכנסת משה גפני.

משה גפני:

אינני רוצה לדבר לגופו של החוק אבל אני מבקש לא לקבל עדיין החלטה אלא לשמוע
קודם כל האם יושב ראש ועדת הכספים אכן מסכים להצעה שהושמעה?

דוד טל:

אדוני יושב ראש הישיבה, היועצת המשפטית לכנסת אמרה את דברה ואני סבור
שאנחנו צריכים להצביע.

היו"ר יוסי כץ:

אני מחוייב להמלצה של היועצת המשפטית לכנסת ואני גם מציע שתוקם ועדה משותפת
של ועדת הכספים והוועדה לקידום מעמד האישה בראשות ועדת הכספים. האם את
מסכימה לכך, חברת הכנסת יעל דיין?

יעל דיין:

העיקרון צריך להיות - - -

היו"ר יוסי כץ:

מה שאני מתכוון לומר לך הוא: תפסת מרובה – לא תפסת.

יעל דיין:

אני לא סבורה שתפסנו מרובה; אני חושבת שכל הזמן תופסים כאן כלום. אני מוכנה
להסכים על הקמת ועדה משותפת - - -

היו"ר יוסי כץ:

וקביעת היושב ראש שלה תובא לדיון בישיבה הבאה.

יעל דיין:

היא תובא להחלטה ביני לבין יושב ראש ועדת הכספים.

היו"ר יוסי כץ:

אם כך החלטנו על הקמת ועדה משותפת של ועדת הכספים והוועדה לקידום מעמד
האישה בנושא: הצעת חוק לתיקון פקודת מס הכנסה (ניכוי הוצאות טיפול בילדים),
התשס"א-2000, וקביעת יושב ראש הוועדה תובא לשולחננו במועד אחר.

יעל דיין:

אני מציעה שהוועדה תהיה מורכבת משמונה חברים, ארבעה מוועדת הכספים וארבעה
מהוועדה לקידום מעמד האישה.

היו"ר יוסי כץ:

אני מעמיד את ההצעה להצבעה.

הצבעה

ההצעה אושרה.

היו"ר יוסי כץ:

תודה.

נעבור לנושא הבא בסדר יומנו - פניית יושב ראש ועדת הכלכלה בדבר טענה של
חריגה מגדר נושא הצעת חוק הבזק (תיקונים 24 ו-26).

פניית יו"ר ועדת הכלכלה בדבר טענה של חריגה מגדר נושא הצעת חוק הבזק

(תיקונים 24 ו-26)

היו"ר יוסי כץ:

חבר הכנסת פורז פנה אליי בשאלת נושא חדש ואני מעביר אליו את רשות הדיבור.

אברהם פורז:

אדוני יושב ראש הישיבה, מדובר על שתי הצעות שהועלו בוועדת הכלכלה, האחת היא
של חבר הכנסת מיכאל איתן לגבי אחוז מסויים של סכומים שישולמו למדינה על ידי
בעלי זכיונות ורשיונות השידור ייועדו לצמצום הפער הדיגיטלי.

נציג אגף התקציבים באוצר, מר יואל נווה, בשם הממשלה, העלה טענת חריגה נגד
הנושא והוא טוען שמדובר על נושא חדש. בעניין הזה אני מבקש לציין כי הממשלה
תוכל להצביע נגד הסעיף הזה או לגייס רוב נגדו, אבל להגיד שהעניין הזה חורג
מגדר הנושא – זה דבר לא נכון, וחבר הכנסת איתן צודק.

בעניין ההפקות המקוריות וצמצום הפער הדיגיטלי, כפי דעתו של חבר הכנסת יגאל
ביבי, אלה הם שני דברים לגמרי שונים, אלה הן שתי מאטריות לגמרי שונות.

מה שטוען חבר הכנסת איתן הוא לא בגדר נושא חדש ואילו מה שאומר חבר הכנסת
ביבי הוא כן בגדר נושא חדש.

היו"ר יוסי כץ:

תודה. רשות הדיבור לנציג האוצר מר יואל נווה.

יואל נווה:

הנושא של ייעוד כספים שאמורים להתקבל במסגרת או חוק הבזק הקיים או התיקון
לחוק הבזק, נדון גם בממשלה והיה במקור חלק מהצעת החוק שהציע משרד התקשורת.
הנושא נדון בזמנו בממשלה והורד מהצעת החוק הממשלתית וגם לא נכלל בהצעת החוק
הפרטית המקבילה שהוגשה על ידי חבר הכנסת פורז.

הנושא של ייעוד כספים, לפי הבנתנו, הוא נושא חדש ואני לא רוצה להתייחס
לייעוד עצמו או למטרה שיכול שתהיה ראויה ככל שתהיה אבל יש כאן עניין שהוא
חורג מגדר החוק ובפעם הראשונה בהקשר הזה נכנס מנגנון שאומר שחלק מהכספים
שמשולמים על פי חוק הבזק בכלל, אפילו שחלקם, ככל הנראה, לא עוסק בהכרח
בתיקון הזה, ייועדו למטרה כזאת או אחרת.

הצעת החוק עוסקת במתן רשיונות ובהסדרת שוק התקשורת וענף התקשורת, ויש בה
סעיף אחד שמתייחס לתמורה שעשויה אולי להתקבל במנגנון כזה או אחר.

ההצעה כמו שהיא עלתה בוועדת הכלכלה רחבה מאד, היא לא נקבה לא באחוז ולא
בשיעור אבל מעבר לזה היא גם לא נקבה בבסיס, תמלוגים, שזה דבר שבכלל לא נדון
במסגרת ההצעה, והתמורה.

כל הסיפור של הייעוד הוא, לפי הבנתנו, בגדר נושא חדש.

היו"ר יוסי כץ:

תודה. רשות הדיבור לחבר הכנסת יגאל ביבי.

יגאל ביבי:

אני לא מבין מדוע מדובר על הצעה חדשה?

אברהם פורז:

לגבי חבר הכנסת ביבי, מאחר ואני טענתי את הטענה, - אני חוזר בי ממנה.

זהבה גלאון:

כולנו בעד.

מיכאל איתן:

חבל על הזמן. גם אני מוותר.

היו"ר יוסי כץ:

אני מעמיד להצבעה את הקביעה שלא מדובר על נושא חדש.

הצבעה

הקביעה שלא מדובר על נושא חדש התקבלה.

היו"ר יוסי כץ:

תודה.

נעבור לנושא הבא בסדר יומנו – הרכב הוועדה המשותפת של ועדת החוקה, חוק
ומשפט וועדת החוץ והביטחון לאישור צו מכוח סעיף 14(א)(5) לחוק חופש המידע.

הרכב הוועדה המשותפת

של ועדת החוקה, חוק ומשפט וועדת החוץ והביטחון לאישור צו מכוח סעיף
14(א)(5)

לחוק חופש המידע

היו"ר יוסי כץ:

ההצעה היא שחבר הכנסת אופיר פינס-פז יהיה יושב ראש הוועדה המשותפת לאישור
צו חופש המידע, וחבריה האחרים יהיו חברי הכנסת יובל שטייניץ ונחמה רונן.

מטעם ועדת החוץ והביטחון יהיו חברים באותה ועדה חברי הכנסת זהבה גלאון,
טומי לפיד ונסים זאב.

אני מעמיד להצבעה את הרכב הוועדה המשותפת לאישור צו חופש המידע.

הצבעה

ההרכב אושר.

היו"ר יוסי כץ:

תודה.

להזכירכם, בעשרה לארבע נתכנס להצבעה בנושא החדרים של חברי הכנסת.

הישיבה נעולה.

(הישיבה ננעלה בשעה 14:40)
