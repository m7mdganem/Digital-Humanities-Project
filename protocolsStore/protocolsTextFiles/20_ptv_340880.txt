הכנסת העשרים

מושב שני

פרוטוקול מס' 119

מישיבת ועדת הכנסת

יום רביעי, י"ג באדר ב התשע"ו (23 במרץ 2016), שעה 9:00

סדר היום:

1. קביעת מכסות הצעות חוק והצעות רגילות לסדר היום של חברי הכנסת
לסיעותיהם.

2. פניית יו"ר הכנסת בדבר שינוי בשעת פתיחת ישיבת הכנסת ביום שלישי הקרוב,
י"ט באדר ב' התשע"ו- 29.3.16

3. בקשה לפטור מחובת הנחה על שולחן הכנסת לפני הקריאה הטרומית של הצעות חוק
פרטיות

4. הארכת משך כהונת הוועדה המיוחדת לדיון בהצעה לסדר היום בנושא: "קשיים
ברפורמה בשירות המדינה" פניית יושב ראש הוועדה המיוחדת.

5. הצעת חוק השידור הציבורי (תיקון מס' 4), התשע"ו-2016

6. הצעת חוק השידור הציבורי הישראלי (תיקון - סעיף 92), התשע"ו-2016

7. הצעת חוק הפיקוח על שירותים פיננסיים (תיקוני חקיקה), התשע"ו-2016

נכחו:

חברי הוועדה:

דוד ביטן – היו"ר

ישראל אייכלר

יואב בן צור

מכלוף מיקי זוהר

יואל חסון

אחמד טיבי

שולי מועלם-רפאלי

אברהם נגוסה

רועי פולקמן

יואב קיש

אלעזר שטרן

חברי הכנסת:

נאוה בוקר

ענת ברקו

משה גפני

יצחק וקנין

תמר זנדברג

דב חנין

אלי כהן

יצחק כהן

מאיר כהן

ירון מזוז

אוסאמה סעדי

מוזמנים:

שר התחבורה והבטיחות בדרכים ישראל כץ

מזכירת הכנסת ירדנה מלר-הורוביץ

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

מ"מ נועה בירן-דדון

רישום פרלמנטרי:

אתי אפלבוים

1. קביעת מכסות הצעות חוק והצעות רגילות לסדר היום של חברי הכנסת לסיעותיהם

היו"ר דוד ביטן:

אני פותח את ישיבת ועדת הכנסת. הנושא הראשון על סדר-היום: קביעת מכסות
הצעות חוק והצעות רגילות לסדר היום של חברי הכנסת לסיעותיהם.

כפי שידוע לכם, נושא המכסות הוא בסמכות ועדת הכנסת. ניהלנו ישיבה אחת
וקיימנו ישיבה נוספת עם כל הצוות שנקבע. משום מה לא הגעתם לישיבה.

אחמד טיבי (הרשימה המשותפת):

מה שסגרתי איתך.

היו"ר דוד ביטן:

אנחנו שינינו טיפה.

אני רוצה להסביר. את השינויים המשמעותיים בעניין של המכסות נעשה בשנה הבאה,
לאחר שנבדוק את הנושא של האיסור של המכסות הקיימות. אנחנו גם מנהלים משא
ומתן עם הממשלה. אתם יודעים שהממשלה מבקשת להקטין את המכסות. אני מסכים לזה
רק בתנאי שהם יתנו לכנסת את הסוכריות שמגיעות לכנסת כי לצערי הרב בכל מה
שקשור להצעות חוק פרטיות, מצרים את צעדיה של הכנסת יותר ויותר. על כן הם לא
יקבלו ממני את הקטנת המכסות, אלא אם כן אנחנו נעשה שינוי רדיקלי בכל המעמד
של הכנסת בנושא של החקיקה.

הגיע המצב לידי זה שוועדת שרים לחקיקה מקבלת בזמן האחרון החלטות שאני קורה
להן הזויות קצת. מאשרים בתנאי שלא יעשו שינוי בחוק ובתנאי שכל שינוי
בוועדות יהיה רק בהסכמת המשרד. זאת אומרת, קושרים לנו את הידיים לגב.
הגדילו לעשות ובהצעת חוק שאני הגשתי שקשורה למשרד המשפטים, באו אלי עם דף
כדי שאחתום שכל שינוי יעשה רק בתנאי שהם יסכימו. זאת הצעת חוק פרטית שלי.
כמובן שגירשתי אותו.

אלעזר שטרן (יש עתיד):

אני לא מאמין אתה מתפלא.

היו"ר דוד ביטן:

אני מתפלא כי זה החמיר. זה לא היה ככה.

יואל חסון (המחנה הציוני):

זה יותר קיצוני מבעבר.

היו"ר דוד ביטן:

לטענתם חברי כנסת חותמים על זה אז מה הבעיה? אמרתי שאני לא אחתום על זה
בחיים. הגיע המצב שדווקא בהצעות חוק ממשלתיות הח"כים משנים את זה בוועדות
ובהצעת חוק פרטית מקבעים אותך שלא תוכל לזוז מילימטר. אם עולה בדיון בהצעת
החוק הפרטית נושא שצריך לשנות, אז למה לא לשנות?

אני אומר את זה במפורש ולא מהפה החוצה, תדעו לכם. אני הולך להילחם בוועדת
שרים לחקיקה ובכל העניין הזה מלחמת חורמה. עד כדי כך שאם הם ימשיכו לעשות
בעיות, אז אנחנו גם נעכב להם את כל החוקים בוועדות. זה אינטרס של הכנסת
להתחיל עם הפרדת רשויות אמיתית שאין אותה היום. היום הכנסת לא מחוקקת כלום,
זה הכול הממשלה. אז איפה אנחנו? יש גבול לכל דבר.

למרות שהליכוד מגיע לו עוד 100 במכסות, קיבלתי את העניין שלא נעשה שינוי
רדיקלי בבת אחת. השארנו את המכסות הקיימות, אבל הוספנו מכסה נוספת להצעות
לסדר.

במכסה השבועית היום יש לליכוד שלושה ולכן היא לא מסוגלת ליישם גם את המכסה.
אם זה שלושה, שלושה, שלושה בשבוע ויצא שהממשלה קיבלה את הצעת החוק הפרטית,
אז כאילו זה יורד מהמכסה, אבל אי-אפשר להוסיף במהלך השבוע לא הצעה לסדר ולא
הצעת חוק. כנ"ל לגבי האופוזיציה. עם כל הכבוד לכללים, אם יש מכסה שגם היא
נמוכה, לא יכול להיות שחודש ימים אני רץ אחרי הסיעה שלי לקבל הצעה לסדר,
כשיש לי במכסה אפשרויות לעוד 60 הצעות שאני יכול להגיש. אי-אפשר, כי יש
שלושה, שלושה. זה לא ימשיך להיות.

אנחנו נוכל למלא את המכסה שלנו גם אם אנחנו נגדיל את השבועי באופן סביר. אז
נכון, לאור הבעייתיות שאנחנו מאשרים את המכסה הזאת באמצע העונה, לא יהיה
ניתן ליישם רטרואקטיבית את כל ההשוואה. על-כן, אני מודע לזה שבפעם הזאת לא
נוכל לרבע את המעגל, אבל אנחנו נוכל לשנות את זה באופן סביר.

יואל חסון (המחנה הציוני):

אז מה השינוי שאתה מציע עכשיו?

היו"ר דוד ביטן:

תכף אני אגיד.

השינוי הראשון הוא שאנחנו יכולים לרבע את המעגל ולהגדיל את המכסה השבועית
כדי לקיים את המכסה שלנו באופן סביר, אחרת לא עשינו כלום. זה שינוי רדיקלי.
זה שינוי שהוא משמעותי מבחינתנו.

דבר נוסף. הוספנו עוד מכסה נוספת להצעות לסדר. אני רואה גם את המלחמה שיש
על הצעות דחופות. פה אנחנו מאפשרים לסיעות להוסיף עוד מכסה. המכסה הרגילה
היא גם להצעות חוק וגם להצעות לסדר, זה נשאר. אבל, הוספנו כך:

ארבל אסטרחן:

אנחנו מדברים עד סוף המושב הנוכחי.

היו"ר דוד ביטן:

עד סוף המושב.

עשינו לפי מנדטים. לליכוד תהיה עוד הצעה אחת בשבוע. למחנה הציוני הצעה אחת
בשבוע. הרשימה המשותפת ויש עתיד מקבלת עוד הצעה אחת נוספת לסירוגין, כל
שבוע סיעה אחת.

אחמד טיבי (הרשימה המשותפת):

אנחנו ויש עתיד?

היו"ר דוד ביטן:

כן, זאת חלוקה לפי מנדטים. אתם תהיו שבוע והם שבוע לסירוגין. זאת אומרת, כל
שבועיים תהיה לך הצעה לסדר נוספת שתוכל להגיש.

ארבל אסטרחן:

אם יהיה שבוע עודף, אז הגדולה יותר.

היו"ר דוד ביטן:

אם יהיה בסוף לא זוגי - - -

אחמד טיבי (הרשימה המשותפת):

אני רוצה שיירשם מי גדול יותר.

היו"ר דוד ביטן:

אתם גדולים יותר, ודאי.

אחמד טיבי (הרשימה המשותפת):

גם את המובן מאליו צריך להגיד לפעמים.

היו"ר דוד ביטן:

החלטת ועדת הכנסת היא שסיעת הרשימה המשותפת היא גדולה יותר. מי בעד?

אתה רואה, הם לא רוצים להרים ידיים.

כולנו והבית היהודי, הצעה אחת לשבוע לסירוגין.

ש"ס, ישראל ביתנו, יהדות התורה, מרצ, שהם במנדטים כמעט שווים לליכוד, הצעה
אחת לשבוע לסירוגין לכל סיעה. בכל מקרה, אם תיוותר יתרה שבועית, תינתן
עדיפות לסיעות לפי גודלן. זה גם נותן מענה למה שמזכירת הכנסת אמרה, שהיא
רוצה את זה באופן מסודר.

את יוצא לך שאת יודעת בדיוק - - -

מזכירת הכנסת ירדנה מלר-הורוביץ:

אני את העבודה שלי יודעת.

היו"ר דוד ביטן:

לאור העובדה - - -

קריאה:

זה יעמיס המליאה, בטח.

היו"ר דוד ביטן:

לא יעמיס כלום. תפסיקו כבר עם העומס הזה.

מזכירת הכנסת ירדנה מלר-הורוביץ:

אתם רוצים לעבוד, זה בסדר.

היו"ר דוד ביטן:

נכון.

שולי מועלם-רפאלי (הבית היהודי):

באנו לעבוד.

היו"ר דוד ביטן:

זה כבר עניין שלנו.

מזכירת הכנסת ירדנה מלר-הורוביץ:

אנחנו דרג ביצועי, נעשה מה שתחליטו.

היו"ר דוד ביטן:

יש הצעות לסדר שהציבור הרחב רואה אותן ומעבירים לפייסבוק. זה לא משנה כמה
חברי כנסת נמצאים במליאה, כל אחד עושה את השיקולים שלו. הוא מציג את הנושא,
הציבור הרחב רואה את ערוץ 99, הוא יכול לעשות עם זה את יחסי הציבור שלו. זה
לא רלוונטי.

לאור העובדה שהמכסה השבועית מקשה על ניצולן המכסה למושב, כל שיאה תהיה
רשאית לחרוג באופן סביר מהמכסה השבועית כדי לנצל את מכסתה למושב. מאחר שחלק
מהתקופה כבר חלף לפני החלטת ועדת הכנסת, ברור שבמושב זה לא ניתן לנצל את כל
המכסה ובמקרה של מחלוקת עם המזכירות זה יבוא לדיון בוועדת הכנסת ולאישורה.

זאת ההצעה שלנו, להשאיר את המכסות הקיימות כרגע ולהוסיף מכסה נוספת להצעות
לסדר לפי החלוקה שאמרנו. כל אחת מהסיעות תוכל להוסיף על המכסה השבועית כדי
להגיע למכסה האמיתית שלה, ולא בלופים של מכסות שאי-אפשר ליישם אותם בכלל.

דבר שני. ב-2017 אנחנו נשתדל לעשות מכסה אחת להצעות חוק ומכסה אחת להצעות
לסדר. זאת אומרת, שלא יהיה מצב שזה יהיה מעורבב. אז כל סיעה תוכל לכוון את
צעדיה כמו שצריך. את זה אני רוצה להביא להצבעה. אם יש מישהו שרוצה להתייחס,
בבקשה.

יואב קיש (הליכוד):

מילה אחת ברשותך. אני רוצה להצטרף בכל הכוח למה שאמרת בנושא ועדת שרים
לחקיקה. אני מודה שלי לא הביאו נייר לחתום עליו על התחייבות.

היו"ר דוד ביטן:

הוא אמר שחברי כנסת חותמים.

יואב קיש (הליכוד):

אבל, למשל, אומרים לך שהצעת חוק שלך תעבור אבל לפני זה היא תחכה לוועדה
מצומצמת של שמרד המשפטים שצריכה להחליט.

היו"ר דוד ביטן:

שנה לוקח לה לדון.

יואב קיש (הליכוד):

זאת התנהגות לא קבילה. אני אומר לך, את כל הגיבוי וכל הכוח כדי שהעסק הזה
ייפסק. אי-אפשר להיות עריץ כמו שהם מתנהגים ואנחנו נילחם בזה.

ישראל אייכלר (יהדות התורה):

ועדת השרים היא לא גוף סטטוטורי.

היו"ר דוד ביטן:

היא גוף של הממשלה.

ישראל אייכלר (יהדות התורה):

חבר כנסת שמגיש חוק, לא צריך אישור שלה. היא ועדה פנימית של הממשלה, לקבוע
את עמדת הממשלה לגבי הצעת החוק.

לא רק אנשי האופוזיציה סובלים מוועדת שרים אלא גם חברי הקואליציה. מי שלא
מקורב לצלחת של הוועדה, יכול לחכות חודשים ושנים. לכן אתה צודק במאת
האחוזים, שאסור שהכנסת תהיה משותקת על-ידי ועדת השרים.

דבר שני, לגבי החשיבות של הצעה לסדר-יום. אולי יש חברי כנסת שמזלזלים, אבל
יש בזה חשיבות בפני עצמה ובעתיד צריך להפריד אותה מהמכסות של הצעות החוק.
הצעות לסדר זה דבר חשוב מאוד לחבר כנסת ולקשר שלו עם הבוחר. הוא מדבר אליו
ישירות דרך ערוץ הכנסת ודרך הפרסומים של המאמרים שלו. יש לו 10 דקות לנאום
ולא רק 3 דקות לגמור וללכת. זה מאוד חשוב ואני מחזק את דבריך.

מאיר כהן (יש עתיד):

רק תחשבו כמה אנשים מציעים ולא מגיעים לזה.

היו"ר דוד ביטן:

יחסית, לא הרבה. אבל זאת בעיה שלהם. אם אתה רוצה, נדבר עם יושב ראש הכנסת
שנפרסם בציבור את אלה שמגישים הצעות ולא מגיעים. הם מביישים את הכנסת.

מאיר כהן (יש עתיד):

והם מקבלים את ההצעות האלה על חשבון מישהו אחר.

היו"ר דוד ביטן:

נכון. אולי נפרסם ואז אולי הם כן יגיעו.

יואל חסון (המחנה הציוני):

אני חייב להגיד שאני באמת מתרשם שדווקא הטענות כלפי ועדת שרים לחקיקה
מגיעות מצד הקואליציה.

היו"ר דוד ביטן:

זה מצד הכנסת, זה לא משנה אם זה קואליציה או אופוזיציה.

יואל חסון (המחנה הציוני):

אתם בעצמכם גם מרגישים את זה וזה יפה שאתם מרגישים ומבינים את הבעייתיות של
שנים שיש בוועדת השרים לענייני חקיקה.

יואב קיש (הליכוד):

למה לא עשיתם עם זה כלום, יואל?

יואל חסון (המחנה הציוני):

אתה צודק. קודם כל, אנחנו הרבה זמן לא בשלטון. ועדת השרים לענייני חקיקה
התחזקה עם השנים, היא לא היתה כזאת "אלימה". לצערי, היו פה הצעות חוק
שלצערי מנעתם אותן, כמו, לדוגמה, שקיפות בוועדת שרים לחקיקה. למשל, הופעה
של חברי כנסת בפני ועדת שרים לחקיקה.

היו"ר דוד ביטן:

אמרתי שאנחנו דנים ברפורמה מולם. אחד מהעניינים זה שחברי הכנסת יוכלו
להופיע פעמיים בשנה, במושב עצמו, כדי להציג בפני הוועדה הצעות חוק פרטיות.
זה יהיה. השרה כבר מסכימה אבל צריכה למצוא את הזמן. זה יהיה, אחרת הם לא
יקבלו את הקטנת המכסות.

יואל חסון (המחנה הציוני):

קודם כל, היו פה יוזמות על השולחן שלצערי נדחו. צריך לשקול אותן. אדוני,
אתה עשית ועושה רפורמות גדולות בכנסת. אם אפשר להשפיע על ועדת השרים
לחקיקה, צריך לעשות את זה.

היו"ר דוד ביטן:

אנחנו משתדלים לעשות את בהסכמה.

יואל חסון (המחנה הציוני):

אבל יש עוד נקודה שאנחנו כחברי כנסת צריכים לדעת. חברים, הרבה פעמים שרים
שיושבים בוועדת שרים לחקיקה מצביעים על-פי חוות הדעת של המשרדים. לא נעים
להגיד, הרבה פעמים המשרדים הם אלה שבסוף קובעים את עמדת השרים.

היו"ר דוד ביטן:

אתה צודק, נכון.

יואל חסון (המחנה הציוני):

יש כאן עיוות, שלמעשה הפקידות מנהלת את קבלת ההחלטות בסופו של דבר. זה לא
שזה לא בסדר, פקידים עושים את עבודתם וצריך את האיזונים והבלמים, אבל השרים
צריכים לדעת שהם לא חותמת גומי של חוות דעת שמונחות להם על השולחן בנושאים
שלרוב הם באמת לא מבינים וגם אי-אפשר להבין בכל דבר, ומצביעים לפי חוות דעת
של המשרד. הם מצביעים מבלי לדעת מה החוק אומר ומה ההשלכות שלו.

יואב קיש (הליכוד):

זה לא מדויק.

יואל חסון (המחנה הציוני):

זה סופר מדויק, תאמין לי מניסיון.

יואב קיש (הליכוד):

ישבת שם?

יואל חסון (המחנה הציוני):

הייתי יועץ ראש הממשלה, אני יודע מה זאת ועדת שרים לענייני חקיקה, תאמין
לי. הייתי גם יו"ר הקואליציה, אז אני יודע מה זאת ועדת שרים.

היו"ר דוד ביטן:

בבקשה, אחמד.

אחמד טיבי (הרשימה המשותפת):

תודה רבה אדוני. אפרופו ועדת שרים לענייני חקיקה. לא נאמר כאן, אבל כולם
יודעים שלעיתים רבות ועדת שרים לענייני חקיקה מאשרת במתכוון לקואליציה ולא
מאשרת לאופוזיציה אותן הצעות חוק.

היו"ר דוד ביטן:

יש גם דברים כאלה.

אחמד טיבי (הרשימה המשותפת):

אגב, לא רק בקואליציה הזאת אלא בכל ממשלה ובכל קואליציה.

היו"ר דוד ביטן:

אני רוצה להגיד לך דבר אחד קטן. בדקתי וועדת השרים הזאת לענייני חקיקה היא
מאוד פלורליסטית. היא אישרה 120 הצעות חוק פרטיות, 80 של הקואליציה ו-40 של
האופוזיציה.

אחמד טיבי (הרשימה המשותפת):

כולן הצעות חוק של חברי כנסת יהודים.

יואב קיש (הליכוד):

אושרה הצעת חוק של חנין זועבי לגבי השפה הערבית.

אחמד טיבי (הרשימה המשותפת):

זה בגלל - - -

יואב קיש (הליכוד):

תמיד זה בגלל. קיבלת דוגמה.

אחמד טיבי (הרשימה המשותפת):

זה בגלל שהיא הצמידה למישהו מהקואליציה.

יואב קיש (הליכוד):

וגם הורדת גיל - - -

אחמד טיבי (הרשימה המשותפת):

בגללן מישהו מהקואליציה.

אוסאמה סעדי (הרשימה המשותפת):

הם לא הצביעו על זה. לא הצביעו על ההצעה של חנין.

אחמד טיבי (הרשימה המשותפת):

לא רציתם להצביע עד שבני בגין התערב.

יואב קיש (הליכוד):

מה עם גיל הנישואין?

אחמד טיבי (הרשימה המשותפת):

בגלל שמישהו מהקואליציה תפס טרמפ בשני המקרים.

אני רוצה לחזק את מה שאמר חבר הכנסת חסון. לעיתים בא שר ואומר לך: ההצעה
שלך היא הצעה טובה, היא נכונה. לא רק הוא, גם השרים האחרים. אלא מה? המשרד
מתנגד. המשרד זה הפקידות.

לדוגמא, הצעת כביש 6. אתה חתום עליה, אתה אומר שהיא מצוינת, גלעד ארדן הציע
אותה קודם - - -

היו"ר דוד ביטן:

מטפלים בזה.

אחמד טיבי (הרשימה המשותפת):

צריך להצביע. הציבור סובל עד עכשיו.

אני לא רוצה להסגיר שרים נוספים. לפחות שלושה ארבעה שרים אמרו לי שזאת הצעה
טובה ביותר. הם אמרו זאת לי ולאיתן כבל. למה זה לא עובר? כי הפקידים של
משרד האוצר עשו הסכם רע מלכתחילה. לכן יש כאן שרירות וטוטליטריות של פקידים
שמשפיעים על החלטות.

היו"ר דוד ביטן:

מי בעד ההצעה בנושא המכסות, כפי שהקראתי אותה?

הצבעה

בעד הצעת היו"ר – רוב

נגד – אין

נמנעים – אין

הצעת יו"ר הוועדה לעניין קביעת מכסות הצעות חוק והצעות רגילות לסדר היום של
חברי הכנסת לסיעותיהם, התקבלה.

היו"ר דוד ביטן:

תדעו שביום שני הבא אנחנו נביא לדיון עוד רפורמה קטנה ותחשבו על זה
בינתיים. היום כל ההצעות לסדר עוברות לוועדות אין יכולת וזמן לדון בכל
ההצעות לסדר. לא כל הצעה לסדר צריכה לעבור לוועדה. זה לא רציני שכל דבר
עובר לוועדה. אנחנו רוצים להביא רפורמה קטנה שאומרת, שהצעות לסדר לא יעברו
לוועדות אלא לנשיאות. הנשיאות תחליט ברוב של במינימום 8 תומכים, כדי שגם
לאופוזיציה יהיה מעמד, מה עובר לוועדות ומה לא.

יואב קיש (הליכוד):

לא במליאה?

היו"ר דוד ביטן:

לא. המליאה מעבירה את הכול.

הנשיאות תחליט מה עובר לוועדה. אם לא יגיעו להסכמה, זה יעבור לוועדת הכנסת
כדי שהיא תחליט.

ישראל אייכלר (יהדות התורה):

אפשר יהיה לערער בוועדת הכנסת על החלטת הנשיאות?

היו"ר דוד ביטן:

אנחנו רוצים למנוע - - -

יואל חסון (המחנה הציוני):

אבל אדוני - - -

היו"ר דוד ביטן:

זה יעלה לדיון בשבוע הבא.

יואל חסון (המחנה הציוני):

בסדר, אבל אני אכין אותך לטיעונים.

אחמד טיבי (הרשימה המשותפת):

יואל, יהיה דיון, אבל אתה צודק.

מזכירת הכנסת ירדנה מלר-הורוביץ:

אני רוצה לסבר את האוזן. התקנון נותן שלוש אפשרויות לדון בהצעה לסדר-היום.
אחת, זה דיון במליאה, כי זאת הצעה לסדר-היום בדיון במליאה.

היו"ר דוד ביטן:

אבל לא מסתפקים בזה והכול עובר לוועדות.

מזכירת הכנסת ירדנה מלר-הורוביץ:

יפה. אז אם אתם רוצים לקיים דיון במליאה, קחו בחשבון שזה אפשרי, רק זה
מחייב סיכום הדיון עם הצעות סיכום והצבעות. בדרך-כלל רוצים להימנע מזה אז
מעבירים לוועדה.

היו"ר דוד ביטן:

הוועדות לא דנות בכלום.

מזכירת הכנסת ירדנה מלר-הורוביץ:

אם אתם רוצים לעשות את זה, צריך לדבר עם יו"ר הכנסת כמובן.

יואל חסון (המחנה הציוני):

גברתי המזכירה, הבעיה הזאת נוצרת בגלל שהקואליציה לא נמצאת בדיונים ולשרים
בדרך כלל אין רוב.

היו"ר דוד ביטן:

יהיה דיון על זה. מה זה משנה קואליציה או אופוזיציה? העובדה היא שהכול עובר
ולא דנים באף הצעה לסדר. אני אראה לכם רשימה של הצעות לסדר בוועדות ושום
דבר לא נדון. זה יותר טוב? בואו נבחר לנו מההצעות לסדר מה כן לדון. לא
אנחנו נחליט, הנשיאות תחליט. הנשיאות כוללת את כל סיעות הבית וצריך יהיה
רוב של 8 מול 2.

יואב קיש (הליכוד):

כמה יש בנשיאות?

היו"ר דוד ביטן:

עשרה. צריכים להיות 8 כדי להעביר או לפסול.

מכל דבר בכנסת הזאת עושים בעיה.

מזכירת הכנסת ירדנה מלר-הורוביץ:

בכנסת כל דבר משנים.

היו"ר דוד ביטן:

מה זה משנים? את רואה שזה סתם. זה אות מתה העברה לוועדה. מעבירים סתם?

מזכירת הכנסת ירדנה מלר-הורוביץ:

אז תקיימו דיון במליאה.

היו"ר דוד ביטן:

זה יהיה בשבוע הבא.

יצחק וקנין (ש"ס):

אין שום בעיה בכל הצעה לסדר שהיא תלך למליאה. זה תלוי בהצבעה מליאה. זה עוד
יותר מחזק את שאתה אומר, יואל. אם יש חמישה - - -

מזכירת הכנסת ירדנה מלר-הורוביץ:

בהגדרה, הצעה לסדר-היום, זה לסדר-היום של המליאה.

יצחק וקנין (ש"ס):

אם רוצים להעביר את זה למליאה, זה תלוי בהצבעה באותו רגע. גם אם השר יגיד
שהוא רוצה ועדה ואנחנו נגבר עליו בהצבעה - - -

היו"ר דוד ביטן:

אני אביא לכם לישיבה הבאה כמה הצעות לסדר תקועות בוועדות.

יצחק וקנין (ש"ס):

בזה אני מסכים איתך.

היו"ר דוד ביטן:

אז מה אתם מדברים? מעבירים סתם?

יצחק וקנין (ש"ס):

אז אל תעבירו לוועדה.

היו"ר דוד ביטן:

אז לא נעביר. נעביר רק הצעות מסוימות והן באמת יידונו בתוך תקופה מאוד
קצרה.

2. פניית יו"ר הכנסת בדבר שינוי בשעת פתיחת ישיבת הכנסת ביום שלישי הקרוב,
י"ט באדר ב'התשע"ו- 29.3.16

היו"ר דוד ביטן:

אנחנו עוברים לנושא הבא: פניית יו"ר הכנסת בדבר שינוי בשעת פתיחת ישיבת
הכנסת ביום שלישי הקרוב, י"ט באדר ב', התשע"ו, 29.3.2016.

מזכירת הכנסת ירדנה מלר-הורוביץ:

בוקר טוב. נעשו פניות ליושב ראש הכנסת להקדים את שעת הישיבה ביום שלישי
הבא. פנו אליו מסיעות שונות. הוא כינס את ועדת ההסכמות והם דנו ביניהם.

אני אפרט. כבר עכשיו עשינו סריקה, מה שאנחנו עושים בדרך-כלל לקראת השבוע
האחרון של המליאה שבו עושים ניקוי שולחן. עשינו סריקה בין הוועדות ואנחנו
כבר עומדים לפחות עם 17 הצעות חוק שצריכות להגיע למליאה בקריאות שונות. כדי
שלא להיגרר לשעות המאוחרות של הלילה, החליט יו"ר הכנסת להיענות לבקשות
שהופנו אליו ולבקש מהוועדה להקדים את שעות הפתיחה של המליאה ביום ג' הבא
לשעה 13:00. זאת הבקשה.

היו"ר דוד ביטן:

אתמול הגענו להסכמה לגבי היום כי אנחנו רוצים לסיים מהר. האופוזיציה תדבר 6
דקות על הצעת חוק פרטית במקום 10 דקות והקואליציה תדבר 4 דקות.

יואב קיש (הליכוד):

מה זה 4 דקות?

היו"ר דוד ביטן:

אנחנו רוצים לסיים מהר. מה קרה? תצמצם את הכול ל-4 דקות.

יואב קיש (הליכוד):

למה הקואליציה צריכה לסבול מול האופוזיציה?

היו"ר דוד ביטן:

כי מגיע להם יותר.

יואב קיש (הליכוד):

אז תעשה 5 ו-5.

יצחק וקנין (ש"ס):

יואב, בדרך-כלל הצעה של הקואליציה מאושרת.

היו"ר דוד ביטן:

אני דיברתי על הצעת חוק שלי דקה ורבע.

יואב קיש (הליכוד):

למה לעשות הבדל בין קואליציה לאופוזיציה? מה קרה? הצעות חוק פרטיות של
הקואליציה שאנחנו מקדמים הרבה זמן, אז זה כמו 3 דקות של מליאה?

היו"ר דוד ביטן:

4 דקות.

יואב קיש (הליכוד):

נו באמת. אז בסדר, תעשה אותו זמן. האפליה מפריעה לי. תעשה חמש וחמש.

היו"ר דוד ביטן:

תמיד האופוזיציה מקבלת יתרון בדברים האלה. גם במכסות יש לה יתרון.

יואב קיש (הליכוד):

לא בהצעת חוק פרטית.

היו"ר דוד ביטן:

באמת, אל תעשו עניין.

יש לך הצעה שעולה?

יואב קיש (הליכוד):

כן.

היו"ר דוד ביטן:

אני אתן לך דקה ממני.

דב חנין (הרשימה המשותפת):

אדוני היושב ראש. אני מברך על פנייתו של יו"ר הכנסת. אני רוצה להציע הצעה
טיפה שונה. אני אגיד מה הטעם של ההצעה שלי. אני גם עשיתי בדיקה. אני מתרשם
ששבוע הבא אנחנו הולכים לשבוע מאוד עמוס. אני לא אוהב את המצב שבו נושאים
מאוד משמעותיים מגיעים לכנסת בשעה מאוחרת. חברי כנסת כבר עייפים. אני לא בא
בטענות לאף אחד, אבל לאף אחד כבר אין כוח להשתתף בדיון. מדובר בנושאים מאוד
משמעותיים.

לכן אני מציע, אדוני היושב ראש, ללכת צעד נוסף מעבר לבקשתו של היושב ראש.
זה לתועלת כולנו, זה באמת לא קואליציה אופוזיציה. אני מציע להקדים את שעת
פתיחת הישיבה ביום שלישי לשעה 11:00 ואנחנו נסיים בשעה יותר הגיונית. את
הוועדות אפשר להעביר ליום רביעי שממילא הוא יהיה יום של הסכמות.

היו"ר דוד ביטן:

היתה פנייה של חברי כנסת מהרשימה המשותפת. יכולנו לא להסכים ואז היינו
מנצחים בכל הצבעה. לא רצינו לעשות את זה. הם לא יכולים להיות ביום רביעי
ולכן העברנו את הכול ליום שלישי. לנו זה לא היה משנה.

דב חנין (הרשימה המשותפת):

ברוח החיובית הזאת, אני מציע להקדים בשעתיים נוספות את פתיחת המליאה. אנחנו
נראה כמה שזה מועיל לכולנו.

היו"ר דוד ביטן:

הדיון הוא רק על יום שלישי.

יואב קיש (הליכוד):

דוד זה לא - - -

היו"ר דוד ביטן:

אז הוא לא יבוא, אז תדבר 10 דקות. מה אתה רוצה ממני, באמת? מה העניין הזה?
מה אתם נתפסים בכל דקה. יש בקשה של הדתיים אז אתם לא יכולים להתכנס לעניין
הזה? מה העניין הזה? כל אחד אוחז לי את המזבח. זה לא לדיון.

יואב קיש (הליכוד):

אני רוצה להגיד לך דבר אחד. אתה התבלבלת בסיכום. אני לא יודע איך אתה הגעת
לזה. יש המון הצעות של האופוזיציה ומעט של הקואליציה ולכן הסיכום הוא הפוך,
6 דקות לקואליציה. זה מה שאמרו לי אתמול. אתה ממציא סיכום.

היו"ר דוד ביטן:

מי אמר לך את זה?

יואב קיש (הליכוד):

עליזה, מנהלת הסיעה.

היו"ר דוד ביטן:

עם כל הכבוד, זה לא היה הסיכום.

שולי מועלם-רפאלי (הבית היהודי):

לא, יואב.

אחמד טיבי (הרשימה המשותפת):

למה לא לגלות הבנה לדתיים?

היו"ר דוד ביטן:

זה לא היה הסיכום. אני ישבתי, אני יודע מה היה הסיכום.

יש שתי אופציות: או שכולם ידברו 10 דקות או שזה יהיה ככה. זה לא לדיון.

יואב קיש (הליכוד):

אני רוצה לדבר.

אין הצבעה על זה?

היו"ר דוד ביטן:

בשביל הצעת החוק שלך, שאתה רוצה לדבר 10 דקות, אתה רוצה שכל הדתיים יגיעו
מאוחר.

יואב קיש (הליכוד):

אני מבקש זכות דיבור 2 דקות.

היו"ר דוד ביטן:

לא ראיתי דבר כזה. אתה באמת מגזים.

יואב קיש (הליכוד):

אני אגיד לך בצורה הכי פשוטה. אני רוצה להתחשב בחרדים ובדתיים. אתה עשית
טעות. כמות הצעות החוק הפרטיות של האופוזיציה היא בערך 30 היום. אם אתה
נותן להם עכשיו עוד 2 דקות - - -

היו"ר דוד ביטן:

אבל אני מוריד 4 דקות.

יואב קיש (הליכוד):

אתה לא מקשיב. אני יכול לסיים את דבריי?

תסתכל על כמות הזמן. כמות הזמן של הקואליציה זה הצעות בודדות. האופוזיציה
זה המסה הגדולה. הסיכום היה 6 דקות קואליציה ו-4 דקות אופוזיציה.

היו"ר דוד ביטן:

זה לא היה הסיכום.

יואב קיש (הליכוד):

תן לי לסיים.

אין לי בעיה שהכול יהיה 4 דקות לטובת החרדים, אבל לא יכול להיות ש-30 הצעות
של האופוזיציה - - -

היו"ר דוד ביטן:

אתה שכנעת אותי לעשות הצבעה. תקשיב טוב.

שולי מועלם-רפאלי (הבית היהודי):

יואב, הסיכום הוא הפוך.

היו"ר דוד ביטן:

הסיכום הוא הפוך. אני אעלה את זה להצבעה ואעשה גם את התיקון הזה עכשיו.

מזכירת הכנסת ירדנה מלר-הורוביץ:

אני רוצה לומר לדב שאנחנו נענינו לשעה 13:00 כדי בכל זאת לאפשר לוועדות
הכנסת לקיים ישיבות באותו יום.

דב חנין (הרשימה המשותפת):

אפשר לתת אישור.

היו"ר דוד ביטן:

אי-אפשר לשנות יותר. עליזה לא תקבע לנו מה יהיה.

מי בעד הבקשה של יו"ר הכנסת, שקשורה להסכמים שבין הקואליציה לאופוזיציה?

הצבעה

בעד - רוב

נגד – אין

נמנעים - אין

פניית יו"ר הכנסת בדבר שינוי בשעת פתיחת ישיבת הכנסת ביום שלישי הקרוב, י"ט
באדר ב' התשע"ו- 29.3.16 לשעה 13:00 נתקבלה.

היו"ר דוד ביטן:

  מי בעד זה שהיום נתקן את זכות הדיבור במליאה, באופן חד פעמי, ל-6 דקות
  להצעה של האופוזיציה ו-4 דקות לקואליציה?

יואב קיש (הליכוד):

תעשה ארבע וארבע.

היו"ר דוד ביטן:

מי בעד?

הצבעה

בעד - רוב

נגד – אין

נמנעים – אין

הצעת יו"ר הוועדה לתיקון זכות הדיבור במליאה נתקבלה.

היו"ר דוד ביטן:

עבר פה אחד.

אחמד טיבי (הרשימה המשותפת):

אני מעריך את זה שבאת לקראת הדתיים.

יואב קיש (הליכוד):

אני רוצה ארבע וארבע.

היו"ר דוד ביטן:

אתה רוצה שנגמור בשש או שבע בערב?

יואב קיש (הליכוד):

אני רוצה לקצר ואומר לך שנעשה ארבע וארבע.

תפסיקו עם הקשקושים האלה. אני אומר לך שיש 30 הצעות פרטיות של האופוזיציה.
עשית פה טעות ונתת עד שעה מליאה. אתה לא מתחשב בחרדים.

היו"ר דוד ביטן:

אבל הם ירדו מ-10 דקות ל-6 דקות.

יואב קיש (הליכוד):

הצבעת אז גמרנו.

היו"ר דוד ביטן:

אתה טועה בגדול. זה בין 10 דקות ל-6 דקות. מה אתה מעדיף? אני לא מבין את
הטענה שלך.

איזה הצעות חוק אתה מביא?

יואב קיש (הליכוד):

יש לי שתי הצעות חוק. יש לי וי 15 וביטול חוק הסופרים.

  3. בקשה לפטור מחובת הנחה על שולחן הכנסת לפני הקריאה הטרומית של הצעות
  חוק פרטיות

היו"ר דוד ביטן:

אני אתן לכולם לדבר רק בלי צעקות, בסדר? אני רואה את תמר זנדברג באה מוכנה
לקרב. מי שיעשה בלגאן, אני אעביר אותו לוועדה למעמד האישה.

חוץ מההסכם עם הממשלה, שאני שכיושב ראש אני יכול לאשר אחד לאופוזיציה אחד
לקואליציה, ועדת הכנסת רשאית לעשות פטור במסגרת החלטה ואז זה לא קשור
להסכמים עם הממשלה.

אנחנו דנים כעת בבקשה לפטור מחובת הנחה על שולחן הכנסת לפני הקריאה הטרומית
של הצעות חוק פרטיות.

  1. הצעת חוק הכניסה לישראל (תיקון – ביטול אשרה ורישיון לישיבת קבע
  למחבלים או למשפחותיהם עקב השתתפות בפעילות טרור), התשע"ו-2016.

2. הצעת חוק הפעלת סמכות תיחום מגורים לתושבי האזור ומשפחותיהם עקב השתתפות
בפעילות טרור, התשע"ו-2016.

אני רוצה להבהיר מספר דברים לגבי הצעות החוק עצמן ואשתדל לעשות זאת בקיצור.
מי שאומר שהצעת החוק הזאת לא תעבור בבג"צ, כנראה לא קרא את הצעות החוק ולא
קרה את פסיקת בית המשפט העליון. הצעות החוק האלה אין להן שום בעיה לעבור
בבית המשפט העליון. הן חוקתיות מכל צד שהוא.

אוסאמה סעדי (הרשימה המשותפת):

אתה יודע שיש עכשיו בג"צ תלוי ועומד מ-2006 באותו עניין?

היו"ר דוד ביטן:

אני יודע שיש בג"צ רבין שהוא שונה.

אחמד טיבי (הרשימה המשותפת):

הוא נותן לך מידע שלא ידעת.

היו"ר דוד ביטן:

המידע הזה לא רלוונטי כי יש פסק דין שאני יכול לצטט. פה אין פסק דין, יש רק
בג"צ שהוגש אז מה הרלוונטיות שלו? אין לו שום רלוונטיות.

חוק אחד זה בעניין יהודה ושומרון שמעניק לשר הביטחון אפשרות לתיחום תחום
מושב. החוק השני זה במזרח ירושלים, שמעניק לשר הפנים אפשרות לבטל את
התושבות.

שר התחבורה והבטיחות בדרכים ישראל כץ:

גם לקרובים.

היו"ר דוד ביטן:

גם לקרובים. הם מדברים לא רק על הטרוריסט אלא גם על הקרובים אם הם ידעו או
היתה להם שותפות. כל העניין הוא שלא צריך ללכת לבתי משפט, זה עניין מנהלי.

אחמד טיבי (הרשימה המשותפת):

זה כולל שכנים?

שר התחבורה והבטיחות בדרכים ישראל כץ:

כולל קרובים.

היו"ר דוד ביטן:

בדרך כלל אצל הערבים כולם גרים באותו בניין. אני לא יודע מה זה שכנים פה.

אוסאמה סעדי (הרשימה המשותפת):

הקטין בן 5 יכול להיות מעורב?

היו"ר דוד ביטן:

תן לי רגע לדבר.

אוסאמה סעדי (הרשימה המשותפת):

קטין קרוב משפחה.

אחמד טיבי (הרשימה המשותפת):

ילדים בגן.

ירון מזוז (הליכוד):

אם יש במשפחה מחבל, כל המשפחה מגורשת.

אוסאמה סעדי (הרשימה המשותפת):

קצת היגיון.

ירון מזוז (הליכוד):

אם יש מחבל במשפחה, כל המשפחה מגורשת. אם יש מחבל במשפחה, מה אנחנו צריכים
את המשפחה פה?

שולי מועלם-רפאלי (הבית היהודי):

כשנרצחת אימא של ילד בן 5 בפיגוע טרור, הילד בן 5 הזה, מה המעמד שלו,
אדוני? הוא לא נפגע מפיגוע הטרור שעשה הטרוריסט?

אחמד טיבי (הרשימה המשותפת):

מישהו אמר שהוא לא נפגע?

ירון מזוז (הליכוד):

הטרור הרי לא מבדיל בין דם לדם. אתה יכול ללכת בכל מקום ולהיפגע מטרור.
אנחנו לא מענישים ילדים. אם יש במשפחה מחבל, כל המשפחה מגורשת.

אחמד טיבי (הרשימה המשותפת):

תגיד, אתה נפלת על הראש?

ירון מזוז (הליכוד):

אתה נפלת על הראש?

ירון מזוז (הליכוד):

אתה נפלת על הראש.

אחמד טיבי (הרשימה המשותפת):

זה חוק - - -

ירון מזוז (הליכוד):

עזוב חוק. אני מדבר מבחינה הגיונית. אם יש מחבל במשפחה, כל המשפחה מגורשת.

אחמד טיבי (הרשימה המשותפת):

אם יש חבר כנסת לא נורמלי בסיעה, כל הסיעה לא נורמלית?

היו"ר דוד ביטן:

תנו לנו לנהל דיון כמו שצריך. סגן השר, אני אוציא אותך. אל תענה לכל מה
שהוא אומר. אני מתרה בך פעם ראשונה. אני מבקש לך לא לענות.

תנו לי רגע לסיים את ההצגה, מספיק כבר עם זה.

יואל חסון (המחנה הציוני):

כל החוק הזה הוא הצגה אחת גדולה.

היו"ר דוד ביטן:

לא, את ההצגה של הדברים.

אתם הצגה אחת גדולה.

ירון מזוז (הליכוד):

חסון, תרגיע.

יואל חסון (המחנה הציוני):

כל החוק הזה זאת הצגה אחת גדולה. זה לא יעלה להצבעה במושב הזה. אנחנו לא
נגד החוק.

יואב קיש (הליכוד):

יואל, החוק הזה יעבור.

אלי כהן (כולנו):

יואל, אתה תומך.

יואל חסון (המחנה הציוני):

אני לא נגד החוק אני נגד ההצגה הזאת.

יואב קיש (הליכוד):

אז תגיד שאתה כן בעד החוק.

יואל חסון (המחנה הציוני):

ההצגה הזאת שאתם עושים לציבור כאילו אתם מטפלים בטרור.

היו"ר דוד ביטן:

יואל, אני קורא לך לסדר.

יואב קיש (הליכוד):

תגיד שאתה בעד החוק.

שולי מועלם-רפאלי (הבית היהודי):

למה, מה אתה עושה? איך אתה מטפל בטרור?

יואל חסון (המחנה הציוני):

זאת הצגה לציבור.

היו"ר דוד ביטן:

יואל, אני לא רוצה להוציא אותך. פעם שנייה אני קורא לך לסדר.

היו"ר דוד ביטן:

אני רוצה להסביר את ההצעות. מדובר בשתי הצעות. בעצם הם נותנים סמכות לשרים
לקבוע. זה חוק שנותן הסמכה ואי-אפשר לבטל אותו. הוויכוח עם המערכת המשפטית
יהיה במועד הגירוש ולא בקביעה עצמה, באותו מועד של התיחום של המושב, של
הקביעה האם חלו הנסיבות או לא חלו הנסיבות.

לכן בית המשפט לא יכול בעצם לבטל את החוק הזה. דבר שני, המערכת המשפטית, עם
כל הכבוד לה, היא מחויבת ציבורית ומוסרית לעזור לנו להילחם בטרור.

אוסאמה סעדי (הרשימה המשותפת):

אבל יש חוקים. יש אמנות שישראל חתומה עליהן.

היו"ר דוד ביטן:

אל תפריע לי. אני קורא לך לסדר פעם ראשונה.

אוסאמה סעדי (הרשימה המשותפת):

יש אמנות - - -

היו"ר דוד ביטן:

אני קורא לך לסדר פעם שניה, אתה רוצה לצאת? אי-אפשר ככה.

אני רוצה להקריא לכם מבג"צ הגירוש של רבין, כשרבין גירש באופן מנהלי 400
מחבלים. בג"צ עשה דיון מאוד רחב בנושא הפרשנות של אמנת ג'נבה ואמנת האג
ובסופו של דבר הוא קובע באופן מפורש לגבי סעיף 49 לאמנת ג'נבה אותו מצטטים
כל הזמן: "גורע מחובתה של המעצמה המחזיקה לשמירת הסדר הציבורי בשטח המוחזק
המוטלת עליה בסעיף 48 לאמנת האג משנת 1907 וגם לא מזכותה לנקוט אמצעים
הדרושים לשם ביטחונה היא".

זאת אומרת, שמכל כללי הפרשנות, כשקוראים את סעיף 49 לאמנת ג'נבה ואמנת האג,
ברור לחלוטין מבחינת פסיקת בג"צ, שאנחנו יכולים לדאוג לסדר הציבורי - - -

אוסאמה סעדי (הרשימה המשותפת):

מה היתה התוצאה של הבג"צ? החזירו אותם.

היו"ר דוד ביטן:

החזירו אותם ללא קשר. בג"צ אפשר, קודם כל, לעשות אתה גירוש.

הבג"צ באופן מפורש מפרש את האמנה שמתייחסת לעניין שלא ניתן לגרש שוהים בשטח
הכבוש למקום אחר - - -

תמר זנדברג (מרצ):

שטח כבוש?

היו"ר דוד ביטן:

אני קורא את אמנת ג'נבה כרגע. אני מתייחס למה שאתם אומרים- - -

תמר זנדברג (מרצ):

אנחנו יודעים שזה שטח כבוש.

יואב קיש (הליכוד):

הוא מתייחס לתפישת ג'נבה.

היו"ר דוד ביטן:

בוודאי שזה לא שטח כבוש.

בג"צ אומר שהפרשנות הנכונה היא שניתן לגרש יחידים. הכוונה באמנת ג'נבה היתה
לגבי גירוש המוני. לא יכולים לתפוס את כל האוכלוסייה ולגרש אותה לסוריה,
למשל. אבל אם יש פגיעה בביטחון ויש מחבלים או משפחות שיודעים - הנוסח של
החוק הוא ידיעה או השתתפות בעניין הזה – אז אפשר לגרש אותם גם לפי פסיקת
בג"צ, גם לפי אמנת ג'נבה וגם לפי אמנת האג.

אז אני לא יודע על מה מדברים במערכת המשפטית. ברור מאליו שהדבר אפשרי, גם
מבחינת הדין הבינלאומי וגם מבחינת הדין הישראלי.

לכן, לדעתי, אני חושב שהיועצת המשפטית מחויבת מוסרית וציבורית לסייע לנו
במלחמה בטרור.

תמר זנדברג (מרצ):

זאת מטרת הדיון, להלך אימים על בג"צ ולהכפיש עוד פעם את מערכת המשפט? מה
הדיון הזה? זה לא בג"צ פה, זה כנסת.

היו"ר דוד ביטן:

אני לא מכפיש.

יואב קיש (הליכוד):

מה הבעיה? קשה לך לשמוע את האמת שאין לכם קייס? שאתם רק ממציאים המצאות
ומונעים מלחמה בטרור? מה הבעיה, שהליכוד נלחם בטרור אתם מתנגדים? מה קרה,
זאת הבעיה שלכם, לשמוע את זה?

תמר זנדברג (מרצ):

ככה אתם נלחמים בטרור? תתבייש לך.

יואב קיש (הליכוד):

כן, גירוש מחבלים ומשפחות זה מלחמה בטרור. חד משמעית, זה יגרום להפסקה
בהסתה ולסכינאות. כן, זאת הדרך.

היו"ר דוד ביטן:

את צריכה להבין שחייבים להרתיע את הטרוריסטים, אין מה לעשות.

יואב קיש (הליכוד):

לא ניתן להם לשבת פה אחרי שהם רצחו אותנו, לא ניתן.

יואל חסון (המחנה הציוני):

זאת מלחמה בטרור? זאת הצגה אחת גדולה.

תמר זנדברג (מרצ):

  - - -

ירון מזוז (הליכוד):

דוד, תעצור את הדיון ושידברו אחד אחד.

היו"ר דוד ביטן:

אני מנסה.

אני רוצה לתת לשר המודיעין, שהוא גם חבר הקבינט והיוזם העיקרי של הצעת החוק
הזאת, לומר דברים.

תמר זנדברג (מרצ):

ממתי בא לפה שר לדיון בפטור מחובת הנחה?

היו"ר דוד ביטן:

זאת זכותו.

תמר זנדברג (מרצ):

שרי הממשלה באים לדיון - - -

אוסאמה סעדי (הרשימה המשותפת):

הוא לא יכול ליזום אדוני השר? למה להתחבא מאחורי דוד ביטן?

תמר זנדברג (מרצ):

אתם עושים צחוק מהתהליך הזה. למה שהוא יבוא? מה זה? לשר אין מה לעשות, לבוא
לפה לפטור מחובת הנחה?

ירון מזוז (הליכוד):

יש לו. תאמיני לי, הוא מטפל בכל כמו שצריך.

תמר זנדברג (מרצ):

מה אתה אומר?

350 הרוגים בתאונות דרכים, זה יותר מכל הנפגעים מטרור ביחד.

אוסאמה סעדי (הרשימה המשותפת):

במקום שהצעת החוק שלך על תיחום מגורים - - -

היו"ר דוד ביטן:

אני יוזם ההצעה אבל הוא - - -

אוסאמה סעדי (הרשימה המשותפת):

יש סעיף 297 בדבר הוראות ביטחון שקיים היום ומעניק סמכות למפקד האזור פיקוח
מיוחד על תיחום המגורים. זה קיים.

היו"ר דוד ביטן:

אני אתן לך להתייחס.

יואל חסון (המחנה הציוני):

ההצגה מתוכננת מראש, אתה לא יכול להילחם בזה.

ירון מזוז (הליכוד):

יואל, תן לו לנהל את הישיבה. תן לשר לדבר ונתקדם. יואל, בוא נתקדם, השר
רוצה לדבר.

יואל חסון (המחנה הציוני):

אז הוא רוצה, גם אני רוצה. זאת כנסת, עם כל הכבוד. זאת לא הממשלה, זאת
הכנסת.

היו"ר דוד ביטן:

אני מבקש לתת לשר להתייחס וניתן לכם אחר-כך.

יואל חסון (המחנה הציוני):

אנחנו מפקחים על הממשלה.

תמר זנדברג (מרצ):

אדוני השר, פתרתם את כל התחבורה הציבורית?

יואב קיש (הליכוד):

מה קרה? מדבר פה על טרור עכשיו, מה את קופצת? מה העניין? מה הבעיה? עכשיו
הנושא זה טרור. היו דיונים בוועדת הכלכלה על תאונות דרכים. עכשיו תקשיבי
למה שמטפלים. סוף סוף הליכוד נלחם בזה, את גם בזה רוצה לפגוע?

תמר זנדברג (מרצ):

-   - -

יואב קיש (הליכוד):

הליכוד נלחם ויגרש משפחות מחבלים. תפסיק להילחם. אתה בעד החוק או נגד החוק?

יואל חסון (המחנה הציוני):

אני בעד החוק.

יואב קיש (הליכוד):

אז תפסיק להילחם בנו. אל תהיה המחנה המשותף. תהיה המחנה הציוני, לא מחנה
משותף.

יואל חסון (המחנה הציוני):

החוק הזה לא יעלה להצבעה.

ירון מזוז (הליכוד):

יואל, אתה לא קובע אם הוא יעלה או לא והוא יעלה להצבעה. זה חוק הכי חשוב
שיש היום.

יואל חסון (המחנה הציוני):

פה זה הכנסת.

ירון מזוז (הליכוד):

תנו לשר לדבר.

שר התחבורה והבטיחות בדרכים ישראל כץ:

אני מודה ליושב ראש הישיבה על מתן האפשרות - - -

יואל חסון (המחנה הציוני):

אולי השר יגיד לנו מתי זה יעלה להצבעה.

שר התחבורה והבטיחות בדרכים ישראל כץ:

העולם ואנחנו חווינו אתמול פיגועים קשים מאוד בבריסל. פיגועים שדעא"ש נטל
אחריות לביצועם, גם בשדה התעופה וגם במטרו, טבח ורצח של אזרחים חפים מפשע,
מתוך אידיאולוגיה רצחנית שבאה בעצם לקדש מלחמה על הדמוקרטיות המערביות, על
התרבות המערבית, שאנחנו חלק ממנה. זה גם מוכיח, אגב, שכל מי שמנסה להצדיק
או לתרץ טרור נגדנו, על רקע כביכול ויכוחים אידיאולוגים ואחרים, הוא נמצא
על קרקע לא אמיתית, משום שהמלחמה היא מלחמה כוללת. היא לא על יישוב כזה או
אחר, היא לא על תיחום גבול כזה או אחר.

אחד האמצעים המאוד משמעותיים שיכול להרתיע מפני פיגועים, שאנחנו לא
מעוניינים בהם ולמנוע אותם ולייצר הרתעה שתמנע או תפחית זה הנושא הזה של
אותן משפחות מפגעים.

הוויכוח הזה הוא ארוך טווח אבל אנחנו חייבים לומר לעצמנו ביושר. מי שקורא
לבלגים ולאירופאים להחמיר עכשיו באמצעים, לחוקק חוקים ולהתעורר, כדי להיערך
מול הטרור שמאיים עליהם מבפנים ומבחוץ - - -

תמר זנדברג (מרצ):

לא הבנתי, זה דיון על בלגיה. מה זה הדבר הזה?

שר התחבורה והבטיחות בדרכים ישראל כץ:

סליחה, קצת תרבות דיון.

היו"ר דוד ביטן:

תמר, מספיק. תגיבי אחר-כך.

שר התחבורה והבטיחות בדרכים ישראל כץ:

קצת תרבות, את חברת כנסת.

היו"ר דוד ביטן:

תמר, אני אתן לך להתייחס.

שר התחבורה והבטיחות בדרכים ישראל כץ:

קצת תרבות דיון, מה זה הצעקות האלה?

תמר זנדברג (מרצ):

-   - -

ירון מזוז (הליכוד):

דוד, אתה חייב להפסיק ולהוציא אנשים.

ישראל אייכלר (יהדות התורה):

30 אנשים נהרגו אתמול, תתביישו לכם. את לא תסתמי לא את הפה.

שר התחבורה והבטיחות בדרכים ישראל כץ:

אני אתמודד עם הצעקות של חברת הכנסת זנדברג. זאת ממש שיטה דמוקרטית מאוד
יפה לצעוק.

תמר זנדברג (מרצ):

לא. אתה ממש דמוקרט אדוק.

היו"ר דוד ביטן:

יותר מכם. אתם על איזו דמוקרטיה אתם מגינים? אתם פוגעים בדמוקרטיה כל הזמן.

שר התחבורה והבטיחות בדרכים ישראל כץ:

אני מציע למרצ להפסיק להיות סניף של בל"ד. יותר מידי פעמים לאחרונה אתם
מתמזגים איתם.

תמר זנדברג (מרצ):

בסדר, שמענו אותך.

שר התחבורה והבטיחות בדרכים ישראל כץ:

תבדלו את עצמכם.

תמר זנדברג (מרצ):

תגיד בוגדים, תגיד.

שר התחבורה והבטיחות בדרכים ישראל כץ:

אתם מפלגה ציונית שיש לה שורשים חזקים בארץ הזאת.

תמר זנדברג (מרצ):

אתה אל תיתן לנו ציונים.

יואב קיש (הליכוד):

אתם חלק מהמחנה המשותף.

היו"ר דוד ביטן:

גם את נותנת ציונים, אז אנחנו נותנים גם כן. מה הבעיה?

שר התחבורה והבטיחות בדרכים ישראל כץ:

אל תביישי את מייסדי מרצ.

תמר זנדברג (מרצ):

מה אתה עושה פה? ראש הממשלה גנב לך את מסיבת העיתונאים אז באת לפה? מה זה?

שר התחבורה והבטיחות בדרכים ישראל כץ:

מי שקורא לבלגים ולאירופאים לנקוט בצעדים ולחוקק חוקים נגד מתקפת הטרור של
דעא"ש שם, חייב לתמוך בחוק לגירוש משפחות מחבלים שמיועד לייצר הרתעה ולמנוע
כאן. אנחנו בחזית הרבה יותר משמעותית מאשר האירופאים עצמם. כאן זה נכון כפל
כפליים.

הדבר הראשון בטרור, זה נכון לגבי האירופאים וגם לגבי האחרון, זה להגדיר מי
הוא האויב ומי הוא הטרור. האויב הוא לא כל המוסלמים. האויב הוא האיסלם
הקיצוני שנוקט באמצעי טרור כנגד אוכלוסיות כאן, כנגד אוכלוסיות באירופה
ובכל העולם.

אני חייב לומר שחוקים דומים הונחו גם בעבר. חבר הכנסת יואל חסון הניח חוק
כזה מספר פעמים בעבר.

תמר זנדברג (מרצ):

הוא גם היה בליכוד. אולי הוא יחזור לשם.

שר התחבורה והבטיחות בדרכים ישראל כץ:

מאה אחוז, ההשקפות הבסיסיות שלו הן נכונות.

תמר זנדברג (מרצ):

יש לכם משת"פ.

שר התחבורה והבטיחות בדרכים ישראל כץ:

אני אומר לכם את זה לאור כל המידע שיש בידיי.

יואל חסון (המחנה הציוני):

חברת הכנסת זנדברג, תתחילי להרגיע. תחזרי קצת לשורשים ציוניים באמת.

תמר זנדברג (מרצ):

מה אתה אומר?

יואל חסון (המחנה הציוני):

עם כל הכבוד, את לא תגדירי מה אני ואיך אני.

יואב קיש (הליכוד):

הוא במחנה הציוני ואת במחנה המשותף.

תמר זנדברג (מרצ):

לא הבנתי, אתה מתבייש בזה שהיית בליכוד? ציינתי עובדה, מה אתה רוצה?

יואל חסון (המחנה הציוני):

אני הגשתי את זה כשהייתי בקדימה.

תמר זנדברג (מרצ):

לא אמרתי שהיית חבר כנסת מהליכוד. היית חבר ליכוד, תהיה גאה בזה.

יואל חסון (המחנה הציוני):

הגשתי כשהייתי בקדימה. הצעת החוק הזאת תואמת להצעת החוק שאני הגשתי.

היו"ר דוד ביטן:

תמר, אני לא רוצה להוציא אותך.

תמר זנדברג (מרצ):

אז יופי, אז תמחא כפיים. הרי גם ככה אתם מוחאים כפיים לליכוד כל היום,
נכון?

יואל חסון (המחנה הציוני):

הגשתי אותה כדי להילחם בטרור. אבל עם כל זה, אני לא רוצה לשתף פעולה עם - -
-

שר התחבורה והבטיחות בדרכים ישראל כץ:

אני בא לכאן לזירה הפרלמנטרית ואני פוגש צווחנות שהיא מונעת אמירת דברים.

תמר זנדברג (מרצ):

אז תתמודד קצת, מה לעשות?

שר התחבורה והבטיחות בדרכים ישראל כץ:

אני לא רוצה להתמודד עם צעקות, אני מוכן להתמודד עם טיעונים.

תמר זנדברג (מרצ):

זאת לא דיקטטורה פה.

שר התחבורה והבטיחות בדרכים ישראל כץ:

תני לדבר ותדברי אחרי זה.

יואל חסון (המחנה הציוני):

זה לא אירוע מסיבת עיתונאים.

תמר זנדברג (מרצ):

אתה נואם נאומים לאומה.

היו"ר דוד ביטן:

תמר, זכותו לנאום כמו שאת נואמת.

תמר זנדברג (מרצ):

פה זאת דמוקרטיה.

יצחק וקנין (ש"ס):

תמר, אם אני הייתי מנהל את הדיון הייתי מוציא אותך.

אלי כהן (כולנו):

אדוני היושב ראש, תן לשר להשלים את דבר. זה נושא מספיק חשוב, שיוכל לדבר.

יצחק וקנין (ש"ס):

מה קורה פה? את יכולה לומר את דעותייך אבל את לא יכולה - - -

ירון מזוז (הליכוד):

דוד, זה לא יעלה על הדעת.

אלי כהן (כולנו):

השר מדבר, שיתנו לו להשיב.

שר התחבורה והבטיחות בדרכים ישראל כץ:

הייתי אומר שאנחנו באים נגד טרור דעא"שי אבל כרגע יש פה מלחמה נגד טרור
מילולי כמעט. תני לדבר ותשמיעי את הטיעונים שלך אחרי זה.

תמר זנדברג (מרצ):

הו, אני מזילה דמעה.

שר התחבורה והבטיחות בדרכים ישראל כץ:

סליחה. יש לך טיעונים חזקים?

ירון מזוז (הליכוד):

דוד, אתה חייב שלא יפריעו לשר.

יואל חסון (המחנה הציוני):

אבל זה לא אולם מסיבת עיתונאים.

ירון מזוז (הליכוד):

יואל - - -

יואל חסון (המחנה הציוני):

עושים פה מסיבת עיתונאים.

ירון מזוז (הליכוד):

דוד, קח את העניינים לידיים.

היו"ר דוד ביטן:

אוקיי, מספיק.

שר התחבורה והבטיחות בדרכים ישראל כץ:

החוק הזה והשילוב של שני החוקים הוא בא לייצר אמצעי מניעה והרתעה ראשונים
במעלה נגד טרור. המשפחה שתדע שאם היא היתה מעורבת בידיעה, בגיבוי או
בתמיכה, לפני ואחרי, היא תדע שהיא תישא במחיר האמיתי, אז היא תמנע את
הפיגוע הזה. אף אחד לא ישכנע אותי שטרור של קטינים, משפחה לא יודעת לבוא
ולמנוע טרור. אגב, הטרור גורם לפגיעה בטרוריסטית והכי חמור פגיעה באלה
שמותקפים ומזוהים על ידם כמטרה.

הרס בתים הוא גם אמצעי שהוא סביבתי, משפחתי - - -

אוסאמה סעדי (הרשימה המשותפת):

זה מונע, אדוני השר? זה עזר?

שר התחבורה והבטיחות בדרכים ישראל כץ:

זה מונע הצטרפות יותר רחבה.

היו"ר דוד ביטן:

ברור, עוזר. הראייה שעשינו את התיקון לחוק של מידיי אבנים ועשינו עונש
מינימום, 80% מיידוי אבנים ירד. זאת עובדה, על זה אין מחלוקת. אז הגיע הזמן
שדברים כאלה יהיו.

יואב קיש (הליכוד):

שאני אספר לכם על מקרים שבהם הורים מסגירים - - -

שר התחבורה והבטיחות בדרכים ישראל כץ:

הרס בתים הוא אמצעי שמונע הרחבת מעגל אבל הוא לא מספיק. אנחנו חייבים אמצעי
נגד הטרור הזה שהוא טרור דעא"שי. הוא טרור שהוא דרך הרשתות, דרך ההסתה,
גורר קטינים ואחרים. כל זאת מעבר לטרור שאנחנו נלחמים בו נגד הארגונים וכל
הדברים הידועים של המאבק הלאומי שימשיך להתקיים.

אני אומר לכם, חברי הכנסת שבאים ממפלגות שמייצגות אוכלוסייה ערבית, חברי
הכנסת הערביים. אתם הראשונים שצריכים לתמוך בחוק הזה. אתם יודעים למה? כי
אנחנו לא רוצים להרחיב את הסכסוך ולהכליל בו. יש במדינת ישראל 20% מוסלמים.
אנחנו רוצים שרובם המוחלט ימשיכו לחיות כאן בדו קיום, בשלום, בפעילות
משותפת בתוך מדינת ישראל.

אני יזמתי את הרחקת התנועה האיסלמית הצפונית מתוך החוק. כבר בשנת 2000
הגשתי את הצעת החוק. לקח הרבה זמן עד שהבינו שמי שרוצה לחיות עם המתונים,
הוא חייב להרחיק את הקיצוניים.

אותו דבר גם כאן. מה שאנחנו אומרים לאירופאים נכון לגבינו כפל כפליים. יש
כאן אמצעי הרתעה. אף אחד לא משתוקק לגרש משפחה. אנחנו חושבים שברגע שהחוקים
האלה ייכנסו לספר החוקים הם ייצרו כבר הרתעה ואם יצטרכו לממש אותה, אחרי
פעמיים שלוש הדבר הזה ייפסק לחלוטין.

לכן באמת אני מבקש את התמיכה.

דוד, יושב ראש הוועדה הוא משפטן מנוסה וגם עשה עבודה משפטית. אני חושב
שההישג, שהמחלקה המשפטית של הכנסת אפשרה להניח את החוק, היא מייתרת את
הוויכוח המשפטי. עכשיו הוויכוח הוא עקרוני, הוא לגיטימי. מי שרוצה להילחם
בטרור יתמוך, מי שיש לו דעות אחרות, שלא יתמוך. אבל אין כאן וויכוח משפטי.
עובדה שהחוק הזה הונח. החוק הזה הוא לא בלתי חוקתי.

אוסאמה סעדי (הרשימה המשותפת):

מה, בג"צ לא פסל חוקים?

שר התחבורה והבטיחות בדרכים ישראל כץ:

אנחנו לא בבג"צ, אנחנו בכנסת. אנחנו מכבדים את בג"צ. אני רק אומר שהצטרפו
לאיזון של החוק הזה נציגים מכל מפלגות הקואליציה וממפלגות האופוזיציה, גם
מישראל ביתנו וגם מיש עתיד, גם יושב ראש המפלגה ויושב ראש השב"כ לשעבר יעקב
פרי ואחרים.

אני בטוח שגם מבין אלה שלא חתומים, לא מעט גם כן יתמכו. זה מראה שיש כאן
הסכמה לאומית רחבה של מלחמה בטרור. אני משוכנע שברגע שהחוק הזה יעבור, הוא
ירתיע ויהיה אמצעי משמעותי בבלימת המתקפה הזאת שאנחנו לא נאפשר לה לקרות.

תודה רבה.

היו"ר דוד ביטן:

תודה רבה.

הערה קטנה שהעירה לי היועצת המשפטית. העובדה שהיחידה המשפטית של הכנסת
אישרה, זה לא אומר שהיא מסכימה משפטית.

שר התחבורה והבטיחות בדרכים ישראל כץ:

היא לא התנגדה.

ארבל אסטרחן:

עוד לא גיבשנו עמדה.

היו"ר דוד ביטן:

אם זאת היתה בעיה חוקתית, הם היו מעירים על זה.

אחד מהאופוזיציה ואחד מהקואליציה ידברו וכולם ידברו. הראשון יהיה אוסאמה
סעדי, אחריו יואב קיש, אחריו תמר זנדברג, אחריה נאוה בוקר.

כבוד סגן השר, אתה גם תדבר. בינתיים המיקרופון שלך מדבר חזק מידי. איך זה
יכול להיות דבר כזה?

אם אפשר, 3 דקות.

אוסאמה סעדי (הרשימה המשותפת):

אני חושב שמדובר בשתי הצעות שהן כתם שחור לדמוקרטיה ודגל שחור מתנוסס על
שתי ההצעות האלה.

אני אתחיל בהצעת החוק של תיחום מגורים, שזה הפעלת סמכות תיחום מגורים
לתושבי האזור.

שר התחבורה והבטיחות בדרכים ישראל כץ:

זה גם לגבי משפחות, זה החידוש בחוק.

היו"ר דוד ביטן:

החידוש הוא שלא צריך כתב אישום, הכול מנהלי.

אוסאמה סעדי (הרשימה המשותפת):

תכף תשמע שאין שום חידוש.

היו"ר דוד ביטן:

אתה אומר שאין.

אוסאמה סעדי (הרשימה המשותפת):

תכף אני אקריא לך את החוק.

קודם כל, אי-אפשר שמדינת ישראל תחוקק חוקים בנוגע לתושבים ואזרחים פלסטינים
שהם אזרחי הרשות הפלסטינית.

היו"ר דוד ביטן:

אם יש טרור, זכותנו לעשות את זה.

אוסאמה סעדי (הרשימה המשותפת):

אזרחי הרשות הפלסטינית, שיש הסכמים בין מדינת ישראל לבין אש"ף, הם אזרחים
תושבי הרשות הפלסטינית.

יואב קיש (הליכוד):

במלון פארק בנתניה ההסכמים האלו בוטלו. זה המקום שבו הם בוטלו.

אוסאמה סעדי (הרשימה המשותפת):

אז מדינת ישראל ביטלה את ההסכמים עם הרשות הפלסטינית.

היו"ר דוד ביטן:

אני לא חושב שאתה צודק מבחינה משפטית.

אוסאמה סעדי (הרשימה המשותפת):

תכף.

דבר שני. אני מפנה אותך, אדוני היושב ראש וכבוד השר, לסעיף 297 לצו בדבר
הוראות הביטחון.

היו"ר דוד ביטן:

יש גם סעיף 112 בהתייחסות לבג"צ רבין. על סמך זה - - -

אחמד טיבי (הרשימה המשותפת):

אתה יודע על איזה סעיף הוא מדבר? תן לו להקריא. הרי הוא משפטן יותר טוב
מכולכם.

היו"ר דוד ביטן:

יכול להיות, אני לא מתחרה. מה זה תחרות מי משפטן יותר טוב?

אחמד טיבי (הרשימה המשותפת):

אולי הוא ישכנע אותך ואנשים אחרים.

אוסאמה סעדי (הרשימה המשותפת):

אני מדבר לאלה שרוצים לשמוע ולהבין שאין היום חוסר בסמכויות. אני לא שמעתי
ואף אחד לא שמע, שהצבא ושהרמטכ"ל אמרו שחסרות להם סמכויות להיאבק בטרור.

למה היוזמה הזאת לא באה מהממשלה, מהצד של שר הביטחון ומהצד של הרמטכ"ל? אני
אגיד לכם למה. כי סעיף 297 לצו בדבר הוראות ביטחון שהכותרת שלו היא: "פיקוח
מיוחד ותיחום מקום מגורים". אלי, פיקוח מיוחד ותיחום מקום מגורים, זה בדיוק
אתה הצעת חוק.

אלי כהן (כולנו):

אז תתמכו בהצעה, אוסאמה.

אוסאמה סעדי (הרשימה המשותפת):

אבל החוק קיים.

אלי כהן (כולנו):

אז תתמכו. אז בואו נאשר את התמיכה.

היו"ר דוד ביטן:

זה חוק שרק המפקד הצבאי יכול - - -

יואב קיש (הליכוד):

אז קודם כל אתה אומר שזה חוקי, אין בעיות בבג"צ.

היו"ר דוד ביטן:

זה לשר הביטחון ולא למפקד הצבאי. זה לא יכול להיות תלוי רק במפקד הצבאי.

אוסאמה סעדי (הרשימה המשותפת):

מפקד צבאי רשאי להורות בצו שאדם, כל אדם, יהיה נתון לפיקוח מיוחד. אדם יהיה
נדרש לגור בתחומיו של מקום מסוים באזור. זה בדיוק מה שאתה רוצה, אדוני השר,
זה כתוב.

היו"ר דוד ביטן:

של מי הסמכות?

אוסאמה סעדי (הרשימה המשותפת):

של מפקד צבאי.

היו"ר דוד ביטן:

אז אנחנו מעבירים את הסמכות לשר הביטחון.

אוסאמה סעדי (הרשימה המשותפת):

זה החוק. אתה רוצה ששר ביטחון יחתום על כל צו?

היו"ר דוד ביטן:

קודם כל, יש הבדל בין חקיקה לבין תקנה שקשורה להחזקת – אתה יודע את זה.

אוסאמה סעדי (הרשימה המשותפת):

דוד, אתם זורים - - -

היו"ר דוד ביטן:

אנחנו לא זורים שום דבר. יש הבדל בין שימוש בתקנות כאלה שהן לשעת חרום,
לבין החוק שאנחנו מתייחסים.

דרך אגב, מזרח ירושלים לא חלה בתקנה הזאת. אמרתי שיש שתי הצעות חוק. הצעה
אחת - - -

אוסאמה סעדי (הרשימה המשותפת):

אני דן בכל הצעה בנפרד.

היו"ר דוד ביטן:

הצעה אחת קשורה למזרח ירושלים והשנייה לגבי תושבי ישראל. ההצעה הזאת לא חלה
לגביהם. אתה יודע את זה.

אוסאמה סעדי (הרשימה המשותפת):

אז ההצעה השנייה היא מיותרת. תשאלו את מערכת הביטחון, את שר הביטחון ואת
היועץ המשפטי לממשלה. הם יגידו לכם שזה קיים ועוד איך. השתמשו בזה, אדוני
השר. היו מקרים שמפקד צבאי שינה את המגורים.

לגבי מזרח ירושלים. כשאתם רוצים לשלול אשרה או שהייה, הסמכות הזאת קיימת
בחוק הכניסה לישראל על-פי סעיף 11. אבל זה עונש קולקטיבי שמפריד משפחות.
חמור מזה, אדוני השר, חבריי חברי הכנסת. אי-אפשר היום לפי החוק הבינלאומי
ולפי אמנות בינלאומיות, שישראל חתומה עליהם, לשלול תושבות ולהשאיר אנשים
חסרי תושבות.

שר התחבורה והבטיחות בדרכים ישראל כץ:

לא מגרשים אותם.

אוסאמה סעדי (הרשימה המשותפת):

לאיפה? לאיפה? לאיפה אתה רוצה לגרש אותם, לסוריה? סוריה תקבל אותם? לרשות
הפלסטינית? ללבנון? המדינה השנייה צריכה להסכים.

היו"ר דוד ביטן:

היא לא צריכה להסכים לשום דבר. יש שם מדינה בכלל?

יואל חסון (המחנה הציוני):

אוסאמה סעדי מגן על טרוריסטים? איך אתה מגן על טרוריסטים? איך יכול להיות
שאתה מוצא את עצמך מגן על טרוריסטים? איך זה יכול להיות.

אוסאמה סעדי (הרשימה המשותפת):

אתה עכשיו בעד החוק? אני לא מבין אותך.

יואל חסון (המחנה הציוני):

אני בעד.

ירון מזוז (הליכוד):

יואל אתה בעד?

יואל חסון (המחנה הציוני):

איך אתה לא תומך בחוק שמגן על נפגעים מטרור? גם ערבים ישראלים נפגעים
מטרור.

ירון מזוז (הליכוד):

טוב מאוד יואל, התעשתת.

יואל חסון (המחנה הציוני):

אל תיתן לי ציונים. עכשיו אני חושב פעמיים.

ירון מזוז (הליכוד):

פעלת, אתה בעד החוק. כל הכבוד, יואל, אנחנו מודים לך. הנה, עוד אחד
מהאופוזיציה הצטרף. יואל הצטרף, הוא בעד.

היו"ר דוד ביטן:

זה שאתה אומר שיש חקיקה מסוימת, זה רק מצדיק את הטענה שלי שאין בעיה משפטית
להעביר את זה בבג"צ.

דבר שני. היכולת שלנו להתמודד מול האמנות הבינלאומיות, יותר חזקה כשיש חוק
של הכנסת ולא רק תקנה לשעת חרום.

שר התחבורה והבטיחות בדרכים ישראל כץ:

פעם אחת הוא מוטרד שהחוק לא אפקטיבי ופעם שנייה הוא שואל מה המשפחה תעשה
בסוריה.

אוסאמה סעדי (הרשימה המשותפת):

סוריה? איך אפשר?

נאוה בוקר (הליכוד):

איך אפשר? איך אפשר לרצוח אנשים? איך אפשר?

אוסאמה סעדי (הרשימה המשותפת):

אנחנו נגד רצח של אנשים.

יואב קיש (הליכוד):

קודם כל, אני מאוד שמח שיש לנו את ההזדמנות לטפל בחוק כזה משמעותי וחשוב,
שאני שותף גם בהבאה שלו. ראשית, כמה דברים מהמשפחות עצמן של נפגעי הטרור.
האמת שבמידה לא מעטה, הנושא הזה הגיע מהם. הם מרגישים, בצורה הכי אישית,
כפי ששמענו מהם, שהם שילמו את המחיר הכי כבד והם רואים את המשפחות של
המחבלים, של הרוצחים האלה, משפחות שהיו מעורבות, חלקן בידיעה וחלקן אפילו
בתמיכה, ממשיכות את חייהן. אז נכון עשינו צעד אחד בהריסת הבתים וזה צעד
משמעותי. מי שפה טען שזה לא עוזר, אז זה עוזר וראינו גם מקרים של הסגרת
מחבלים ורוצחים על-ידי המשפחות שלהם בעקבות חשש מהריסת בתים. זה צעד טוב
ונכון.

הצעד הבא הוא צעד הכרחי. אני מברך את השר כץ שהוביל את המהלך הזה ואת דוד
ביטן. כשנפגשתי עם משפחות נפגעי הטרור ופעלתי להוביל חקיקה, אז טענו שזה לא
חוקתי, שזה פוגע בדין הבינלאומי. אנחנו פה רואים שני דברים. חבל שאוסאמה
יצא אבל הוא רק עזר וחיזק, כמו שאתה אומר, שבעצם כבר החוק אפשרי וקיים. הוא
חיזק משפטי. בתור משפטן עם ידע רב הוא הראה שהחוק בהחלט ראוי ואין לו שום
בעיה.

אחמד טיבי (הרשימה המשותפת):

הוא לא אמר את זה.

יואב קיש (הליכוד):

הוא אמר שהחוק קיים.

אחמד טיבי (הרשימה המשותפת):

יש לכם בעיה קטנה בהבנת הנאמר על-ידי משפטן שהוא יותר טוב מכם.

יואב קיש (הליכוד):

הוא אמר שהחוק קיים ואנחנו בעניין הזה מקבלים את דעתו. אין שום בעיה לאשר
אותו גם בבית הזה.

מילה אחרונה לגבי מה שקוראים לו עונש קולקטיבי. זה עוד ניסיון לקעקע את
החוק הזה. לא מדובר בשום עונש קולקטיבי. מדובר בהגדרה של משפחה שמסייעת
לאותו רוצח או שבידיעה ולא עצרה אותו.

תמר זנדברג (מרצ):

  אז שיעמידו אותם לדין על סיוע.

יואב קיש (הליכוד):

לכן מדובר על משפחה שצריכה להיענש.

תמר זנדברג (מרצ):

אז תעמיד אותם לדין.

יואב קיש (הליכוד):

לא יכול להיות שהם ימשיכו את חייהם ללא שום שינוי ומשפחות נפגעות הטרור
ישלמו את המחיר הכבד.

היו"ר דוד ביטן:

תמר זנדברג, אחריה נאוה בוקר, אחריה אחמד טיבי ואחריו ירון מזוז.

מכיוון שלא הפרעת בעשר הדקות האחרונות, יש לך 4 דקות, בניגוד לשאר. נותנים
בונוסים למי שלא מפריע.

נאוה בוקר (הליכוד):

אין בעיה, אני אתחיל להפריע לך ואז אני אקבל בונוסים.

תמר זנדברג (מרצ):

אנחנו חצי שנה של טרור כשלממשלה אין שום פתרון.

היו"ר דוד ביטן:

זה לא מדויק.

תמר זנדברג (מרצ):

אז אנחנו רואים את ההיסטריה מתחילה להישלף מהשרוול. ההיסטריה שאומרת שמה
שלא הולך בכוח כנראה ילך בעוד יותר כוח ומה שלא בצעד המופרך, הבלתי חוקתי
והענישה הקולקטיבית התורן, ילך ככל הנראה בבא.

ואז אנחנו רואים את חבורת השרים מתחרים עם חברי הכנסת. כששר מגיע לכאן
משחרור לחובת הנחה בכנסת, לחוק שלא יעלה היום ואתם יודעים שהוא לא יעלה
היום, זה מראה שכל הדבר הזה הוא קרקס אחד גדול.

היו"ר דוד ביטן:

אנחנו יכולים לכנס את הנשיאות ולהעלות לסדר-היום. אם את לא יודעת את זה, אז
אני מספר לך.

נאוה בוקר (הליכוד):

אז תעשה את זה.

תמר זנדברג (מרצ):

אתם יודעים מה? זה לא רק הליכוד והבית היהודי מתחרה אחד בשני מי יותר
קיצוני. יש לכם פה להקת מעודדות, של לפיד את בוזי, שמתחרים ביניהם מי מוחא
כפיים יותר חזק ומי מהם רוצה להיות יותר ביבי ועכשיו אולי מי רוצה להיות
ישראל כץ.

אדוני השר, אני בטוחה שיש לך מספיק דברים להתעסק בהם. בתאונות דרכים נהרגים
יותר אנשים ממה שנהרגו בכל פיגועי הטרור ומלחמות ישראל גם יחד. אז יפה מאוד
שפינית מזמנך לבוא לכאן, להטיף לנו ולהרצות לנו את מסיבת העיתונאים שלך, רק
מה, היום בבוקר אמרת ברדיו שאם הבלגים ימשיכו לאכול שוקולד וליהנות מהחיים,
כנראה שככה בנימה הצינית הזאת, אתה כל-כך משתתף בצערם שזה מה שהיה לך
להגיד - - -

שר התחבורה והבטיחות בדרכים ישראל כץ:

מה עוד אמרתי?

תמר זנדברג (מרצ):

אתה כל-כך משתתף בצערם שזה מה שהיה לך להגיד בשם מדינת ישראל להשתתף בצער
של הבלגים.

שר התחבורה והבטיחות בדרכים ישראל כץ:

את ממש מבישה. יוסי שריד היה מתבייש בך. את יודעת למה? כי אמרתי שאם הם
יעשו את זה ולא יעשו דברים אחרים, כמו לאפיין את האויב ולהתארגן נגדו, הם
לא יוכלו לנצח את הטרור.

תמר זנדברג (מרצ):

אז בוא אני אגיד לך. בפרפרזה על דבריך, שאם הבלגים ימשיכו לאכול שוקולד
וליהנות מהחיים אני אגיד לך ככה - - -

שר התחבורה והבטיחות בדרכים ישראל כץ:

ומה עוד?

תמר זנדברג (מרצ):

אם אתם תמשיכו לטמון את הראש בחול ולהתעלם מהמציאות שאומרים לכם רשאי מערכת
הביטחון ואנשי צבא אחד אחרי השני – כולם אומרים לכם דבר אחד: אם אתם תמשיכו
להתעלם מזה, מכל הערכות של מערכת הביטחון, מכל המציאות מסביב, מכל מה שקורה
בעולם ובישראל, אתם תמשיכו להילחם בטרור כמו שנלחמתם בחצי השנה האחרונה,
דהיינו, פיגוע כל יום ואין לכם שום פתרון.

נאוה בוקר (הליכוד):

לא, ללכת לנחם בסוכת אבלים של מחבל זה יותר טוב, ברור.

תמר זנדברג (מרצ):

אני שוב פעם מזהירה אותך שאת תתבעי דיבה.

נאוה בוקר (הליכוד):

מה את אומרת?

תמר זנדברג (מרצ):

כן, תיזהרי.

נאוה בוקר (הליכוד):

מה את אומרת? בן אדם שמנופף בסכין לעבר שוטרים אז הוא לא מחבל.

תמר זנדברג (מרצ):

אז תעשי את השיקול שלך. אני מציעה לך לקחת חזרה את הדברים אחרת את תתבעי
תביעת לשון הרע.

נאוה בוקר (הליכוד):

את יכולה לתבוע אותי, אני לא משקרת. את היית שם והלכת לנחם.

תמר זנדברג (מרצ):

אני לא אהסס לעשות את זה, תהיי בשקט.

נאוה בוקר (הליכוד):

למה היא מכחישה?

שר התחבורה והבטיחות בדרכים ישראל כץ:

חברת הכנסת זנדברג, מאחר והתייחסת לדבריי, אני יכול לומר לך שלצערי את
מצרפת את מרצ לא למפלגה המאוחדת אלא לפלג של בל"ד במפלגה המאוחדת. אבות מרצ
היו מתביישים בך עם הגישה שלך, גם של עיוות האמת וגם של תמיכה אוטומטית
באויב.

תמר זנדברג (מרצ):

אדוני השר, אתה יכול להמשיך את זה עד מחר. אתה יכול עד מחר, עם כל הכבוד.
עם כל הכבוד לך, אין לכם שום פתרון לטרור.

שר התחבורה והבטיחות בדרכים ישראל כץ:

הייתם מפלגה ציונית מפוארת פעם. לאן את מביאה את עצמך? את לא מתביישת?

תמר זנדברג (מרצ):

אין לכם שום פתרון לטרור.

היו"ר דוד ביטן:

תצטרפי למחנה המשותף.

שר התחבורה והבטיחות בדרכים ישראל כץ:

את לא מתביישת? את לא מתביישת?

תמר זנדברג (מרצ):

אתם מנסים להכות בשמאל, שהוא היחיד שמציע פתרון.

היו"ר דוד ביטן:

איזה פתרון? איזה פתרון?

היו מתאבדים, אוטובוסים התפוצצו. על מה את מדברת?

תמר זנדברג (מרצ):

תקשיבו לבכירי מערכת הביטחון.

שולי מועלם-רפאלי (הבית היהודי):

20 שנה לקחו את הפתרונות שלכם ויהודים לא הפסיקו להירצח.

היו"ר דוד ביטן:

אוטובוסים התפוצצו כשניהלנו משא ומתן לשלום.

תמר זנדברג (מרצ):

תתביישו לכם.

נאוה בוקר (הליכוד):

את צריכה להתבייש, כשאת הולכת לנחם אבלים מחבלים.

תמר זנדברג (מרצ):

תשתקי כבר.

נאוה בוקר (הליכוד):

אני לא אשתוק, את לא תגידי לי לשתוק. חוצפנית.

שולי מועלם-רפאלי (הבית היהודי):

20 שנה מקבלים את ההצעות שלכם ויהודים לא מפסיקים להירצח. 20 שנה הצלחתם
להחיל פה את הרעיונות ההזויים שלכם שחותרים תחת קיומה של מדינת ישראל.

תמר זנדברג (מרצ):

על מה את מדברת? על מה את מדברת?

שולי מועלם-רפאלי (הבית היהודי):

20 שנה. אנחנו היחידים שמדברים דברים ברורים. אתם תפסיקו לחתור תחת קיומה
של מדינת ישראל.

תמר זנדברג (מרצ):

את לא תחנכי - - -

נאוה בוקר (הליכוד):

אני רוצה שתעני לי אחת ולתמיד, גברת תמר זנדברג.

שולי מועלם-רפאלי (הבית היהודי):

אתם רוצים מדינת כל אזרחיה.

היו"ר דוד ביטן:

תמר, אני קורא לך לסדר פעם שנייה.

שולי מועלם-רפאלי (הבית היהודי):

מדינת כל אזרחיה לא תהיה כאן, לא תהיה כאן.

היו"ר דוד ביטן:

אני קורא לסדר פעם שנייה.

אני רק רוצה לבקש מאחמד טיבי, צרף אותם למחנה המשותף ותגמור עניין.

נאוה בוקר (הליכוד):

אני רוצה שהיא תענה לי על שאלה.

היו"ר דוד ביטן:

לא, לא, אין לענות.

נאוה בוקר (הליכוד):

היא תענה לי עכשיו והיא לא תגיד לי שאני משקרת. היא לא תגיד לי שאני משקרת.
את יכולה לתבוע אותי דיבה. את היית בסוכת אבלים של חיר חמדאן, מחבל שנופך
בסכין לעבר שוטרים וצרח אללה אכבר?

תמר זנדברג (מרצ):

את תשבי בשקט ולא תחלקי לי ציונים.

נאוה בוקר (הליכוד):

את לא תשקרי. את לא תגידי לי שאת לא היית שם.

תמר זנדברג (מרצ):

תהיי בשקט ואל תחלקי לי ציונים.

נאוה בוקר (הליכוד):

את לא תשקרי, את לא תשקרי. מי שאת חושבת שאת, תגידי לשתוק בדיון?

תמר זנדברג (מרצ):

אני חברת כנסת בדיוק כמוך. כעת תשבי בשקט ותדברי על מה שאת רוצה.

נאוה בוקר (הליכוד):

אז אל תגידי לי שאני משקרת כי את השקרנית כאן.

תמר זנדברג (מרצ):

אני בוודאי אגיד לך.

נאוה בוקר (הליכוד):

את השקרנית. יש צילומים שלך בסוכת אבלים הזאת.

תמר זנדברג (מרצ):

חברת הכנסת בוקר, אני מציעה לך להירגע.

היו"ר דוד ביטן:

תמר, אני קורא לך לסדר בפעם השלישית. בבקשה להוציא את תמר.

נאוה בוקר (הליכוד):

יש גבול.

תמר זנדברג (מרצ):

הוא רוצה שאני אשאר, נכון?

היו"ר דוד ביטן:

את לא נותנת לאף אחד לדבר, מה אני יכול לעשות.

אחמד טיבי (הרשימה המשותפת):

אתם הפרעתם לה. אתה מוציא אותה אחר-כך?

היו"ר דוד ביטן:

היא בזכות דיבור, היא לא נותנת לה לדבר.

נאוה בוקר (הליכוד):

היא אומרת שאני שקרנית? יש צילומים שלה בסוכה הזאת. סוכת האבלים של חיר
חמדאן.

אחמד טיבי (הרשימה המשותפת):

אבל הוא לא מחבל, הוא נרצח על-ידי המשטרה.

נאוה בוקר (הליכוד):

כן, בטח, הוא לא מחבל. הוא נופף בסכין על השוטרים. איך אתם לא מתביישים?

ירון מזוז (הליכוד):

בושה וחרפה.

היו"ר דוד ביטן:

איך הוא נרצח?

אוסאמה סעדי (הרשימה המשותפת):

את ראית את הסרט?

נאוה בוקר (הליכוד):

אני ראיתי את הסרט הזה.

אוסאמה סעדי (הרשימה המשותפת):

הוא הלך ואז ירו בו. רצחו אותו בדם קר.

נאוה בוקר (הליכוד):

הוא נופף בסכין, איך אתם לא מתביישים.

אחמד טיבי (הרשימה המשותפת):

רצחו אותו בדם קר.

נאוה בוקר (הליכוד):

בושה וחרפה שאתם מגינים על אחד כזה. אתם צריכים להתבייש.

אוסאמה סעדי (הרשימה המשותפת):

בטח שאנחנו נגן עליו. את צריכה להתבייש להגן על שוטרים כאלה שיורים
באזרחים.

היו"ר דוד ביטן:

את רוצה לדבר או לא?

נאוה בוקר (הליכוד):

בוודאי שאני רוצה.

היו"ר דוד ביטן:

מספיק סעדי.

נאוה בוקר (הליכוד):

יש גבול. בן אדם מאיים בסכין על שוטרים והם אומרים שהוא לא מחבל. הוא צועק
אללה הוא אכבר ומאיים בסכין, הוא לא מחבל?

אחמד טיבי (הרשימה המשותפת):

ירו בו בגב. חבורה של שוטרים רוצים ירו בו בגב.

נאוה בוקר (הליכוד):

הם לא רוצחים, הם מגינים על עצמם.

היו"ר דוד ביטן:

טוב, אני מאוד מצטער, אני מעביר את זכות הדיבור למישהו אחר. תפסיקי לשאול
שאלות.

אוסאמה סעדי (הרשימה המשותפת):

היו ברכב, יצאו וירו בו בגב בדם קר.

היו"ר דוד ביטן:

תפסיקו לשאול שאלות. תדברי, אל תשאלי שאלות.

נאוה בוקר (הליכוד):

לא שאלתי שאלות, אני עונה למה שמדברים איתי.

היו"ר דוד ביטן:

תדברי שלוש דקות לעניין הזה.

נאוה בוקר (הליכוד):

יש גבול לשקרים.

אחמד טיבי (הרשימה המשותפת):

בגללכם אני מתחרט לפעמים שאני עדיין לא רופא.

היו"ר דוד ביטן:

אה, אתה מתחרט שאתה חבר כנסת.

אחמד טיבי (הרשימה המשותפת):

בגלל הרמה הזאת. פסיכיאטר הייתי צריך להיות.

נאוה בוקר (הליכוד):

אתה תלך לטיפול.

היו"ר דוד ביטן:

מחבל שרצח אנשים, אתה אומר למה ירו בו?

אחמד טיבי (הרשימה המשותפת):

ירדו מהרכב וירו בו בגב. אתם כועסים על מי שמנחם את המשפחה?

היו"ר דוד ביטן:

אחמד, אני קורא לך לסדר פעם ראשונה. אתה חבר ועדת הכנסת, אני לא רוצה
להוציא אותך.

נאוה בוקר (הליכוד):

במלחמה כמו במלחמה, מדינה צריכה שיהיו לה כלים כדי להילחם באויב. כדי להבין
מה הצורך שלנו בחוק הזה, אני רוצה לחזור רגע לפיגוע שהיה בקו 185 בארמון
הנציג באוקטובר האחרון. מחבל בן 22 נכנס לאוטובוס, מנסה לחטוף נשק מחייל
באוטובוס. דוקר ושני אזרחים נפצעו באופן קשה מאוד. שבועיים אחרי זה אנחנו
רואים את אימא שלו מתראיינת בטלוויזיה הלבנונית. לא רק שהיא לא מתחרטת על
מה שהבן שלה עשה, היא גם כועסת עליו שהוא לא צירף את אח שלו לפיגוע. היא
שלפה סכין תוך כדי והיא אומרת למצלמה: זה הנשק שאני שומרת עבור הישראלים.
בשידור חי היא אומרת שכל המשפחה ידעה שמוחמד רצה להיות שהיד ולהרוג יהודים.
אז מה? היא גם מקווה ששני הבנים שלה שנשארו בבית יהפכו לשהידים.

האימא הזאת עדיין נמצאת בבית שלה והיא פצצה מתקתקת. עם כל הכבוד, בכל יום
היא עלולה לשלוח בנים נוספים לרצוח יהודים. לנו אסור לתת לזה לקרות. זה
מעגל הסתה שמתחיל מהבית ונמשך בבית הספר, בכלי התקשורת, ברשתות החברתיות.
את המעגל הזה אנחנו צריכים לשבור, נקודה.

אי-אפשר להשלים יותר עם התמונות האלה של אימהות של מחבלים שגאות על זה שהבן
שלהם רצח יהודים. יש גבול. ההצעה הזאת תציל חיים, זה בטוח.

היו"ר דוד ביטן:

אחמד, בבקשה.

אתה רוצה לחזור להיות חבר כנסת או שאתה רוצה להיות דוקטור?

אחמד טיבי (הרשימה המשותפת):

אני חבר כנסת אבל רופא במקור. חבל שאני לא פסיכיאטר.

אדוני היושב ראש. מאתמול אני שומע שמחה לאיד אצל חלק משרי הממשלה, אצל חלק
מחברי הכנסת על הפיגוע הרצחני והנורא בבלגיה.

היו"ר דוד ביטן:

ממי שמעת? אף אחד לא מרוצה מזה שזה קורה.

אחמד טיבי (הרשימה המשותפת):

אתה לא דובר הממשלה.

היו"ר דוד ביטן:

לא שייך, אבל אני מכיר את השרים.

אחמד טיבי (הרשימה המשותפת):

יש שמחה לאיד דרך ההתבטאות - - -

היו"ר דוד ביטן:

אז אנחנו אשמים שמוסלמים התפוצצו בבלגיה, זה מה שאתה אומר.

אחמד טיבי (הרשימה המשותפת):

אני קורא אותך לסדר פעם ראשונה.

היו"ר דוד ביטן:

סגן יושב ראש אתה במליאה, לא פה.

אחמד טיבי (הרשימה המשותפת):

תאפשר לי להמשיך לומר את הדברים שלי בלי להפריע לי.

היו"ר דוד ביטן:

השמחה לאיד היא מעשה בזוי, שפל, בלתי אנושי ומי שעשה את זה צריך להתבייש.
מה עוד, שהקישור שנעשה בין דעא"ש לבין פלסטינים הוא בזוי עוד יותר. גם
הנאום של ראש הממשלה וגם חלק מהשרים שהמשיכו אחריו עשו את המעשה הנורא.
דעא"ש הוא ארגון רצחני בעל מאפיינים פשיסטים שישראלי היא לא על לוח המטרות
שלו, ממש לא. בינתיים הוא הורג יותר מוסלמים ויותר ערבים מאשר כל קבוצה
אחרת. הוא עושה מעשים נוראיים ורצחניים, לא חשוב מה זהות הנרצחים והקרבנות
שלו.

גינינו את הפיגוע באיסטנבול שבו נרצחו שלושה אזרחים ישראלים ואזרח איראני
וכך גם אתמול בבלגיה. אבל אני אומר לכם, שאני מרגיש גועל נפש מהשמחה לאיד
שהיתה פה אתמול. היתה שמחה לאיד אצל רבים בארץ.

נאוה בוקר (הליכוד):

למה לא עונים לו?

היו"ר דוד ביטן:

אני לא רוצה להפריע לו, ניתן לו לדבר.

אחמד טיבי (הרשימה המשותפת):

גם כשהדברים שלי לא נוחים - - -

היו"ר דוד ביטן:

מה לא נוחים? אנחנו אשמים שהמוסלמים הפכו להיות סכנה בכל העולם? טרוריסטים
בכל העולם המוסלמים, זה מה שקורה.

אחמד טיבי (הרשימה המשותפת):

לגבי הצעת החוק הזאת. באווירה הקיימת כיום בכנסת הנוראה הזאת, גם אם הייתם
מביאים הצעה למנוע ממשפחות אספקת חמצן, היא היתה מתקבלת. האווירה המתלהמת
כאן בכנסת, לדעתי היא יותר קשה מאשר ברחוב, או שהיא מזינה את הרחוב.

יש כאן תחרות, גם בין שרים, גם בין שר לראש ממשלה, מי יציע את החוק הזה? מי
יותר רטוריקן בהצעות נגד פלסטינים? לגרש פלסטינים לסוריה פתאום.

לכן יכול להיות שההצעה לפטור מחובת הנחה תתקבל בכנסת, אבל הדבר המצער ביותר
זה התמיכה מהספסל בהצעה הזאת על-ידי יש עתיד והמחנה הציוני.

היו"ר דוד ביטן:

תודה. אז רק, אחמד, שתדע, שזכותנו להגן על עצמנו מפני הטרור שהפלסטינים
עושים אותו. דרך אגב, אנחנו לא שמחים לאיד משום פעולת טרור, אבל העובדה
שהאיסלם הפך להיות לבעיה עולמית זה לא סתם.

אחמד טיבי (הרשימה המשותפת):

היא בעיה שלי לפני שהיא שלך. זאת בעיה שלנו לפני שהיא שלך.

היו"ר דוד ביטן:

אין פה שום שמחה לאיד.

אחמד טיבי (הרשימה המשותפת):

לפרוטוקול, חיר חמדאן נרצח בדם קר בגב.

נאוה בוקר (הליכוד):

הוא לא נרצח. הוא ניסה לרצוח שוטרים, איך אתה לא מתבייש? עוד פעם אתה חוזר
לזה. איך אתה לא מתבייש להגיד דבר כזה.

אחמד טיבי (הרשימה המשותפת):

ירו בו בגב - - -

היה אדם ערבי מזדמן והדברים שלך מבישים את הרמה שלך. תתביישי לך.

נאוה בוקר (הליכוד):

תתביישי לך.

שר התחבורה והבטיחות בדרכים ישראל כץ:

מאחר והאשמת את הממשלה, הדברים חייבים להיות ברורים. יש השתתפות עמוקה
בצער.

אחמד טיבי (הרשימה המשותפת):

חלק מהדוברים.

שר התחבורה והבטיחות בדרכים ישראל כץ:

כאשר ראש הממשלה ואני נשאלים, אז אנחנו אומרים שאי-אפשר להפלות בין טרור
לטרור ובין מניע למניע. יותר מזה, האירופאים צריכים להגדיר את הטרור כטרור
איסלמי קיצוני כדי שיוכלו לטפל בו באופן סלקטיבי. זאת האמירה שלנו והיא
נכונה שם והיא נכונה גם כאן, כי אתה גם לא מוכן לקבל את זה. אתה מנסה לייחד
ולמצוא תירוצים והסברים לטרור: שם ירו בו בגב, שם עשו לו.

אחמד טיבי (הרשימה המשותפת):

אזרח.

שר התחבורה והבטיחות בדרכים ישראל כץ:

יש חיילים ויש שוטרים שמייצגים גם אותך ונלחמים בטרור תוך סכנת חיים.

אחמד טיבי (הרשימה המשותפת):

הם יורים באזרחים.

שר התחבורה והבטיחות בדרכים ישראל כץ:

הם עושים בצורה הכי מוסרית בעולם את המלחמה הזאת כדי להגן גם עליך. המפלגה
שלך תמכה בחיזבאללה.

אחמד טיבי (הרשימה המשותפת):

אדוני השר, חוק מיוחד לתושב כפר כנא שירו בו בגב?

שר התחבורה והבטיחות בדרכים ישראל כץ:

חבר הכנסת טיבי, אתה חלק מהרשימה המאוחדת? אתם תמכתם בחיזבאללה וגיניתם את
ערב הסעודית ואת המפרצויות על זה שקראו לחיזבאללה ארגון טרור, כי זה עלול
לעזור למדינת ישראל.

אחמד טיבי (הרשימה המשותפת):

אגב, לרשימה שלנו, אני אומר לפרוטוקול, קוראים הרשימה המשותפת. גם אי הכרת
השמות של ערבים – לאחמד אתם קוראים עלי, מחמוד.

שר התחבורה והבטיחות בדרכים ישראל כץ:

סליחה, אתה לא ברשימה המשותפת?

אחמד טיבי (הרשימה המשותפת):

אתה אומר מאוחדת.

היו"ר דוד ביטן:

ירון מזוז, בבקשה.

ירון מזוז (הליכוד):

אני רוצה לתת לשר שיסיים.

היו"ר דוד ביטן:

פתאום השתתקת.

ירון מזוז (הליכוד):

אני רוצה שיתנו לי לדבר כמו שנתתי להם לדבר בשקט.

אדוני השר, כבוד השר ישראל כץ, מכובדי יושב ראש הוועדה ביטן. אני חושב
שמדובר בכלי הרתעתי ממדרגה ראשונה. מאחר ואין מודיעין אפקטיבי נגד מפגע
בודד, אנחנו חייבים להפעיל לחץ על משפחות המחבלים. החוק הזה חייב להיות
מקודם במהירותה האפשרית ולכן חייבים לתת לו את הפטור מחובת הנחה ולקדם אותו
בשבוע הבא עוד לפני הפגרה.

טרור זה טרור, לא משחקים בטרור. מחבלים זה מחבלים. אם למחבל לא אכפת מחייו
שלו, עלינו לדאוג שהוא יחשוש לחייו של הוריו. לפני מספר חודשים עוד התרעתי
ואמרתי – קיש, אתה מוכן לשבת?

יואב קיש (הליכוד):

לא, אני לא רוצה לשבת.

ירון מזוז (הליכוד):

שב או שתצא החוצה. אנחנו הקשבנו לכם, תשבו ותקשיבו.

עוד לפני כמה חודשים הפרעתי שכל מי שמתעסק בטרור ותומך בטרור לא יכול להיות
לא בכנסת ולא במדינה. אני חושב שזה חוק שנחוץ להעביר אותו עוד לפני הפגרה.
שיבינו שכל מי שמתעסק בטרור לא יהיה במדינת ישראל.

היו"ר דוד ביטן:

אלי כהן ואחריו אלעזר שטרן.

אלי כהן (כולנו):

אדוני היושב ראש, אני אהיה קצר מאוד. מדובר בצעד הרתעתי ממדרגה ראשונה,
לדעת כל גורמי הביטחון. אין ספק שהצעד הזה יגרום גם למשפחות המחבלים לרסן
את אותם אלה שאמורים לצאת לפני אותה פעילות. כל מחבל צריך לדעת שלא רק שהוא
עשוי לשלם בחייו אלא גם משפחתו תיפגע, כפי שגם המשפחות של נפגעי הטרור
נפגעות.

אני חושב שהצעד הזה נעשה בעוד מדינות רבות ואני רואה שיש פה תמיכה רחבה בכל
הבית.

אדוני היושב ראש, משפט אחרון. אני יודע שיש לך נחישות, אני יודע שאתה יודע
להוביל דברים. בשבוע הבא הכנסת יוצאת לפגרה. יש לנו משימה להעביר את זה לא
רק בקריאה ראשונה אלא בקריאה שנייה ושלישית עד שבוע הבא. אנחנו יוצאים
לפגרה, חג הפסח לפנינו ואנחנו צריכים להעלות את רמת הביטחון של האנשים. אם
נצטרך להישאר כאן עד שעות הלילה המאוחרות נישאר, העיקר שביום רביעי הבא
החוק הזה יאושר בקריאה שלישית. תודה.

אלעזר שטרן (יש עתיד):

קודם כל אני רוצה למחות על מה שאמר חבר הכנסת טיבי על השוטרים. הם לא צמאי
דם, הם לא רוצחים.

אחמד טיבי (הרשימה המשותפת):

אלה שירו בחיר חמדאן היו שוטרים צמאי דם, שהתוצאה היא בקבר עכשיו.

נאוה בוקר (הליכוד):

אתה חוזר על אותו דבר.

אחמד טיבי (הרשימה המשותפת):

על אותו דבר. מי שירה בחיר חמדאן הוא רוצח.

נאוה בוקר (הליכוד):

כן, הוא ממש היה אדם - - -

אחמד טיבי (הרשימה המשותפת):

הוא נרצח בדם קר, צמא דם והוא לא נשפט כי הוא יהודי, זאת הסיבה.

אלעזר שטרן (יש עתיד):

אין לנו שוטרים צמאי דם.

אחמד טיבי (הרשימה המשותפת):

חוץ מאלה שהורגים ערבים.

היו"ר דוד ביטן:

תפסיקו את הטרור אז לא נצטרך חוקים. אתה לא מבין את זה?

אחמד טיבי (הרשימה המשותפת):

זה לא טרור.

נאוה בוקר (הליכוד):

זאת היתה הגנה עצמית, זה הבדל בינינו לביניכם.

היו"ר דוד ביטן:

תפסיקו את הטרור ואז לא נצטרך שום חוק, לא גירוש ולא משהו אחר.

נאוה בוקר (הליכוד):

אנחנו נותנים לגיטימציה להגנה עצמית.

אחמד טיבי (הרשימה המשותפת):

אגב, אני אוהב את העובדה שחברת הכנסת בוקר - - -

היו"ר דוד ביטן:

שטרן, אתה רוצה לדבר או לא?

היית אלוף בצה"ל, אז הוא מפריע לך לדבר?

אלעזר שטרן (יש עתיד):

אני אגיד רק מה הוא מפריע לי. לפני רגע הוא אמר שאנחנו לא יודעים את השמות
שלהם והוא שואל את נאוה בוקר איך קוראים לה.

נאוה בוקר (הליכוד):

הוא לא זוכר את השם שלי אפילו.

אחמד טיבי (הרשימה המשותפת):

אתה לא מכיר אותי? אני מכיר את השמות שלכם אחד אחד.

אלעזר שטרן (יש עתיד):

אני רוצה להגיד את זה עוד פעם. אין לנו שוטרים, בוודאי לא חיילים, לא צמאי
דם ולא רוצחים. יש לנו מוסדות, שאם מישהו ירה במישהו כשלא היה צריך להרוג
אותו, יודעים לחקור את זה כמו שצריך.

טרור הוא טרור הוא טרור, אני מציע לא לעשות הבדלים. מה שעושה טרור, הוא
בועט בכל המוסכמות של העולם הנורמלי הנאור.

אחמד, דרך אגב, אני מקבל את מה שאתה אמרת, שאתם הכי סובלים מזה, בהקשרים של
ההכללות של המוסלמים. דווקא בגלל זה - - -

אחמד טיבי (הרשימה המשותפת):

דעא"ש הוא אויב שלנו יותר משלך.

אלעזר שטרן (יש עתיד):

אני מקבל אבל דווקא בגלל זה אני לא מבין למה אתם מהססים בלגנות כל פעולת
טרור. דעא"ש לא המציא את הטרור. דעא"ש לקח את הטרור ממקום אחר. דווקא כיוון
שאני מכבד אתכם גם באופן אישי, אז אני חושב שהניסיון לעשות הבדלים בין טרור
לטרור הוא מאוד בעייתי.

כמו שכבר האשימו פה את מפלגת יש עתיד שתומכת בחוק הזה, אני רוצה לומר שאני
סומך על זה שבתהליך החקיקה זה לא יהיה דבר מכליל. זאת אומרת, לא כל משפחה
באופן אוטומטי - - -

היו"ר דוד ביטן:

יושב ראש יש עתיד חתם לאחר שתואם איתו הנוסח. זה רק מי שיודע או שיש לו
השתתפות מסוימת. דרך אגב, יש שם זכות טיעון בפני ועדה.

אוסאמה סעדי (הרשימה המשותפת):

מה זכות טיעון? אין אפילו ביקורת משפטית.

היו"ר דוד ביטן:

יש גם בית משפט, אנשים מגישים בג"צ.

אוסאמה סעדי (הרשימה המשותפת):

איפה זה כתוב?

היו"ר דוד ביטן:

זאת זכות מוקנית להגיש בג"צ בעניין הזה.

אתה הרי משפטן טוב. אתה יודע שיש זכות מוקנית להגיש בג"צ.

אוסאמה סעדי (הרשימה המשותפת):

למה אין ביקורת בחוק.

היו"ר דוד ביטן:

יש זכות שימוע בחוק, מה אתה אומר?

אוסאמה סעדי (הרשימה המשותפת):

מה זכות שימוע? זה מספיק השימוע? קראתי את החוק.

היו"ר דוד ביטן:

אז אם קראת אז אתה יודע.

אוסאמה סעדי (הרשימה המשותפת):

איפה יש ביקורת שיפוטית.

היו"ר דוד ביטן:

ביקורת שיפוטית זאת זכות מותנית. על כל צעד מנהלי אפשר להגיש לבית משפט. לא
צריך לכתוב את זה.

אוסאמה סעדי (הרשימה המשותפת):

צריך אישור של בית המשפט.

היו"ר דוד ביטן:

היום זכות העמידה היא זכות כוללנית. אין שום בעיה להגיש בג"צ היום. הוא הצד
הנפגע, אז בטח הוא יכול להגיש. גם זכות העמידה הישנה הוא עומד בה. אתה יודע
את זה.

אלעזר שטרן (יש עתיד):

אוסאמה, אני חושב שאנחנו כמדינה דמוקרטית נורמלית לא יכולים להשלים עם זה
שאחרי פעולת טרור משפחות שאין עליהן שום איום, חוגגות את פעולת הטרור.

אוסאמה סעדי (הרשימה המשותפת):

אתה יכול לטפל בזה בחוק? החוק יכול לטפל בזה? למה צריך לגרש אותם? אם מישהו
עבר על החוק, תחקור אותו, תגיש אותו לבית משפט. למה צריך עונש קולקטיבי.
מישהו עבר על החוק? טיפל בזה.

אלעזר שטרן (יש עתיד):

את המשמעות של עונש קולקטיבי אני מקבל.

היו"ר דוד ביטן:

אני רוצה להגיד לך שאנחנו מאוד מעריכים את יש עתיד שהצטרפה לחוק הזה.

אלעזר שטרן (יש עתיד):

אנחנו לא צריכים הערכה. אני מציע שלא תעשו לנו מבחנים של לאומיות, של
נאמנות ולא של כלום.

אני בטוח שבחוק הזה יישמר האיזון הראוי בין הרתעה לבין הכללה.

שר התחבורה והבטיחות בדרכים ישראל כץ:

אני חייב לומר לך בעניין זה. גם מול יאיר לפיד באופן אישי, המילים סוכמו
ותואמו. יש כאן הליך ברור, ששר הביטחון או שר הפנים בטרם הגירוש הוא עושה
שימוע. גורמי הביטחון יביאו את המידע. חלק מהמידע הוא גלוי. משפחות שחוגגות
ומסיתות הן חלק מהדבר הזה.

אוסאמה סעדי (הרשימה המשותפת):

אז טפל בזה, אדוני השר. יש משטרה? יש תביעה? יש יועץ משפטי? אם יש משפחה
שעברה על החוק אתה יכול לטפל במשפחה הזאת. למה צריך לחכות לגרש אותם? יש
חוק הסתה, יש עבירת הסתה, למה צריך לגרש?

שר התחבורה והבטיחות בדרכים ישראל כץ:

אם יש לך ספקנות לגבי האפקטיביות, אני מבטיח לך שמהר מאוד תראה משפחה מובלת
מעבר לגבול הסורי ותבין שהחוק עובד. יפסיקו כבר עם כל העמדת הפנים. אתה בא
ומדבר בשם הערכים ליברליים והומניים, בדיוק כמו בבלגיה. אנחנו רוצים להילחם
בטרור ולמנוע טרור והמשפחה היא מכשיר ראשון במעלה בחינוך, בשותפות, בתמיכה
בטרוריסטים האלה ואנחנו נעצור את זה.

אוסאמה סעדי (הרשימה המשותפת):

בבית המשפט העליון זה לא יעבור.

אחמד טיבי (הרשימה המשותפת):

מה עשיתם עם הרוצח של רבין? הענשתם את המשפחה?

נתתם לרוצח של רבין להתחתן ולהביא ילדים.

ענת ברקו (הליכוד):

אנחנו מגנים אותם.

נאוה בוקר (הליכוד):

זאת לא תופעה אצלנו, אצלכם זאת תופעה. זה מקרה בודד.

אחמד טיבי (הרשימה המשותפת):

שרת המשפטים - - -

יש משפחות ויש משפחות.

היו"ר דוד ביטן:

אחמד טיבי, אני קורא לך לסדר בפעם השנייה.

אתה יודע עורך דין סעדי שבחוק הזה יש שימוע.

אוסאמה סעדי (הרשימה המשותפת):

זה לא מספיק.

היו"ר דוד ביטן:

יש זכות לפנות לבית משפט ומספיק עם השקרים האלה לגבי החוק הזה.

האחרונים ידברו כל אחד שתי דקות.

שר התחבורה והבטיחות בדרכים ישראל כץ:

שלא יבצעו טרור, אז לא צריך לעשות שימוע או גירוש.

היו"ר דוד ביטן:

חברת הכנסת שולי מועלם, בבקשה.

שולי, מיקי וענת.

שולי מועלם-רפאלי (הבית היהודי):

אני רוצה להחזיר את השיח להתחלה. יש פה מלחמה על קיומה של מדינת ישראל. זאת
מדינה יהודית ודמוקרטית ולא מדינת כל אזרחיה, חבריי מהרשימה המשותפת. זה
טרור שיש לו מטרה אחת, להשמיד, להרוג ולאבד. בדיוק הערב אנחנו קוראים את
מגילת אסתר. זאת אותה המטרה, להשמיד, להרוג ולאבד. בעיניי מי שהולך למקום
הזה, כל הדרכים כשרות: רצח של נשים, רצח של אזרחים שלא מבדילים בין דם לדם.
בפיגוע האחרון בגוש עציון נרצח אזרח ערבי. הרי הטרור לא מבדיל בין דם לדם.
הרי הטרור הזה שמדבר על השהידיות ועל הקדושה של הרצח, המטרה שלו היא למחוק
את קיומה של מדינת ישראל. מול המטרה הזאת, הכלים חייבים להיות כלים מחוץ
לקופסה הרגילה. משפחות שמעודדות טרור צריכות לשלם על זה מחיר.

כן, ילד בן חמש שאבא שלו רצח אימא של ילד בן חמש אחר, אין לו שום עדיפות.
הקול שאין פה בוועדה הוא הקול של משפחות הנרצחים. משפחות הנרצחים שמשלמות
את המחיר הבלתי נסבל הזה של בחור שקם בבוקר, או בחורה שקמה בבוקר והחבר שלה
נפרד ממנה והפתרון הוא רצח יהודים, כי זה מה שיכניס אותה חזרה לקונצנזוס.

החברים שלי, שעובדים איתי בדברים אחרים יד ביד, תוהים ושואלים את עצמם: מתי
לגנות ומתי לא לגנות.

חבר הכנסת אחמד טיבי, מעולם אף אחד מאיתנו לא שמח לאיד על רצח של שום אדם,
שום אדם, אף פעם.

אחמד טיבי (הרשימה המשותפת):

תדברי בשמך.

שולי מועלם-רפאלי (הבית היהודי):

אני אדבר בשם העם היהודי. אף יהודי לא שמח לאיד כשנרצח אדם אחר.

אחמד טיבי (הרשימה המשותפת):

אני יותר פופולארי ממך ולא מדבר בשם העם הפלסטיני.

שולי מועלם-רפאלי (הבית היהודי):

משפט אחרון. לגבי האמצעים למלחמה בטרור. כבר היינו בסבבים קודמים וראינו
שאפשר היה למגר את הטרור הזה כשיוצאים מחוץ לקופסה. אל תדברו במילים שאין
בחוק הזה. לכל אדם יש את זכות השימוע וזכות הערעור. אל תנסו לטשטש את מה
שטוב בחוק הזה. מטרת החוק היא להילחם במי שרוצה לרצוח, להרוג, להשמיד ולאבד
יהודים ואת קיומה של מדינת ישראל.

מיקי זוהר ואחריו ענת ברקו.

מכלוף מיקי זוהר (הליכוד):

קודם כל, אני מברך את השר ומברך אותך, אדוני היושב ראש, על היוזמה החשובה
הזאת. כולנו כמובן נרתמנו אליה מאחר ואין לנו שום דבר ולא חצי דבר כנגד
האוכלוסייה הערבית במדינת ישראל. האוכלוסייה הערבית במדינת ישראל היא חלק
אינטגרלי מהמדינה שלנו, היא חלק בלתי נפרד - - -

שולי מועלם-רפאלי (הבית היהודי):

רק שליחי הציבור שלהם לא רוצים את זה כל-כך.

מכלוף מיקי זוהר (הליכוד):

הם חלק בלתי נפרד מאיתנו ואנחנו תפקידנו וחובתנו ליצור דו-קיום, ליצור
שוויון, ליצור מצב בו האוכלוסייה הערבית יכולה לחיות בשלום יחד איתנו.

אבל מנגד, כפי שאנחנו דואגים להוקיע מתוכנו את אלו שעוברים על החוק וכפי
שאנחנו טורחים לעשות פעולות משפטיות כנגד אנשים – אפילו נבחרי הציבור
הבכירים ביותר, כולל נשיא מדינה וכולל ראש ממשלה לשעבר – כך אנחנו גם נפעל
כנגד מי שמסית לטרור ומי שמעודד טרור באשר הוא. כך גם הייתי מצפה מכם
לפעול, חברי הכנסת של האוכלוסייה הערבית במדינת ישראל. אותו טרור שנעשה
על-ידי אוכלוסייה מסוימת ואחר-כך על-ידי אלה שמעודדים אותו, פוגעים בשיתוף
הפעולה שלנו יחד איתכם. פוגעים באמון של העם היהודי באוכלוסייה הערבית
ואותו דבר ההיפך.

לכן אני אומר כך: החוק הזה יש בו את כל הכלים המשפטיים האפשריים כדי לסנן
באמת אנשים שתומכים בטרור. זאת אומרת, שאם יש משפחה שאכן תומכת בטרור ואכן
מעודדת אותו או שמחה לאדם של משפחות שנרצחו או בפעולות טרור שנעשו נגד
מדינת ישראל, אין להם שום מקום במדינת ישראל ולא בארץ ישראל.

מי שפועל ההיפך, לא רק שנחבק אותו, נעניק לו את כל הזכויות ואפילו זכויות
מעבר לכך, כי זאת המטרה שלנו, לחיות פה בשיתוף פעולה אבל למגר את הטרור.

ענת ברקו (הליכוד):

אדוני יושב הראש, אדוני השר. אני רוצה לומר שנושא הטרור הפלסטיני, זאת
הבשורה שהם הביאו לעולם. אנחנו רואים את החיקוי, את הלמידה של חטיפות
מטוסים, מחבלים מתאבדים. רק אתמול היה פיגוע קשה ביותר. אלה דברים שהועתקו
ונלמדו על-פי המודל הפלסטיני וזאת הבשורה שלו לעולם.

לכן, אנחנו יודעים שגם היום השיח הוא של פגיעה בזכויות הפרט, גם במובן הזה
של מעקבים בפייסבוק, רשתות חברתיות. אני חוזרת מכנס בברלין למאבק
באנטישמיות, פוליטיקאים בעולם מדברים על כניסה לרשתות חברתיות ומעקבים כדי
למנוע הסתה לטרור, כי מבינים שהסתה מהסוג הזה מניעה אנשים לפעולה.

אוסאמה סעדי (הרשימה המשותפת):

את שמסיתה כל הזמן נגד העם הפלסטיני. את אומרת שאין עם פלסטיני, זאת הסתה.

ענת ברקו (הליכוד):

אני לא אמרתי, אתה תקשיב לי.

אוסאמה סעדי (הרשימה המשותפת):

את אמרת. אמרת שאין פ' דגושה.

ענת ברקו (הליכוד):

אתה בין אלה שהבינו בדיוק מה שאמרתי.

אוסאמה סעדי (הרשימה המשותפת):

חלק גדול מהליכוד אומרים שאין עם פלסטיני.

ענת ברקו (הליכוד):

כמו שהרומאים רצו למחוק - - -

אני אומרת שיש והנה אתה פה.

היו"ר דוד ביטן:

אני חייב לסיים.

ענת ברקו (הליכוד):

משפט אחד, אני לא אתן לו להפריע לי.

אוסאמה סעדי (הרשימה המשותפת):

אתם תמיד מטיפים מוסר. תטיפו מוסר לעצמכם.

ענת ברקו (הליכוד):

הרבה פעמים ההורים במשפחה הפלסטינית מהווים מנגנון מרסן מפני טרור. הם
יכולים למנוע. אם לא, המשפחה תשלם את המחיר.

אני רוצה להדגיש, גירוש ללא חזרה ולא כפי שקרה בלבנון, כשהחזרנו.

היו"ר דוד ביטן:

אני רק רוצה להזהיר את הח"כים הערביים. תיראו מה קרה עם הטרור, איך הוא
מתבצע גם בטורקיה וגם במקומות אחרים, אז תיזהרו שהטרור לא יגיע גם אליכם.

ענת ברקו (הליכוד):

ברור, הגולם קם על יוצריו.

היו"ר דוד ביטן:

אני מצביע על כל הצעת חוק בנפרד.

הצעת חוק הכניסה לישראל (תיקון – ביטול אשרה ורישיון לישיבת קבע למחבלים או
למשפחותיהם עקב השתתפות בפעילות טרור), התשע"ו-2016.

מי בעד פטור מחובת הנחה?

אתה לא מצביע סעדי? אמרת שיש כבר חוק כזה.

אוסאמה סעדי (הרשימה המשותפת):

נו, יש חוק כזה, למה צריך עוד חוק?

היו"ר דוד ביטן:

מי נגד? מי נמנע?

הצבעה

בעד – 11

נגד – 2

נמנעים – אין

ההצעה למתן פטור מחובת הנחה להצעת חוק הכניסה לישראל (תיקון – ביטול אשרה
ורישיון לישיבת קבע למחבלים או למשפחותיהם עקב השתתפות בפעילות טרור),
התשע"ו-2016, נתקבלה.

היו"ר דוד ביטן:

אנחנו מצביעים כעת על הצעת חוק הפעלת סמכות תיחום מגורים לתושבי האזור
ומשפחותיהם עקב השתתפות בפעילות הטרור, התשע"ו-2016. מי בעד פטור מחובת
הנחה לפני קריאה טרומית?

הצבעה

בעד – 11

נגד – 2

נמנעים – אין

ההצעה למתן פטור מחובת הנחה להצעת חוק הפעלת סמכות תיחום מגורים לתושבי
האזור ומשפחותיהם עקב השתתפות בפעילות הטרור, התשע"ו-, 2016, נתקבלה.

היו"ר דוד ביטן:

שתי הצעות החוק עברו.

אחמד טיבי (הרשימה המשותפת):

אני מבקש רביזיה.

היו"ר דוד ביטן:

אנחנו נקבע מתי הרביזיה.

בוטלה הרביזיה. אחמד אמר שביטל.

4. הארכת משך כהונת הוועדה המיוחדת לדיון בהצעה לסדר היום בנושא:"קשיים
ברפורמה בשירות המדינה" פניית יושב ראש הוועדה המיוחדת.

היו"ר דוד ביטן:

הנושא הבא: הארכת משך כהונת הוועדה המיוחדת לדיון בהצעה לסדר היום בנושא:
"קשיים ברפורמה בשירות המדינה", פניית יושב ראש הוועדה המיוחדת.

הבנתי שאתה צריך עוד חודשיים.

רועי פולקמן (כולנו):

כן. רק בגלל שזה גלש לפגרה ורצינו לא לעשות את זה בפגרה. אנחנו מבקשים
לתחילת יולי.

היו"ר דוד ביטן:

עד 30.6.2016.

מי בעד?

הצבעה

בעד – רוב

נגד – אין

נמנעים – אין

הארכת משך כהונת הוועדה המיוחדת בהצעה לסדר היום בנושא קשיים ברפורמה
בשירות המדינה עד לתאריך 30.6.2016, נתקבלה.

היו"ר דוד ביטן:

התקבל פה אחד.

5. הצעת חוק השידור הציבורי (תיקון מס' 4), התשע"ו-2016

6. הצעת חוק השידור הציבורי הישראלי (תיקון - סעיף 92), התשע"ו-2016

היו"ר דוד ביטן:

בקשת יושב ראש ועדת הכלכלה למיזוג הצעות החוק הבאות:

1. הצעת חוק השידור הציבורי (תיקון מס' 4), התשע"ו-2016.

2. הצעת חוק השידור הציבורי הישראלי (תיקון – סעיף 92), התשע"ו-2016.

מי בעד? מי נגד?

הצבעה

בעד – רוב

נגד – אין

נמנעים – נמנעות

הבקשה למיזוג שתי הצעות החוק, נתקבלה.

היו"ר דוד ביטן:

אושר פה אחד.

לא נספיק לעשות את תקציב השרים. שינוי תקציב השרים יעבור ליום שני.

7. הצעת חוק הפיקוח על שירותים פיננסיים (תיקוני חקיקה), התשע"ו-2016

היו"ר דוד ביטן:

הנושא הבא: קביעת ועדה לדיון בהצעת חוק הפיקוח על שירותים פיננסיים (תיקוני
חקיקה), התשע"ו-2016.

מה הבקשה של הממשלה?

סגן שר האוצר יצחק כהן:

הבקשה של הממשלה היא להעביר את זה לוועדת הרפורמות בראשותו של אלי כהן
מכיוון שהוא כבר התחיל העבודה שם. רפורמת בריס כבר נמצאת אצלו והוא מחכה
למיזוג.

היו"ר דוד ביטן:

איזו רפורמה נמצאת אצלך?

אלי כהן (יו"ר ועדה משותפת לוועדה המיוחדת לדיון בהצעות חוק הרשות הממשלתית
להתחדשות עירונית, הצ"ח שירותים פיננסיים והצ"ח לתיקון פקודת מס הכנסה
ולוועדת הכלכלה):

אנחנו מטפלים בנושא של הקמת המפקח הפיננסי. חוק מאוד ארוך, 120 סעיפים.
אנחנו כבר בסעיף 92 אחרי הקראות.

היו"ר דוד ביטן:

זה משתלב עם ההצעה הזאת?

אלי כהן (יו"ר ועדה משותפת לוועדה המיוחדת לדיון בהצעות חוק הרשות הממשלתית
להתחדשות עירונית, הצ"ח שירותים פיננסיים והצ"ח לתיקון פקודת מס הכנסה
ולוועדת הכלכלה):

כן.

היו"ר דוד ביטן:

גפני, יושב ראש ועדת הרפורמות אומר שזה לא המצב הרגיל שמבקשים לקחת נושא
אלא מכיוון שהם כבר דנים בהצעת חוק המפקח הפיננסי, שזה חוק מאוד גדול ומאוד
ארוך. החוק הזה מאוד משתלב בעניין הזה ולכן חשוב שזה יעבור אליו.

משה גפני (יו"ר ועדת הכספים):

מדובר פה על לקחת מוועדת הכספים נתח גדול מהוועדה שלה. החוק הזה מדבר על זה
שמבטלים את אגף שוק ההון במשרד האוצר והופכים אותו לרשות, כמו שהיה עם בנק
ישראל, כמו שהיה עם דברים דומים.

זה נושא של ועדת הכספים, הוא לא קשור לשום חוק. אגב, מוציאים את הפיקוח של
ועדת הכספים בחוק הזה. החוק כפי שהוא עבר בקריאה ראשונה, הכול מדבר על ועדת
הכספים. לוועדת הכספים יש כמה נתחים. יש לה את משרד האוצר, את אגף
התקציבים, את אגף החשב הכללי, את אגף שוק ההון ואת הרשות לניירות ערך. פשוט
לוקחים את אגף שוק ההון, שהוא חלק מרכזי בעבודת ועדת הכספים. היה צריך
להגיד לי את זה מלכתחילה, אז לא הייתי לוקח את ועדת הכספים, הייתי לוקח את
משרד הכלכלה.

אלי כהן (יו"ר ועדה משותפת לוועדה המיוחדת לדיון בהצעות חוק הרשות הממשלתית
להתחדשות עירונית, הצ"ח שירותים פיננסיים והצ"ח לתיקון פקודת מס הכנסה
ולוועדת הכלכלה):

אדוני, ידע יושב ראש ועדת הכספים, שאני מכבד אותו, שיש חלק מהסעיפים שיהיו
גם במסגרת הוועדה שהוקמה לצורך העניין.

שנית, הנושא של המפקח הפיננסי, שכיום אנחנו נמצאים בו בחוק המשולב, בסעיף
90 מתוך 120, שזה קשור בקשר עמוק לנושא של הקמת אגף שוק ההון. זה משתלב אחד
בשני.

יודע יושב ראש הוועדה, בדברים שלא היינו קטנוניים איתו ואמרנו לו – הנה, רק
השבוע הגענו איתו להסכמה - - -

היו"ר דוד ביטן:

אני רק רוצה להגיד לכם דבר אחד, שתדעו. אני כבר לא אסכים להעביר. לגבי החוק
הזה שכנעתם אותי אבל אני אומר לכם חד וחלק, הסיפור הזה - - -

משה גפני (יו"ר ועדת הכספים):

אני אלך לראש הממשלה על זה. אני רואה בזה הפרה של ההסכם הקואליציוני. אני
לא מתכוון לשחק עם זה.

היו"ר דוד ביטן:

אני אומר לכם את האמת. אני כבר שוקל להגדיר את הסמכויות של ועדת הרפורמות,
כי השיטה הזאת שאני יכול להעביר כל חוק ואין סמכויות - - -

סגן שר האוצר יצחק כהן:

זה ממש לא כל חוק.

אלי כהן (יו"ר ועדה משותפת לוועדה המיוחדת לדיון בהצעות חוק הרשות הממשלתית
להתחדשות עירונית, הצ"ח שירותים פיננסיים והצ"ח לתיקון פקודת מס הכנסה
ולוועדת הכלכלה):

זה חלק מההסכם הקואליציוני.

משה גפני (יו"ר ועדת הכספים):

אז נברר את ההסכם הקואליציוני. לא להעביר את זה בלי לדבר איתי.

היו"ר דוד ביטן:

בגלל שיושב ראש הכנסת לא רצה בזמנו להקים ועדה ואז אני בעצם לא עשיתי
סמכויות לוועדה, הוא נראה לי בעייתי. אני לא אסכים לזה יותר. אני אומר לכם
את האמת, תתחילו לקחת את זה בחשבון. זה רק במקרים חריגים. אחרת אנחנו נביא
את זה כוועדה מסודרת. נעביר סמכויות ונסיים את הוויכוח הזה. אני לא מוכן
שכל פעם יהיה לי ויכוח.

משה גפני (יו"ר ועדת הכספים):

אני לא מסכים לזה.

אדוני היושב ראש, אני מבקש שלא תצביע. אני מבקש התייעצות סיעתית. אני הולך
להתייעץ עם הסיעה שלי ונחליט על המשך דרכנו. אם המשמעות של העניין - - -

סגן שר האוצר יצחק כהן:

­אדוני היושב ראש, זה בתוך ההסכם הקואליציוני. הוא חושב שהכול מגיע אליו.
השבוע שכנעת אותנו.

משה גפני (יו"ר ועדת הכספים):

כן, העברת אלי את הפנסיה של השב"כ והמוסד. העברת אלי. את כל הדברים
המעניינים אתה לוקח לך. אני מציע שתעזוב את סיעת ש"ס ותעבור לכולנו. מה אתה
עושה בסיעת ש"ס? למה אתה דואג? למה אתה דואג?

סגן שר האוצר יצחק כהן:

למה אני דואג? למה שאתה מקלקל.

משה גפני (יו"ר ועדת הכספים):

אני מקלקל. אתה יושב פה, אתה ניצב של כולנו.

סגן שר האוצר יצחק כהן:

אל תגיד לי מה אני.

משה גפני (יו"ר ועדת הכספים):

אתה איש של כולנו, אתה לא איש של ש"ס.

סגן שר האוצר יצחק כהן:

אתה חצוף.

משה גפני (יו"ר ועדת הכספים):

אני חצוף?

סגן שר האוצר יצחק כהן:

אתה חצוף.

משה גפני (יו"ר ועדת הכספים):

תגיד לי מה עשית.

סגן שר האוצר יצחק כהן:

מה שאתה קלקלת אני תיקנתי.

משה גפני (יו"ר ועדת הכספים):

מאה אחוז.

סגן שר האוצר יצחק כהן:

חוצפן.

משה גפני (יו"ר ועדת הכספים):

זה לא יימשך הדבר הזה. אסור שזה יימשך.

היו"ר דוד ביטן:

אמרתי שאותי הוא שכנע רק לגבי החוק הזה.

סגן שר האוצר יצחק כהן:

חוצפן.

משה גפני (יו"ר ועדת הכספים):

אתה חוצפן.

סגן שר האוצר יצחק כהן:

אתה חצוף.

משה גפני (יו"ר ועדת הכספים):

אתה יודע למה אני נלחם, חצוף.

סגן שר האוצר יצחק כהן:

אתה לא נלחם, אתה מקלקל.

משה גפני (יו"ר ועדת הכספים):

אני מקלקל? חצוף.

סגן שר האוצר יצחק כהן:

אתה גנב קרדיטים, זה מה שאתה, חצוף.

ארבל אסטרחן:

מובן שמבחינת התקנון ומבחינה משפטית, הצעת החוק הזאת שייכת לוועדת הכספים.

אלי כהן (כולנו):

גם הצעת המפקח קשורה לוועדת הכספים.

שגית אפיק:

אני חייבת להשיב.

אלי כהן (כולנו):

את לא חייבת להשיב, את לא חברת כנסת.

היו"ר דוד ביטן:

העובדה שאין סמכויות לוועדת הרפורמות מאפשרת להעביר כל דבר. השיטה הזאת לא
יכולה להימשך. היושב ראש צריך להבין. הוא לא רצה את הרפורמות כוועדה קבועה
אבל זה מאפשר לה לקבל כמעט את כל החוקים, כי אין לה סמכויות. זה דבר
והיפוכו. הדבר הזה לא יכול להימשך הרבה זמן.

רועי פולקמן (כולנו):

זה ספציפית היה בהסכמים הקואליציוניים.

היו"ר דוד ביטן:

תקשיבו טוב למה שאני אומר לכם. אני מוכן לקבל הרבה עניינים אבל זה הגדיש את
הסאה.

רועי פולקמן (כולנו):

זה לא כל נושא.

שגית אפיק:

ההצעה הזאת בעצם עוסקת ברשות חדשה - - -

היו"ר דוד ביטן:

אבל הוא אומר שיש לו כבר הצעת חוק אחרת והסכמתם להעביר.

שגית אפיק:

אז אני אומרת מה השוני בין ההצעה הזאת להצעה האחרת.

סגן שר האוצר יצחק כהן:

זה אותם תיקונים, אותם תיקוני חוק, אותם סמכויות חוק.

שגית אפיק:

בוועדת הכספים נמצאים שלושה חוקים.

היו"ר דוד ביטן:

אני שואל אתכם: בשביל מה להקים רשות? הרי מה קורה עם כל הרגולטורים? מקימים
רשות ואחר-כך אי-אפשר לדבר איתם. אתם לא מבינים שאתם עושים טעויות? אתם
שומטים את השטיח מתחת לסמכות השר. ברגע שמקימים רשות, הרגולטורים הם
אלוהים, אי-אפשר לגעת בהם. אתם לא קולטים את זה בכלל. חלק מהמשרד זה עדיף.
אתם פשוט הולכים נגד עצמכם כל הזמן עם הרשויות האלה. עד כמה אפשר לדבר על
זה?

כל אחד שהוא רשות הוא אלוהים, אי-אפשר לדבר איתו בכלל. גם השר לא יכול
להתערב. מה קורה לכם? אתם לא מבינים שזאת טעות? זאת טעות עניינית, זה לא
קשור לוועדה.

סגן שר האוצר יצחק כהן:

זה לא נכון.

היו"ר דוד ביטן:

מספיק כבר עם זה. כל השרים מוותרים על הסמכויות לרגולטורים ולרשויות וזה לא
נותן שום דבר. אחר-כך בוכים ואומרים מה עשינו. מספיק עם זה.

אני חייב להצביע תוך שתי דקות.

משה גפני (יו"ר ועדת הכספים):

אני חייב התייעצות סיעתית.

היו"ר דוד ביטן:

התייעצות סיעתית, בבקשה. הצבעה בשעה אחת עשרה.

גפני, תגיד רביזיה, זה יהיה ביום שני. עד יום שני תשב עם ראש הממשלה. לא
תהיה רביזיה היום כי היום פורים.

משה גפני (יו"ר ועדת הכספים):

שר האוצר ביקש שאני אעביר את הריט ואמרתי בסדר. הוא אמר שאחרי זה נלך לפי
התקנון. אני לא מבין מה שקורה פה.

שגית אפיק:

יש היום שלושה חוקים שנחקקו מאז חקיקת בכר בשנת 2005, שהם החוקים שמסדירים
את שוק ההון בישראל: חוק הביטוח, חוק קופות הגמל וחוק השירותים הפיננסיים.
שלושת החוקים האלה תופסים שליש מנפח - - -

אלי כהן (כולנו):

מה היא מתייחסת? היא חברת כנסת? אני לא מבין את זה.

מכלוף מיקי זוהר (הליכוד):

אלי, היא יועצת משפטית של ועדת הכספים. אתה לא יכול לא לתת לה לדבר.

שגית אפיק:

גם היועצת המשפטית לוועדה הזאת אמרה - - -

יו"ר ועדה (הוועדה המיוחדת לדיון בהצעת חוק הרשות הממשלתית להתחדשות
עירונית, בהצעת חוק שירותים פיננסיים חוץ מוסדיים ובהצעת חוק לתיקון פקודת
מס הכנסה (מס' 218)) אלי כהן:

עם כל הכבוד, יש כאן איזה בלבול עם הייעוץ המשפטי לוועדת הכספים.

מכלוף מיקי זוהר (הליכוד):

היא יועצת משפטית של ועדת הכספים, אתה חייב לתת לה לדבר. היא רק מדברת, היא
לא מצביעה.

היו"ר דוד ביטן:

אלי, אני מגן על הייעוץ המשפטי. אי-אפשר ככה. עם כל הכבוד לפוליטיקאים,
יועצים משפטיים של ועדות, זכותם להביע עמדה.

שגית אפיק:

שלושת החוקים האלה הם בעצם חוקים שוועדת הכספים מטפלת בהם מזה שנים רבות,
בוודאי מאז חקיקת חוקי בכר. מה שההצעה הזאת בעצם עושה, היא לוקחת את שלושת
החוקים האלה ומכפיפה אותם תחת רשות, כשהרשות הזאת לא תהיה כפופה יותר
לפיקוח פרלמנטרי בכנסת.

היו"ר דוד ביטן:

זה מה שאני אומר, זאת טעות טוטלית.

שגית אפיק:

היא הופכת את כל הרגולציה לרגולציה כזאת - - -

היו"ר דוד ביטן:

מה אתם רוצים, לעשות חוק כזה באמת? זה מה שאתם רוצים?

שגית אפיק:

אי-אפשר לנטרל את ועדת הכספים.

אלי כהן (כולנו):

אנחנו לא דנים עכשיו בחוק. אתה חבר בוועדה, אדוני היושב ראש.

היו"ר דוד ביטן:

אבל יש גבול. אתם רוצים שהם יעשו מה שהם רוצים בלי שאף אחד לא יפקח עליהם?

משה גפני (יו"ר ועדת הכספים):

בלי פיקוח פרלמנטרי.

סגן שר האוצר יצחק כהן:

זה לא נכון.

שגית אפיק:

ברור שלפי התקנון זאת הצעה של ועדת הכספים.

היו"ר דוד ביטן:

מי בעד להעביר את זה לוועדה של אלי כהן שהיא ועדה מיוחדת?

ארבל אסטרחן:

ולשנות את שמה בהתאם.

היו"ר דוד ביטן:

כן.

מי בעד? מי נגד? מי נמנע?

הצבעה

בעד – 2

נגד – 1

נמנעים – אין

ההצעה להעביר את הנושא לוועדה המיוחדת בראשותו של אלי כהן, נתקבלה.

היו"ר דוד ביטן:

זה עבר שניים נגד אחד.

משה גפני (יו"ר ועדת הכספים):

אני מבקש רביזיה.

היו"ר דוד ביטן:

רביזיה ביום שני הבא, אני לא יכול לעשות היום.

אני אומר לכם, תרגיעו קצת עם ההעברות לוועדת הרפורמות. זה גם לא נראה טוב.
זה נראה יותר כרצון להעביר את רצון האוצר. הישיבה נעולה.

הישיבה ננעלה בשעה 11:00.
