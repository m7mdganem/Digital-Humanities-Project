הכנסת התשע-עשרה

נוסח לא מתוקן

מושב שני

פרוטוקול מס' 82

מישיבת ועדת הכנסת

יום רביעי, י' באדר ב התשע"ד (12 במרץ 2014), שעה 19:20

סדר היום:

פניית יו"ר הכנסת בדבר הקדמת שעת פתיחת ישיבת הכנסת ביום שלישי, ט"ז באדר
ב' התשע"ד,18 במרס 2014

נכחו:

חברי הוועדה:

צחי הנגבי – היו"ר

רוברט אילטוב

יריב לוין

דב ליפמן

אורי מקלב

משה זלמן פייגלין

יפעת קריב

איילת שקד

פנינה תמנו-שטה

מוזמנים:

מזכירת הכנסת ירדנה מלר הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

סיגל גורדון

פניית יו"ר הכנסת בדבר הקדמת שעת פתיחת ישיבת הכנסת ביום שלישי, ט"ז באדר
ב' התשע"ד, 18 במרס 2014

היו"ר צחי הנגבי:

בוקר טוב, אני רוצה להביא בפניכם את הבקשה הדרמטית של מזכירת הכנסת: בהתאם
לסעיף 19א(1) לתקנון הכנסת, מבקש יושב ראש הכנסת, חבר הכנסת יולי יואל
אדלשטיין, להקדים את פתיחת הישיבה ביום שלישי, 18 במרס 2014 לשעה אחת עשרה.

רוברט אילטוב:

כבוד היושב ראש, אני רוצה לציין את חבר הכנסת הכי חרוץ של האופוזיציה.

היו"ר צחי הנגבי:

הוא בכלל ממלכתי.

יפעת קריב:

יש לי שאלה, אתם רוצים להקדים את הישיבה לאחת עשרה בבוקר, אז מה לגבי
הדיונים בוועדות? יש עוד כמה חקיקות שצריכות לבוא לדיון בוועדות. מתי
ייקבעו דיונים בוועדות?

היו"ר צחי הנגבי:

ראשית, אפשר לפני. אפשר גם לבקש אישור מיוחד מהיושב ראש, זה לא קשור אלינו.

יפעת קריב:

אז רק תגידו, שאם יש עוד כמה הצעות שצריכות לבוא לקריאה שנייה
ושלישית - - -

היו"ר צחי הנגבי:

זה לא קשור אלינו, הסמכות של היושב ראש לאשר.

יפעת קריב:

זה יכול לפגוע בחברי כנסת שיש להם הצעות חוק - - -

היו"ר צחי הנגבי:

נעביר לידיעתו.

אורי מקלב:

מכיוון שמקדימים את הדיונים, היה לנו שבוע לא קל של דיונים, דיונים תוך כדי
המליאה, אני מבקש שזה לא יהיה.

היו"ר צחי הנגבי:

לא הבנתי מה אתה מבקש.

אורי מקלב:

שאחרי השעה אחת עשרה לא יתקיימו דיוני ועדות. יפעת קריב רוצה, אני לא רוצה.

היו"ר צחי הנגבי:

הבנתי. אנחנו מבינים את שתי הבקשות, הן לא קשורות להחלטה היום.

יפעת קריב:

אבל אתה לא שמעת מה אני אמרתי. קודם כל, הדיון שדן בהצעה שלי מתקיים בשעה
תשע בבוקר, אז לי אין בעיה. אני דווקא חושבת על טובת שאר חברי הכנסת. אני
אומרת, אם יש חברי כנסת שיש להם הצעות חוק - - -

היו"ר צחי הנגבי:

אני אדאג להעביר את שני המסרים ששמענו פה.

יריב לוין:

אדוני היושב ראש, אוכל להתייחס בקצרה?

היו"ר צחי הנגבי:

לא, חבל להתייחס.

יריב לוין:

רק במשפט כי זה חשוב לי שהדברים ייאמרו, שאף אחד לא ירגיש מרומה. תראו,
בשבוע הבא אנחנו נדרשים לשני ימי דיונים כדי להשלים ניקוי שולחן, כמו
שאנחנו עושים בדרך כלל. אנחנו כרגע רק מבקשים להקדים את שעת פתיחת המליאה,
כדי שיהיה יותר זמן לדיונים. אנחנו נצטרך לשבת ולסכם את סדרי ההתנהלות
וסדרי הדיון. אני מניח, שאם נגיע לאיזה שהם סיכומים, במסגרת הזאת גם נוכל
לסדר את החוקים באיזשהו אופן שיאפשר חלונות זמן, שהוועדות יוכלו במקביל
לשבת בחוקים שהם מוסכמים ונוכל לפתור את הבעיה. זה אם נגיע להבנות. אם לא
נגיע להבנות, אני לא יודע מה יקרה.

יפעת קריב:

יריב, אבל מה לגבי הוועדות - - -

יריב לוין:

אני מסביר, אני אומר, תראו, רבותי - - -

אורי מקלב:

אם יש הבנות, אין בעיה, אבל אם זה הולך ליושב ראש הכנסת - - -

יריב לוין:

אני אומר עוד פעם, אני חוזר ואומר כי אני רוצה להיות ברור. באופן עקרוני,
בשבוע האחרון, העדיפות הראשונה היא לניקוי שולחן של החקיקה בקריאה שנייה
ושלישית, זה סדר הדברים הרגיל מאז ומתמיד. אם אנחנו נצליח להגיע להבנות
שיאפשרו לסדר את החוקים באיזה שהיא צורה כזאת, יהיו לנו חלונות זמן שבהם יש
דברים מוסכמים, שאז כולם יגידו, אין בעיה שבמקביל תשבנה הוועדות, זה יפתור
לכולם את הבעיה, כל אחד במגרש שלו. אם לא יהיו הסכמות, צריך יהיה להגיע
לאיזה שהם הסדרים ואז, יושב ראש הכנסת, לו נתונה תמיד הסמכות לתת אישור
לקיים דיונים במקביל. אני מניח, שהוא יעשה פחות שימוש בסמכות הזאת במקום
שבו לא תהיה הסכמה. איפה שיהיו יותר הסכמות, יהיה לו יותר קל.

יפעת קריב:

אבל אם אפשר, בהכנה לקריאה שנייה ושלישית לתת פ ה איזה שהיא גמישות.

יריב לוין:

אני בעד, אבל בסוף זו החלטה של היושב ראש, לא שלנו כאן. אני אומר לחבר
הכנסת מקלב, השב אלינו מהמדבר האופוזיציוני, תרתי משמע, אני מקווה שתצלח
דרכינו בהסכמות יותר טוב מאשר מה שקרה לנו השבוע ואז נוכל לפתור גם את
הבעיות האלה.

אורי מקלב:

מחובתה של ועדת הכנסת לפנות ליושב ראש במידה ואין הסכמות - - -

יריב לוין:

כן, אבל חבר הכנסת מקלב, אני כבר אומר לך - - -

היו"ר צחי הנגבי:

לדעתי, חבר הכנסת מקלב בא לעשות פיליבסטר.

אורי מקלב:

אני רעב לישיבות - - -

היו"ר צחי הנגבי:

אבל למה אתה לא רעב להסכמות?

אורי מקלב:

אם יש הסכמות, זה בסדר. אבל במקום שאין הסכמות - - -

היו"ר צחי הנגבי:

הדברים שאמר יושב ראש הקואליציה הם ברוח הדברים שאתה אמרת. אני מעמיד את
ההצעה להצבעה, מי בעד ירים את ידו.

הצבעה

בעד – רוב

נגד – אין

נמנעים – אין

ההצעה התקבלה.

היו"ר צחי הנגבי:

פניית יושב ראש הכנסת בדבר הקדמת שעת פתיחת ישיבת הכנסת ביום שלישי, ט"ז
באדר ב' התשע"ד, 18 במרס 2014, התקבלה.

יריב לוין:

אני רוצה שיהיה ברור, ההנחה שביום רביעי מתחילים באחת עשרה היא, שהמליאה
תיגמר לפני כן, כי יכול להיות מצב, שהמליאה ביום שלישי תמשיך ותרוץ ואז היא
ממשיכה הלאה. במצב הזה, אי אפשר יהיה לקיים ישיבות ועדות בימי רביעי בבוקר,
אלא באישור של היושב ראש, זה צריך להיות ברור.

היו"ר צחי הנגבי:

בכל מקרה היושב ראש ייתן אישור.

יריב לוין:

מכיוון שהמליאה פתוחה. אני אומר, זה המצב, שאנשים לא יטעו.

יפעת קריב:

כי לי יש הצעת חוק, שחבר הכנסת מקלב עושה לי עליה פיליבסטר כל ישיבה, אנחנו
צריכים את הזמן הזה לפני יום שלישי בצהריים.

היו"ר צחי הנגבי:

תודה לכם, הישיבה נעולה.

הישיבה ננעלה בשעה 19:30.
