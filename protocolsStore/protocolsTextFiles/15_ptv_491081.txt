פרוטוקולים/ועדת הכנסת/4347

ירושלים, א' בשבט, תשס"ב

14 בינואר, 2002

הכנסת החמש-עשרה נוסח לא מתוקן

מושב רביעי

פרוטוקול מס' 265

מישיבת ועדת הכנסת

יום שלישי, כ"ב בטבת התשס"ב (8 בינואר 2002), שעה 11:00

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

ב. בקשות להקדמת הדיון בהצעות-החוק הבאות בקריאה הטרומית:

1.  הצ"ח הביטוח הלאומי (תיקון - הכנסה מרבית) התשס"ב – 2001 –

  של חבר-הכנסת חיים כץ (פ/3210).

2.  הצ"ח תשלום קצבאות לחיילי מילואים ובני משפחותיהם התשס"ב-2002

  של חבר-הכנסת אבשלום וילן (פ/3301).

ג. בקשת יו"ר הכנסת לפטור מחובת הנחה קבוצת הצעות-חוק.

נכחו:

חברי הוועדה: יוסי כץ - היו"ר

מוחמד ברכה

תמר גוז'נסקי

זהבה גלאון

עבד אלמאלכ דהאמשה

אבשלום וילן

  אחמד טיבי

  חיים כץ

  יחיאל לסרי

  מרינה סולודקין

  נחמה רונן

מוזמנים: גאולה רזיאל - מנהלת לשכת מזכיר הכנסת

אבי נוב - מינהל הכנסות המדינה, משרד האוצר

יוסי גורדון - אגף תקציבים, משרד האוצר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר מרימוביץ

  א. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר יוסי כץ:

אני פותח את הישיבה. אנחנו מתחילים לדון בערעורים על החלטת יושב-ראש הכנסת
והסגנים של חברת-הכנסת ענת מאור בנושא "הפרת האיזונים בהרכב המועצה להשכלה
גבוהה", של חברת-הכנסת קולט אביטל בנושא "יוזמתה של שרת החינוך לשנות את
הרכב המועצה להשכלה גבוהה", וכן של חבר-הכנסת איוב-קרא בנושא "ראשי
האוניברסיטאות מאשימים את שרת החינוך בפוליטיזציה של האקדמיה".

תמר גוז'נסקי:

כל ההצעות לסדר הן באותו נושא.

היו"ר יוסי כץ:

האם מישהו מחברי-הכנסת הללו נמצא פה? אף אחד מהם לא נמצא פה, ולכן לצערי,
הערעור נדחה.

אנחנו עוברים לדיון בערעור על החלטת יושב-ראש הכנסת והסגנים של חברת-הכנסת
תמר גוז'נסקי בנושא "החלטת הממשלה לא לפרסם בעיתונות הערבית", וכן של
חבר-הכנסת אחמד טיבי בנושא "החלטת הממשלה להחרים עיתונות ערבית היוצאת לאור
בישראל".

אחמד טיבי:

חברת-הכנסת גוז'נסקי תדבר בשם שנינו.

תמר גוז'נסקי:

פורסמה החלטה של הממשלה, שמטרתה להעניש את העיתונים הערביים שלא "התנהגו
יפה" לדעתה של הממשלה, כלומר: התפרסמו בהם מאמרים של מבקרים שמוקיעים
היבטים כאלה או אחרים של מדיניות הממשלה.

אם יש דוגמה חמורה מאד לסתימת פיות ולשימוש בנשק כספי כדי להכריח אנשים
לכתוב בניגוד לדעתם, זה המקרה. אני חושבת שתפקידנו להגן על הדמוקרטיה.

היו"ר יוסי כץ:

תודה. חבר-הכנסת לסרי, מה עמדתך? אני רוצה לברך אותך, שכן זאת פעם ראשונה
שאתה מציג את עמדת הנשיאות.

תמר גוז'נסקי:

למה אתם מתנגדים לאשר את דחיפות הנושא שהעליתי?

יחיאל לסרי:

האמת היא שלא השתתפתי בישיבת הנשיאות השבוע. חבר-הכנסת דהאמשה, האם השתתפת
בישיבה?

עבד אלמאלכ דהאמשה:

אני נכחתי בישיבה.

היו"ר יוסי כץ:

מי בעד קבלת הערעור? מי נגד?

הצבעה

בעד- כולם

נגד – אין

הערעור של חברי-הכנסת תמר גוז'נסקי ואחמד טיבי על החלטת יו"ר הכנסת והסגנים
שלא לאשר דחיפות הצעותיהם לסדר-היום התקבל.

היו"ר יוסי כץ:

הערעור של חברי-הכנסת גוז'נסקי וטיבי התקבל.

אנחנו עוברים לדיון בבקשה הבאה של חברת-הכנסת מרינה סולודקין בנושא "הכוונה
לבטל את מימון התרגום של הליכים משפטיים".

מרינה סולודקין:

אני חושבת שקרה פה משהו שהוא יוצא מהכלל, בנושא תרגום לעולים חדשים ותרגום
לערבים. בארץ שלנו אחד התנאים לחוק וסדר הוא שכולם שווים לפני החוק. אני לא
יודעת למה החלטת שר המשפטים התקבלה בחיפזון כזה.

היו"ר יוסי כץ:

זה באמת מוזר, כי הנושא הזה הוא נושא מאד חשוב. האם יש סיבה מיוחדת לכך שלא
אישרו את דחיפות ההצעה?

יחיאל לסרי:

אני אומר לך שלא השתתפתי בישיבה של הנשיאות. זאת פעם ראשונה שאני נמצא
בהליך הזה של תורנות.

היו"ר יוסי כץ:

אנחנו נדבר אחרי הישיבה.

עבד אלמאלכ דהאמשה:

תכתוב בפרוטוקול "כנ"ל".

היו"ר יוסי כץ:

חבר-הכנסת דהאמשה, אתה באת לכאן בתור חבר-כנסת.

אני מציע שנקבל גם את הערעור של חברת-הכנסת סולודקין. מי בעד קבלת הערעור?
מי נגד?

הצבעה

בעד – רוב

נגד – מיעוט

הערעור של חברת-הכנסת מרינה סולודקין על החלטת יו"ר הכנסת והסגנים שלא לאשר
את דחיפות הצעתה התקבל.

ב. בקשות להקדמת הדיון בהצעות החוק הבאות בקריאה טרומית:

1. הצ"ח הביטוח הלאומי (תיקון - הכנסה מרבית) התשס"ב-2001 –

של חבר-הכנסת חיים כץ (פ/3210)

היו"ר יוסי כץ:

יש כאן בקשה להקדמת דיון בהצעות חוק הבאות בקריאה טרומית. הבקשה הראשונה
היא הצעת-חוק הביטוח הלאומי (תיקון – הכנסה מרבית) של חבר-הכנסת חיים כץ.
התחלנו בדיון בשבוע שעבר. האם יש כאן נציגי ממשלה שרוצים לומר את דבריהם
בקשר לנושא?

אבי נוב:

אנחנו מתנגדים, מכיוון שהצעת-החוק מבקשת מבחינת העלאת התקרה פרוגרסיביות עד
"למעלה" - -

מוחמד ברכה:

זאת התנגדות למהות החוק, ולא לנושא של פטור מחובת הנחה. התשובה שנציג משרד
האוצר מדבר עליה מבטאת התנגדות למהות החוק.

היו"ר יוסי כץ:

אבל ההצעה ברורה לכם, ואין לכם בעיה לגבש את העמדה שלכם בהקדם. מי בעד קבלת
הבקשה? מי נגד?

הצבעה

בעד – רוב

נגד – מיעוט

הבקשה להקדמת הדיון בהצעת-חוק הביטוח הלאומי (תיקון – הכנסה מרבית),
התשס"ב-2001 של חבר-הכנסת חיים כץ התקבלה.

היו"ר יוסי כץ:

הבקשה להקדמת הדיון בהצעת-חוק הביטוח הלאומי (תיקון – הכנסה מרבית),
התשס"ב-2001 אושרה.

  2. הצעת-חוק תשלום קצבאות לחיילי מילואים ובני משפחותיהם, התשס"ב-2002 –

  של חבר-הכנסת אבשלום וילן (פ/3301)

היו"ר יוסי כץ:

הבקשה הבאה היא של חבר-הכנסת אבשלום וילן, אבל בראש הרשימה אני רואה דווקא
את חברת-הכנסת נעמי חזן. קודם כל, למיטב זכרוני, ההצעה הזו עלתה במליאת
הכנסת ונפלה לפני כחצי שנה.

אבשלום וילן:

כן, בחודש מאי. לפני שבוע התקיימו בעניין שתי ישיבות במקביל: בישיבה של
ועדת החוץ והביטחון התקבלה פה אחד ההצעה להעלות מחדש את הצעת-החוק הזאת
בתמיכת ועדת החוץ והביטחון, ובמקביל התקיימה ישיבה אצל יושב-ראש הכנסת.
יושב-ראש הכנסת החליט, שהשתנו הנסיבות, בגלל העובדה ששר הביטחון התחייב
במכתב פומבי שנשלח לכל חייל מילואים להעלות את חוקי הביטוח עד תחילת מושב
החורף, והעניינים הסתבכו. יושב-ראש הכנסת החליט שהשתנו הנסיבות – והוא גם
אישר לי את זה בכתב עכשיו, וזה יגיע בדקות הקרובות – ולכן הוא יאפשר
לחברת-הכנסת נעמי חזן ולכל חברי הוועדה שגם חתמו על החוק הזה, להעלות את
הבקשה פה לפטור מחובת הנחה.

היו"ר יוסי כץ:

זאת אומרת שהנושא הוא מוכר. מה אומר לגבי זה התקנון?

ארבל אסטרחן:

כל עוד אין אישור של יושב-ראש הכנסת, שחל שינוי של ממש בנסיבות, לא ניתן
להעלות הצעה שהיא זהה או דומה בעיקרה, טרם חלפו שישה חודשים, והכוונה היא
לשישה חודשים ברוטו, זאת אומרת: הפגרה לא נספרת בחישוב.

אבשלום וילן:

טלפונית, כרגע התקבל האישור, ובעוד כמה דקות יגיע גם המכתב.

יוסי גורדון:

יש הצעת-חוק ביטוח אנשי מילואים, שעוסקת באותו נושא. זו הצעת-חוק ממשלתית,
שהיתה אמורה להיות מוגשת לכנסת, וכבר הודפסה בדף הכחול. עקב בקשת הרמטכ"ל
לערער בפני ראש-הממשלה - הבקשה הזאת עדיין לא הוגשה – ראש-הממשלה אמור
להכריע, האם ללכת על הצעת-חוק ממשלתית של ביטוח, או הצעת-חוק קצבאות,
שלמעשה מקבילה לה.

נחמה רונן:

אבל צריך להבין שזאת לא בדיוק אותה הצעה. העיקרון שלה מאד דומה, אבל בסופו
של דבר, השאלה היא האם אותה אלמנה שחס וחלילה תצטרך לקבל את הקצבה תיאלץ
לתבוע את הביטוח הלאומי ו"לרוץ" אחריו, או שהצבא יצטרך לתת לה אותה.

היו"ר יוסי כץ:

לא ננהל ויכוח על הצעת-החוק. הסיפור הוא מאד פשוט: אל"ף – הנושא מוכר, והוא
לא דבר חדש שבא לעולם, אלא דבר שכבר נידון במליאת הכנסת; בי"ת – אין אפשרות
לאפשר העלאת ההצעה בטרם חלפה חצי שנה, כלומר: עוד שבועיים, אלא אם יהיה
אישור של יושב-ראש הכנסת. כל החלטה שלנו מותנית באישור בכתב של יושב-ראש
הכנסת, שאכן מבחינתו חל שינוי בנסיבות.

כמו-כן, ממילא גם אם תתקבל ההצעה הזו בקריאה טרומית, היא תעבור לדיון
בוועדה, הממשלה תמיד תוכל להעביר אליה הצעה משלה, והוועדה תצטרך לשבת על
המדוכה ולהכריע לגביה.

מי בעד הקדמת הדיון בהצעת-החוק?

הצבעה

בעד – רוב

נגד – מיעוט

הבקשה להקדמת הדיון בהצעת-חוק תשלום קצבאות לחיילי מילואים ובני משפחותיהם,
התשס"ב-2001 התקבלה.

היו"ר יוסי כץ:

תודה רבה.

ג. בקשת יו"ר הכנסת לפטור מחובת הנחה קבוצת הצעות-חוק

היו"ר יוסי כץ:

יש בקשה לפטור גורף מחובת הנחה, שיזם יושב-ראש הכנסת, וכל זה למה? כי
בשעתו, ערב היציאה לפגרה, הוגשו עשרות הצעות-חוק, ומבלי לעיין בהן, הן
אושרו להנחה במליאת הכנסת. אחרי זה הסתבר – לפי חוות הדעת שנתקבלו - שיש
ביניהן הצעות-חוק שהן הצעות-חוק גזעניות במהותן, והתפתח דיון.

אני מבין שלנשיאות לא היה אז ייעוץ משפטי צמוד. בכל אופן, לא עברו על
ההצעות טרם הנחתן. הנשיאות החליטה שכל ההצעות יונחו מחדש על שולחן הכנסת
בהליך המקובל, למעט הצעות שהנשיאות לא תאשר.

הרשימה שנמצאת כאן היא רשימה של עשרות הצעות-חוק, שחברי-כנסת הגישו ביומיים
האחרונים למושב. הנשיאות מבקשת לתת להן פטור מחובת הנחה. זאת בקשה פורמלית
וטכנית, ולכן אני מבקש לאשר אותה. מי בעד? מי נגד?

הצבעה

בעד – כולם

נגד – אין

בקשת יושב-ראש הכנסת לפטור מחובת הנחה קבוצת הצעות-חוק התקבלה.

היו"ר יוסי כץ:

בקשת יושב-ראש הכנסת לפטור מחובת הנחה קבוצת הצעות-חוק התקבלה.

תודה רבה, אני נועל את הישיבה.

הישיבה ננעלה בשעה 11:15
