הכנסת העשרים

מושב ראשון

פרוטוקול מס' 15

מישיבת ועדת הכנסת

יום שני, י"ט בתמוז התשע"ה (06 ביולי 2015), שעה 11:15

סדר-היום:

1. הגדלת מספר החברים בוועדה המשותפת לפי חוק הכללת אמצעי זיהוי ביומטריים
ונתוני זיהוי ביומטריים במסמכי זיהוי ובמאגר מידע, תש"ע–2009.

2. הרכב הוועדה המשותפת לתקציב הכנסת.

3. בקשת הממשלה להקדמת הדיון בהצעת חוק לייעול האכיפה והפיקוח העירוניים
ברשויות המקומיות (הוראת שעה) (תיקון מס' 2 והוראת שעה), לפני קריאה
ראשונה.

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

אחמד טיבי

ינון מגל

מרב מיכאלי

אברהם נגוסה

איימן עודה

יואב קיש

חברי הכנסת:

מיכאל אורן

תמר זנדברג

עליזה לביא

קסניה סבטלובה

ניסן סלומינסקי

מוזמנים:

יואל הדר – יועמ"ש, המשרד לביטחון פנים

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

1. הגדלת מספר החברים בוועדה המשותפת לפי חוק הכללת אמצעי זיהוי ביומטריים
ונתוני זיהוי ביומטריים במסמכי זיהוי ובמאגר מידע, תש"ע–2009.

היו"ר דוד ביטן:

אני פותח את הישיבה. הנושא הראשון, חברים, הגדלת מספר החברים בוועדה
המשותפת לפי חוק הכללת אמצעי זיהוי ביומטריים במסמכי זיהוי ובמאגר מידע,
תש"ע–2009.

פשוט מה שקרה, בפעם הקודמת הלכנו לקראת האופוזיציה והוספנו עוד נציג לכל
ועדה, לאחר מכן קיבלנו חוות דעת משפטית שמי שחבר בשתי ועדות לא יכול להצביע
פעמיים, ואז נוצרה לנו בעיה. אז עכשיו אנחנו מגדילים שוב פעם.

תמר זנדברג:

מי זה לנו, אדוני היושב-ראש?

היו"ר דוד ביטן:

לקואליציה.

תמר זנדברג:

אה.

היו"ר דוד ביטן:

אני אומר לכם פתוח, כן.

תמר זנדברג:

לנו בכנסת לא נוצרה בעיה.

היו"ר דוד ביטן:

הלכנו לקראתכם, ובסופו של דבר באה איזו חוות דעת משפטית שאף פעם לא הייתה,
משהו חדש.

תמר זנדברג:

רגע, סליחה, מה זה הלכנו לקראתכם? פעם קודמת - - -

היו"ר דוד ביטן:

הלכנו. רצינו שניים, שניים, שניים. ביקשתם עוד אחד, אחד, כי היינו צריכים
להכיל יותר מקומות לאופוזיציה.

תמר זנדברג:

אבל הוספנו עוד אחד, אחד, לא שהוספת רק לאופוזיציה.

היו"ר דוד ביטן:

אבל אנשים שחברים בשתי ועדות – הקואליציה הפסידה יותר אנשים מאשר
האופוזיציה במקרה הזה.

ניסן סלומינסקי:

הפסדנו שלושה.

היו"ר דוד ביטן:

הפסדנו שלושה נציגים, ואתם הפסדתם נציג אחד, אז זה יצר בעיה, ואנחנו מתקנים
אותה עכשיו. פעם הבאה נחשוב לפני שהולכים לקראתכם.

תמר זנדברג:

מזל שהיה לכם את ישראל ביתנו. אם לא היה את ישראל ביתנו שיצילו את
הקואליציה מעצמה ומהאופוזיציה, אז עכשיו היינו במצב - -

היו"ר דוד ביטן:

יכול להיות.

תמר זנדברג:

- - שלא היה מאגר ביומטרי. אזרחי ישראל היו אזרחים חופשיים.

היו"ר דוד ביטן:

אבל כרגע המאגר הביומטרי נמצא, קיים.

רוברט אילטוב:

אנחנו מצילים גם את האופוזיציה וגם את הקואליציה.

היו"ר דוד ביטן:

אנחנו רק רוצים לכנס את הוועדה - - -

תמר זנדברג:

במה הצלתם את האופוזיציה עד עכשיו?

ינון מגל:

זה חמד עמאר, זה ברית הדמים עם הדרוזים.

תמר זנדברג:

אנחנו מחכים שתצילו אותנו, שתצילו אותנו ממשהו.

רוברט אילטוב:

מזל שיש את ישראל ביתנו, את צודקת, תמר.

היו"ר דוד ביטן:

אתם תמיד צודקים. הרי גם כשהולכים לקראתכם אתם צודקים. ההמלצה שלנו היא
להוסיף שלושה, אחד לכל ועדה.

ועדת החוקה - רויטל סויד, ועדת הפנים - מיקי מכלוף זוהר, ועדת המדע - יואב
קיש.

אחמד טיבי:

מה זאת אומרת? אתה מגדיל את סך חברי הוועדות?

היו"ר דוד ביטן:

אני מגדיל את הוועדות, כן. כן, מגדיל, במקום שלושה נציגים, ארבעה.

אחמד טיבי:

אז מגיע לנו נציג אחד בוועדת הפנים.

היו"ר דוד ביטן:

למה מגיע לכם? צירפתי – זאת ועדה משותפת, שים לב.

אחמד טיבי:

אז זה רק את הוועדה המשותפת? או שאתה מגדיל את מספר - - -

היו"ר דוד ביטן:

לא, לא, אני מגדיל רק לצורך הוועדה המשותפת. אני לא מגדיל את הוועדה עצמה.

תמר זנדברג:

את השנייה הוא לא יכול להגדיל.

אחמד טיבי:

בקואליציה הזאת הכול יכול להיות, ואני מגן על הזכויות שלנו.

תמר זנדברג:

זה גם נכון.

רוברט אילטוב:

כמו בכל קואליציה.

יואב קיש:

או, אני שמח שהבנתם סוף סוף.

היו"ר דוד ביטן:

מישהו רוצה להתייחס? רוצים להתייחס, רבותי?

יואב בן צור:

אני רוצה להגיד לאחמד טיבי שגם בקואליציה הקודמת העבירו דברים יותר גרועים.

אחמד טיבי:

אני מסכים אתך, ושתי הקואליציות על הפנים.

היו"ר דוד ביטן:

אבל אחמד טיבי לא היה לא בזאת ולא בזאת, מה אתה רוצה ממנו? הוא לפחות לא
אשם.

מי בעד ההצעה? מי נגד? מי נמנע?

צחי הנגבי:

הצבעתי בעד, הייתי כאן.

תמר זנדברג:

אני לא חברה. אין לנו נציג פה.

היו"ר דוד ביטן:

מי בעד? עוד הפעם. תרים את היד, צחי. ומי נגד? רק שימו לב, את צריכה לרשום
מי החליף את מי.

עליזה לביא:

אני מחליפה את חבר הכנסת פירון.

היו"ר דוד ביטן:

שיכתבו מי החליף. אתה נגד? אז מה היא תקפה אותך?

רוברט אילטוב:

מה לעשות, כולם תוקפים אותי. הקואליציה תוקפת אותי, האופוזיציה תוקפת אותי.

הצבעה

בעד – 9

נגד – 5

ההצעה אושרה.

היו"ר דוד ביטן:

ההצעה אושרה.

2. הרכב הוועדה המשותפת לתקציב הכנסת.

היו"ר דוד ביטן:

הנושא השני, הרכב הוועדה המשותפת לתקציב הכנסת. ניהלתי פה משא-ומתן עם כל
הסיעות, ובסופו של דבר הגענו להסכם, חוץ מישראל ביתנו שבעצם אין לה חבר,
וכל השאר, ומרצ אמרה שאין לה בעיה עם ההרכב הזה.

תמר זנדברג:

יש לנו בעיה עם ההרכב הזה?

היו"ר דוד ביטן:

ככה אמרת.

רוברט אילטוב:

על מה אתה מדבר עכשיו? על סעיף 2?

היו"ר דוד ביטן:

כן. אסביר לך, יש עשרה, גם אי-אפשר להגדיל את זה. עשרה זה לכל 12 מנדטים
נציג אחד.

יואב בן צור:

למה אי-אפשר להגדיל?

היו"ר דוד ביטן:

אז מרצ וישראל ביתנו בעצם לא יכולים לקבל.

תמר זנדברג:

לנו אין בעיה.

היו"ר דוד ביטן:

לכם אין בעיה, אמרתי את זה. הוועדה תהיה בת עשרה חברים, חמישה מכל ועדה.

החברים הם: מטעם ועדת הכנסת: חברי הכנסת דוד ביטן, ינון מגל, רועי פולקמן,
אחמד טיבי, מרב מיכאלי; מטעם ועדת הכספים: משה גפני, מיקי מכלוף זוהר, מיקי
לוי, יצחק וקנין, מנואל טרכטנברג. יושב-ראש הוועדה יהיה חבר הכנסת דוד
ביטן.

מי בעד הרכב הוועדה המשותפת לתקציב הכנסת? מי נגד? מי נמנע?

הצבעה

בעד – 13

נגד – 1

נמנעים – 1

ההרכב אושר.

היו"ר דוד ביטן:

ההרכב אושר. למה נמנע?

ישראל אייכלר:

כי לא התייעצו אתי, ולא הייתה ישיבת סיעה מי הנציג שלנו.

היו"ר דוד ביטן:

אבל אין מישהו אחר, רק משה גפני יכול להיות.

ישראל אייכלר:

וגם אני יכול להיות.

היו"ר דוד ביטן:

אתה חבר ועדת הכספים?

ישראל אייכלר:

לא, אני חבר ועדת הכנסת.

היו"ר דוד ביטן:

בסדר, אבל מכיוון שמשה גפני בוועדת הכספים - - -

ישראל אייכלר:

אין לי טענה, אני רק נמנע.

היו"ר דוד ביטן:

אוקיי, לא משנה.

תמר זנדברג:

הקרע ביהדות התורה מתרחב.

יואב בן צור:

רגע, דוד, תגיד לו עם מי התייעצת באגודה.

היו"ר דוד ביטן:

התייעצתי עם גפני, הוא יושב-ראש ועדת הכספים, והרי זה שתי – ועדה מפה, ועדה
מפה. עם מי אתייעץ פה? על-פי החוק אני חייב להתייעץ אתו.

תמר זנדברג:

יש קרע בסיעה. יש פה כתב של "המודיע"?

יואב בן צור:

עם מי התייעצת מש"ס?

היו"ר דוד ביטן:

בש"ס לא היית, התכוונתי להתייעץ אתך, אז פניתי לוקנין, והוא הסכים להיות.

רוברט אילטוב:

אני מציע שהם יתנגדו.

היו"ר דוד ביטן:

חיפשתי אותך אותו יום כמה פעמים.

יואב בן צור:

אמרת לי, באת להגיד לי אחר כך, זה בסדר. אמרתי לך שזה בסדר.

3. בקשת הממשלה להקדמת הדיון בהצעת חוק לייעול האכיפה והפיקוח העירוניים
ברשויות המקומיות (הוראת שעה) (תיקון מס' 2 והוראת שעה), לפני קריאה
ראשונה.

היו"ר דוד ביטן:

הנושא השלישי: בקשת הממשלה להקדמת הדיון בהצעת חוק לייעול האכיפה והפיקוח
העירוניים ברשויות המקומיות (הוראת שעה) (תיקון מס' 2 והוראת שעה), לפני
קריאה ראשונה. אני מבין שזה העניין שאליו כולם באו. עכשיו הוא יסביר.

עליזה לביא:

תסביר לי מה המהירות והחיפזון הלא ברור הזה.

היו"ר דוד ביטן:

מכיוון שהתאריך הולך לפוג ב-30 ביולי.

מרב מיכאלי:

סליחה, אדוני, אם יורשה לי.

היו"ר דוד ביטן:

רגע, נשמע אותו קודם.

מרב מיכאלי:

לא, סליחה, לפני שאנחנו שומעים את המשרד לביטחון הפנים. רק, אדוני, יש רעש
אימים, אם תוכל לעשות סדר בוועדה.

היו"ר דוד ביטן:

רבותי, די, מיקי.

מרב מיכאלי:

לפני שאנחנו שומעות את המשרד לביטחון הפנים, אני רוצה קודם כול לדבר על זה
שבוועדה גם זה שמבקשים להביא את זה לפטור, גם מבקשים את זה ברגע האחרון וגם
לא שולחים אתמול את החוק. כששלחו אתמול את המייל לא שלחו את החוק. שולחים
אותו היום עשר דקות או רבע שעה לפני ישיבת הוועדה. זה לא ראוי. איך אנחנו
אמורות ואמורים לעשות את העבודה שלנו כמו שצריך? כשאנחנו אמורים להצביע,
לתת או לא לתת פטור לחוק שבכלל לא קראנו אותו ולא הייתה לנו הזדמנות.

היו"ר דוד ביטן:

עד ארבע אני מאמין שתקראי.

עליזה לביא:

אדוני, אלו הדברים שאני חוזרת עליהם, ואני מבקשת לדעת למה המהירות.

היו"ר דוד ביטן:

עד ארבע אני מאמין שתקראי.

עליזה לביא:

לא, אבל למה המהירות? למה החיפזון? למה אין פה נהלים? מה קרה כאן?

מרב מיכאלי:

לא, אבל עכשיו אנחנו צריכים לאשר את זה.

היו"ר דוד ביטן:

אסביר למה. אתם לא נותנים להסביר. אתם שואלים אותי למה המהירות? תשאלו אותו
למה המהירות.

עליזה לביא:

אבל אתה יושב-ראש הוועדה, אדוני.

היו"ר דוד ביטן:

אז אני רוצה לתת לו לדבר, אתם לא נותנים, היא אומרת לי תמתין.

מרב מיכאלי:

אני רוצה להגיד שאדוני צודק, שבאמת ב-31 ביולי פוקעת הוראת השעה הרלוונטית
לעניין. אבל, א', ידעו את זה קודם, ידעו כל הזמן שהיא תפקע ב-31, זה לא
קרה, הוראת השעה לא התקצרה.

היו"ר דוד ביטן:

החוק הזה לטובת הציבור.

תמר זנדברג:

פתאום הגיע 31.

מרב מיכאלי:

אז זה דבר אחד. דבר שני, סליחה, צריך להגיד שהחוק שהובא הוא לא הארכת אותה
הוראת השעה, הוא חוק קבוע שמחייב דיון כמו שצריך, זה דבר מאוד מאוד דרמטי.

היו"ר דוד ביטן:

זאת רק קריאה ראשונה, תהיה קריאה שנייה. זה יעבור לוועדה אחר כך.

מרב מיכאלי:

ואני לא מבינה למה לעבוד בכזה חיפזון בצורה כל כך לא ראויה.

היו"ר דוד ביטן:

כי אין זמן, את צריכה לעבור קריאה ראשונה, אחר כך לעבור קריאה שנייה
ולהעביר לוועדה.

מרב מיכאלי:

אבל אני שוב אומרת, אדוני, מקובל - - -

עליזה לביא:

אדוני, אתה יודע על מה הדברים בכלל? תסביר לנו. על מה בכלל?

היו"ר דוד ביטן:

יש את הנציג, הוא יסביר לנו. אנחנו לא ועדה שדנה בתוכן החוק, אלא בדברים
אחרים. בבקשה.

מרב מיכאלי:

רק לסיום, אדוני, ברשותך, מדובר בחוק שהוא הפרטת כוחות שיטור.

יואב בן צור:

אז את יודעת מה זה.

מרב מיכאלי:

זאת מסירת כוחות שלטוניים פר-סה לכל דבר ועניין לגורמים פרטיים. זה עניין
דרמטי מאוד. זה לא עניין שצריך להתייחס אליו בקלות ראש, ובטח לא בכזה
חיפזון.

היו"ר דוד ביטן:

זה בוועדה. תדונו בוועדה, מה הבעיה? יכול להיות שאת צודקת, דרך אגב, יכול
להיות שנצטרך לעשות תיקון, רק הארכה של הצו הקודם, ואחר כך לדון בחוק הזה.
לא נכנסנו לזה אף פעם, בואו נשמע רגע.

יואל הדר:

מדי פעם אני זוכה להגיע גם לוועדה הזאת.

מרב מיכאלי:

ואתה שמח על כך.

יואל הדר:

ולשמוע את ההערות הבונות של חברת הכנסת, בשביל זה אני שמח להגיע לכאן.

ינון מגל:

חברות וחברים.

היו"ר דוד ביטן:

אבל זאת עדיין הוראת שעה.

מרב מיכאלי:

זה כלום לעומת ההערות הבונות בוועדת החוקה.

תמר זנדברג:

במקרה הזה.

רוברט אילטוב:

לא, חברי כנסת לא מסוגלים לתת הערות - - -

היו"ר דוד ביטן:

מרב, זאת עדיין הוראת שעה.

יואל הדר:

חברת הכנסת מרב מיכאלי מסבירה לנו תמיד שכולן בלשון נקבה, אז נדבר בשם
חברות ולא חברים, אז למדתי משהו.

היו"ר דוד ביטן:

שימי לב, זאת הוראת שעה. כן.

יואל הדר:

הצעת החוק הזאת עוסקת בנושא של שיטור עירוני - - -

היו"ר דוד ביטן:

רגע, תסביר באמת למה אתה לא מאריך את ההוראה הקודמת איך שהיא.

מרב מיכאלי:

דוד, זה לא, זה הופך את הוראת השעה להוראת קבע.

היו"ר דוד ביטן:

כן, אבל זאת הוראת שעה, זה לתקופת זמן. מה זאת הוראת שעה?

יואל הדר:

אסביר מה זה עושה.

מרב מיכאלי:

זה מוחק את הוראת השעה והופך אותה להוראת קבע.

יואב קיש:

אולי תתנו לו לדבר?

היו"ר דוד ביטן:

בבקשה.

יואל הדר:

תודה. הצעת החוק הזאת עוסקת בנושא שנקרא "שיטור עירוני". השיטור העירוני
הוא בעצם עבודה משותפת לא של גופים – אני שמח שחברת הכנסת מרב מיכאלי שאמרה
משהו מקשיבה ברוב קשב לדברי – הצעת החוק הזאת לא עוסקת בהפרטה - - -

קריאות:

- - -

היו"ר דוד ביטן:

חברים, שאלתם אותו, תנו לו לדבר, אי-אפשר ככה.

יואל הדר:

הצעת החוק הזאת כבר נמצאת ארבע שנים בפעילות. ניסינו לפני שנתיים גם להפוך
את ההוראה הזאת להוראת קבע, לא צלחה לנו הדרך כי בדיוק הכנסת התחלפה ואמרה
שצריך ללמוד את הנושא הזה, ואז נתנו לנו ארכה לשנתיים.

תמר זנדברג:

זה לא מדויק, כי באתם לוועדה ולא סיפקתם את כל הנתונים על הפיילוט הזה, ולא
ידענו להגיד אם זה מצליח, לא הצליח. הכנסת כיהנה שנתיים, היה דיון על זה
בוועדת הפנים, תקן אותי אם אני טועה, יותר מדיון אחד, ובאתם ולא הצלחתם
לספק לנו תשובה סופית, אם הפיילוט הזה כבר בן ארבע שנים - טוב, לא טוב. לא
היו לכם נתונים. אז עכשיו, לא הצגתם נתונים וישר עוברים לחקיקה קבועה.

יואל הדר:

אז עכשיו הפקנו לקחים מהפעם הקודמת, ועכשיו יש לנו סקר מלווה, וגם ראשי
רשויות שיש להם עמדה בנושא הזה. לאחר שיש יותר מ-40 רשויות היום, ויש עוד
עשר רשויות בערך שהן בדרך להיכנס לתוך הפרויקט הזה, אם תאפשרו לנו להכניס
אותן לתוך הפרויקט המוצלח הזה, כי גם הסקר וגם ראשי הרשויות מאוד מרוצים.
לא מדובר בהפרטה של סמכויות לגופים פרטיים, אלא נתנו סמכויות בחוק דווקא
לפקחים של רשויות מקומיות ולא רק לפקחים של רשויות מקומיות, אלא לפקחים
שהוכשרו במיוחד לטובת הנושא הזה, שקיבלו הכשרה נוספת.

היו"ר דוד ביטן:

אני רוצה להגיד לכם שזה דווקא טוב מאוד להעביר סמכויות, שהפקחים יהיו
שוטרים. טוב מאוד.

תמר זנדברג:

רע מאוד.

היו"ר דוד ביטן:

זה מצוין.

אורן אסף חזן:

המשטרה תומכת בזה?

יואל הדר:

כן. היום המשטרה כבר מאוד תומכת, בהתחלה היא לא אהבה את זה.

אורן אסף חזן:

כי היא הייתה בהתלבטות.

היו"ר דוד ביטן:

צריך לשפר את החוק הזה ליותר.

יואב בן צור:

איזה סמכויות יש להם?

יואל הדר:

לפקחים האלה יש כבר היום סמכויות עד לרמה של עיכוב עד לבואו של שוטר.

קריאות:

- - -

היו"ר דוד ביטן:

אי-אפשר, אני לא יכול להצביע. אנשים מדברים, חבר'ה, אני לא יכול, תפסיקו עם
הלחץ הזה, נו, באמת. אז מה אתה רוצה שאעשה? אתה רוצה שאמנע ונעשה הצבעה,
שאף אחד לא יתייחס? אז איזה מין שיטה זאת? בחייכם, מה קרה לכם?

ינון מגל:

היושב-ראש, סליחה, ברשותך, אנחנו לא מצליחים להבין את מה שאנשים אומרים.

היו"ר דוד ביטן:

צודק. כי כל רגע אנשים רוצים להצביע. אי-אפשר להצביע עד שאנשים לא יתייחסו.

רוברט אילטוב:

מה קרה, יש לחץ בקואליציה?

יואל הדר:

קיימנו בנושא הזה ישיבות גם עם גופי ממשלה, גם לפורום ה-15 בשלטון המקומי
יש אינטרס בנושא זה, ולכן בנושא הזה גם יש שרים חדשים - - -

מכלוף מיקי זוהר:

- - - הממשלה עומדת ליפול, כמו שליברמן אמר, עד סוף השנה, היא לא מחזיקה עד
דצמבר.

היו"ר דוד ביטן:

די, חבר'ה, אתם מפריעים.

יואל הדר:

לקח לנו זמן עד שהצלחנו לגבש הסכמות גם עם הממשלה, וגם היו דברים מסוימים –
כמו שהכנסת הזאת פעלה בנושא של אופניים חשמליים שנדרשנו לנושא של סמכויות,
רצינו להכניס את זה פה ולא צלחה לנו הדרך. נאלצנו, נעשה חקיקה נפרדת. והיו
הרבה מאוד דיונים כדי לראות איך אנחנו יכולים לאפשר לתת סמכויות לפקחים
מקומיים נוספים.

לגבי הנושא של שיטור עירוני, אנחנו רוצים להפוך להוראת קבע כי זה פרויקט
שהצליח. תראו, כתוב פה שזאת גם הוראת שעה. הוראת שעה מתייחסת למתן סמכויות
לפקחים רגילים, סמכות של עיכוב, יש להם את כל הסמכויות חוץ מעיכוב. אנחנו
רוצים לבחון את האפשרות לתת לפקחים סמכויות - - -

מרב מיכאלי:

איכוף, זאת אומרת אכיפה.

יואל הדר:

עיכוב - עי"ן, יו"ד, כ"ף, ו"ו, בי"ת.

מרב מיכאלי:

אה, עיכוב, סליחה, בבי"ת.

קריאות:

- - -

אורן אסף חזן:

לעכב חשודים, לעצור אותם.

רוברט אילטוב:

לא לעצור, לעכב.

יואב קיש:

עד שמגיע שוטר.

יואל הדר:

עד שמגיע שוטר. גם לפקחים רגילים לגבי חוקי עזר - - -

היו"ר דוד ביטן:

אתה מדבר פה על אלו שנוסעים באותה ניידת, זה העניין?

יואל הדר:

סליחה? לא, לא.

תמר זנדברג:

כשהפקח הולך לבד, שהוא יוכל לעכב את הבן-אדם. ואם הוא בורח לו, מה הוא
יעשה? יש לו גם סמכות להפעיל כוח?

יואל הדר:

כן, כוח סביר.

היו"ר דוד ביטן:

זכות עיכוב קיימת בחוק כרגע, לא צריך חוק.

אורן אסף חזן:

אבל לפקח אין זכות עיכוב.

היו"ר דוד ביטן:

לכל אדם יש סמכות עיכוב, אז לפקח בטח יש.

יואל הדר:

אם יש פשע, גנב - - -

היו"ר דוד ביטן:

סמכות עיכוב יש, לא צריך בשביל זה חוק.

יואל הדר:

פה אנחנו מדברים על חוקי עזר שהרשויות המקומיות טענו שאין להן מספיק
סמכויות. אנחנו רוצים לבדוק את הנושא הזה, ולכן הוראת השעה לגבי הנושא הזה
היא לשלוש שנים. אז בעצם מה שאנחנו מביאים כרגע זה להפוך את הוראת השעה
להוראת קבע לגבי הנושא של שיטור עירוני, ולתת סמכות עיכוב לשלוש שנים
לפקחים על מנת לבחון את העניין הזה. אמרתי, הגענו עם זה לשלב הזה מאחר שהיו
לנו הרבה מאוד דיונים גם עם גורמי ממשלה, רצינו לבוא "מבושלים" הפעם
לוועדה.

רוברט אילטוב:

אבל לא מדובר על גורמים פרטיים.

יואל הדר:

לא, לא, לא פרטיים, רק רשויות מקומיות.

היו"ר דוד ביטן:

זה פקחים עירוניים.

רוברט אילטוב:

מוניציפליים.

יואל הדר:

לא מדובר על גורמים פרטיים.

היו"ר דוד ביטן:

אנשים שעוברים קורסים והשתלמויות.

ינון מגל:

איזה פקחים?

יואל הדר:

של רשויות מקומיות.

ינון מגל:

אבל זה פקחי חניה, למשל?

יואל הדר:

לא, לרוב הם לא עובדי – לרוב זה חברה - - -

ינון מגל:

איזה פקחים אלה?

יואל הדר:

אלה פקחים שמטפלים כעזר גם של - - -

היו"ר דוד ביטן:

אבל, מגל, מזמן פקחי חניה הם כבר לא רק לחניה.

יואב בן צור:

משטרה עירונית.

היו"ר דוד ביטן:

הם מקבלים סמכויות במגוון חוקים ולא רק לחניה, זה אחד התפקידים שלהם. בכלל,
אני בעד, דרך אגב, שכל הפקחים יהיו בעצם בשיטור עירוני עם סמכויות, כי
המשטרה לא מטפלת בעבירות רכוש ולא מטפלת בעבירות רחוב, ובעצם אין מענה.

ינון מגל:

אני חושב שזה דבר טוב.

היו"ר דוד ביטן:

אין מענה לדברים האלה. הם מטפלים בדברים אחרים, ואנחנו צריכים להיות בעד
להפוך אותם לשוטרים, מעין משטרה עירונית.

יואב בן צור:

מצוין.

היו"ר דוד ביטן:

אבל הם לא פחות טובים מהשוטרים, הם צריכים לעבור קורסים וזה הכול. חבל
שהחוק הזה לא מתייחס לדברים האלה.

מרב מיכאלי:

אם הם לא פחות טובים, אז בואו נבטל את המשטרה אם הם לא פחות טובים.

אורן אסף חזן:

לא, זה מחזק את המשטרה.

היו"ר דוד ביטן:

זה מחזק. מי מטפל היום? תראי, אתן לך דוגמה, בראשון שניים שמטפלים - - -

מרב מיכאלי:

בואו נבטל את המשטרה - - -

ינון מגל:

אבל, כבוד היושב-ראש, אנחנו לא בדיון עקרוני על הנושא, נכון?

היו"ר דוד ביטן:

לא בדיון, לא בדיון. אבל רק לצורך העניין, בראשון יש שניים שמטפלים בעבירות
תנועה, הם צריכים גם להסתובב ברחוב, גם לחקור וגם להגיש כתבי אישום. אז אם
הפקחים היו יכולים לקבל את הסמכויות האלה, היו לך 400-300, בעצם, שמסתובבים
בשטח ומטפלים בעניין הזה, אבל בואו לא ניכנס לעניין הזה, זה עניין לוועדה.

מרב מיכאלי:

אדוני, בדיוק, זה דיון מהותי.

יואב קיש:

דוד, אני רוצה לשאול שאלה, ברשותך, שאלה קצרה. אני לא רוצה להיכנס למהות,
כי המהות תידון בוועדת הפנים או בוועדה אחרת, אבל יש לי שאלה עקרונית. מדוע
אתם מבקשים לעשות מזה חוק במהלך של שבועיים?

מרב מיכאלי:

נכון.

יואב קיש:

למה לא לאשר את זה, כמו שאתה מבקש, כתיקון והוראת שעה?

יואל הדר:

אז אני מסביר.

יואב קיש:

שנייה, אני לא מצליח להבין את ההיגיון, שגם אם הפיילוט שאמרת מוצלח והכל
טוב ויפה, למה בשבועיים ועדת הפנים צריכה להפוך את זה לחוק ולא לאשר הוראת
שעה? למה לא הכול אישור הוראת שעה? ובאמת, בוועדת הפנים יאלצו בגלל התאריך
הלוחץ לאשר את זה כהוראת שעה, ובשנה הקרובה - - -

היו"ר דוד ביטן:

להאריך את הצו הקודם בלבד, ואת זה להעביר לדיון מסודר.

יואב קיש:

נכון, את זה אני לא מבין.

יואל הדר:

אסביר. פעם שעברה גם כן הבאנו את זה להוראת קבע, ועדת הפנים דחתה את זה
וקבעה שזה יהיה לשנתיים. אם ועדת הפנים תחליט גם הפעם לא לקבל את העמדה
שלנו, למרות שרוב הרשויות שיכולות להיות בשיטור העירוני כבר נמצאות בפנים,
אני לא רואה סיבה שהפעם לא יהפכו את זה להוראת קבע, כי כבר מאז הוספנו הרבה
מאוד רשויות באישור ועדת הפנים, דרך אגב.

יואב קיש:

הסיבה היחידה זה השבועיים האלה. למה אתה רוצה בשבועיים לגרום להפוך את זה
לחוק? מדוע? מה קרה? למה אי-אפשר – אתה בסד, אנחנו בסד, אנחנו עושים פה את
הדיון הזה בגלל זה שעוד שבועיים זה נגמר. אז למה אתה עכשיו מצפה שאפילו
שכולם מסכימים, אבל אני רוצה דיון איכותי, מקצועי בוועדה. בשבועיים זה לא
קורה.

עליזה לביא:

נכון. מה שלא מתאים לנו זה הבהילות ודרך העבודה, זה לא מקובל, זה לא צריך
- - - . החיפזון והבהילות לא מוצאים חן בעינינו.

היו"ר דוד ביטן:

זה נכון דרך אגב, אני מסכים עם זה.

יואל הדר:

אם ועדת הפנים תסקור כמוך, אז אני מניח שזה מה שהיא תקבל בהחלטה. אבל אנחנו
סבורים שאנחנו כבר "מבושלים", שנשכנע את ועדת הפנים שבאמת הדבר הזה כבר
מוצלח.

יואב בן צור:

למה זה בא בהפתעה כזאת? למה זה בא במהירות כזאת?

קריאות:

- - -

יואל הדר:

אמרתי, עד שהגיעו שרים חדשים, עד ששרים חדשים למדו את הנושא.

היו"ר דוד ביטן:

בגלל שב-30 ליולי זה מאבד את התוקף שלו, מה שאנחנו ממליצים לך, יואל, להפוך
את הקערה, לעשות את זה כהוראת שעה, ולדון על החוק הזה בצורה יותר רצינית.

יואב קיש:

בדיוק.

היו"ר דוד ביטן:

מכיוון שזה מה שעומד היום וזה מה שהמשרד הביא, אז אני ממליץ לאשר את הפטור
מחובת הנחה כרגע, ומקווה שבוועדה יתחשבו במה שהח"כים אמרו פה.

מי בעד ההצעה?

יואב קיש:

זאת אומרת, ההמלצה שלנו תיכלל באישור לוועדת הפנים?

היו"ר דוד ביטן:

לא, היא לא תיכלל, אבל אנחנו נעביר.

קריאות:

- - -

רוברט אילטוב:

נעלה את זה לוועדת הפנים כתיקון.

היו"ר דוד ביטן:

אנחנו צריכים לדבר על זה עם השר גם כן. מייקל, אתה מצביע?

מיכאל אורן:

בעד.

מרב מיכאלי:

למה אתה בעד?

רוברט אילטוב:

זה חוק שהעברנו.

היו"ר דוד ביטן:

למה לא? אבל עדיף שיהיה שיטור עירוני. אני לא מבין אתכם, באמת. מי אתם
חושבים שיטפל בחבורות רחוב? המשטרה מטפלת?

מי נגד?

עליזה לביא:

אנחנו מדברים על התהליך, אדוני.

מרב מיכאלי:

המשטרה צריכה לטפל.

היו"ר דוד ביטן:

אבל היא לא מטפלת, תהיו ענייניים, היא לא מטפלת, אני אומר לכם. שום דבר,
אין להם כוח-אדם לטפל, מזמן הם הפסידו כבר את העניין הזה.

מי נמנע?

הצבעה

בעד – 10

נגד – 5

נמנעים – אין

ההצעה אושרה.

היו"ר דוד ביטן:

ההצעה עברה. אני נועל את הישיבה.

הישיבה ננעלה בשעה 11:53.
