הכנסת השבע-עשרה נוסח לא מתוקן

מושב שלישי

פרוטוקול מס' 209

מישיבת ועדת הכנסת

יום שני י"ב באדר א' התשס"ח, (18 בפברואר 2008), שעה 10:30

סדר היום: א. קביעת מסגרת הדיון להצעות להביע אי אמון בממשלה

ב. בקשת חבר הכנסת אורי אריאל להקדמת הדיון בהצעת חוק המרכז להנצחת

ותיעוד גוש קטיף, התשס"ח-2008 (פ/3379/17), לפני הקריאה הטרומית

ג. הצעת חוק הכנסת (תיקון מס' 26) (חובת מסירת מידע למרכז המחקר והמידע של

הכנסת), התשס"ח-2008 – הכנה לקריאה שנייה ושלישית

נכחו:

חברי הוועדה:

דוד טל – היו"ר

יולי אדלשטיין

אורי אריאל

אלי גבאי

יצחק זיו

יואל חסון

אסתרינה טרטמן

אחמד טיבי

שלמה מולה

גדעון סער

מאיר פרוש

מוזמנים:

איל ינון – מזכיר הכנסת

דן מרזוק – עוזר למזכיר הכנסת

מורן יבין – ייעוץ וחקיקה, משרד המשפטים

ישי יודקביץ – משרד הביטחון

דני גבע – יועץ משפטי – משרד ראש הממשלה

ייעוץ משפטי: ארבל אסטרחן

מתמחה: דין ליבנה

מנהלת הוועדה: אתי בן יוסף

מזכירת הוועדה: נועה בירן

רשמת פרלמנטרית: רותי וייס

 

א. קביעת מסגרת הדיון להצעות להביע אי אמון בממשלה

היו"ר דוד טל:

בוקר טוב, אני מתכבד לפתוח את ישיבת ועדת הכנסת. על סדר יומנו, קביעת מסגרת
דיון להצעות להביע אי אמון בממשלה. חבר הכנסת סער, אתם עדיין ממשיכים להביע
אי אמון בממשלה הגם שהממשלה הוכיחה את עצמה פעם אחר פעם.

גדעון סער:

אני מחכה אדוני היושב ראש, לשבוע בו אתקשה למצוא נושא להביע אי אמון
בממשלה. כל שבוע אני צריך לבחור בין כמה נושאים.

היו"ר דוד טל:

תודה רבה. אי לכך ובהתאם לזאת אני מעלה את ההצעה כדרכנו בקודש, 3 דקות, 10
דקות. מי בעד? מי נגד? מי נמנע? תודה, הצעתי התקבלה.

ב. בקשת חבר הכנסת אורי אריאל להקדמת הדיון בהצעת חוק המרכז להנצחת ותיעוד
גוש קטיף, התשס"ח-2008 (פ/3379/17), לפני הקריאה הטרומית

היו"ר דוד טל:

הסעיף השני, בקשת חבר הכנסת אורי אריאל להקדמת הדיון בהצעת חוק המרכז
להנצחת ותיעוד גוש קטיף, לפני קריאה טרומית. אורי, יש קוורום?

אורי אריאל:

אני לא יודע.

היו"ר דוד טל:

חבר הכנסת אריאל, למה זה חשוב? למה דחוף?

אורי אריאל:

למה זה דחוף, אני בטוח שכולם יודעים למה זה דחוף.

היו"ר דוד טל:

אנחנו יודעים למה זה חשוב, אתה תגיד לנו למה זה דחוף כי על סמך זה נקבל
החלטה כזו או אחרת.

אורי אריאל:

זה דחוף משתי סיבות, האחת שיש חומר שהולך כבר לאיבוד אחרי 3 שנים כי הוא
נמצא במכולות שמפוזרות בכל מיני מקומות שראוי היה לאסוף אותו לפני 3 שנים,
עכשיו זה באיחור, חבל על כל יום.

דבר שני, אני חושב שזה יגלה יחס אוהד לאותם אנשים שסובלים מספיק מאלף צרות
אחרות. דבר שלישי, אין פה השלכות כאלה מסובכות לזה שצריך לחכות 45 יום.

אחמד טיבי:

אדוני היושב ראש, הנושא הוא לא דחוף ואני מציע, על מנת לחסוך במשאבים,
לחכות כמה שנים ואז אפשר להקים מרכז אחד שינציח את כל ההתנחלויות שיפונו.

היו"ר דוד טל:

בראוו.

אורי אריאל:

נאחד את זה עם אום אל פאחם, בסדר? נעשה משהו אחד לכולם?

אחמד טיבי:

יש יישובים שלעולם לא יפונו.

היו"ר דוד טל:

חבר הכנסת אריאל, אתה רוצה שאני אעמיד את זה להצבעה?

מאיר פרוש:

הדחיפות נובעת מדבריו של חבר הכנסת טיבי.

היו"ר דוד טל:

חבר הכנסת אריאל, אתה יכול לדאוג לי לקוורום?

אורי אריאל:

לא.

גדעון סער:

יש קוורום, זיו היה פה לפני שנייה.

היו"ר דוד טל:

אין קוורום, אני עובר לנושא הבא.

ג. הצעת חוק הכנסת (תיקון מס' 26) (חובת מסירת מידע למרכז המחקר והמידע של
הכנסת), התשס"ח-2008 – הכנה לקריאה שנייה ושלישית

היו"ר דוד טל:

הנושא הבא על סדר היום, הצעת חוק הכנסת (תיקון מס' 26) (חובת מסירת מידע
למרכז המחקר והמידע של הכנסת), התשס"ח-2008 – הכנה לקריאה שנייה ושלישית.

גברתי היועצת המשפטית, בבקשה.

ארבל אסטרחן:

יש פה הערות - - -

היו"ר דוד טל:

נציגי הממשלה, אני מבין שיש לכם הערות, אולי תתחילו עם ההערות.

ארבל אסטרחן:

אפשר אולי להזכיר על מה מדובר?

היו"ר דוד טל:

תזכירי בבקשה על מה אנחנו מדברים ולמה נציגי הממשלה מתנגדים או שיש להם
הסתייגויות.

ארבל אסטרחן:

מדובר בהצעה לתקן את חוק הכנסת ולהוסיף פרק בעניין מסירת מידע למרכז המחקר
והמידע, ה-מ.מ.מ. מוצע לקבוע שה-מ.מ.מ יוכל לדרוש מכל גוף מבוגר לפי חוק
מבקר המדינה שזה רשימה רחבה של גופים, למסור לו מידע ואותם גופים יידרשו
למסור את המידע באופן מלא וללא דיחוי. סעיף קטן ב' מפרט סייגים שלגביהם
גופים לא יהיו חייבים למסור מידע אבל אם אי אפשר להעביר חלק ממנו, ניתן
יהיה להעביר את חלקו בתנאים. מדובר במידע שמסירתו עלולה לסכן את ביטחון
המדינה או את יחסי החוץ שלה. מידע שהכנתו מצריכה הקצאת משאבים בלתי סבירה
מצד גוף כאמור. מידע מאת גוף כאמור בעל סמכות שפיטה, תביעה או חקירה על פי
דין בעניין תוכנו של הליך משפטי תלוי ועומד ומידע בדבר התייעצויות פנימיות
וטיוטות.

עוד קבעה הוועדה בדיונים לקראת הקריאה הראשונה שהחלטה שלא ניתן למסור מידע
או שמידע יימסר בחלקו בתנאים תימסר על ידי השר שממונה על הגוף, ואם הוא לא
כפוף לשר, בידי ראש הגוף. הודעה כזאת תימסר בכתב ובצירוף נימוקים. לא יימסר
מידע שמסירתו אסורה לפי כל דין. עוד נקבע שהחוק הזה לא בא לפגוע בחובת
מסירת מידע לכנסת, לוועדות הכנסת שקיים היום בחוק יסוד הכנסת ובחוק יסוד
הממשלה.

היו"ר דוד טל:

אם כך רבותי נציגי הממשלה, אם יש כל כך הרבה סייגים, למה זה מפריע לכם? ישי
יודקביץ, משרד הביטחון.

ישי יודקביץ:

אנחנו מנסים להיות קונסטרוקטיביים ולחשוב על מנגנון אולי יותר משוכלל, יותר
נכון, בדרכי העברת המידע לכנסת. יש היום דרכי העברת מידע לכנסת מסודרות
ומובנות, לוועדות, לוועדת ביקורת המדינה, ועדת חוץ וביטחון. יש דרכי אבטחת
מידע שמוסדרות דרך קצין הכנסת. אנחנו מוטרדים מנתיב העברת מידע שלא מתכחשים
לו, ואני אומר שוב, אני לא אומר פה משהו סופי, אנחנו רוצים לחשוב על מנגנון
שיחשוב על אבטחת המידע מצד אחד ומצד שני לא יגביר בירוקרטיה ומצד שלישי גם
יעביר מידע. כאן אני חושב שללכת על כל סייג או על כל תנאי של העברת מידע
לעלות לשר – יכול להיות שזה מגביר בירוקרטיה. אני פותח פה שאלה לדיון כי
אני לא סגור על הנושא הזה. יש בחוק ביקורת המדינה וגם בוועדת חוץ וביטחון
סדרי העברת מידע מסודרים וסגורים. יכול להיות שצריך להחריג חלק מהגופים
מהחובה הכללית ולהחיל עליהם דרכי העברת מידע אחרות. יכול להיות שבכך שאנחנו
בודקים את זה אנחנו פותחים פתח לקבלת פחות מידע.

היו"ר דוד טל:

יש איזושהי הצעה מגובשת?

ישי יודקביץ:

אין לנו הצעה מגובשת.

היו"ר דוד טל:

אני מאוד מצטער. ההצעה הזאת לא נחתה היום מהשמיים, זו הצעה שאנחנו דנים בה.
אני חושב שמשרד ראש הממשלה, עם כל הכבוד לו, היה צריך להכין שיעורי בית
בנושא. מזכיר הכנסת רוצה להשיב, בבקשה.

אייל ינון:

החוק לא עוסק בדרכי אבטחת המידע כמו גם חוקים אחרים שעוסקים במידע. הנושא
הזה יוסדר בצורה מנהלית בין קצין הכנסת למרכז המחקר והמידע ומזכירות הכנסת.
בזמן הקרוב נקיים ישיבה משותפת יחד עם הגופים וקצין הכנסת ומנהלת מרכז
המחקר והמידע לגבי דרכי אבטחת המידע והעברת המידע. אין לזה מקום בחקיקה.
ברור לכולם שאם מועבר מידע שמצד אחד הוא חסוי ומצד שני הוא לא מידע שמסירתו
עלולה לסכן את ביטחון המדינה – כי אז בכלל אין חובת העברה. אבל אם זה מידע
אחר שחשוב לכם להעביר אותו בצורה מאובטחת, נקיים את את אותה ישיבה שציינתי
ובה ייקבעו דרכי מסירת המידע והאבטחה שלו פה בכנסת ובדרך. לכן לדעתי לא
צריכה להיות בעיה עם העניין הזה.

היו"ר דוד טל:

נציג משרד ראש הממשלה, בבקשה.

דני גבע:

יכול להיות שהסעיף שמדבר על מסירתו, לא לסכן את ביטחון המדינה, צריך אולי
להוסיף שמי שקובע את הפניה הזאת, מבקש המידע - - -

אייל ינון:

זה ברור, זה עולה לחלוטין מסעיף קטן ג' שבו כתוב: החלטת גוף כאמור, כלומר
מי שמחליט זה הגוף,שלא ניתן למסור למרכז המחקר והמידע של הכנסת מידע כמפורט
בסעיף קטן ב' או שמידע ימסר בחלקו בתנאים - יימסר לידי השר, ואם הגוף אינו
כפוף לשר בידי ראש הגוף. כלומר ההחלטה היא של הגוף, היא לא של הכנסת. זה
עולה במפורש מהחוק.

דני גבע:

זה לא מספיק ברור, הייתי רוצה לכתוב: מידע שמסירתו עלולה לסכן את ביטחון
המדינה או את יחסי החוץ שלה, לפי קביעתו של הגוף ממנו מתבקש המידע. משהו
בנוסח הזה. אם זה מובן מאליו קל וחומר.

אייל ינון:

הנוסח ברור לחלוטין. אני חוזר וקורא: החלטת גוף כאמור בסעיף קטן (א) שלא
ניתן למסור למרכז המחקר והמידע של הכנסת מידע, כלומר מי מחליט? הגוף, לא
הכנסת מחליטה. זה כתוב במפורש. אני מציע שתתייעץ עם נציגת משרד המשפטים
בעניין זה. זה נאמר במפורש בנוסח הנוכחי. אני לא חושב שיש מקום לשנות.

היו"ר דוד טל:

יש הערות לנציגת משרד המשפטים, מעבר למה שכבר שמענו?

דני גבע:

לא כתוב גוף.

אייל ינון:

אראה לך אחרי זה, זה ממש כתוב במפורש.

היו"ר דוד טל:

נציגת משרד המשפטים, יש לך הערות?

מורן יבין:

לא.

היו"ר דוד טל:

יש הערות למישהו מהחברים? אם אין נקרא את הצעת החוק ולאחר מכן נצביע עליה.
ישי יודקביץ, אם אתה רוצה תוך כדי לגבש הצעה שתניח את דעתך, תוכל להעלות
אותה בהמשך. אני מציע שתתרכז בגיבוש ההצעה שאתה רוצה אם זה לא מספק אותך.

ארבל אסטרחן:

קראתי את הרוב, רק אפרט מי הם הגופים מהם רשאי ה-מ.מ.מ לדרוש מידע. כתוב
שזה גופים שמנויים בסעיף 9 1-6 לחוק מבקר המדינה שהם: כל משרד ממשלתי, כל
מפעל ומוסד של המדינה, כל אדם או גוף המחזיק שלא לפי חוזה ברכוש המדינה או
מנהל אותו או מפקח עליו מטעם המדינה, כל רשות מקומית, כל חברה ממשלתית וכן
כל מפעל, מוסד, קרן או גוף אחר שהממשלה משתתפת בהנהלתם. וכן כל אדם, מפעל,
מוסד, קרן או גוף אחר שלמדו לביקורת על פי חוק על פי החלטת הכנסת או על פי
הסכם ביניהם ובין הממשלה. אלה הם הגופים ובעצם את ההוראות כבר קראתי. סעיף
קטן (ב) קובע את הסייגים למסירת המידע. סעיף קטן (ג), אקריא אותו שוב:
החלטת גוף כאמור בסעיף קטן (א), זאת אומרת, הגוף הוא זה שצריך למסור את
המידע, שלא ניתן למסור למרכז המחקר והמידע של הכנסת מידע כמפורט בסעיף קטן
(ב), כלומר בסעיף הסייגים, הוא שמידע יימסר בחלקו בתנאים – תימסר בידי השר
הממונה על הגוף , ואם הגוף אינו כפוף לשר – בידי ראש הגוף, בכתב ובצירוף
נימוקים. במקרים מסוימים זה שר הביטחון, ראש הממשלה ולגבי הגופים שעוסקים
בעיקר בענייני ביטחון המדינה. סעיפים קטנים (ד) (ה) קראתי.

היו"ר דוד טל:

רבותי, הסתייגויות, השגות, הבהרות, התייחסויות, בבקשה. הכל ברור? מר
יודקביץ, יש לך משהו או שמזכיר הכנסת הניח את דעתך?

ישי יודקביץ:

הניח את דעתי, אני מקווה שזה לא יסרבל את הפרוצדורה של להעלות כל דבר לראש
הממשלה, לשר הביטחון - - -

היו"ר דוד טל:

מר יודקביץ, מבלי למסור לנו פרטים חסויים, כמה פעמים כאלה ביקשו מכם - - -

ישי יודקביץ:

לנו כלשכה משפטית לא ידוע לי על בעיות של מסירת מידע.

היו"ר דוד טל:

אבל כמה פעמים פנו אליכם לבקשת מידע כזה או אחר.

ישי יודקביץ:

אין לי מידע, אין לי נתונים.

היו"ר דוד טל:

עם כל הכבוד, אין לך מידע ואתה מגיע בלי שום דבר מגובש. זה ממש לא בסדר.

אנחנו נעביר את זה להצבעה, מי בעד לאשר את הצעת החוק לקריאה שנייה ושלישית
ירים את ידו, מי נגד? מי נמנע? תודה. אשר על כל אני קובע שהצעת החוק עברה.

תודה רבה, חבר הכנסת אריאל איננו ואין קוורום לכן נדחה את הנושא לפעם הבאה,
תודה רבה, הישיבה נעולה.

ארבל אסטרחן:

סליחה שכחתי, הייתה הסתייגות - - -

היו"ר דוד טל:

אני פותח שוב את ישיבת הוועדה.

ארבל אסטרחן:

הייתה הסתייגות של חברי כנסת רק הם לא הגיעו לנמק.

היו"ר דוד טל:

מי?

ארבל אסטרחן:

חברי הכנסת מסיעת חד"ש, דב חנין - - -

היו"ר דוד טל:

אם לא הגיעו לנמק אז לא מנמקים.

ארבל אסטרחן:

אפשר אולי לתת להם הסתייגות לדיבור שתנוסח אחרת מאיך שהם ניסחו.

מורן יבין:

אם רוצים להגיש הסתייגות ממשלתית אנחנו צריכים להעביר את הנוסח לידי רשויות
ביטחון לגבי מסירת מידע של רשויות ביטחון.

היו"ר דוד טל:

את צריכה להגיש את ההסתייגות כרגע, להציג אותה - - -

אייל ינון:

מאוחר, כבר הייתה הצבעה.

היו"ר דוד טל:

אני מוכן לפנים משורת הדין, המוסד הזה מאוד חשוב לנו ואנחנו תמיד מתחשבים
בו. את צריכה לנסות לשכנע את חברי הכנסת שמשתתפים כרגע לתמוך בהסתייגות
שלך. יכול להיות שתשכנעי אותם והם יקבלו את זה ויכניסו את זה לגוף החוק,
ויכול להיות שלא ואז תהיה לכם הסתייגות במליאה אבל לצערי יש לי את הרושם
שאת לא יודעת ממה את רוצה להסתייג.

מורן יבין:

אין לנו נוסח מגובש, אנחנו יודעים מה אנחנו רוצים אבל אנחנו מתקשים בניסוח
של ההסתייגות.

היו"ר דוד טל:

אני לא מאמין שמשרד המשפטים מתקשה בניסוח.

מורן יבין:

כי אנחנו עדיין לא מגובשים ויש לנו גם לגבי אחת מיחידות הסמך - - -

היו"ר דוד טל:

לפנים משורת הדין, שזה לא ישמש תקדים, רק בגלל שמדובר כאן במשרד ראש הממשלה
ובגופים הרלוונטיים הללו, אאפשר לכם להגיש הסתייגות. אני מקווה שחברי לא
יתנגדו לזה. תגבשו הסתייגות ותוכלו להגיש אותה, תודה רבה, הישיבה נעולה.

הישיבה ננעלה בשעה 10:50
