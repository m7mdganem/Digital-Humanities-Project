הכנסת העשרים

מושב שלישי

פרוטוקול מס' 219

מישיבת ועדת הכנסת

יום שני, י"ז בשבט התשע"ז (13 בפברואר 2017), שעה 10:30

סדר היום:

א. המלצת הוועדה הציבורית לקביעת שכר ותשלומים אחרים לחברי הכנסת בנושא:
הפרשות חברי הכנסת לקופת גמל – רכיבים פנסיוניים ושאינם פנסיוניים.

ב. בקשת הממשלה להקדמת הדיון בהצעת החוק לתיקון פקודת מס הכנסה (מס' 239),
התשע"ז-2017 (מ/1116), לפני הקריאה הראשונה, בהתאם לסעיף 81(ג) לתקנון
הכנסת.

ג. הצעה לתיקון תקנון הכנסת.

נכחו:

חברי הוועדה:

יואב קיש – היו"ר

דוד ביטן – מ"מ היו"ר

אמיר אוחנה

ישראל אייכלר

יואב בן צור

יואל חסון

שולי מועלם-רפאלי

רועי פולקמן

חברי הכנסת:

יוסי יונה

מיכאל מלכיאלי

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  חיים אבידור        –   חשב הכנסת
  ------------------ --- -------------------------------------------------
  ברוך משולם         –   עוזר ראשי ליועץ המשפטי, רשות המסים, משרד האוצר

  טובי חכימיאן       –   ראש מדור בכיר תנאי חברי הכנסת, חשבות הכנסת

  רונית חייקין יעקבי –   מנהלת סיעת מרצ

  ז'קלין ויזמן אלפסי –   מנהלת סיעת כולנו
  ------------------------------------------------------------------------

ייעוץ משפטי:

ארבל אסטרחן

ירדן הומינר (מתמחה)

מנהלת הוועדה:

אתי בן יוסף

רישום פרלמנטרי:

טלי רם

א. המלצת הוועדה הציבורית לקביעת שכר ותשלומים אחרים לחברי הכנסת בנושא:
הפרשות חברי הכנסת לקופת גמל – רכיבים פנסיוניים ושאינם פנסיוניים

היו"ר יואב קיש:

חיכיתי שלוש דקות, אנחנו פותחים את הישיבה. אני אנסה להתחיל דווקא עם
הנושאים היותר פשוטים כי לא בא לי להחליט לבד על הכול ולסגור הכול בעצמי.
משרד האוצר פה?

ברוך משולם:

רשות המסים. משולם ברוך, עוזר ראשי ליועץ המשפטי, מחלקת חקיקה, רשות המסים.

היו"ר יואב קיש:

מי זה היועץ המשפטי?

ברוך משולם:

אורי קלינר.

ארבל אסטרחן:

האמת שנושא א' הוא די טכני, יש לך המלצה של הוועדה הציבורית, ואני אסביר.

היו"ר יואב קיש:

הבעיה היחידה שלא נעים לי להצביע עליו לבד. אני מסכים אתך שהוא טכני. אני
בדילמה קשה פה – גם בתיקון תקנון – אלה דברים שנראים לי הגיוניים. שלום
ביטן, הצלת את כבוד הוועדה. אני לבד פה סוגר החלטות תקנון.

אנחנו נתחיל אם כך בסעיף א'. אנחנו מדברים על המלצת הוועדה הציבורית לקביעת
שכר ותשלומים אחרים לחברי הכנסת בנושא: הפרשות חברי הכנסת לקופת גמל –
רכיבים פנסיוניים ושאינם פנסיוניים.

אני אגיד דבר אחד. בדרך כלל, הנושא הזה הוא נושא מאוד טעון ציבורית, ותמיד
סביב זה, ברגע שנוגעים בשכר חברי כנסת מתחיל מחול שדים כזה או אחר, חיובי
או שלילי, כל אחד יחליט, לראות עיניו.

יואל חסון (המחנה הציוני):

שלילי.

היו"ר יואב קיש:

אומנם, הנושא הזה נוגע בשכר שלנו כחברי כנסת, אבל הפעם הוא לא כל כך מעורר
מהומה ציבורית. היועצת המשפטית של הוועדה תסביר את הסעיף. בבקשה.

ארבל אסטרחן:

מונחת בפניכם גם המלצה של הוועדה הציבורית, בראשות פרופ' לוי. העניין הוא
די פשוט ואני אסביר אותו בקצרה.

כמו שאתם יודעים, בשנת 99' חברי הכנסת שהחלו לכהן, התחילו להיות מבוטחים
בפנסיה צוברת ולא בפנסיה תקציבית - כל מי שהתחיל בשנת 99' – זה היה תיקון
בזמנו לחוק הגמלאות לנושאי משרה שחל על כל נושאי המשרה – על נשיא המדינה,
על שרים, ראש ממשלה, ח"כים, שופטים.

באותה עת, כאשר עשו את אותו תיקון בחוק, כל מה שקבעו זה שמי שהחל לכהן אחרי
מאי 99', לא יהיה זכאי יותר לפנסיה תקציבית, וכתבו בחוק, זכויותיהם לגמלה
יבוטחו בקופת גמל.

לא קבעו באותה עת מה יהיו אחוזי ההפרשה לקופת גמל, ובמשך שנים הפרישו כמו
לעובדי המדינה, ולכן לא הסדירו בכלל בשום החלטת גמלאות מה יהיה שיעור
ההפרשה.

יואל חסון (המחנה הציוני):

את אומרת קופת גמל, את מדברת על כל הביטוחים וכו'.

ארבל אסטרחן:

נכון. זה הפנסיה הצוברת. בשנים האחרונות העלו את שיעורי ההפרשות לאותן
קופות גמל לעובדי המדינה – גם את חלק המעביד וגם את חלק העובד – ואז
התעוררה השאלה מה לגבי נושאי המשרה, האם להמשיך להצמיד אותם או שצריך לעשות
לגביהם החלטה ספציפית שתגיד מה שיעורי ההפרשה.

הנושא הזה הגיע לשולחנה של ועדת הכספים, שעוסקת בכל נושאי המשרה שאינם חברי
כנסת, וב-23 בינואר, לפני שבועות ספורים, ועדת הכספים דנה בעניין וקיבלה
החלטה מפורטת לגבי כל נושאי המשרה שבסמכותה. לפי אותה החלטה נקבעו שיעורי
הפרשה ספציפיים שנכנסים לתוך החלטת הגמלאות.

יואל חסון (המחנה הציוני):

לנושאי המשרה.

ארבל אסטרחן:

נכון. החלטת גמלאות לשופטים, החלטת גמלאות לנשיא, החלטת גמלאות לשרים.

היו"ר יואב קיש:

חוץ מחברי כנסת כי זה ועדת כספים.

ארבל אסטרחן:

ואז התעורר הצורך לעשות התאמה גם לגבי חברי הכנסת. הבאנו את העניין הזה
בפני הוועדה הציבורית כי כידוע, לגבי חברי כנסת אי-אפשר סתם לדון בעניינים
כאלה אלא נדרשת המלצה שלהם. הם החליטו לאמץ את אותו הסדר שקבעה ועדת הכספים
ולהחיל אותו גם לגבי חברי הכנסת.

יואל חסון (המחנה הציוני):

מה השינוי? מה ההבדל?

ארבל אסטרחן:

אני אגיד בדיוק מה הנוסח. האמת שאתם יכולים להסתכל, זה מונח בפניכם.

היו"ר יואב קיש:

בין מה שהיה למה שעכשיו? העלו את זה מ-4.5% ל-6%.

ארבל אסטרחן:

לא מ-4.5%. בואו תראו מה האחוזים. בעמוד 2 בהמלצה שמונחת בפניכם יש כבר
נוסח. מוצע להוסיף סעיף להחלטת גמלאות הח"כים, שהוא יגיד ככה:

  --------------------------------------------------------------------------
                     "             12א.   (א) לחבר הכנסת שהוא עמית בקופת גמל
                                          בהתאם לסעיף 1א לחוק גמלאות לנושאי
                                          משרה ברשויות השלטון," – זה הסעיף
                                          שהעביר את הח"כים מפנסיה תקציבית
                                          לצוברת – "יופרשו בתקופת כהונתו
                                          לקופת גמל לקצבה שבה הוא עמית,
                                          הפרשות בשיעורים אלה מהשכר הכולל:"
  ------------- ---- ------------- ------ ----------------------------------

  --------------------------------------------------------------------------

השכר הכולל זה שכר היסוד ותוספת היוקר.

  -------------------------------------------------------------------------
                                         "    (1) 6% למרכיב התגמולים,
                                              שינוכו משכרו של חבר הכנסת;"
  ------------- ---- ---- ---- ---- ---- ---- -----------------------------

  -------------------------------------------------------------------------

זה מה שקורה עם חלק העובד.

  -------------------------------------------------------------------------
                                         "    (2) 6.5% למרכיב התגמולים
                                              ו-8.33% למרכיב פיצויי
                                              הפיטורים, שישולמו מאוצר
                                              המדינה."
  ------------- ---- ---- ---- ---- ---- ---- -----------------------------

  -------------------------------------------------------------------------

זה מה שנקרא חלק המעביד. ואז יש פה איזשהו חידוש שאומר שחבר כנסת יכול לבקש
שההפרשות יהיו גדולות יותר – 7% ממנו ו-7.5% מאוצר המדינה. זה מבחינת
ההפרשות.

דוד ביטן (הליכוד):

גם ככה לא מקבלים כלום כשמזדקנים אז מה זה משנה.

רועי פולקמן (כולנו):

יש עכשיו דיון על ביטוח סיעודי בוועדת כספים, אז מי שירצה יבנה על הסיעודי
שם.

ארבל אסטרחן:

בעמוד 3 יש סעיף נוסף. פה היה איזשהו שינוי לגבי השרים. לגבי הח"כים זה לא
שינוי משמעותי ואני אסביר.

עד היום, לח"כים הייתה הפרשה מהרכיבים הלא פנסיוניים, גם כן לקופת גמל.
הרכיבים הלא פנסיוניים לגביהם זה ביגוד, כלכלה ואחזקת רכב, מי שאין לו רכב
ליסינג, וזה דבר שקיים שנים.

לגבי שרים לא הייתה הפרשה לרכיבים לא פנסיוניים, ובאותה הזדמנות הוסיפו גם
להם את הסעיף הזה. אצל ח"כים עד היום הסעיף הזה היה בהחלטת השכר, לא בהחלטת
הגמלאות. אנחנו רוצים שזה ייראה אותו דבר, אז בהחלטת הגמלאות יתווסף עכשיו
סעיף, מה שמופיע אצלכם כסעיף קטן (ג) בעמוד 3, שיגיד:

  -------------------------------------------------------------------------
                                    "    (ג) חבר הכנסת רשאי לבקש כי יופרשו
                                         לקופת גמל לקצבה שבה הוא עמית
                                         הפרשות בשיעורים אלה מהתשלומים
                                         המשולמים לו עבור ביגוד, כלכלה
                                         והוצאות רכב..."
  ------------- ---- ---- ---- ---- ---- ----------------------------------

  -------------------------------------------------------------------------

דוד ביטן (הליכוד):

מה זאת אומרת רשאי לבקש? זה לא יהיה אוטומטי?

ארבל אסטרחן:

לא. גם היום זה לא אוטומטי, רק מי שמבקש.

יואל חסון (המחנה הציוני):

שולחים לנו? אני לא זוכר שראיתי.

ארבל אסטרחן:

אני לא יודעת, תשאל את החשב.

דוד ביטן (הליכוד):

אף פעם לא קיבלנו איזשהו נייר.

טובי חכימיאן:

כשנכנסתם לכנסת קיבלתם את הטפסים, ביניהם היה טופס הצטרפות לקופת גמל.
ודאי.

יואל חסון (המחנה הציוני):

לא. אבל כתוב שם אם אני רוצה תוספת.

טובי חכימיאן:

עד היום זה היה 5%. לא הייתה שאלה.

שולי מועלם-רפאלי (הבית היהודי):

לא הייתה בחירה.

טובי חכימיאן:

לא הייתה בחירה.

ארבל אסטרחן:

לא הבחירה. הם לא היו חייבים להצטרף לזה.

דוד ביטן (הליכוד):

על הרכיבים אף פעם לא ביקשתם שאנחנו נתייחס.

טובי חכימיאן:

אבל זה אוטומטי. ברגע שאתה מבקש להצטרף, אנחנו עושים את זה.

ארבל אסטרחן:

זה לא אוטומטי.

טובי חכימיאן:

לא. ברגע שאתה מבקש להצטרף לקופת גמל, אז אוטומטית מכל הרכיבים הלא
פנסיוניים יורד 5%.

יואל חסון (המחנה הציוני):

אם מישהו רוצה לשנות את זה, לבטל נגיד, אם הוא רוצה.

טובי חכימיאן:

למה לבטל?

יואל חסון (המחנה הציוני):

מהרכיבים.

טובי חכימיאן:

אוקיי, אז הוא יכול להגיד שהוא לא רוצה רכיבים.

יואל חסון (המחנה הציוני):

אבל אתם אוטומטית הוצאתם, כולל מהרכיבים.

ארבל אסטרחן:

זה אופציונלי. יש פה שינוי מסוים. עד היום זה היה 5% ועכשיו, מחלקו של חבר
הכנסת זה יהיה 5% עד 7%, לפי בחירתו של חבר הכנסת שינכו משכרו. עד היום לא
הייתה לו האפשרות לעלות ל-7%, ו-5% על חשבון אוצר המדינה. מוצע שהתחילה של
כל ההוראות האלה שאמרתי, תהיה ב-1 בינואר.

יואל חסון (המחנה הציוני):

איזו שנה?

ארבל אסטרחן:

2017, סליחה. 1 בינואר 2017.

יואל חסון (המחנה הציוני):

זה חוק רטרואקטיבי?

דוד ביטן (הליכוד):

זה חודש.

ארבל אסטרחן:

כן. אין עם זה בעיה. לאור זה שאמרתי שלח"כים כבר היה היום בהחלטת השכר את
הנושא של ההפרשה לקופת גמל, מוצע למחוק – מה שמופיע אצלכם בעמוד 3 למטה,
תיקון להחלטת שכר חברי הכנסת (הענקות ותשלומים) – מוצע לבטל את הסעיפים
שעוסקים בהפרשה הוולונטרית לקופת גמל, סעיפים 24–25, מתוך החלטת השכר,
והעניין הזה יוסדר בהחלטת הגמלאות. זה התיקון.

יואל חסון (המחנה הציוני):

אני מודה שביטן גרם לי לא להקשיב לסעיף האחרון. תוכלי לחזור?

ארבל אסטרחן:

מה שאני אומרת זה שעד היום, ההפרשה הוולונטרית מהרכיבים הלא פנסיוניים
הייתה מוסדרת בהחלטת השכר, בסעיפים 24 ו-25. עכשיו מוצע למחוק אותם משם
ולהעביר אותם להחלטת הגמלאות כך שההחלטה תהיה דומה להחלטה שחלה על יתר
נושאי המשרה, והכול מינואר 2017.

יואל חסון (המחנה הציוני):

לגבי סעיף (א)(1), למעשה זה עלה ל-6%. מה היה קודם?

ארבל אסטרחן:

מה היה קודם? חיים, טובי.

חיים אבידור:

5%.

טובי חכימיאן:

5% או 5.5%.

היו"ר יואב קיש:

בעיקרון, אני רוצה להבהיר גם לפרוטוקול. למעשה אנחנו מיישרים פה קו עם
החלטת ועדת הכספים לכל נושאי המשרה.

ארבל אסטרחן:

נכון.

היו"ר יואב קיש:

אין פה משהו שונה. זה בעצם הגיע כהמלצה של הוועדה הציבורית.

דוד ביטן (הליכוד):

אני אגיד לך מה העניין. שהיום אנחנו משלמים מס על ההפרשה, לאור ההחלטה על
תיקון החוק.

היו"ר יואב קיש:

קודם לא שילמת מס?

דוד ביטן (הליכוד):

לא. אתה משלם רק מהשנה. אתה משלם מס על ההפרשה, מסכום מסוים.

חיים אבידור:

מעל 30,000 שקלים, נדמה לי.

היו"ר יואב קיש:

זה כי הוספנו בחוק ההסדרים.

דוד ביטן (הליכוד):

ברגע שהוספת עוד אחוז, אתה תשלם יותר מס, אז תהיה לך פעמיים הפחתה, פעם
בברוטו, אבל בסדר.

שולי מועלם-רפאלי (הבית היהודי):

לא נורא. בכל מקרה נישאר עם שכר מספיק. אין צורך ליילל בשידור.

היו"ר יואב קיש:

זה היה בחוק ההסדרים.

דוד ביטן (הליכוד):

אני צוחק. אוצר המדינה הולך ליהנות מזה.

היו"ר יואב קיש:

ביטן, תזכיר לי מי היה אחראי על חוק ההסדרים פה בכנסת הזאת.

דוד ביטן (הליכוד):

לא, אני הסכמתי.

היו"ר יואב קיש:

אם הסכמת, אז בסדר.

דוד ביטן (הליכוד):

אני רוצה להגיד לך שהתנאי שלי להסכים לדבר הזה היה שהם יסכימו לתיקון בחוק
ההסדרים שמאפשר לתת 10,000 שקלים בשנה מענק לאלמנים ואלמנות של ניצולי
שואה. זה היה התנאי שלנו, שלי ושל גפני.

היו"ר יואב קיש:

יפה.

דוד ביטן (הליכוד):

והם הסכימו.

ארבל אסטרחן:

רק עוד משפט אני אגיד. נשאלתי - יש פה דברים שהם בהסכמת חבר הכנסת, ההגדלה
של ההפרשות או ההפרשה של הרכיבים הלא פנסיוניים – ממתי זה יחול.

דוד ביטן (הליכוד):

למה צריך בהסכמה? מה אנחנו צריכים את זה בהסכמה?

היו"ר יואב קיש:

לא, מי שלא רוצה. מי שרוצה את הנטו שלו.

טובי חכימיאן:

לא, צריך בהסכמה. צריך אישור.

שולי מועלם-רפאלי (הבית היהודי):

חייב אישור.

היו"ר יואב קיש:

זה בסדר. כמו שזה עובד היום לדעתי.

ארבל אסטרחן:

רק ככלל, לגבי התחילה - - -

יואל חסון (המחנה הציוני):

אני לא ראיתי סעיף עמונה בחוק הזה.

דוד ביטן (הליכוד):

לא, עמונה מקבלים 8%.

שולי מועלם-רפאלי (הבית היהודי):

עמונה בעיקר מקבלים בתים הרוסים. בואו, תישארו רק באמפתיה לאנשים שהיו
צריכים לפנות את הבתים שלהם, לא משנה מה עמדתכם.

ארבל אסטרחן:

עכשיו התחילה היא כמו שאמרתי ב-1 בינואר 2017, אבל ככלל בעתיד, אם חבר כנסת
מבקש את התוספות האלה, התוספות יהיו ממועד בקשתו.

דוד ביטן (הליכוד):

אוקיי. אין בעיה.

יואל חסון (המחנה הציוני):

ישלחו לחברי הכנסת מכתב?

טובי חכימיאן:

אחרי שההחלטה הזאת תאושר, אנחנו נוציא לכולם מכתבים וכל אחד יגיד אם הוא
רוצה או לא רוצה.

דוד ביטן (הליכוד):

ונחתום לכם על זה.

טובי חכימיאן:

לחתום. יש חברי כנסת שלא מעוניינים שתהיה להם קופת גמל, נכון להיום.

דוד ביטן (הליכוד):

מי? אלה שיש להם פנסיה 50,000 שקל מהצבא.

טובי חכימיאן:

לא. יש כאלה שלא מעוניינים בקופת גמל.

שולי מועלם-רפאלי (הבית היהודי):

מה אכפת לך מי?

היו"ר יואב קיש:

חבר הכנסת אייכלר, רצית להתייחס. בבקשה.

ישראל אייכלר (יהדות התורה):

אני רוצה לציין בפני חברי הוועדה משהו מאוד חשוב, בכובעי כאיש תקשורת. כל
הדיון הזה, השורה התחתונה זה שחבר הכנסת ישלם יותר מס.

דוד ביטן (הליכוד):

נכון, נכון.

ישראל אייכלר (יהדות התורה):

לא נרוויח פרוטה.

דוד ביטן (הליכוד):

אבל זה בהסכמה. אתה לא חייב.

ישראל אייכלר (יהדות התורה):

הצורך של הוועדה המשפטית להעביר את זה מסעיף שכר לסעיף גמלאות יעלה לנו
בכותרות – אני מבטיח לכם - -

היו"ר יואב קיש:

לא. אני לא חושב.

ישראל אייכלר (יהדות התורה):

- - הח"כים שוב העלו את הפנסיה שלהם על חשבון האלמנות והיתומים וניצולי
השואה.

דוד ביטן (הליכוד):

לא. זה על חשבונך.

שולי מועלם-רפאלי (הבית היהודי):

אז הנה, בבחינת ודע מה שתשיב. זה על חשבונך.

היו"ר יואב קיש:

ויחול מס מלא.

ישראל אייכלר (יהדות התורה):

אני מבקש שהדובר ינסח כותרת – הח"כים ישלמו מהיום מס נוסף.

היו"ר יואב קיש:

מס כפול.

ישראל אייכלר (יהדות התורה):

100 שקלים נוספים, ולא יקבלו פרוטה נוספת.

היו"ר יואב קיש:

תודה. ברוח הדברים אני מעלה את ההצעה להצבעה. מי בעד, ירים את ידו.

הצבעה

בעד – פה אחד

המלצת הוועדה הציבורית לקביעת שכר ותשלומים אחרים לחברי הכנסת בנושא:
"הפרשות חברי הכנסת לקופת גמל – רכיבים פנסיוניים ולא פנסיוניים", נתקבלה.

היו"ר יואב קיש:

פה אחד, התקבל. תודה.

ב. בקשת הממשלה להקדמת הדיון בהצעת החוק לתיקון פקודת מס הכנסה (מס' 239),
התשע"ז-2017 (פ/1116), לפני הקריאה הראשונה, בהתאם לסעיף 81(ג) לתקנון
הכנסת

היו"ר יואב קיש:

רשות המסים, אנחנו עוברים לדון בבקשת הממשלה להקדמת הדיון בהצעת חוק לתיקון
פקודת מס הכנסה, לפני הקריאה הראשונה. לפני שאתה מתחיל, אני רוצה להגיד
לחברים כך.

אני רוצה קודם כול להתחיל בלציין לטובה את משרד האוצר. אני בוועדה הזו
אמרתי לשרים שאין בכוונתי לאשר קיצור, מה שנקרא חובת הנחה לחוקים ממשלתיים,
אני לא רואה סיבה, אלא אם יש סיבה טובה.

אז ראשית, אני רוצה להגיד שמשרד האוצר מתייחס לזה ברצינות, לא הביא לוועדה
הזו, לדעתי אולי חוק אחד מאז. בעיקרון, כמעט ולא הגיעו חוקים, ולכן כשהגיעה
הבקשה דיברתי איתם. הבקשה הספציפית הזו, קודם כול היא בקשה מיטיבה, ותכף
יסביר לנו הרפרנט, היא מיטיבה.

דוד ביטן (הליכוד):

אני מבקש, אם כבר אתה נותן סופרלטיבים, אז תיתן גם לקואליציה וגם ליושב-ראש
הכנסת שאנחנו לא מעלים - -

היו"ר יואב קיש:

נכון.

דוד ביטן (הליכוד):

- - סעיפים בימי שני, ואז זה מתאפשר להם להביא את זה ביום שני הבא.

היו"ר יואב קיש:

הנקודה היא שהמהלך הזה כולל גם באמת את פעילות יושב-ראש הכנסת ויושב-ראש
הקואליציה.

קריאה:

היושב-ראש, אין לכם קוורום לדון.

דוד ביטן (הליכוד):

אבל זה לטובת האזרחים.

היו"ר יואב קיש:

מי יצא? יואל יצא. אז אנחנו נעבור לדון בתקנון כי אין קוורום.

קריאות:

- - -

היו"ר יואב קיש:

אנחנו נעבור לדון בתקנון. חברים, אין קוורום, אנחנו נחכה עם הפטור.

קריאה:

- - -

היו"ר יואב קיש:

אני יודע שאני יכול לדון בבקשה. אני רוצה לעבור לדון בתקנון כרגע.

קריאות:

- - -

היו"ר יואב קיש:

אנחנו עוברים לדון בסעיף ג'.

שולי מועלם-רפאלי (הבית היהודי):

אדוני היושב-ראש, אפשר לדון.

היו"ר יואב קיש:

אני יודע, אתם לא צריכים ללמד אותי. את העניין הזה אני יודע, אבל תודה על
הערנות של הספסלים האחוריים.

ג. הצעה לתיקון תקנון הכנסת

היו"ר יואב קיש:

אנחנו עוברים להצעה לתיקון התקנון. יש לנו כמה נושאים לתקנון, אני רוצה
להתחיל ולהתייחס אליהם.

רועי פולקמן (כולנו):

זה סעיף לפיד-ביטן? זה תיקון לפיד-ביטן?

היו"ר יואב קיש:

לא, לא.

דוד ביטן (הליכוד):

יש גם את זה פה.

היו"ר יואב קיש:

ראשית, הנושאים של היום, אין להם שום קשר להצעות ששמענו של הרפורמה כביכול
בין הכנסת לממשלה שפורסמו לאחרונה ב-ynet, עליהן נדון בצורה מסודרת.

דוד ביטן (הליכוד):

שלא יהיו.

היו"ר יואב קיש:

זה נושא אחר לגמרי. מדובר בשלושה תיקונים לתקנון, תיקונים יחסית קטנים אבל
חשובים. התיקון הוא תיקון שכבר דנו בו, השהינו את ההצבעה כי רצינו שבאמת
יהיו קצת יותר חברים.

ארבל אסטרחן:

לא עברנו על הפירוט של הסעיפים.

היו"ר יואב קיש:

התיקון הראשון שאנחנו נדון בו – אני אומר עוד פעם, היועצת המשפטית – זה
תיקון שכבר דנו בו.

דוד ביטן (הליכוד):

סעיף 35?

היו"ר יואב קיש:

תיקון אחד קובע הענקת מעמד קובע ליוזם הראשון בהצעת חוק. זה דבר שהתלוננו
עליו רבים מחברי הכנסת, אני חושב שהוא ראוי ונכון גם בעקבות המקרה האחרון –
דוד, לדעתי זה גם היה אתך ועם לפיד במליאת הכנסת.

דוד ביטן (הליכוד):

אבל איפה כתוב יוזם ראשון?

היו"ר יואב קיש:

תכף נדבר על זה.

דוד ביטן (הליכוד):

כולם יוזמים.

ארבל אסטרחן:

עמוד 3, סעיף 6.

היו"ר יואב קיש:

תיקון סעיף 75, סעיף 6, תכף תקריא את זה היועצת המשפטית. המסר של הדבר הזה
הוא מאוד פשוט. בגלל הנוהג שקיים פה בכנסת שחבר כנסת מחתים על הצעת חוק
פרטית, הוא מחתים את כולם כיוזמים, ראוי ונכון לשדרג את מעמדו של החתום
שמופיע ראשון ברשימה. גם ככה הוא מוגדר, יש לו כמה וכמה התייחסויות מעבר
לכך, אבל גם מבחינת ההליכים.

הרעיון הוא שאמרנו שאותה הצעת חוק לא תקודם ללא הסכמתו. זה בעיקרון המסר
העיקרי בכל פורום שזה אמור להיות, ואני אתן בבקשה ליועצת המשפטית להקריא
ואחרי כן אנחנו נצביע על זה.

ארבל אסטרחן:

זה משולב בהרבה סעיפים, אני אפנה אתכם. הסעיף הראשון שהעניין הזה מוסדר בו,
שזה הסעיף העיקרי, הוא סעיף 75 לתקנון שמופיע אצלכם בעמוד 3.

דוד ביטן (הליכוד):

אבל תכתבי למעט אם אני מופיע ברשימה של היוזמים. לא משנה באיזה מקום אני,
זה חייב להיות יחד אתי.

ישראל אייכלר (יהדות התורה):

עד שתהיה שר התקשורת.

דוד ביטן (הליכוד):

מי ייתן לי שר התקשורת? כל שרי הליכוד כבר במלחמה, עם ברזלים אפילו.

ארבל אסטרחן:

והוטמעה כאן גם הערה של חבר הכנסת אייכלר מהישיבה הקודמת. סעיף 75, בנוסחו
דהיום, קובע - - -

קריאות:

- - -

ב. בקשת הממשלה להקדמת הדיון בהצעת החוק לתיקון פקודת מס הכנסה (מס' 239),
התשע"ז-2017 (מ/1116), לפני הקריאה הראשונה, בהתאם לסעיף 81(ג) לתקנון
הכנסת

היו"ר יואב קיש:

אני רוצה לחזור להצעה של הפטור, אנחנו עושים רגע הפסקה. בבקשה, רשות המסים,
תציג.

קריאות:

- - -

היו"ר יואב קיש:

טוב, אנחנו חוזרים לתקנון. בבקשה, ארבל תמשיכי.

קריאות:

- - -

היו"ר יואב קיש:

בבקשה, משרד האוצר.

ברוך משולם:

ברוך משולם, רשות המסים.

היו"ר יואב קיש:

אני רק רוצה להגיד, זה חוק שמיטיב עם האזרח ולכן אני בהחלט נוטה לתת לו את
העדיפות. בבקשה.

ברוך משולם:

בוודאי, מיטיב עם החברות.

יואל חסון (המחנה הציוני):

במה אנחנו דנים?

היו"ר יואב קיש:

אנחנו בהנחת פטור מחובת הנחה של הממשלה. בבקשה, רשות המסים.

ברוך משולם:

אנחנו מדברים על תיקון חלק ה'2 לפקודת מס הכנסה. חלק ה'2 לפקודת מס הכנסה
עוסק במיזוגים, פיצולים והעברות נכסים ומאפשר בעצם שינוי מבנה בדחיית מס
בלתי מוגבלת. זאת אומרת, שתי חברות החליטו שהן מתמזגות, הן מחליפות מניות
ביניהן, בעלי המניות מחליפים מניות ויש דחיית מס עד שבעלי המניות נפרדים
מהמניות ומוכרים את זה. זה מה שנקרא עיקרון המימוש.

דוד ביטן (הליכוד):

מה קרה שנתתם דחייה? יש לכם יותר מדי הכנסות בזמן האחרון?

ברוך משולם:

לא, לא.

היו"ר יואב קיש:

היום, מה קורה?

ברוך משולם:

היום החלק הזה עדיין מתקיים, אבל צריכים לפנות למנהל רשות המסים לקבל אישור
פרטני ויש הרבה מאוד מגבלות.

היו"ר יואב קיש:

שזה "הורג" את הסיפור.

ברוך משולם:

כן, אנחנו מבקשים להסיר מגבלות.

דוד ביטן (הליכוד):

עד שנותנים תשובה כבר לא צריך - - -

ברוך משולם:

למשל היום, אם החלפת מניות עם חברה אחרת אתה לא יכול למכור את המניות בכלל,
גם אם יש לך עסקה אחרת טובה בשוק, אתה צריך להחזיק אותן במשך שנתיים, ואם
לא עמדת במגבלה הזאת של השנתיים, העסקה פשוט בטלה מבחינת דיני המסים ואנחנו
ממסים את זה רגיל.

דוד ביטן (הליכוד):

מה קורה מבחינת - - -

היו"ר יואב קיש:

רגע, תן לו לסיים.

ברוך משולם:

בדין החדש אתה יכול למכור עד 75% מהמניות ולהישאר רק מרבע- - -

היו"ר יואב קיש:

עוד פעם, סליחה.

ברוך משולם:

בדין הישן - - -

היו"ר יואב קיש:

לא. בדין החדש מה קורה?

ברוך משולם:

בדין החדש אתה יכול למכור עד 75% מההחזקות שלך ועדיין להיכלל במסגרת ההטבות
שניתנות בשינוי המבנה. זה מאוד מאוד מקל, מאוד מאוד ליברלי.

היו"ר יואב קיש:

בלי אישורים, בלי שום דבר.

ברוך משולם:

בלי אישורים. יש הרבה מאוד מסלולים.

היו"ר יואב קיש:

מישהו רוצה לשאול שאלה?

ברוך משולם:

עומד בתנאים באופן אוטומטי. התיקון הזה מאוד מאוד דרוש לחברות הי-טק.

היו"ר יואב קיש:

נכון.

ברוך משולם:

היום טכנולוגיה תחזיק במשך שנה-שנתיים, כבר לא רלוונטית עוד שלוש-ארבע שנים
קדימה. אני יכול להראות לכם הרבה מקרים כאלה בעבר של חברות שנרכשו
במיליארדים ואחרי שנתיים כבר לא היו שוות כלום.

היו"ר יואב קיש:

תודה.

יואל חסון (המחנה הציוני):

מה התפקיד שלך?

ברוך משולם:

אני עוזר ראשי במחלקה המשפטית של רשות המסים במחלקת חקיקה.

היו"ר יואב קיש:

חברים, אני רוצה לדווח לזכותה של הממשלה הזו. כל נושא חברות הצמיחה, יש
פורום שהוקם, עובד צמוד עם משרד ראש הממשלה, עם משרד האוצר. השינוי הזה
הגיע משם. אנחנו צוחקים אבל אני מכיר את זה ובגלל זה נוח לי גם לאשר את זה.

יש פה הטבה ברורה עם השוק. זה כלי שהיה חסר שמנע התפתחות טבעית של חברות,
שזה מיזוגים שקורים ובעצם מייצר פה עכשיו ודאות יותר טובה בשוק, מאפשר
צמיחה ומאפשר לאותן חברות ישראליות שרוצות גם להישאר פה ולעשות רכישות,
לקנות סטרטאפים ובאמת רק טוב אני רואה בעניין הזה. אני בעד כמובן לאשר את
ההצעה.

דוד ביטן (הליכוד):

לא הכול, רק התיקון הספציפי.

היו"ר יואב קיש:

בקשה לפטור מחובת הנחה. מי בעד, ירים את ידו. מי נמנע? מי נגד?

הצבעה

בעד – פה אחד

בקשת הממשלה להקדמת הדיון בהצעת החוק לתיקון פקודת מס הכנסה (מס' 239),
התשע"ז-2017, לפני הקריאה הראשונה, בהתאם לסעיף 81(ג) לתקנון הכנסת,
נתקבלה.

היו"ר יואב קיש:

ההצעה עברה. תודה רבה.

ג. הצעה לתיקון תקנון הכנסת

היו"ר יואב קיש:

אנחנו ממשיכים עם התקנון.

ארבל אסטרחן:

כמו שהתחלתי להגיד, הפניתי לתיקון לסעיף 75 שמופיע אצלכם בעמוד 3.

יואל חסון (המחנה הציוני):

מה זה?

דוד ביטן (הליכוד):

אם אתה יוזם ראשון, אף אחד לא יכול לגנוב ממך.

היו"ר יואב קיש:

לא. ההתקדמות של החוק היא בכפוף לאישורך.

דוד ביטן (הליכוד):

מה שקרה עם לפיד.

מזכירת הכנסת ירדנה מלר-הורוביץ:

לתת מעמד.

יואל חסון (המחנה הציוני):

למדתי את הנושא, יש לי הערה.

היו"ר יואב קיש:

ניתן לה לסיים להקריא ואחרי כן נשמע הערות.

דוד ביטן (הליכוד):

לא כל התקנון, רק על הסעיף הזה.

ארבל אסטרחן:

זה פשוט מוסדר בכמה סעיפים.

שולי מועלם-רפאלי (הבית היהודי):

זה בכמה נקודות בתקנון.

דוד ביטן (הליכוד):

תיקון מס' 60 למשל, יש לי הערה.

היו"ר יואב קיש:

נגיע לזה.

ארבל אסטרחן:

נכון, זה משהו אחר. הנושא של יוזם ראשון מוסדר פה בכמה סעיפים, אני אגיד
אותם.

מזכירת הכנסת ירדנה מלר-הורוביץ:

בכמה סעיפים. גם בדחיית הצבעה, 35.

ארבל אסטרחן:

בדיוק. המקום העיקרי שזה מופיע זה סעיף 75 שמופיע אצלכם בעמוד 3, סעיף 6.

דוד ביטן (הליכוד):

זה תיקון ביטן.

היו"ר יואב קיש:

תיקון לפיד או תיקון ביטן?

דוד ביטן (הליכוד):

ביטן. כי אני באתי ואמרתי שאם יש שני מציעים ואם כל אחד אומר - - -

קריאות:

- - -

דוד ביטן (הליכוד):

ואז קיבלו את העמדה שלי.

ארבל אסטרחן:

היום, סעיף 75(ג) לתקנון אומר – כל בקשה או הודעה בנוגע להצעת חוק פרטית
תימסר על-ידי אחד היוזמים. זה התקנון היום, כלומר לפי המצב היום כל יוזמי
הצעת החוק הם שווי-מעמד.

כעת מוצע להחליף את הסעיף הזה ולקבוע במקומו את מה שאתם רואים בנוסח
שלפניכם, שיאמר כך:

  --------------------------------------------------------------------------
                     "(ג)   (1) כל בקשה, הודעה, הסכמה או פעולה אחרת שרשאי
                            למסור או לעשות יוזם הצעת חוק פרטית לפי תקנון זה
                            בקשר להצעת חוק שיזמו כמה חברי כנסת" – כל מקום
                            שיהיה כתוב יוזם - "תימסר או תיעשה, לפי העניין,
                            בידי חבר הכנסת ששמו מופיע ראשון ברשימת היוזמים
                            (בתקנון זה – היוזם הראשון) או בידי יוזם אחר
                            בהסכמתו של היוזם הראשון."
  ------------- ---- ------ ------------------------------------------------

  --------------------------------------------------------------------------

וממשיך הסעיף ואומר בפסקה (2).

יואל חסון (המחנה הציוני):

זה מה שאתם מציעים עכשיו.

ארבל אסטרחן:

נכון, זה המוצע. זאת אומרת, לא יהיה יותר שוויון במעמד של היוזמים.

היו"ר יואב קיש:

יש תעדוף לראשון.

שולי מועלם-רפאלי (הבית היהודי):

אבל יכולים להיות יותר מיוזם אחד.

ארבל אסטרחן:

יכולים.

היו"ר יואב קיש:

לא מבטלים את זה, אבל חייבים את הסכמתו של הראשון.

ארבל אסטרחן:

פסקה (2) אומרת שאם היוזם הראשון חזר בו, בין אם הוא הודיע שהוא חוזר בו
מההצעה או שהוא מונה לשר או סגן שר או התפטר מהכנסת, יבוא במקומו לעניין זה
הבא אחריו ברשימת היוזמים, אלא אם כן הודיע על יוזם אחר. הוא יכול להודיע
שמישהו אחר מהיוזמים יהיה היוזם הראשון.

יואל חסון (המחנה הציוני):

היוזם הראשון יכול לקבוע מי היוזם.

היו"ר יואב קיש:

כשהוא ממונה לשר הוא יכול לבחור מי יוביל את החוק אחריו.

דוד ביטן (הליכוד):

אני מבקש עוד תיקון.

ארבל אסטרחן:

היום, רק אם הוא יוזם יחיד הוא יכול להעביר. נגיד אלי כהן, הצעות חוק שהוא
היה בהן יוזם יחיד, יכול להעביר.

דוד ביטן (הליכוד):

אני נתקלתי המון פעמים. יש מצבים שהיוזם הראשון חותם, והשני הוא כמו היוזם
הראשון בהרבה מובנים. אז נכון, צריך להשאיר רק את היוזם הראשון שיקבל
החלטות, אבל עדיין, כשיש קריאה טרומית אני רוצה שיתאפשר שהיוזם הראשון יכול
לחלק את הדיבור לחמש דקות וחמש דקות, לראשון ולשני.

ארבל אסטרחן:

זה בדיבור, אין בעיה. זה בסעיף 77.

דוד ביטן (הליכוד):

ואז שניהם יכולים לדבר.

היו"ר יואב קיש:

צודק. הראשון מחליט.

שולי מועלם-רפאלי (הבית היהודי):

שוב, גם לזה צריך את הסכמתו.

ארבל אסטרחן:

זה התיקון לסעיף 77, אני מייד אגיד את זה.

היו"ר יואב קיש:

תעברי ל-(3). זה לא פה.

קריאות:

- - -

רונית חייקין יעקבי:

נניח שזה מאותה סיעה?

דוד ביטן (הליכוד):

אין בעיה.

היו"ר יואב קיש:

אותו זמן, לא מוסיפים זמן.

דוד ביטן (הליכוד):

ואז שניים יכולים להגיש הצעה. אם אני ואתה חתומים, ואתה ראשון, אתה רשאי
לוותר לי על חמש דקות.

ארבל אסטרחן:

היוזם הראשון יכול להסכים שיוזם אחר ידבר חמש דקות. כמובן, זה לא כשזה
מהמקום - --

שולי מועלם-רפאלי (הבית היהודי):

לא, אם יש דקה אז אי-אפשר לחלק אותה.

דוד ביטן (הליכוד):

יכול לחלק רק לחצי.

קריאות:

- - -

שולי מועלם-רפאלי (הבית היהודי):

לא כל אחד דקה, עשרה אנשים, אלא שניים.

דוד ביטן (הליכוד):

חצי-חצי. ואז המון חוקים, המון פעמים שח"כים מגישים עוד הצעת חוק רק בשביל
לדבר, זה לא יהיה.

מזכירת הכנסת ירדנה מלר-הורוביץ:

אומרים שזה לא משנה. זה משנה מאוד, ודאי.

ארבל אסטרחן:

לא. למה זה משנה?

מזכירת הכנסת ירדנה מלר-הורוביץ:

המכסה של הראשון?

ארבל אסטרחן:

זה כבר ירד מהמכסה.

היו"ר יואב קיש:

כבר הגיע למליאה.

שולי מועלם-רפאלי (הבית היהודי):

של הראשון. הרי הוא צריך לתת את הסכמתו ואצלו הכוח, אז הוא בוחר אם לתת או
לא לתת וממנו זה יורד.

היו"ר יואב קיש:

בסוף, בעשר דקות של המליאה הוא יכול לתת.

ארבל אסטרחן:

במליאה הוא היה יכול קודם לתת למישהו אחר לדבר. אתה מדבר עכשיו על פיצול.
זה החידוש.

דוד ביטן (הליכוד):

אתן לכם דוגמה. הרבה פעמים אנחנו מסכימים שהאופוזיציה נגיד תגיש הצעה, או
הפוך, ומריצים את הצעת החוק.

אם רק אחד, אז מה אומרים? הנה נתתם קרדיט לאופוזיציה. אם יש אופוזיציה
וקואליציה ושניהם מדברים, שניהם מקבלים קרדיט, אין שום בעיה.

היו"ר יואב קיש:

בסדר.

ארבל אסטרחן:

בסדר. אני רק משלימה את סעיף 75, יש בו גם את פסקה (3), שאומרת שאם הייתה
הצעת החוק מיזוג של כמה הצעות חוק פרטיות, יראו כיוזם הראשון את היוזם
הראשון של כל אחת מהצעות החוק שמוזגו. זה מה שדובר כאן בישיבה הקודמת.

יואל חסון (המחנה הציוני):

איך זה עובד היום, תסבירי.

רונית חייקין יעקבי:

היום זה לפי ה-פ'.

ארבל אסטרחן:

אני לא מדברת כרגע על סדר השמות. קודם כול אני מדברת על מיהם הבעלים של
ההצעה.

היו"ר יואב קיש:

זה סעיף בעייתי, אני לא מבין אותו.

ארבל אסטרחן:

למה?

היו"ר יואב קיש:

כי את אומרת יראו כל אחד אבל אם יש ביניהם קונפליקט אז רק הראשון, אז מה
עשינו בזה.

ארבל אסטרחן:

למשל לעניין הדיבור, כל אחד מהם נחשב היוזם. בישיבה הקודמת הרי דובר על כך
שלפעמים כשוועדה ממזגת הצעות שעברו טרומית - - -

היו"ר יואב קיש:

לא, אבל מה קורה אם יש אי-הסכמה? אחד אומר, אני רוצה תשובה במועד אחר והשני
אומר, אני רוצה תשובה עכשיו.

שולי מועלם-רפאלי (הבית היהודי):

הראשון הוא זה שקובע.

ארבל אסטרחן:

בסוף צריך לתת לאחד.

היו"ר יואב קיש:

הראשון קובע, אז מה עשית?

דוד ביטן (הליכוד):

איזה ראשון?

ארבל אסטרחן:

מי ששמו מופיע ראשון בהצעה.

יואב בן צור (ש"ס):

אבל אם מיזגת?

רונית חייקין יעקבי:

זה לפי ה-פ'.

שולי מועלם-רפאלי (הבית היהודי):

המיזוג הוא לפי פ', הוא לא לפי ראשון או שני.

יואל חסון (המחנה הציוני):

היא מדברת על המיזוגים בוועדות.

דוד ביטן (הליכוד):

מיזגנו שלוש הצעות חוק, לכל אחת יש ראשון.

היו"ר יואב קיש:

זה לפי פ'.

שולי מועלם-רפאלי (הבית היהודי):

מי שה-פ' שלו ראשון הוא הראשון.

דוד ביטן (הליכוד):

אז כולם יילחמו פה להיות ב-פ' הראשון.

היו"ר יואב קיש:

נכון. כולם רוצים להגיש ראשונים.

שולי מועלם-רפאלי (הבית היהודי):

ומה קורה בפועל, ביטן, כשיש הצעות חוק שלנו ומישהו לוקח אותן, מעתיק אותן
ומגיש דקה לפנינו?

היו"ר יואב קיש:

זה בדיוק למנוע את ההעתקה, מה אתה רוצה. אתה הגשת הצעה ראשון.

שולי מועלם-רפאלי (הבית היהודי):

כולנו נפלנו בזה.

יואל חסון (המחנה הציוני):

אני לא מבין מה שינית. עד היום היה פ', ומה רע ב-פ', למה עשית פה שינוי.

היו"ר יואב קיש:

לא, לא שינתה את ה-פ'.

ארבל אסטרחן:

בסעיף 79 מדובר על סדר השמות.

יואל חסון (המחנה הציוני):

אז מה זה, אני לא מבין.

ארבל אסטרחן:

אני רק אומרת את הכלל. ועדה מיזגה שלוש הצעות טרומיות להצעה אחת, כל אחד
מהיוזמים הראשונים של הטרומיות נחשב יוזם, כל אחד מהם יכול לבקש דחייה של
ההצבעה במליאה בקריאה הראשונה או יכול לבקש לקדם את זה. כל אחד מהם הוא
יוזם כי אין ביניהם קשר.

היו"ר יואב קיש:

אבל בסוף אמרת שהיוזם הראשון הוא זה שקובע.

יואל חסון (המחנה הציוני):

אז היוזם הראשון זה מי שיש לו את ה-פ' הכי מוקדם?

קריאות:

נכון.

היו"ר יואב קיש:

אז זה לא רלוונטי.

שולי מועלם-רפאלי (הבית היהודי):

אבל זה גם היום כך.

יואב בן צור (ש"ס):

אז אלה שממוזגים לא יכולים לעשות כלום.

מזכירת הכנסת ירדנה מלר-הורוביץ:

זה עושה בלגאן. תשאירי את היוזם הראשון.

היו"ר יואב קיש:

לא עשית פה כלום. הרי כל מה שאמרת זה אם יש הסכמה עם היוזם הראשון למעשה,
אז גם ככה זה המצב.

דוד ביטן (הליכוד):

היום אם הוא מסכים, הוא לא יכול להעלות השני, גם אם יש הסכמה? זה השינוי?

היו"ר יואב קיש:

לא, אין שינוי פה.

ארבל אסטרחן:

אנחנו אמרנו קודם כול שהכלל הוא, כשיש הצעה אחת שחבר כנסת יוזם ומחתים
ח"כים, זה שהחתים יש לו את הבעלות על ההצעה לכל דבר.

היו"ר יואב קיש:

עכשיו מיזגו לך את ההצעה.

ארבל אסטרחן:

עכשיו יש מצב שמיזגו את ההצעה, לפעמים בניגוד לעמדתך, לפעמים חבר כנסת
מהקואליציה מוזג עם חבר כנסת מהאופוזיציה.

מזכירת הכנסת ירדנה מלר-הורוביץ:

הצמדה שהעתיקו את החוק שלך.

ארבל אסטרחן:

לא בהכרח הייתה העתקה.

היו"ר יואב קיש:

אבל אז אתה ראשון.

מזכירת הכנסת ירדנה מלר-הורוביץ:

למה? צריך להגיד גם את זה.

היו"ר יואב קיש:

אבל אז אתה ראשון.

מזכירת הכנסת ירדנה מלר-הורוביץ:

לכן אני אומרת שצריך לתת את העדיפות לראשון.

רונית חייקין יעקבי:

לא, אתה לא הראשון. זה לפי ה-פ'.

היו"ר יואב קיש:

נכון. אבל דיברנו על העתקה.

רונית חייקין יעקבי:

יכול להיות שהמוצמד יהיה פ/100, ואתה פ/1000, הוא יקבל את הקרדיט אחר כך.

היו"ר יואב קיש:

אז מי העתיק? מי העתיק ממי?

דוד ביטן (הליכוד):

מה זה משנה, ה-פ' הראשון קובע.

שולי מועלם-רפאלי (הבית היהודי):

לא נכון. כמה פעמים מישהו העתיק הצעות חוק שלנו והגיש אותן דקה לפנינו,
ונהיינו פ' אחריו.

ישראל אייכלר (יהדות התורה):

ארבל צודקת. חייבים לתת אוטונומיה לאדם שהגיש הצעת חוק. אתה מיזגת את זה
בוועדת הכנסת ויש חילוקי דעות.

היו"ר יואב קיש:

מה קורה כשיש קונפליקט?

ישראל אייכלר (יהדות התורה):

זה בדיוק. אם יש קונפליקט - -

היו"ר יואב קיש:

מי קובע?

ישראל אייכלר (יהדות התורה):

- - איך הראשון יכול לפסול לי את החוק שלי?

היו"ר יואב קיש:

אז אני שואל, מי קובע?

ישראל אייכלר (יהדות התורה):

אז מה שהיא אומרת, שכל אחד יהיה אחראי על החוק שלו.

היו"ר יואב קיש:

לא, אבל יש סעיף בסוף שאם יש היעדר הסכמה ביניהם, היוזם ששמו ראשון בהצעת
החוק הוא זה שקובע. אז מה עשית פה? לא שינית כלום, זה מה שאני מסביר.

דוד ביטן (הליכוד):

לא. היום כל אחד מהיוזמים הוא יוזם.

ארבל אסטרחן:

נכון.

דוד ביטן (הליכוד):

אתה נשאר באותה בעיה. מה זאת אומרת? התיקון נכון.

ישראל אייכלר (יהדות התורה):

אז מה הפתרון שהצעת?

קריאה:

- - -

דוד ביטן (הליכוד):

לא. גם כשיש לך מצב כזה היום, כל אחד מהיוזמים יכול להביע את דעתו. היא
אומרת, גם במצב של מיזוג, רק הראשון קובע.

היו"ר יואב קיש:

זו התוספת?

דוד ביטן (הליכוד):

אבל אין את זה היום. היא מתקנת את זה גם במיזוג וגם בהצעה.

ארבל אסטרחן:

יראו כיוזם הראשון את היוזם הראשון של כל אחת מההצעות.

היו"ר יואב קיש:

זה הבנתי. השאלה מה קורה היום. מה הסטטוס של היוזמים?

ארבל אסטרחן:

כולם שווים, היום כולם שווים. פה, היוזם הראשון של כל הצעה יישאר יוזם של
ההצעה הממוזגת.

ישראל אייכלר (יהדות התורה):

צודקת. אתה חייב לשמור על עצמאות. הוא מהאופוזיציה, הוא מהקואליציה - - -

היו"ר יואב קיש:

אבל אתה עדיין נותן יתרון ל-פ' הראשון.

ישראל אייכלר (יהדות התורה):

אבל הוא הראשון בחוק שלו. בכל חוק יש חמישה אנשים.

היו"ר יואב קיש:

אבל הוא מוזג כבר ועכשיו יש מישהו אחר לפניו.

רונית חייקין יעקבי:

נניח מיזגנו שלוש הצעות, מי השם שיופיע ראשון? ה-פ' הראשון.

ארבל אסטרחן:

נכון.

היו"ר יואב קיש:

צריך אישור שלו.

שולי מועלם-רפאלי (הבית היהודי):

ואותו שואלים כל דבר כמו ראשון.

ארבל אסטרחן:

לעניינים מסוימים כל אחד מהיוזם הראשון - - -

יואל חסון (המחנה הציוני):

איזה עניינים מסוימים?

ארבל אסטרחן:

למשל, מי יציג אותה בקריאה הראשונה. כל אחד מהיוזמים הראשונים. תכף נגיע
לזה, בסעיף 82.

יואל חסון (המחנה הציוני):

שלושה אנשים יציגו הצעת חוק?

שולי מועלם-רפאלי (הבית היהודי):

כן, גם ככה זה קורה היום.

ארבל אסטרחן:

כן. כי הם לא קשורים זה לזה.

דוד ביטן (הליכוד):

היום אחד רק מציג, והשני מברך. לא נכון.

ארבל אסטרחן:

נכון. אתה צודק.

מזכירת הכנסת ירדנה מלר-הורוביץ:

היום, מבין המציעים אחד מגיש ואחד יכול לסכם בקריאה הראשונה.

היו"ר יואב קיש:

חברים, בואו נתקדם. עד עכשיו לסעיף 75, תיקון 6 נראה לי הגיוני. בואו נמשיך
הלאה, בבקשה.

דוד ביטן (הליכוד):

יואב, כמה דקות יש - - -

היו"ר יואב קיש:

עוד לא דיברנו על זה. נגיע לזה.

ארבל אסטרחן:

אז אפשר לקפוץ ישר לסעיף 10. דיברנו על סעיף 6. תסתכל על סעיף 10 – אני לא
הולכת לפי הסדר אבל זה לא משנה. סעיף 82 זה הסעיף שמדבר על הקריאה הראשונה
במליאה.

מזכירת הכנסת ירדנה מלר-הורוביץ:

על הדיון האישי.

ארבל אסטרחן:

היום, כתוב שהדיון ייפתח עשר דקות על-ידי יוזם הצעת החוק הפרטית, ואם היא
מיזוג, על-ידי אחד מהיוזמים, ואם אין הסכמה – מי ששמו מופיע ראשון, והוא גם
רשאי לסכם.

מה שמוצע כאן זה שאם זו הצעת חוק פרטית לא ממוזגת, אז יהיה היוזם – דיברנו
על זה שזה היוזם הראשון או ח"כ אחר שהוא הסמיך לכך – והוא גם יכול לסכם.

דוד ביטן (הליכוד):

זה בקריאה ראשונה.

ארבל אסטרחן:

מוצע פה להבהיר שהסיכום – מה שהיום לא כתוב – שגם הסיכום בקריאה הראשונה של
הצעת חוק פרטית יהיה עשר דקות.

היו"ר יואב קיש:

כמה היום הסיכום?

ארבל אסטרחן:

היום זה לא כתוב.

דוד ביטן (הליכוד):

לא, אני לא מסכים לזה.

היו"ר יואב קיש:

עשר דקות זה המון.

קריאה:

למה לא?

דוד ביטן (הליכוד):

זה פוגע בקואליציה.

היו"ר יואב קיש:

זה המון עשר דקות.

דוד ביטן (הליכוד):

היום אין הגבלה.

ארבל אסטרחן:

היום אין הגבלה.

דוד ביטן (הליכוד):

לא. יש מצבים שאני חייב.

ארבל אסטרחן:

השאלה אם אתה רוצה לא להגביל כשזה הצעה פרטית או ממשלתית.

דוד ביטן (הליכוד):

למה? חוק ההסדרה היה פרטי, לא היה ממשלתי. אני לא מוכן.

ארבל אסטרחן:

אוקיי. בסדר.

שולי מועלם-רפאלי (הבית היהודי):

זה מאוד בעייתי.

ארבל אסטרחן:

זה פשוט משהו שנשאל הרבה פעמים.

דוד ביטן (הליכוד):

לא משנה. יש כללים.

ארבל אסטרחן:

אוקיי. אני מפנה את תשומת הלב.

דוד ביטן (הליכוד):

אתם רשאים להוריד את ההסתייגויות, ואני עשר דקות צריך להביא את האנשים?

יואל חסון (המחנה הציוני):

אני לא מתווכח אתך על זה.

דוד ביטן (הליכוד):

זה לא הגיוני.

רונית חייקין יעקבי:

קריאה ראשונה אין הסתייגויות.

ארבל אסטרחן:

מה שמוצע כאן, שאם ההצעה היא מיזוג של הצעות, יפתח ויסכם היוזם הראשון של
כל - - -

היו"ר יואב קיש:

איפה את מקריאה, סליחה?

ארבל אסטרחן:

אני מקריאה בפסקה (2) בעמוד 4 למעלה - גם עשיתי פה נוסח משולב, אומנם הוא
קטן אבל אפשר לראות אותו – שאומרת, שהייתה הצעת החוק מיזוג של כמה הצעות,
ייפתח ויסוכם הדיון - כאמור, כלומר עשר דקות - על ידי היוזם הראשון של כל
אחת מההצעות, ואולם אם ביקשו לנמק - - -

קריאה:

הוא אמר שהוא לא רוצה עשר דקות.

ארבל אסטרחן:

לא, ההנמקה היא עשר דקות.

שולי מועלם-רפאלי (הבית היהודי):

אבל לא סיכום.

ארבל אסטרחן:

ההנמקה היא עשר דקות, לא הסיכום. אבל אם ביקשו לנמק כמה יוזמים ראשונים –
ופה אתם צריכים להגיד מה אתם רוצים.

היו"ר יואב קיש:

אבל כתבת פה, רשאי לסכם את הדיון במסגרת זמן שלא תעלה על עשר דקות.

שולי מועלם-רפאלי (הבית היהודי):

את זה היא תתקן.

ארבל אסטרחן:

את הסיכום הורדנו. הדיון ייפתח על-ידי היוזם הראשון של כל אחת מההצעות, אם
זה הצעות ממוזגות.

היו"ר יואב קיש:

אז מה, כל אחד יקבל עשר דקות?

ארבל אסטרחן:

מה שכתבתי כאן, שהוא יוכל לקבל חמש דקות.

היו"ר יואב קיש:

מה קורה היום?

ז'קלין ויזמן אלפסי:

עשר ושלוש.

מזכירת הכנסת ירדנה מלר-הורוביץ:

אחד, עשר דקות.

ארבל אסטרחן:

היום אחד מקבל עשר, והאחרים מדברים בדיון האישי שלוש דקות.

שולי מועלם-רפאלי (הבית היהודי):

אז תני להם חמש דקות.

מזכירת הכנסת ירדנה מלר-הורוביץ:

אני ממקמת אותם בתחילת הרשימה, והם אומרים לי מי מסכם.

דוד ביטן (הליכוד):

תני לראשון.

היו"ר יואב קיש:

חמש וחמש, כן.

דוד ביטן (הליכוד):

תני לראשון יותר זמן ולשני פחות זמן.

שולי מועלם-רפאלי (הבית היהודי):

אז עשר וחמש.

יואל חסון (המחנה הציוני):

לראשון עשר, וחמש חמש חמש.

שולי מועלם-רפאלי (הבית היהודי):

וחמש חמש, שהם יהיו קצת יותר מהדיון האישי.

דוד ביטן (הליכוד):

אם מישהו גנב הוא לא צריך לקבל כמוהו.

ארבל אסטרחן:

אני אחזור על מה שסוכם פה. אם זו הצעה לא ממוזגת, היוזם יוכל לדבר עשר ואין
הגבלת זמן. אם ההצעה מוזגה, היוזם ששמו מופיע ראשון בהצעה הממוזגת, עשר
דקות; היוזמים הראשונים של ההצעות הפרטיות הנוספות – חמש, ואז יתחיל הדיון
האישי. ומי יכול לסכם?

קריאה:

זה מאריך את הדיונים.

היו"ר יואב קיש:

אז הם לא יכולים להיות בדיון האישי אם הם דיברו.

שולי מועלם-רפאלי (הבית היהודי):

ברור. ברור.

היו"ר יואב קיש:

אז הם הרוויחו שתי דקות. בסדר, הגיוני.

מזכירת הכנסת ירדנה מלר-הורוביץ:

גם היום זה כך.

היו"ר יואב קיש:

אז הם הרוויחו שתי דקות. בסדר, הגיוני.

ארבל אסטרחן:

ומי יכול לסכם?

דוד ביטן (הליכוד):

הראשון.

ארבל אסטרחן:

והראשון מסכם.

קריאה:

כל אחד.

היו"ר יואב קיש:

הראשון או מישהו בהסכמתו.

ארבל אסטרחן:

או ח"כ אחר שהוא הסמיך.

היו"ר יואב קיש:

או מישהו שהוא הסמיך.

יואל חסון (המחנה הציוני):

הראשון, "סו קולד" הראשון, מה שנקרא נבחר, זה הכול לפי ה-פ'?

ארבל אסטרחן:

עכשיו אני אעבור לסדר.

היו"ר יואב קיש:

אם יש מיזוג. אם אין מיזוג אז לא.

ארבל אסטרחן:

בואו נחזור לסעיף 9 שהוא זה שמדבר על הסדר של השמות.

מזכירת הכנסת ירדנה מלר-הורוביץ:

יש לי עוד שאלה לפני כן. מי מבין היוזמים, אם היא ממוזגת, אומר למזכירות:
תעלו לי את זה לסדר-היום, אני מבקש את זה על סדר-היום, או תורידו את זה?

דוד ביטן (הליכוד):

הוועדה אומרת, מה זאת אומרת.

מזכירת הכנסת ירדנה מלר-הורוביץ:

לא. קריאה ראשונה. אני יודעת מה אני שואלת.

שולי מועלם-רפאלי (הבית היהודי):

קריאה ראשונה זה הח"כים.

מזכירת הכנסת ירדנה מלר-הורוביץ:

אני יודעת מאוד מה אני שואלת.

דוד ביטן (הליכוד):

הוועדה צריכה להביא את זה למזכירות.

מזכירת הכנסת ירדנה מלר-הורוביץ:

אם אין הסכמה מביניהם?

ארבל אסטרחן:

הראשון.

היו"ר יואב קיש:

הראשון קובע.

ישראל אייכלר (יהדות התורה):

אם אין הסכמה למה לא לתת לכל אחד את החוק שלו?

שולי מועלם-רפאלי (הבית היהודי):

כי אי-אפשר.

ארבל אסטרחן:

שהוא יתנגד למיזוג.

רונית חייקין יעקבי:

אי-אפשר, הם יתחילו לריב ביניהם.

ארבל אסטרחן:

אם הוועדה החליטה למזג - - -

ישראל אייכלר (יהדות התורה):

כי איש קואליציה יקבל לחצים מהממשלה להסיר את ההצעה שלו, ואיש האופוזיציה
ירצה להעלות אותה - - -

היו"ר יואב קיש:

נכון. ואז אם זה הצעה של קואליציה - - -

יואל חסון (המחנה הציוני):

הוא יתנגד למיזוג, אם הוא יחשוד במצב כזה.

ישראל אייכלר (יהדות התורה):

לא, כבר מיזגו אותו בוועדה.

דוד ביטן (הליכוד):

אז מה.

שולי מועלם-רפאלי (הבית היהודי):

ההתנגדות שלו למיזוג לא רלוונטית, הוועדה מחליטה.

ארבל אסטרחן:

בסוף צריך להיות אדם אחד שמולו המזכירות עובדת.

יואל חסון (המחנה הציוני):

המיזוג דורש הצבעה.

ישראל אייכלר (יהדות התורה):

הוא כבר מוזג, מגיע למזכירות הכנסת.

רונית חייקין יעקבי:

אם יש שלוש הצעות אותו דבר - - -

ישראל אייכלר (יהדות התורה):

אני רוצה שהוא יוכל להעלות את החוק שלו.

יואל חסון (המחנה הציוני):

אבל זה אירוע נדיר.

דוד ביטן (הליכוד):

הצעת חוק פרטית שמגיעה לראשונה, כולם מבסוטים.

ארבל אסטרחן:

אם היה כבר רוב בוועדה, הוועדה אישרה את זה. עכשיו בואו נדבר על סדר השמות.
תסתכלו בעמוד 3, בסעיף 9 שמתקן את סעיף 79. סעיף 79 היום קובע את סדר השמות
והוא אומר שאם זו הצעה ממוזגת אז הסדר – לוקחים את כל ההצעות לפי הסדר שבו
הן עברו דיון מוקדם, ואם הן עברו דיון מוקדם באותו יום, שזה מה שבדרך כלל
קורה בגלל ההצמדות, לפי סדר ה-פ'.

ואז, כל ההצעות האלה, לוקחים את היוזמים של כל אחת מההצעות ואז את
המצטרפים. כלומר, יכול להיות מצב שלהצעה הראשונה יש עשרה יוזמים ואז היוזם
הראשון של ההצעה שמוזגה אתה, יופיע כמספר 11. מה שמוצע כאן - - -

היו"ר יואב קיש:

שהוא יהיה 2.

ארבל אסטרחן:

בדיוק.

היו"ר יואב קיש:

בסדר. הגיוני.

ארבל אסטרחן:

קודם היוזם הראשון של כל אחת מההצעות, אחר כך יתר היוזמים ואחר כך
המצטרפים.

דוד ביטן (הליכוד):

את מדברת על הצמדות. אנחנו רשאים, נגיד אם יש הצעת חוק ממשלתית שבאה ביום
שני, אני רשאי להצמיד - - -

ארבל אסטרחן:

פרטית. נכון. ובלבד שזה היה מונח לפחות שבועיים או כזמן שהממשלתית מונחת.

דוד ביטן (הליכוד):

אין בעיה, בסדר. דבר שני, אם כבר אנחנו מדברים על תיקון, אני רוצה לתקן את
האופציה. הרי מה קורה? משום מה – האופציה, אני לא אומר שזה חייב להיות –
שהיום אני חייב את כל הקריאות הראשונות בוועדות, למרות שזה פרטי, להביא
בימי שני ושלישי, כאילו הן ממשלתיות. כדי להעביר את זה בפרטי לאחר הצעות
החוק הפרטיות בדיון מוקדם, אני צריך הסכמה של כל העולם.

ארבל אסטרחן:

נכון.

דוד ביטן (הליכוד):

אני רוצה שתהיה אפשרות אחרי הפרטיות, אחרי הדיון המוקדם, להביא גם הצעות
חוק פרטיות לקריאה ראשונה.

ארבל אסטרחן:

ביום רביעי.

דוד ביטן (הליכוד):

לפני ההצעות לסדר-היום.

רונית חייקין יעקבי:

זה יום של חברי הכנסת.

דוד ביטן (הליכוד):

אז מה, זה הצעת חוק פרטית.

היו"ר יואב קיש:

מה אתה רוצה, ביטן? לא הקשבתי, סליחה.

ארבל אסטרחן:

הוא רוצה לאפשר קריאות ראשונות ביום רביעי.

קריאות:

- - -

קריאה:

ככה הביאו את חוק ההסדרה.

דוד ביטן (הליכוד):

אבל למה לא?

רונית חייקין יעקבי:

יש להם הצעות לסדר, לחברי הכנסת.

דוד ביטן (הליכוד):

מה זה שייך? אבל זה הצעת חוק פרטית. מה אתם רוצים, אני לא מבין.

יואל חסון (המחנה הציוני):

זה שינוי לא ראוי.

דוד ביטן (הליכוד):

למה שינוי לא ראוי?

ישראל אייכלר (יהדות התורה):

אני חושב שהאופוזיציה צריכה לדרוש את זה.

דוד ביטן (הליכוד):

למה לא ראוי? ההיפך, זה מאוד ראוי.

היו"ר יואב קיש:

גם קואליציה, גם אופוזיציה.

דוד ביטן (הליכוד):

זה לא חובה, הנשיאות יכולה להחליט מה היא רוצה אבל שתהיה אופציה כזאת.

היו"ר יואב קיש:

למה בעצם להתנגד? בואו נשמע את המתנגדים. למה בעצם להתנגד?

רונית חייקין יעקבי:

קח את חוק ההסדרה.

היו"ר יואב קיש:

מה הבעיה?

רונית חייקין יעקבי:

זאת בעיה קשה.

דוד ביטן (הליכוד):

כמה חוקים כאלה יש, נו באמת.

יואל חסון (המחנה הציוני):

בממשלה שלכם - - -

דוד ביטן (הליכוד):

אני אומר דבר מאוד פשוט. זה היום יכול לבוא בסוף סדר-היום כשאני רוצה להביא
את זה אחרי הדיון המוקדם.

רונית חייקין יעקבי:

יושב-ראש הכנסת, הוא קובע את סדר-היום.

דוד ביטן (הליכוד):

הוא לא יכול לקבוע את זה אחרי, הוא צריך הסכמה של כולם, גם אם הוא רוצה.

מזכירת הכנסת ירדנה מלר-הורוביץ:

הוא יכול, הוא קובע את סדר-היום. לפי התקנון הוא קובע את סדר-היום.

רונית חייקין יעקבי:

יושב-ראש הכנסת יכול היה - - -

דוד ביטן (הליכוד):

הוא לא נותן. הוא לא נותן כי הוא אומר - - -

שולי מועלם-רפאלי (הבית היהודי):

כי הוא חושב שיום רביעי זה יום שלא נכון להביא את ההצעות.

מזכירת הכנסת ירדנה מלר-הורוביץ:

התקנון קובע שימים שני ושלישי זה ימים שמוקדשים לפעילות הממשלה, ויום רביעי
זה יום שמוקדש לפעילות חברי הכנסת. פעילות חברי הכנסת, מדובר בשאילתות
הדחופות - - -

דוד ביטן (הליכוד):

היום.

מזכירת הכנסת ירדנה מלר-הורוביץ:

נכון. אחרת הממשלה יכולה להשתלט על כל סדר-היום, אתה יכול לנטרל לגמרי את
החקיקה הפרטית - -

דוד ביטן (הליכוד):

זה לא מדויק. זה לא נכון.

מזכירת הכנסת ירדנה מלר-הורוביץ:

- - ואת ההצעות לסדר - - -

קריאות:

- - -

דוד ביטן (הליכוד):

זה לא נכון, מהסיבה הפשוטה.

מזכירת הכנסת ירדנה מלר-הורוביץ:

אתם תחליטו, אני רק מביאה מה המצב היום.

דוד ביטן (הליכוד):

אני מגיב למה שאת אומרת.

מזכירת הכנסת ירדנה מלר-הורוביץ:

ותמיד תחשוב, תמיד תחשוב – אני 40 שנה פה ותמיד תחשוב שמה שאתה מתקן היום,
אתה מחר אולי תצטרך - - -

דוד ביטן (הליכוד):

סליחה, עם כל הכבוד, אני לא מתקן את זה קואליציה-אופוזיציה.

מזכירת הכנסת ירדנה מלר-הורוביץ:

בסדר, לכן אני אומרת.

דוד ביטן (הליכוד):

אני אומר דבר מאוד פשוט. מכיוון שיום רביעי זה יום של חברי הכנסת, ויום שני
של הממשלה, יש היגיון רב מאוד שהצעות חוק בקריאה ראשונה - - -

היו"ר יואב קיש:

פרטיות.

דוד ביטן (הליכוד):

גם שנייה ושלישית לדעתי.

רונית חייקין יעקבי:

אבל יש לך תמיד אופציה.

דוד ביטן (הליכוד):

אין אופציה.

היו"ר יואב קיש:

איך אופציה?

שולי מועלם-רפאלי (הבית היהודי):

היושב-ראש.

היו"ר יואב קיש:

אבל היושב-ראש לא עושה את זה.

שולי מועלם-רפאלי (הבית היהודי):

בסדר, אז אולי צריך להקשיב למה שהוא אומר. היושב-ראש הוא לא מנותק מהשיח
שלנו.

היו"ר יואב קיש:

בסדר, אבל אולי צריך לשנות. דוד, אני מבקש - - -

ישראל אייכלר (יהדות התורה):

יואב, אני מסכים עם דוד. גם לקואליציה יש חברי כנסת פרטיים - - -

היו"ר יואב קיש:

נכון, יש פה היגיון. אני לא פוסל אבל מכיוון שאנחנו עוד לא הכנו את זה
אנחנו נעשה דיון נוסף על הנושא הזה. בהחלט נכין את זה.

קריאות:

- - -

היו"ר יואב קיש:

אנחנו נדון בזה בישיבה הבאה.

מזכירת הכנסת ירדנה מלר-הורוביץ:

בכנסות קודמות הממשלה הייתה מביאה חקיקה – ויש את דברי הכנסת – הייתה מביאה
חקיקה. לא סתם אומרים שימים שני ושלישי מוקדשים לפעילות ממשלה כי זה בדיוק
הימים שהממשלה הייתה מביאה חקיקה.

דוד ביטן (הליכוד):

אפשר לחשוב שהשרים באים.

שולי מועלם-רפאלי (הבית היהודי):

אז אנחנו נחייב אותם לבוא. בואו נחזור לעבודה מסודרת.

יואל חסון (המחנה הציוני):

אתם יודעים מה אתם באמת צריכים לעשות? אתם צריכים להיות אמיצים ולסיים את
העבודה שהתחלתם בחוק הנורבגי ולהחיל חוק נורבגי מלא. שרים לא צריכים להיות
חברי כנסת, נקודה.

דוד ביטן (הליכוד):

יכול להיות שנעשה את זה, אין בעיה.

יואל חסון (המחנה הציוני):

נקודה. זה ישנה וישפר את כל הפרלמנט הזה.

דוד ביטן (הליכוד):

אני לא נגד זה.

היו"ר יואב קיש:

רק שהממשלה אז לא תספור את הכנסת בכלל.

קריאות:

- - -

יואל חסון (המחנה הציוני):

הערה חשובה. קודם כול, בואו רגע נדבר על זה. אתה יודע, אנחנו לפעמים גולשים
פה לדיונים שהם עמוקים והם חשובים.

דוד ביטן (הליכוד):

זה גם בליכוד יפתור את כל הבעיה של המיקומים.

יואל חסון (המחנה הציוני):

חכה עם ענייני הליכוד.

דוד ביטן (הליכוד):

גם בעבודה וגם בליכוד.

יואל חסון (המחנה הציוני):

מה זה הממשלה תספור את הכנסת? מה זה המחשבות האלה? מה זה הממשלה כן סופרת
את הכנסת, לא סופרת את הכנסת? הממשלה צריכה את הכנסת בסופו של דבר, והיא
צריכה כי היא לא יכולה להתקיים בלי הכנסת.

ישראל אייכלר (יהדות התורה):

אבל השר לא צריך אותך.

יואל חסון (המחנה הציוני):

איפה יש בעיה עם הממשלה? כשיש התבלבלות לפעמים של הקואליציה, שהקואליציה
חושבת שהיא הממשלה. הקואליציה – כמו שאמרתי בדיונים אחרים – גם לא צריכה
להחיל אוטומטית משמעת קואליציונית ולא צריכה אוטומטית להיות קבלנית ביצוע
של ממשלה אלא צריכה לנהל סוג של דיאלוג עם הממשלה.

דוד ביטן (הליכוד):

למה אתם מחילים משמעת אצלכם בסיעה?

יואל חסון (המחנה הציוני):

אם אצלכם הייתה פחות משמעת סיעתית - - -

דוד ביטן (הליכוד):

הנה, אני מוכן לוותר על כמה חוקים. אתה מוכן?

יואל חסון (המחנה הציוני):

מאה אחוז, בוא נדבר. כן, חד-משמעית.

היו"ר יואב קיש:

אז תתאמו את זה, זה יכול להיות חשוב.

יואל חסון (המחנה הציוני):

דרך ממלא מקום יושב-ראש הסיעה.

היו"ר יואב קיש:

אתה כמו חזן אצלנו.

יואל חסון (המחנה הציוני):

תן לי לגבי הנורבגי. אני בא ואומר ברצינות, לגבי התעלמות של הממשלה במידה
ויהיה חוק נורבגי, כאן צריכים להיות - -

דוד ביטן (הליכוד):

אני בעד חוק נורבגי.

יואל חסון (המחנה הציוני):

- - שינויי תקנון שיחייבו הופעה של שרי הממשלה, השתתפות בדיונים, כל הדברים
האלה, ואז הם לא ייעלמו. ואתה יודע מה, שרים צריכים להיות בכנסת כשהם
צריכים. הם רוב הזמן צריכים לנהל את משרדיהם ולא לשבת פה שעות על גבי שעות,
להרים את היד, להוריד את היד.

דוד ביטן (הליכוד):

הכול קיזוזים, זה משהו לא נורמלי. אבל אני רק רוצה לגבי ימי שלישי לומר,
שמהתחלה אני אמרתי שימי שלישי אני אשתמש בהם וזה לא מעניין אותי מה חושבים
האנשים.

שולי מועלם-רפאלי (הבית היהודי):

וצריך להשתמש בהם הרבה.

דוד ביטן (הליכוד):

במושב הקודם היו לנו מספר ימי שלישי שכן היו דיונים כי היה עומס. בינתיים
אנחנו מסתדרים בלי ימי שלישי, אז אין צורך לעשות דווקא שאנשים יבואו
פעמיים, אבל לקראת סוף המושב אני מאמין שנשתמש בזה שוב.

ישראל אייכלר (יהדות התורה):

לגבי מה שיואל אמר, אני רוצה להאיר – להאיר באל"ף.

דוד ביטן (הליכוד):

נכון, גברתי?

מזכירת הכנסת ירדנה מלר-הורוביץ:

אני רוצה להגיד שיש קריאות ראשונות, ובכל זאת, קריאות ראשונות של הצעות
שמקורן בהצעת חוק פרטית, שחברי כנסת מבקשים להביא את זה – אנחנו מנסים לתאם
את זה בימי שלישי – ובכל אופן הם מבקשים, אפילו בסוף סדר-היום, ב-2:00
בלילה נורא חשוב לחוקק חוק. אני חושבת שהרבה יותר מכובד אם היו מביאים את
זה במהלך יום שלישי, אבל עובדה, זה לא קורה. וזה לא בעייתי ולא צריך להיות.
חבל, חבל מאוד.

דוד ביטן (הליכוד):

במושב הזה, חוץ מפעם אחת שהיה פיליבסטר, תמיד גמרנו עד 23:00 בלילה. זה
במושב הזה. פעם אחת הם עשו לנו תרגיל. הייתם צריכים להגיד לי רק לקחת חדר
במלון.

יואל חסון (המחנה הציוני):

אנחנו עשינו לך את התרגיל. הם עשו לך את התרגיל?

דוד ביטן (הליכוד):

אני בכוונה אומר את זה על מרצ - - -

ישראל אייכלר (יהדות התורה):

ביחס למה שיואל אמר, אני רוצה שתדעו. אנחנו שליחי ציבור, ושליחי ציבור
צריכים לסדר דברים בשביל הציבור. והשר, אם הוא לא נמצא פה, לא רואים אותו
ממטר. משה כחלון, כשהוא ישב פה, כל מי שרצה, כל שליח ציבור ניגש למשה כחלון
ודיבר אתו. ברגע שהוא הביא את אכרם חסון, לא רואים אותו כמעט.

ז'קלין ויזמן אלפסי:

יש לו משרד, אתה יכול לקבוע אתו.

ישראל אייכלר (יהדות התורה):

אתה לא יכול, אתה לא תגיע אליו אלא אולי למזכירה שלו.

ז'קלין ויזמן אלפסי:

הוא נגיש לכולם.

ישראל אייכלר (יהדות התורה):

גברת, את לא חברת כנסת. אם היית חברת כנסת היית רואה שהמזכירה יכולה חודש
ימים - - -

קריאות:

- - -

היו"ר יואב קיש:

תקשיבי, אי-אפשר להתווכח עם זה שהנגישות שלהם ברגע שהם לא במליאה יורדת
דרמטית, נקודה, מה לעשות. זה עובדתית נכון, גם אם הוא מאוד רוצה דרך המשרד
לתאם פגישות. הוא לא צריך לתאם פגישה, הולכים ומדברים.

יואל חסון (המחנה הציוני):

מה יוצא מזה, מהדיבורים במליאה?

היו"ר יואב קיש:

לקואליציה הרבה.

ישראל אייכלר (יהדות התורה):

אני ראיתי את זה כששר החינוך עשה רוטציה בתקופה מסוימת, אי-אפשר היה להגיע
לשר החינוך, אפילו לא לעוזרו במשרד.

היו"ר יואב קיש:

ברגע שהם יושבים פה אי-אפשר להתעלם מזה. יש לזה יתרון.

ישראל אייכלר (יהדות התורה):

אתה יכול לגשת אליו ולהעלות נושאים שהעוזרים שלו מסננים אותך ושהמזכירות
מסננת אותך.

היו"ר יואב קיש:

וזה באופן טבעי, אני לא בא בהאשמות לא לשר האוצר כי באותה התנהלות זה גם שר
הביטחון, כולם. ברגע שהם לא פה הם פחות נגישים, נקודה, לא יעזור כלום.

יואל חסון (המחנה הציוני):

אני רוצה להגיד מילה בעניין הזה. קודם כול, אני מבקש לא להתעלם מהעובדה שיש
לנו כאן מרד והפיכה, מנהלות הסיעה פה תופסות כיסא.

היו"ר יואב קיש:

זה לא מרד, זה באישור היושב-ראש.

יואל חסון (המחנה הציוני):

זה פה תופעה מסוכנת שיכולה להידרדר.

מזכירת הכנסת ירדנה מלר-הורוביץ:

יואל, מאז ומתמיד בתיקוני תקנון שיתפו את מנהלות הסיעות ומנהלי הסיעות, הם
באים מהשטח.

היו"ר יואב קיש:

עצוב לי שהאופוזיציה פוגעת פה במנהלות הסיעה השונות. תראה מה עשתה
האופוזיציה, מנהלת סיעה אחת עכשיו עזבה את השולחן בגלל האופוזיציה הלוחמנית
והדורסנית הזו.

יואל חסון (המחנה הציוני):

אלה הרגעים שאני מצטער שלא כמו בווטסאפ, כשאתה אומר משהו בצחוק אתה יכול
להוסיף סמיילי. אז אני מוסיף סמיילי גדול.

מזכירת הכנסת ירדנה מלר-הורוביץ:

אז הוספת את הסמיילי.

יואל חסון (המחנה הציוני):

זה היה בצחוק. רונית, נא לתפוס - - -

היו"ר יואב קיש:

נא לתפוס מקום.

יואל חסון (המחנה הציוני):

הכול בסדר. We love you, מנהלות הסיעה.

לגופו של עניין, עם כל הכבוד, אני רוצה להגיד, חברים. כל האמירות האלה של
נגישות שרים, לא נגישות שרים. חבר'ה, יש דברים שהם קצת יותר גדולים ויותר
כבדים. הרשות המחוקקת חלשה. אין חברי כנסת, אין מספיק עבודה בוועדות.

דוד ביטן (הליכוד):

אנחנו נגדיל את הכנסת ל-150.

יואל חסון (המחנה הציוני):

אנשים פה לא מעמיקים בעבודת הכנסת. אגב, המכון לדמוקרטיה עשה עבודה
משמעותית שהפרלמנט הישראלי הוא מהקטנים בעולם. אני אומר לכם, שלב ראשון
לפני הגדלה של הפרלמנט – ואני לא מתנגד באופן עקרוני - -

דוד ביטן (הליכוד):

נעשה את זה.

יואל חסון (המחנה הציוני):

- - החוק הנורבגי יביא פה אוטומטית בין 20 ל-30 חברי כנסת פעילים וטובים,
ואני בטוח שרובם יהיו טובים, שיעבדו בוועדות. ואז אני לא אהיה חבר בחמש
ועדות, נהיה חברים בוועדה או בשתיים ונוכל להתעמק ולהיות באופן קבוע
והוועדות יהיו מלאות יותר.

דוד ביטן (הליכוד):

אני מסכים אתך.

יואל חסון (המחנה הציוני):

אז בוא נעשה מהלך ביחד.

דוד ביטן (הליכוד):

בוא. אני מוכן.

יואל חסון (המחנה הציוני):

עם כל הכבוד לנגישות השרים, יש לזה פתרונות. לא צריך להקריב את כל הכנסת רק
כדי שנוכל לתפוס במסדרון שר ולסגור אתו איזה חוק. באמת.

דוד ביטן (הליכוד):

אז אגיד לך. אני בעד שני חוקים: א. החוק הנורבגי, אבל שלא יהיה בהסכמת השר
אלא אוטומטית, כי היום אם החוק הנורבגי היה קיים הוא צריך להסכים.

היו"ר יואב קיש:

מה קורה אם השר מפוטר מתפקידו? הוא חוזר לכנסת?

דוד ביטן (הליכוד):

הוא חוזר. יש רק בעיה אחת, בממשלת מעבר, לא לקחו בחשבון בחוק מה קורה
בממשלת מעבר. השר כלוא, הוא לא יכול להתפטר.

ארבל אסטרחן:

לא, זה כבר לא קיים לדעתי.

דוד ביטן (הליכוד):

קיים, קיים.

יואל חסון (המחנה הציוני):

לא קיים, השר לא כלוא.

ארבל אסטרחן:

מזמן לא קיים.

יואל חסון (המחנה הציוני):

ביטלו את זה.

דוד ביטן (הליכוד):

זה דבר ראשון. דבר שני, אני בעד להגדיל את הכנסת ל-150 איש, אנחנו נכין
הצעת חוק ונחתים את כל מי שרוצה לחתום על העניין הזה.

קריאה:

בהתאם לגידול האוכלוסייה זה מתבקש.

יואל חסון (המחנה הציוני):

בואו נתחיל בנורבגי.

דוד ביטן (הליכוד):

נתחיל בשניהם. נעשה את שני הדברים ביחד.

ישראל אייכלר (יהדות התורה):

אתה יוצא מתוך הנחה שאתם עולים לממשלה בפעם הבאה, אני רואה, כי האופוזיציה
תמיד תהיה בבעיה.

יואל חסון (המחנה הציוני):

קודם כול, אין לי ספק בזה. מעולם לא היה לי ספק, ואם היה לי ספק - - -

היו"ר יואב קיש:

ארבל, איפה אנחנו בשינויי התקנון?

ארבל אסטרחן:

דיברנו על סעיף 9 שמתקן את סעיף 79 בעניין סדר השמות על הצעת חוק לקריאה
הראשונה, אמרנו שקודם יהיו היוזמים של כל אחת מההצעות, היוזמים ואחר כך
המצטרפים. ראי של זה מופיע בסעיף 11, שמתקן את סעיף 87, שהוא סדר השמות על
הצעת חוק לקריאה שנייה ושלישית, אותו דבר, אם מיזגו אחרי הקריאה
הראשונה - - -

היו"ר יואב קיש:

זאת אומרת, הממוזגים קופצים להיות הבאים בתור לפי ה-פ' שלהם. הראשון זה
ה-פ' ואחרי כן ה-פ' הבא אחריו ואחרי זה ה-פ' הבא אחריו.

ארבל אסטרחן:

נכון.

יואל חסון (המחנה הציוני):

אבל ה-פ' זה הקדוש.

ארבל אסטרחן:

הסדר הוא מה עבר קודם במליאה, אם זה במועדים שונים. אם זה עבר באותו יום,
מה שבדרך כלל קורה בגלל ההצמדות - -

היו"ר יואב קיש:

זה ה-פ'.

ארבל אסטרחן:

- - אז לפי ה-פ'.

היו"ר יואב קיש:

ומה קורה לשאר האנשים שהם לא יוזמים? ה-פ' הראשון מקבע קודם את הרשימה
הראשונה שלו.

ארבל אסטרחן:

יוזם, יוזם, יוזם, אחר כך יתר היוזמים לפי אותו סדר ואחר כך מצטרפים לפי
אותו סדר.

היו"ר יואב קיש:

אוקיי.

ארבל אסטרחן:

יש לנו עוד סעיפים שיש בהם תיקונים קטנים בהקשר הזה, בואו נתחיל מהתחלה.
עמוד 1, סעיף 1, שמתקן את סעיף 35. בכל מיני סעיפים קטנים היינו צריכים
להתייחס לעניין הזה של היוזם.

זה סעיף ההצבעה, זה בעצם הדבר שבגללו עלה הרעיון של התיקון הזה. היום כתוב:
לבקשת חבר כנסת שיזם או שהציע את הנושא שעל סדר-היום, אפשר לדחות הצבעה,
ואז פה נשאלה השאלה האם צריך לתת מעמד ליוזם הראשון, והתשובה היא כן. ומוצע
שיהיה כתוב עכשיו: לבקשת יוזם הצעת חוק פרטית, כאמור בסעיף 75(ג), או
בהסכמתו, וההמשך הוא: ובהסכמת הממשלה, אפשר לדחות הצבעה.

כלומר, אם זה הצעה אחת לא ממוזגת, יוזם זה היוזם הראשון. אם זה הצעה
ממוזגת, כל אחד מהיוזמים יוכל להסכים אבל - - -

היו"ר יואב קיש:

מה זה או לבקשת חבר כנסת שיזם או שהציע נושא אחר?

ארבל אסטרחן:

נושא אחר. כי לפעמים הסעיף מדבר גם על דחיית הצבעה אם יש הצעה לסדר, זה לא
קשור לחקיקה. פשוט מבחינת הטקסט, אתה יכול לראות פה בנוסח המשולב. מה שיהיה
כתוב זה: לבקשת יוזם הצעת חוק פרטית, כאמור ב-75(ג), או בהסכמתו, או לבקשת
חבר כנסת שיזם או שהציע נושא אחר שעל סדר-היום או בהסכמתו – הצעה לסדר –
ובהסכמת הממשלה, רשאי יושב-ראש הישיבה להחליט כי ההצבעה תידחה.

דוד ביטן (הליכוד):

טוב.

ארבל אסטרחן:

אז זה 35.

היו"ר יואב קיש:

רק תזכרי את התיקון שעשינו עם הסיכום, שהסיכום לא יוגבל.

מזכירת הכנסת ירדנה מלר-הורוביץ:

אבל לא שינית, אם הממשלה מבקשת גם להסכמת - - -

ארבל אסטרחן:

הרישה של 35 מדבר על מצב שבו היושב-ראש מחליט, בנסיבות מיוחדות.

מזכירת הכנסת ירדנה מלר-הורוביץ:

אבל צריכים לשאול.

ארבל אסטרחן:

צריך לשאול את הממשלה, כתוב: לבקשת היוזם או בהסכמתו, ובהסכמת הממשלה. לא
נגענו בזה.

מזכירת הכנסת ירדנה מלר-הורוביץ:

או במקרה הפוך, בהסכמת המציע.

דוד ביטן (הליכוד):

פה לא כתוב.

ארבל אסטרחן:

הטקסט יהיה כך, תראו בנוסח המשולב, מי שמצליח לראות את האותיות הקטנות:
לבקשת יוזם הצעת חוק פרטית, כאמור בסעיף 75(ג) או בהסכמתו, או לבקשת חבר
כנסת שיזם או שהציע נושא אחר שעל סדר-היום או בהסכמתו, ובהסכמת הממשלה,
רשאי יושב-ראש הישיבה להחליט כי ההצבעה תידחה אף אם לא התקיימו נסיבות
מיוחדות, וההודעה תימסר לחברי הכנסת - - -

ישראל אייכלר (יהדות התורה):

למה צריך הסכמת ממשלה בחוק פרטי?

דוד ביטן (הליכוד):

ככה זה בכל - - -

מזכירת הכנסת ירדנה מלר-הורוביץ:

זה בדחיית הצבעה. פעם היו עושים הצבעה, סעיף 127 הידוע – שמסכימים לדחות.

ארבל אסטרחן:

אני אגיד עוד פעם. אם זו הצעה לא ממוזגת זה היוזם הראשון. אם זה הצעה
ממוזגת, כל אחד מהיוזמים הראשונים יכול לבקש או להסכים, אבל אם יש מחלוקת
ביניהם, נותנים לראשון.

היו"ר יואב קיש:

בכפוף לאישור של הראשון. זה כאילו הראשון.

ארבל אסטרחן:

נכון. סעיף 5 הוא רק טכני, שיניתי פה את הכותרות.

דוד ביטן (הליכוד):

איזה 5?

ארבל אסטרחן:

בעמוד 2.

דוד ביטן (הליכוד):

מה עם 2 ו-3?

ארבל אסטרחן:

זה הנושא של ההצעות לסדר, תכף נדבר על זה.

היו"ר יואב קיש:

נושא אחר.

ארבל אסטרחן:

אנחנו בעניין היוזם הראשון. 2, 3 ו-4 הם בעניין אחר לגמרי. סעיף 5 הוא רק
עניין של כותרת, גם סעיף 7 הוא רק עניין של כותרת.

מזכירת הכנסת ירדנה מלר-הורוביץ:

יש לי שאלה. מה קורה כששר נוסף - - -

היו"ר יואב קיש:

אנחנו עוד בנושא הזה או שסיימנו?

ארבל אסטרחן:

אנחנו עוד בנושא הזה.

היו"ר יואב קיש:

אז בואו נסיים את זה, לפחות שנגמור את זה.

ארבל אסטרחן:

סעיף 77 – ופה עולה התיקון שהוצע כאן קודם שחבר כנסת מציג הצעה בדיון
המוקדם. היום כתוב, אחד מיוזמי הצעת החוק ינמק.

היו"ר יואב קיש:

יבוא היוזם.

ארבל אסטרחן:

עכשיו זה יהיה יוזם, כלומר היוזם הראשון, עם התיקון של חבר הכנסת ביטן.

היו"ר יואב קיש:

הוא יכול לתת חמש דקות מזמנו ליוזם אחר.

ארבל אסטרחן:

לתת חמש דקות ליוזם אחר. אוקיי. בעמוד הבא, דיברנו על 8, 9, 10, 11.

סעיף 12, שמתקן את סעיף 92, עמוד 4. סעיף 92 מדבר על סדרי הקריאה השלישית,
והיום כתוב שאחרי שחוק התקבל בקריאה שלישית, רשאי אחד מיוזמיו לקבל את רשות
הדיבור לשלוש דקות, ובאין הסכמה בין היוזמים, היוזם ששמו מופיע ראשון.

לא צריך יותר להגיד את זה, הרי הסדרנו את העניין, אז מה שיהיה כתוב: התקבל
החוק, רשאי יוזם הצעת החוק – כי אנחנו יודעים שהיוזם זה היוזם הראשון –
לקבל את רשות הדיבור במסגרת זמן שלא תעלה על שלוש דקות. פה למשל, אם זה
הצעה ממוזגת, כל אחד מהיוזמים הראשונים יוכל לדבר שלוש דקות.

דוד ביטן (הליכוד):

אין בעיה.

ארבל אסטרחן:

ויושב-ראש הישיבה רשאי לתת רשות דיבור ליוזמים נוספים.

דוד ביטן (הליכוד):

אבל אמרנו שהראשון ידבר יותר.

ארבל אסטרחן:

לא. פה לא. זה אחרי שהחוק התקבל.

סעיף 94 הוא מדבר על מצב נדיר שבו ועדה מחליטה להציע לכנסת להסיר מסדר-היום
דבר חוק מהמליאה לוועדה. ועדה כאילו לא אמורה "לקבור" אותו אם היא לא
מסכימה, היא אמורה להציע למליאה להסיר את זה. היום כתוב מי יכול להשיב
להצעת הוועדה.

דוד ביטן (הליכוד):

מה זה להסיר? להחזיר את זה לוועדה.

היו"ר יואב קיש:

לבטל.

ארבל אסטרחן:

עבר חוק במליאה לוועדה, עכשיו הוועדה לא רוצה את החוק הזה.

מזכירת הכנסת ירדנה מלר-הורוביץ:

הפה שהעביר זה הפה שעכשיו יבטל. צריכים להחזיר למליאה.

ארבל אסטרחן:

מה שקורה בפועל, פשוט הוועדה "קוברת" את זה אבל לפי התקנון היא אמורה להציע
למליאה להסיר את זה מסדר-היום.

דוד ביטן (הליכוד):

אפילו שהוא עבר בטרומית.

ארבל אסטרחן:

נכון.

דוד ביטן (הליכוד):

רק בטרומית הם יכולים?

ארבל אסטרחן:

לא. גם אחרי ראשונה.

היו"ר יואב קיש:

אז מה הבעיה?

ארבל אסטרחן:

ואז, מי משיב להצעת הוועדה? אז היום כתוב שאם זו הצעה פרטית, היוזם משיב,
אבל אם היא ממוזגת, אחד מהיוזמים.

מזכירת הכנסת ירדנה מלר-הורוביץ:

אותו דבר.

דוד ביטן (הליכוד):

אותו דבר.

ארבל אסטרחן:

אז מוצע פה למחוק את ההסתייגות הזאת, יהיה יוזם. אנחנו יודעים מי זה יוזם.
יוזם זה ראשון ואם ממוזגת, כל אחד.

היו"ר יואב קיש:

אז את לא מבטלת. לא רואים את המשולב, זה נראה כאילו ביטלת את זה.

ארבל אסטרחן:

לא. אני מתקנת. מי שיכול להשיב אם זו הצעה ממוזגת זה היוזם הראשון של כל
אחת מההצעות שמוזגו. זה סעיף 94.

סעיף 96, הזכרנו אותו קודם. הוא מדבר על מצב שבו חבר כנסת חוזר בו מהצעת
חוק פרטית, ואם הוא היה היוזם הראשון הוא יכול להודיע שיוזם אחר יהיה היוזם
הראשון. אם הוא לא מודיע – השני.

היו"ר יואב קיש:

טוב. גם הגיוני.

ארבל אסטרחן:

הבא בתור. אם חבר כנסת חוזר בו מההצעה והוא היה היוזם הראשון - אם אין עוד
יוזמים, ההצעה מתה; אם יש עוד יוזמים, השני אלא אם הוא הודיע על יוזם אחר.

דוד ביטן (הליכוד):

אוקיי. הבנתי.

היו"ר יואב קיש:

בסדר.

דוד ביטן (הליכוד):

הוא לא יכול להחליט שהוא חוזר בו והיא יורדת לגמרי?

ארבל אסטרחן:

לא. יש עוד יוזמים. זה המשמעות שיש יוזמים.

דוד ביטן (הליכוד):

הוא הראשון.

ארבל אסטרחן:

אל תחתים יוזמים, תחתים מצטרפים.

שולי מועלם-רפאלי (הבית היהודי):

זה לקח גדול ממה שהיה לך, אני חושבת שכולנו התעוררנו באותו יום.

ארבל אסטרחן:

נכון. לעשות שימוש בכלי של המצטרפים.

שולי מועלם-רפאלי (הבית היהודי):

צריך להגיד שחיים כץ בכנסת הקודמת הדריך את כל חברי הכנסת החדשים לעשות
ככה. לא שמענו לקולו ברוב הפעמים, אני מודה.

ארבל אסטרחן:

צריך להחתים מצטרפים, בדיוק בשביל זה יש את הכלי הזה.

דוד ביטן (הליכוד):

אני לא מחתים הרבה, אני תמיד מחתים אחד.

יואל חסון (המחנה הציוני):

ביטן, אתה לא צריך כלום, כל חוק שאתה רוצה יעבור.

דוד ביטן (הליכוד):

זה לא נכון. דווקא החוקים שלי לא עוברים, תאמין לי. אני גם לא מגיש הרבה
הצעות חוק. 12 הצעות חוק שלי העברתי דרך ועדת הכנסת, זה אפילו לא נרשם על
שמי, עברו שנייה ושלישית.

היו"ר יואב קיש:

בבקשה.

ארבל אסטרחן:

סעיף 97 הוא רק סעיף מבהיר. לעניין הרציפות אין דבר כזה יוזם ראשון כי כל
העניין של הרציפות הוא מכוח חוק. רציפות שמחילים בכנסת חדשה, כל עניין
הרציפות הוא מכוח חוק. החוק מדבר על זה שכל מי שהגיש הצעת חוק יכול לבקש
רציפות, לכן פה אנחנו לא יכולים שהתקנון יגבר על הוראות החוק. כל מי שחתום
על ההצעה – בין כיוזם, בין כמצטרף - - -

דוד ביטן (הליכוד):

ברור. אם הבן אדם לא נבחר, אז מה יהיה? הראשון לא נבחר נגיד, אז ההצעה מתה?

רונית חייקין יעקבי:

הוועדה יכולה לבקש.

יואל חסון (המחנה הציוני):

ואם אף אחד לא נבחר?

קריאות:

- - -

היו"ר יואב קיש:

ועדה יכולה.

קריאה:

הוועדה גם לא יכולה?

ארבל אסטרחן:

לא. תנאי לרציפות על הצעה פרטית הוא שההצעה עברה קריאה ראשונה, ואחד מאלה
שהגישו את ההצעה חבר בכנסת החדשה.

דוד ביטן (הליכוד):

למה? הוועדה העבירה. הוועדה תוכל לבקש. תתקני את זה.

ארבל אסטרחן:

זה בחוק, אין בעיה. היות ובכל מקום עכשיו, יוזם זה יוזם ראשון - - -

דוד ביטן (הליכוד):

מי חוקק את החוק הזה?

ארבל אסטרחן:

האמת, זה חוק משנות השישים.

דוד ביטן (הליכוד):

אז אפשר לשנות אותו, מה הבעיה.

ארבל אסטרחן:

שהוחלף בשנות התשעים, ואני לא יודעת למה הוא בחוק ולא בתקנון.

דוד ביטן (הליכוד):

מאוד מעניין.

ארבל אסטרחן:

כי זה הדבר היחיד בכל הליך החקיקה שמוסדר בחקיקה.

דוד ביטן (הליכוד):

אז נתקן. נבטל את החוק ונשים בתקנון.

מזכירת הכנסת ירדנה מלר-הורוביץ:

יש היגיון שברציפות, החוק גובר על התקנון. יש בזה היגיון.

היו"ר יואב קיש:

תגיש הצעת חוק כזו, וועדת הכנסת - - -

דוד ביטן (הליכוד):

ועדת הכנסת תעשה את זה, לא צריך הצעה.

מזכירת הכנסת ירדנה מלר-הורוביץ:

יש היגיון שהחוק גובר על התקנון ברציפות.

דוד ביטן (הליכוד):

למה?

מזכירת הכנסת ירדנה מלר-הורוביץ:

כי זה כנסת חדשה והמציעים אולי לא נבחרו. יש בזה היגיון. בסדר, אבל מה
שתחליטו.

רונית חייקין יעקבי:

אם החוק טוב למה שהוועדה לא תחיל מחדש?

ארבל אסטרחן:

זה היום לא אפשרי.

דוד ביטן (הליכוד):

צריך שהוועדה תוכל לקבל החלטה.

היו"ר יואב קיש:

חברים, בואו נגמור את הדיון, אני מבקש. כל אחד, רצים פה לנורבגי ולממשלות
מעבר. בבקשה.

דוד ביטן (הליכוד):

עד שיש לנו קצת זמן.

היו"ר יואב קיש:

בסדר, נתתי לכם ליהנות.

ארבל אסטרחן:

בכל מקרה, בגלל שיוזם הוא יוזם ראשון אז מוצע להבהיר שלא לענייני רציפות.
סעיף 99 הוא סעיף חשוב, זה סעיף המכסות. היום כתוב בסעיף 99(ב), זה מופיע
אצלכם כסעיף 16, כתוב היום בתקנון: הצעת חוק שיזמו חברי כנסת מכמה סיעות
תבוא במניין ההצעות של הסיעה שעליה הודיעו היוזמים. מוצע לקבוע שזה יהיה:
על חשבון סיעתו של היוזם הראשון - -

דוד ביטן (הליכוד):

מאה אחוז.

ארבל אסטרחן:

- - או יוזם אחר בהסכמת הראשון. שלא יבוא היוזם החמישי ויבקש להעלות.

היו"ר יואב קיש:

בסדר.

דוד ביטן (הליכוד):

כמו שהיה פעם.

ארבל אסטרחן:

וסעיף התחילה. אתם צריכים להחליט האם אתם רוצים שכל מה שדיברנו עכשיו על
היוזם הראשון יחול גם על הצעות שכבר הונחו על שולחן הכנסת. אם כן, צריך
להגיד את זה במפורש.

היו"ר יואב קיש:

נראה לי שכן.

שולי מועלם-רפאלי (הבית היהודי):

בטח.

דוד ביטן (הליכוד):

יחול רטרואקטיבית מהמושב.

היו"ר יואב קיש:

זה לא רטרואקטיבית, זה מעכשיו והלאה. אתה לא יכול רטרואקטיבית, כבר דנת,
אבל מעכשיו והלאה זה חל.

ארבל אסטרחן:

נכון.

דוד ביטן (הליכוד):

לא. הצעות שעוד לא נדונו – כן, מה הבעיה.

היו"ר יואב קיש:

זה לא רטרואקטיבי. החוק, תחולתו מיידית, זה הכול.

ארבל אסטרחן:

זה יהיה מיידי, גם על מה שכבר הונח.

היו"ר יואב קיש:

נכון.

ארבל אסטרחן:

מבחינת סדר השמות, אם כבר פורסמה ההצעה ברשומות, לא ישנו את הסדר.

קריאות:

ברור.

ארבל אסטרחן:

כל מה שמכאן ולהבא. זה הנושא הראשון.

מזכירת הכנסת ירדנה מלר-הורוביץ:

יש עוד סעיף אחד. יש סעיף 31 שמדבר על שר נוסף. שר נוסף שמדבר בשם הממשלה
זכאי לחמש דקות, ובלבד שגם המציע הסכים. מי זה המציע שמסכים? היוזם?

שולי מועלם-רפאלי (הבית היהודי):

הראשון. שוב אנחנו חוזרים לראשון.

קריאות:

- - -

ארבל אסטרחן:

איפה זה כתוב? זה לא כתוב.

מזכירת הכנסת ירדנה מלר-הורוביץ:

על אף האמור בסעיף 31 – תסתכלי בדיון מוקדם. תמשיכו, אני אחפש.

היו"ר יואב קיש:

חברים, דנו בזה ארוכות. אני רוצה להביא - - -

דוד ביטן (הליכוד):

עם התיקונים שדיברנו?

היו"ר יואב קיש:

כן. דנו בזה ארוכות, עם התיקונים שאמרנו - בלי הגבלה בסיכום ועם אפשרות
פיצול לחמש וחמש בהסכמת היוזם הראשון. המסר העיקרי של הדבר הזה – וזה חשוב
שיצא – זה שהיוזם הראשון, בעקבות הנוהל של החתמת יוזמים נוספים, למעשה
קידום החוק זה רק באישורו. ונכנסנו לדקויות מה קורה במקרה של מיזוגים, של
פ' מוקדם - - -

מזכירת הכנסת ירדנה מלר-הורוביץ:

77(ז).

דוד ביטן (הליכוד):

גם צריך לתקן חוק שאף שר לא יכול להתעסק בעניינים של שר אחר.

היו"ר יואב קיש:

ולכן אני חושב שזה המסר. ארבל, יש משהו בעקבות זה שאנחנו צריכים לעשות או
לא?

ארבל אסטרחן:

לא. צריך להצביע על זה וזה יונח על שולחן הכנסת.

היו"ר יואב קיש:

בבקשה. מי בעד, שירים את ידו.

הצבעה

בעד – פה אחד

הצעת ועדת הכנסת לתיקון תקנון הכנסת, כולל התיקונים, נתקבלה.

היו"ר יואב קיש:

ההצעה התקבלה פה אחד. תודה. ביטן, בוא תנהל, אני יוצא לעשר דקות.

(היו"ר דוד ביטן, 11:44)

יואל חסון (המחנה הציוני):

אני רוצה להעלות נושא עד שאתה תופס פיקוד.

היו"ר דוד ביטן:

בבקשה.

יואל חסון (המחנה הציוני):

היועצת המשפטית, בואו נדבר על העניין הזה – ואני חושב שזה אינטרס
קואליציה-אופוזיציה – שבו שרים לא רלוונטיים עונים להצעות חוק שלא קשורות
למשרד שלהם, ובאים ומקריאים מהדף תשובות של שרים אחרים.

היו"ר דוד ביטן:

כן, אבל אין לנו ברירה. אם הם לא נמצאים, מה אתה רוצה שאני אעשה.

יואל חסון (המחנה הציוני):

לא, שהשרים חייבים לבוא. זה חלק מהעניין, ששרים צריכים להגיע.

היו"ר דוד ביטן:

אני מבין מה אתה אומר אבל זה עושה לנו בעיה.

יואל חסון (המחנה הציוני):

אתה לא יכול באמת לקיים דיון אמיתי עם השר הזה.

היו"ר דוד ביטן:

אז בואו נדבר על זה פעם אחרת.

ארבל אסטרחן:

הצעות לסדר זה נקבע במפורש.

יואל חסון (המחנה הציוני):

אז למה לא בחוק?

היו"ר דוד ביטן:

בואו נלך על סעיף 2.

ארבל אסטרחן:

יש עוד שני עניינים בתקנון הזה. יש סעיף אחד שהוא עניין מבהיר שאני ביקשתי
להוסיף ועוד עניין אחד.

היו"ר דוד ביטן:

יש שתיים ושלוש.

ארבל אסטרחן:

נכון, אבל אני רוצה שתקפצו לסעיף 18 בעמוד 5. זה עניין טכני לגמרי. יש לנו
היום סעיף בתקנון שמדבר על מתי יש סדרי דיון מיוחדים בוועדת הכנסת. למשל,
בהסרת חסינות, בקביעה שחבר כנסת פרש, שאז יש זכות טיעון לחבר הכנסת.

היו"ר דוד ביטן:

ומה זה עכשיו?

ארבל אסטרחן:

עכשיו אני רוצה להוסיף לרשימה של העניינים שבהם חלים סדרי דיון מיוחדים גם
נושא של הפסקת חברות של חבר כנסת בכנסת.

היו"ר דוד ביטן:

מה זה הפסקת חברות? שהוא מתפטר?

ארבל אסטרחן:

לא. הדחה. חוק ההדחה. במקרה כזה יחולו בוועדת הכנסת סדרי הדיון המיוחדים.

יואל חסון (המחנה הציוני):

מהם סדרי הדיון המיוחדים, תזכירי לנו.

היו"ר דוד ביטן:

זכות טיעון, כל הדברים האלה.

ארבל אסטרחן:

יכול להשתתף בהצבעה רק מי שנכח בדיון. יש לחבר הכנסת זכות - - -

ישראל אייכלר (יהדות התורה):

למה צריך את זה?

היו"ר דוד ביטן:

כי יש חוק. אתה צריך לתת לו זכות טיעון וכל הדברים האלה. זה בסדר, אייכלר.

ארבל אסטרחן:

זה הליך מעין שיפוטי.

ישראל אייכלר (יהדות התורה):

תשמע, אתה אף פעם לא תודח מהכנסת, אני אולי כן.

היו"ר דוד ביטן:

מי אמר?

ארבל אסטרחן:

זה בא להגן על חבר הכנסת.

היו"ר דוד ביטן:

מגן עליו. אמרתי, זכות טיעון, זכות שימוע. אתם תהיו פה מאה שנה.

ארבל אסטרחן:

אגב, גם היום חייבים - - -

היו"ר דוד ביטן:

מי בעד סעיף 18? נגמור את זה.

ארבל אסטרחן:

נצביע בסוף על הכול.

היו"ר דוד ביטן:

לא צריך. בואו נגמור את זה.

הצבעה

בעד סעיף 18 – פה אחד

סעיף 18 להצעה לתיקון תקנון הכנסת, נתקבל.

היו"ר דוד ביטן:

בעד. הלאה.

ארבל אסטרחן:

לא שמתי לב אם הוא הצביע על כל הנושא הקודם.

היו"ר דוד ביטן:

הצביע.

ארבל אסטרחן:

יש פה נושא שאני חושבת שהגיע, אני יודעת מחבר הכנסת דיכטר – אני לא יודעת
אם הגיע גם מיושב-ראש הוועדה או מאנשים נוספים.

היום, כאשר הצעה לסדר-היום והצעה לדיון מהיר מועברות לוועדה, אין אפשרות
להעביר אותן לדיון בוועדת משנה, חייבת מליאת הוועדה לדון.

היו"ר דוד ביטן:

זה תיקון טוב. אין בעיה.

ארבל אסטרחן:

מה שמוצע זה שיושב-ראש הוועדה שאליה עבר הנושא, בהסכמת חבר הכנסת המציע,
ואם עברו כמה הצעות באותו נושא, כולם צריכים להסכים, יוכל להעביר את זה
לדיון בוועדת משנה.

היו"ר דוד ביטן:

אז יש לי רק הערה אחת. את כתבת פה שכל הסמכויות יהיו וכו' וכו'.

ארבל אסטרחן:

ליושב-ראש ועדת המשנה.

היו"ר דוד ביטן:

מה שאני רוצה לאפשר ליושב-ראש הוועדה, לקבל החלטה גם – או שהוא מעביר את
הכול, כולל ההחלטה, ואז היא מחייבת, ויכול להחליט אבל שההחלטה של ועדת
המשנה תבוא למליאה.

(היו"ר יואב קיש, 11:47)

מזכירת הכנסת ירדנה מלר-הורוביץ:

בדיוק.

דוד ביטן (הליכוד):

כתבת פה שהוא מעביר את כל הסמכויות, כולל ההחלטה, אז תני שתי אופציות
ליושב-ראש הוועדה.

ארבל אסטרחן:

אוקיי. הוא יכול להחליט שזה יחזור למליאת הוועדה.

דוד ביטן (הליכוד):

החלטה של היושב-ראש.

מזכירת הכנסת ירדנה מלר-הורוביץ:

שוועדת המשנה תקיים את הדיון, תסיק את המסקנות, תמליץ על המסקנות, יועבר
למליאת חברי הוועדה ואלינו זה יחזור ממליאת הוועדה.

דוד ביטן (הליכוד):

הוא יכול את זה ויכול את זה.

ארבל אסטרחן:

הוא יכול להחליט שזה יוחזר לדיון.

דוד ביטן (הליכוד):

לא לדיון, רק לאישור.

מזכירת הכנסת ירדנה מלר-הורוביץ:

לא דיון, רק לאישור.

היו"ר יואב קיש:

לא רוצים לוותר על מליאת הוועדה, זה הרעיון.

מזכירת הכנסת ירדנה מלר-הורוביץ:

אפילו לעיונם.

דוד ביטן (הליכוד):

יש לו אופציה לוותר ואופציה רק ההחלטה.

רונית חייקין יעקבי:

רק האישור.

דוד ביטן (הליכוד):

אישור ההחלטה.

היו"ר יואב קיש:

אבל זה בהסכמת המציעים, זה חייב להיות.

ז'קלין ויזמן אלפסי:

שלא יקרה מצב שאז ירצו דיון מחדש.

דוד ביטן (הליכוד):

לא יודע למה צריך הסכמת המציעים במקרה הזה.

היו"ר יואב קיש:

חייבים. אתה לא רוצה שהמציע ילך לוועדת משנה בניגוד לרצון.

ישראל אייכלר (יהדות התורה):

מי מבקש? המציע.

מזכירת הכנסת ירדנה מלר-הורוביץ:

לא, זה לא אצל המציע, זה אצל יושב-ראש הוועדה. ההצעה מגיעה לוועדה.
יושב-ראש הוועדה אומר, בנושא הזה תדון ועדת משנה. היא תוכל לעשות את זה,
יסיקו את המסקנות, ישמעו - - -

דוד ביטן (הליכוד):

לא, אבל זה רק בהסכמה הם אומרים. רק בהסכמה לא יהיה כלום.

מזכירת הכנסת ירדנה מלר-הורוביץ:

ואז המסקנות יופצו לחברי הוועדה והוועדה מעבירה אלינו.

היו"ר יואב קיש:

כן יהיה כי לא יהיה זמן לוועדה לדון. הוא אומר לו: אתה יכול לעשות דיון
רציני בוועדה שמתאימה לזה או שאתה רוצה לחכות עכשיו חודשיים.

ישראל אייכלר (יהדות התורה):

הוא צודק. מלכתחילה היושב-ראש, צריך שתהיה לו אפשרות לשים את זה מייד
בוועדת משנה.

דוד ביטן (הליכוד):

אז תוסיפי את ההערה שלי .

ארבל אסטרחן:

אפשר שהמסקנות יובאו לאישור בוועדה.

היו"ר יואב קיש:

יונחו על שולחן המליאה.

דוד ביטן (הליכוד):

זאת ההחלטה של היושב-ראש. או שהוא נותן את כל הסמכויות לוועדה או שרק - - -

מזכירת הכנסת ירדנה מלר-הורוביץ:

בדיוק כך, זה יהיה מצוין.

ארבל אסטרחן:

לפעמים עוברת הצעה לוועדה ורוצים לבקש אחר כך להעביר את זה לוועדה אחרת. אם
זה עבר לוועדת משנה, מי יוכל לבקש את זה?

דוד ביטן (הליכוד):

היושב-ראש.

ארבל אסטרחן:

יושב-ראש ועדת המשנה?

היו"ר דוד ביטן:

לא. היושב-ראש.

היו"ר יואב קיש:

זה חוזר ליושב-ראש הוועדה. כל הסמכות היא אצל יושב-ראש הוועדה.

דוד ביטן (הליכוד):

הסמכות שלו.

מזכירת הכנסת ירדנה מלר-הורוביץ:

נכון מאוד.

דוד ביטן (הליכוד):

לגבי סעיף 3 רציתי שתשמע אותי.

היו"ר יואב קיש:

זה לא מוכן עדיין להצבעה?

ארבל אסטרחן:

מוכן.

היו"ר יואב קיש:

אז בואו נצביע על זה.

דוד ביטן (הליכוד):

עם השינויים שדיברנו עליהם.

ארבל אסטרחן:

כן. אז יהיה תיקון בסעיף 2 לסעיף 57, ובסעיף 3, תיקון לסעיף 60, פסקה (2)
מדברת על דיון מהיר, ותיקון לסעיף 109 שזה הסעיף של ועדות המשנה שמופיע
אצלכם עכשיו בסעיף 17. היום כתוב שאי-אפשר להעביר לוועדת משנה נושא שמוסמכת
הוועדה, אז יהיה כתוב: אלא אם כן נקבע אחרת בתקנון.

היו"ר יואב קיש:

מאה אחוז. מי בעד, ירים את ידו.

הצבעה

בעד – פה אחד

סעיפים 2, 3(2) ו-17 להצעה לתיקון תקנון הכנסת, כולל התיקונים, נתקבלו.

היו"ר יואב קיש:

התקבל. בבקשה, 3, ביטן.

דוד ביטן (הליכוד):

לגבי סעיף 3 יש לי הערה.

ארבל אסטרחן:

תגיד מה זה סעיף 3. ערר על החלטת הנשיאות.

היו"ר יואב קיש:

חבר הכנסת יוסי יונה הגיע, הוא עוד לא הציג. תן ליוסי להגיד במילה מה זה.

יוסי יונה (המחנה הציוני):

אני ממנה את דוד ביטן כנציגי בוועדה והוא יציג.

דוד ביטן (הליכוד):

ההצעה היא קודם כול נכונה והוגנת. אלא מה? אנחנו כבר קיבלנו החלטה בוועדת
הכנסת על שינוי תקנון כזה.

היו"ר יואב קיש:

מתי? כשאתה היית?

דוד ביטן (הליכוד):

לפני שנה.

ארבל אסטרחן:

לבקשת חבר הכנסת אמסלם.

דוד ביטן (הליכוד):

לבקשת אמסלם קיבלנו, ויש החלטה.

היו"ר יואב קיש:

אוקיי. אז התקנון שונה?

אתי בן יוסף:

לא. הוא נשאר.

דוד ביטן (הליכוד):

עצרנו את זה. אחרי ההחלטה רצינו להביא את זה, הרי צריכים להביא את זה נדמה
לי שבועיים לכנסת, ויושב-ראש הכנסת התנגד לעניין הזה.

היו"ר יואב קיש:

אני מזכיר שמדובר בערעור על החלטת הנשיאות לאישור דיון מהיר.

דוד ביטן (הליכוד):

הוא התנגד באופן מוחלט לעניין הזה כי הוא אמר – זה ערעור על הנשיאות. אני
מציע לא לקבל החלטה.

היו"ר יואב קיש:

דיברנו אתו על זה.

דוד ביטן (הליכוד):

הוא הסכים?

היו"ר יואב קיש:

הם לא אמרו שום דבר.

דוד ביטן (הליכוד):

אז אני אומר לך שהוא התנגד. קודם כול לא צריכים לקבל החלטה כי יש כבר.

היו"ר יואב קיש:

אז לא ידעתי.

אתי בן יוסף:

לא עלתה לאישור.

דוד ביטן (הליכוד):

אתה צריך להביא את אותה החלטה, בעצם היא קיימת. מה שאני מציע זה לדבר עם
יושב-ראש הכנסת, לא לשלוח לו.

היו"ר יואב קיש:

טוב.

דוד ביטן (הליכוד):

לדבר אתו על העניין הזה.

היו"ר יואב קיש:

נוודא פוזיטיבית.

דוד ביטן (הליכוד):

אז לא נצביע בינתיים.

מזכירת הכנסת ירדנה מלר-הורוביץ:

אפשר הצעה אחת לוועדה כל שבוע?

היו"ר יואב קיש:

יוסי, תגיד מה אתה רוצה.

יוסי יונה (המחנה הציוני):

אני רוצה פשוט שתתקיים אנלוגיה מלאה בין הצעה לסדר לבין דיון מהיר לוועדות.
שתעמוד לנו האפשרות לערער בפני הנשיאות, והיה והנשיאות מקבלת את הערעור
שלנו הרי לראות אותה כהצעה שאושרה.

ישראל אייכלר (יהדות התורה):

ערעור לנשיאות?

מזכירת הכנסת ירדנה מלר-הורוביץ:

זה לא פורום שאפשר לערער בפניו.

היו"ר יואב קיש:

לא. ועדת הכנסת מחליטה. אם הערעור מתקבל זה אומר שזה עובר.

ישראל אייכלר (יהדות התורה):

גם אני רוצה להצטרף ליוסי יונה.

מזכירת הכנסת ירדנה מלר-הורוביץ:

ואז יעברו שני נושאים של ועדה - -

ארבל אסטרחן:

תוך עשרה ימים.

מזכירת הכנסת ירדנה מלר-הורוביץ:

- - כשהתקנון אומר נושא אחד בשבוע?

קריאה:

- - -

מזכירת הכנסת ירדנה מלר-הורוביץ:

היום הוועדות לא דנות. אתם מסמיכים ועדות משנה, אז אתם אומרים להעביר.

היו"ר יואב קיש:

בהסכמה.

דוד ביטן (הליכוד):

עזוב - - -

מזכירת הכנסת ירדנה מלר-הורוביץ:

דברו, אל תמהרו. זה נושא ששווה לדון עליו.

היו"ר יואב קיש:

טוב. אמרנו, נדבר עם היושב-ראש.

מזכירת הכנסת ירדנה מלר-הורוביץ:

בואו נעשה את זה, אבל לא על רגל אחת.

ישראל אייכלר (יהדות התורה):

אני רוצה להביא דוגמה לוועדה. היה לי נושא מאוד חשוב לוועדת חוץ וביטחון,
הנשיאות לא אישרה לי ואין לי למי לערער. אני רוצה שתהיה אפשרות.

היו"ר יואב קיש:

תודה. אנחנו נדון בזה בהמשך. אני נועל את הישיבה, תודה רבה.

קריאות:

- - -

ארבל אסטרחן:

צריך להגיד כאן, האפשרות להעביר לוועדת משנה, זה יחול גם על הצעות לסדר
והצעות - - -

היו"ר יואב קיש:

כן. אם עכשיו מסכימים, כן.

ישראל אייכלר (יהדות התורה):

למה לא?

היו"ר יואב קיש:

כן. למה לא. יוסי, בבקשה.

יוסי יונה (המחנה הציוני):

איך אנחנו מקדמים את זה? אתה ואני מדברים עם היושב-ראש?

היו"ר יואב קיש:

אני אדבר עם היושב-ראש על זה.

דוד ביטן (הליכוד):

יוסי, לא צריך החלטה, יש כבר.

היו"ר יואב קיש:

אני אדבר עם היושב-ראש, נראה מה דעתו.

ארבל אסטרחן:

אז גם את זה צריך להביא למליאה.

היו"ר יואב קיש:

חברים, אני נועל את הישיבה. תודה רבה.

הישיבה ננעלה בשעה 11:55.
