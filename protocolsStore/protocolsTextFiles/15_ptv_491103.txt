פרוטוקולים/ועדת הכנסת/4789

ירושלים, א' בניסן, תשס"ב

14 במרץ, 2002

הכנסת החמש-עשרה נוסח לא מתוקן

מושב רביעי

פרוטוקול מס' 288

מישיבת ועדת הכנסת

יום שני, כ' באדר התשס"ב (4 למרץ 2002), שעה: 13:00

סדר היום: א. בקשות חברי הכנסת להקדמת הדיון בהצעות חוק בקריאה טרומית:

1.  הצעת חוק המועצה לביטחון לאומי התשס"ב-2002 – פ/3442, של חבר הכנסת דוד
    מגן – רביזיה.

2.  הצעת חוק הפיקוח על מצרכים ושירותים (תיקון – שכר דירה בשקלים חדשים),
    התשס"ב-2002 – פ/3477, של חה"כ יאיר פרץ.

3.  הצעת חוק הפיקוח על מצרכים ושירותים (תיקון – שכר דירה בשקלים חדשים),
    התשס"ב-2002 – פ/3443, של חה"כ אילן גילאון.

4.  הצעת חוק השכרת דירה ומכירת בשקלים חדשים, התשס"ב-2002 – פ/3479, של
    חה"כ אופיר פינס-פז.

  ב. בקשת הממשלה להקדמת הדיון בהצעת חוק העסקת עובדים על ידי קבלני כוח
  אדם (תיקון), התשס"ב-2002 – בקריאה ראשונה.

נכחו:

חברי הוועדה: יוסי כץ – היו"ר

טלב אלסאנע

זאב בוים

יצחק גאגולה

אילן גילאון

אריה גמליאל

שירי ויצמן

נעמי חזן

אחמד טיבי

שאול יהלום

אליעזר כהן

סופה לנדבר

מרינה סולודקין

אופיר פינס-פז

עמיר פרץ

מזכיר הכנסת, אריה האן

סגן מזכיר הכנסת, דוד לב

מוזמנים: גיא קריגר אגף התקציבים, משרד האוצר

יועץ משפטי: אנה שניידר

מנהל/ת הוועדה: אתי בן-יוסף

קצרנית: דרורה רשף

1.  בקשות חברי הכנסת להקדמת הדיון בהצעות חוק בקריאה טרומית:

היו"ר יוסי כץ:

אני מתכבד לפתוח את ישיבת הוועדה. על סדר היום שלנו רביזיה על הצעת חוק
המועצה לביטחון לאומי של דוד מגן, שלוש הצעות של חברי כנסת לגבי שכר דירה
בשקלים ולא בדולרים של חברי הכנסת יאיר פרץ, אילן גילאון ואופיר פינס-פז
ובקשה של הממשלה לפטור מחובת הנחה בהצעת חוק העסקת עובדים על ידי קבלני כוח
אדם (תיקון).

היועצת המשפטית, האם אני יכול להביא את זה להצבעה או שאני מנוע?

אנה שניידר:

בעת ההצבעה צריכים להיות נוכחים שליש מחבריה הקבועים של הוועדה.

היו"ר יוסי כץ:

אני מודיע גם למציעים וגם לחברי הכנסת הנוכחים, שאם בשעה 13:15 לא יהיו
בחדר הוועדה תשעה חברים קבועים, לא תתקיימנה הצבעות היום, אלא רק בשבוע
הבא.

ב-13:15 אני מקיים הצבעה.

הישיבה הופסקה בשעה: 13:05.

הישיבה חודשה בשעה: 13:15.

הצעת חוק המועצה לביטחון לאומי התשס"ב-2002 – פ/3442, של חבר הכנסת דוד מגן
– רביזיה

היו"ר יוסי כץ:

רבותי הצעת החוק הראשונה שמבקשים עליה פטור מחובת הנחה, זו הצעת חוק המועצה
לביטחון לאומי, של חבר הכנסת דוד מגן. הוא מנהל ישיבה. אני מעמיד את זה
להצבעה.

אתי בן-יוסף:

אורי אריאל ביקש רביזיה בפעם הקודמת.

היו"ר יוסי כץ:

על הדבר הזה?

אתי בן-יוסף:

כן. היתה החלטה לא לקבל את הפטור והוא ביקש רביזיה.

היו"ר יוסי כץ:

אוקי. היתה החלטה שלא לקבל את הפטור ואורי אריאל ביקש רביזיה.

מי בעד בקשת הרביזיה של אורי אריאל – ירים את ידו. נא לספור.

אתי בן-יוסף:

שבעה.

היו"ר יוסי כץ:

מי נגד? נא לספור.

אתי בן-יוסף:

שלושה.

היו"ר יוסי כץ:

אוקי. בקשת הרביזיה התקבלה. מי בעד מתן פטור מחובת הנחה להצעת חוק המועצה
לביטחון לאומי, של חבר הכנסת דוד מגן, ירים את ידו.

אתי בן-יוסף:

תשעה.

היו"ר יוסי כץ:

מי נגד, ירים את ידו. שלושה. הבקשה התקבלה. הלאה.

2. הצעת חוק הפיקוח על מצרכים ושירותים (תיקון – שכר דירה בשקלים חדשים),

התשס"ב-2002 – של חבר הכנסת יאיר פרץ

3. הצעת חוק הפיקוח על מצרכים ושירותים (תיקון – שכר דירה בשקלים חדשים),

התשס"ב-2002 – של חבר הכנסת אילן גילאון

4. הצעת חוק השכרת דירה ומכירתה בשקלים חדשים,

התשס"ב-2002 – של חבר הכנסת אופיר פינס-פז

היו"ר יוסי כץ:

שלוש הצעות חוק, אני מצביע על כולן ביחד. הצעת חוק הפיקוח על מצרכים
ושירותים של יאיר פרץ, של אילן גילאון והצעת חוק השכרת דירה ומכירתה בשקלים
חדשים, של חבר הכנסת אופיר פינס-פז. מי בעד מתן פטור מחובת הנחה לשלושת
ההצעות?

אתי בן-יוסף:

עשרה.

היו"ר יוסי כץ:

מי נגד – ירים את ידו. אין. הבקשה אושרה.

יצחק גאגולה:

יש לי שאלה. יש לי הצעת חוק דומה להצעת החוק של אופיר פינס.

היו"ר יוסי כץ:

תביא אותה. הלאה.

ב. בקשת הממשלה להקדמת הדיון בהצעת חוק העסקת עובדים על ידי קבלני כוח אדם
(תיקון), התשס"ב-2002 – בקריאה ראשונה.

היו"ר יוסי כץ:

הנושא האחרון – בקשת הממשלה לפטור מחובת הנחה להצעת חוק העסקת עובדים על
ידי קבלני כוח אדם (תיקון), התשס"ב-2002 בקריאה ראשונה.

מי מנמק?

אתי בן-יוסף:

נציגי האוצר.

היו"ר יוסי כץ:

שתי דקות נימוק. למה זה דחוף?

גיא קריגר:

זה דחוף, אדוני, משום שתקופת תשעת החודשים, לפי החוק, תסתיים להימנות בסוף
חודש מרץ, בעת יציאתה של הכנסת לפגרה. אני רק רוצה להדגיש, אדוני, שיש סעיף
נוסף בחוק שמדבר על השוואת תנאים. הסעיף הזה – אנחנו לא מבקשים לדחות אותו.
הוא בתוקף וימשיך להיות בתוקף ולא נמצא בתוך הצעת החוק הזאת. מדובר רק על
דחיית המנייה של תשעת החודשים, שבסופם ייחשב עובד כקבוע.

היו"ר יוסי כץ:

בבקשה, שתי דקות, יושב ראש ההסתדרות.

טלב אלסאנע:

השאלה היא באיזה כובע הוא יושב פה? יושב ראש ההסתדרות, או חבר כנסת.

היו"ר יוסי כץ:

-   - -

-   

זאב בוים:

נכון. צריך להגדיר היטב את הדבר הזה. עכשיו באמת זה מטושטש לגמרי.

טלב אלסאנע:

נכון. אנחנו מבולבלים לגמרי.

עמיר פרץ:

אין שום בעיה, חבר'ה. אני מבין שאתם מודאגים מזה שהעובדים מתחזקים.

זאב בוים:

ממש מודאגים.

עמיר פרץ:

זה בסדר. ככל שתכו אותנו, כן נרבה וכן נפרוץ.

זאב בוים:

אדוני היושב ראש, מה זה? הוא משכנע אותנו להצביע למפלגה שלו, עכשיו?

עמיר פרץ:

אדוני היושב ראש, רק לצורך הפרוטוקול: אני חושב שהדחייה אין לה שום מקום.
נציב שירות המדינה, שהוא הגורם המוסמך להעסיק עובדי מדינה במדינה הזאת – יש
איזה שיבוש חוקי בזה שמשרד האוצר איננו הגוף המוסמך להעסיק עובדים – אני
חושב שמן הראוי להזמין את נציב שירות המדינה. הוא הוציא מכתב חריף מאד
לממשלה, שבו הוא מודיע שזה מבחינתו דבר בלתי מוסרי להמשיך להעסיק עובדים
דרך חברות כוח אדם. אני ממליץ לאדוני היושב ראש, שהאיש הממונה מטעם מדינת
ישראל הוא זה שיבוא ויאמר את דברו.

זאב בוים:

אדוני, יש בקשת ממשלה. הוא לא צריך לבוא.

עמיר פרץ:

הצעתי. יעשה מה שהוא רוצה, היושב ראש.

היו"ר יוסי כץ:

מי בעד מתן פטור מחובת הנחה לממשלה, ירים את ידו. נא לספור.

ויצמן שירי:

סופה, תרימי את היד.

אתי בן-יוסף:

שישה.

היו"ר יוסי כץ:

מי נגד ירים את ידו.

אתי בן-יוסף:

ארבעה.

היו"ר יוסי כץ:

הבקשה התקבלה.

הישיבה נעולה, תודה.

הישיבה ננעלה בשעה: 13:25.
