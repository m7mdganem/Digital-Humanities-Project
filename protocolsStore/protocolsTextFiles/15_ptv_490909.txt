פרוטוקולים/ועדת הכנסת/436

ירושלים, י"א באייר, תש"ס

16 במאי, 2000

הכנסת החמש-עשרה נוסח לא מתוקן

מושב שני

פרוטוקול מס' 87

מישיבת ועדת הכנסת

יום שני, י' באייר התש"ס (15.5.2000), שעה 15:30

נכחו:

חברי הוועדה:

סאלח טריף – היו"ר

מיכאל איתן

אלי בן-מנחם

מוחמד ברכה

עבד אלמאלכ דהאמשה

רחבעם זאבי

סופה לנדבר

אופיר פינס-פז

מאיר שטרית

יורי שטרן

ראובן ריבלין

מוזמנים:

השר חיים רמון

חבר הכנסת בני אלון

חבר הכנסת צבי הנדל

  חב ר הכנסת יהושע מצא

  חבר הכנסת ויצמן שירי

אריה האן – מזכיר הכנסת

  גב' ארבל אסטרחן – הלשכה המשפטית

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – קביעת מסגרת דיון להודעת ראש הממשלה;

2 – העברת הצעת חוק מוועדה לוועדה אחרת;

3 – שונות.

קביעת מסגרת דיון להודעת ראש הממשלה

היו"ר סאלח טריף:

אני מתכבד לפתוח את ישיבת ועדת הכנסת ומברך את השר חיים רמון שנמצא אתנו
כאן.

כידוע לכם אנחנו צריכים לקבוע את מסגרת הדיון להודעה המדינית של ראש
הממשלה - - -

רחבעם זאבי:

אין הצעת אי אמון?

היו"ר סאלח טריף:

31. מדובר על הודעה מדינית של ראש הממשלה, לאחר מכן יתקיים על כך דיון,
    לאחר מכן תהיה תשובת ראש האופוזיציה - - -

רחבעם זאבי:

אבל לא תהיה הצעת אי אמון?

היו"ר סאלח טריף:

לא. בסוף הדיון תתקיים הצבעה על הודעתו של ראש הממשלה.

ראובן ריבלין:

מדובר על דיון סיעתי.

היו"ר סאלח טריף:

רבותיי, ברצוני להביא לתשומת לבכם שתי הערות; א' – נמצאים במשכן כרגע כ-300
וטרנים - - -

אריה האן:

מדובר על 750 מוזמנים.

היו"ר סאלח טריף:

יושב ראש הכנסת הסתבך עם העניין הזה והוא חייב לדבר על הנושא שלהם כחצי שעה
בתחילת הישיבה - - -

אופיר פינס-פז:

זה שהוא הסתבך ולא בפעם הראשונה, זה בסדר אבל האם אפשר לבקש שהוא הסתבך
בצורה כזאת בפעם האחרונה?

היו"ר סאלח טריף:

אני אבקש שזאת תהיה הפעם האחרונה שקורה דבר כזה. זאת היתה טעות מצדו לקבוע
פגישה כזאת בתחילת המושב - - -

השר חיים רמון:

מה לעשות ופתיחת מושב הקיץ נפל בדיוק ביום הניצחון.

רחבעם זאבי:

היה אפשר לקבוע את הישיבה הזאת על פי התאריך העברי.

השר חיים רמון:

את יום הניצחון על הגרמנים אי אפשר לקבוע על פי התאריך העברי.

רחבעם זאבי:

מדוע לא?

היו"ר סאלח טריף:

חצי השעה הראשונה של המליאה תוקדש לעניין המוזמנים הווטרנים אבל יחד עם זאת
עלינו לזכור כי הרבה מאתנו רוצים להשתתף בהפגנה שאמורה להתקיים היום ואשר
תתחיל בשעה שבע בערב לכן נשתדל עד כמה שאפשר שההצבעה על הודעתו של ראש
הממשלה תתקיים קרוב ככל שאפשר בשעה שבע, כדי שהחברים יוכלו להשתתף בהפגנה.

אני מציע שראש הממשלה יקבל, בדיון, רשות דיבור של עשר דקות עד רבע שעה,
יושב ראש האופוזיציה ידבר גם הוא עשר דקות עד רבע שעה, - יחד חצי שעה.
בצורה כזאת נגיע לשעה חמש ואז תהיינה לנו שעתיים לדיון הסיעתי, להודעה
המדינית של ראש הממשלה.

בנוסף לכך אני מציע לחלק את השעתיים על פי הדוגמה שאנחנו עובדים על פיה
פחות או יותר: העבודה, הליכוד וש"ס – 12 דקות כל אחת; מרצ – 10 דקות
והאיחוד הלאומי 8 דקות.

שבע הסיעות, בין שלושה לששה חברים, תקבלנה, כל אחת מהן – 6 דקות, ו-5
הסיעות שלהן שניים וחבר אחד, תדברנה כל אחת מהן 3 דקות.

רחבעם זאבי:

כמה סך הכל?

היו"ר סאלח טריף:

115 דקות.

רחבעם זאבי:

אני מציע שתוריד דקה, על פי ההצעה שלך, מכל סיעה.

היו"ר סאלח טריף:

אפשרי.

השר חיים רמון:

זאת הצעה טובה מאד.

ראובן ריבלין:

לפי דעתי בצורה כזאת אתם עומדים בפני מכשלה.

השר חיים רמון:

סיעת ישראל אחת מוותרת על 2 דקות.

היו"ר סאלח טריף:

אפשר לקבוע לשלוש הסיעות הגדולות 10 דקות לכל אחת, וגם אפשר לדבר על מרצ עם
האיחוד הלאומי. כאמור, אני מציע ששלושת הסיעות הגדולות תקבלנה, כל אחת מהן,
10 דקות, מרצ והאיחוד הלאומי תקבלנה 8 דקות - - -

רחבעם זאבי:

7.

היו"ר סאלח טריף:

7 דקות, וכך נחסוך בדיון עוד כ- 10 דקות.

כדי שלא תהיה אי הבנה אני חוזר על הצעתי: שלושת הסיעות הגדולות תקבלנה 10
דקות כל אחת מהן, מרצ והאיחוד הלאומי תקבלנה 7 דקות כל אחת, 7 הסיעות שיש
להם בין שלושה לששה חברים תקבלנה 5 דקות כל אחת, ו-5 הסיעות בנות אחד או
שני חברים תקבלנה 3 דקות.

השר חיים רמון:

סיעות הימין בבית תקבלנה על פי הסידור הזה בין 10 ל-15 דקות נוספות כי
אנחנו לא מחשיבים את יושב ראש האופוזיציה למרות שפורמלית צריך להוסיף אותו.

כל מתנגדי המהלך יקבלו 15 דקות נוספות.

היו"ר סאלח טריף:

אני מעמיד להצבעה את ההצעה - - -

ראובן ריבלין:

קודם לכן אני מבקש לומר משהו - - -

עבד אלמאלכ דהאמשה:

אתה מדבר על אי האמון?

היו"ר סאלח טריף:

לא, אין אי אמון אלא הודעה מדינית של ראש הממשלה.

עבד אלמאלכ דהאמשה:

מי קבע שאין אי אמון?

היו"ר סאלח טריף:

אין הצעת אי אמון.

אופיר פינס-פז:

סליחה, זכותו לעמוד על אי האמון שלו.

עבד אלמאלכ דהאמשה:

הגעתי כרגע מישיבת סיעה שבה - - -

היו"ר סאלח טריף:

אני הבנתי שהעניין סוכם.

השר חיים רמון:

אי האמון יתקיים בשעה שבע.

רחבעם זאבי:

אפשר לשלב את אי האמון עם ההודעה - - -

היו"ר סאלח טריף:

לא.

ראובן ריבלין:

אני מבקש לקבל את רשות הדיבור.

היו"ר סאלח טריף:

בבקשה.

ראובן ריבלין:

אני מבקש להודיע בשם סיעת הליכוד שאינני מסכים שאם תהיה הצעת אי אמון שהיא
לא תידון ראשונה בסדר היום במליאה לכן אני מבקש מכם לקבל הכל בהסכמה. אם
תושג הסכמה ולאחר מכן נגיע להסכמה אחרת – אין לי בעיה עם זה, כפי שאופיר
פינס-פז ואני כבר עשינו – הכל כדי להשיג הסכמה. אבל אם אתם רוצים לעשות לנו
כאן רוויזיה על מה שהוחלט בנשיאות – זה כבר סיפור אחר ואז אני אנצל את
סמכותי על פי התקנון.

כידוע, יש היום מספר אילוצים. אני הייתי שמח מאד אם לפני שעה שבע בערב שהוא
המועד שנקבע לעצרת העם הגדולה שאמורה להתקיים היום בנושא התכנית המדינית
ובעיקר בעניין ירושלים, נסיים את כל דיוני הכנסת, ולאחר מכן יימשכו דיונים
שלא תתקיימנה עליהם הצבעות אבל מתברר שהדבר הזה איננו אפשרי מכמה טעמים; א'
– נקבע כבר על ידי הכנסת עניין הווטרנים בשעה הראשונה של הדיון, דבר שהוא
בניגוד לתקנון כיוון שיש הצעת אי אמון אבל בהסכמה החלטנו שעניין הווטרנים
יישמע במליאה עד שעה חמש - - -

היו"ר סאלח טריף:

עד שעה ארבע וחצי.

ראובן ריבלין:

אנחנו נמצאים במצב כזה שעל סדר היום, כנושא ראשון במליאה, יועלה עניין
הווטרנים, לאחר מכן תהיה הודעה מדינית עם משמעות בעלת קנה מידה היסטורי
שלגביה רבים מחברי הכנסת רוצים לבוא לכלל ביטוי ואני מתלבט, כאשר יש לי 10
דקות, אם לחלק אותן בין שני חברי סיעה או לתת לאדם אחד למלא את 10 הדקות.
מכל מקום בין נואם לנואם יש פרק זמן של בין דקה עד שתי דקות. אחרי שלנואם
הסתיימו 3 הדקות, עוברת עוד דקה עד שמפסיקים אותו וכל הדברים האלה מביאים
אותנו כדי מצב כזה שצריך לקחת בחשבון עוד זמן סיעות וזמן ניהול ישיבה של
לפחות עוד חצי שעה.

אם אנחנו נמצאים במצב כזה שאנחנו רוצים להצביע עד שעה שבע או שבע וחצי -
נסיים את ההצבעה, לאחר מכן נקבע שבהמשך הדיון לא תתקיימנה הצבעות וכל אחד
יילך לדרכו. אבל אם זה בלתי אפשרי כי אז נגיע שוב למצב שבו יושב ראש הכנסת
פסק את פסוקו ואמר, בהסכמת הנשיאות, שההצבעה לא תתקיים קודם השעה תשע, ועד
אז נקיים התייעצות ביני כנציג האופוזיציה לבין יושב ראש הכנסת וכמובן השר
רמון ויושב ראש הקואליציה, אבל זה לא יהיה לפני שעה תשע - - -

רחבעם זאבי:

מדוע בשעה תשע?

ראובן ריבלין:

אז החברים יחזרו מההפגנה.

רחבעם זאבי:

לא חוזרים מהפגנה כזאת בשעה תשע.

ראובן ריבלין:

המארגנים צריכים להחליט אם הם רוצים הפגנה או הצבעה.

מיכאל איתן:

רובי, מקובל בכנסת שכשיש ארועים מפלגתיים דוחים ומתחשבים - - -

ראובן ריבלין:

אבל חבריי מהממשלה ומהקואליציה אומרים לי: נקיים את ההצבעה לפני שעה שבע.

אם תגידו לי: יהיה אשר יהיה סדר הדוברים, יהיה אשר יהיה ההספק שלנו, ההצבעה
תתקיים בשעה שבע – אין לי בעיה עם זה.

היו"ר סאלח טריף:

רובי, ואם ההצבעה תתקיים בין שעה שבע לשבע וחצי?

מוחמד ברכה:

איך העניין הזה מסתדר מבחינת התקנון?

אופיר פינס-פז:

אני מבקש להדגיש שאין לנו ויכוח עם רובי. כשהוא הגיע בבוקר ואמר שצריכה
להיות בערב הפגנה – אמרנו: אדרבא ואדרבא, אנחנו נתחשב. אני מבקש להסביר
לחברים שלא היו בנשיאות שהיו שתי הצעות אי אמון. אם דהאמשה משאיר את ההצעה
שלו כי אז חבל על הדיבורים; נצביע בשעה עשר. בינתיים, על פי מיטב ידיעתנו,
שתי הצעות אי האמון ירדו וכיוון שכך - לא צריכה להיות כל בעיה.

מאיר שטרית:

אפשר להצביע בשעה שבע ורבע.

היו"ר סאלח טריף:

מקובל עליי. אפשר לקיים את ההצבעה בשעה שבע ורבע ולאחר מכן החברים יוכלו
להתפנות כדי ללכת להפגנה.

אני מעמיד את ההצעה הזאת להצבעה.

הצבעה

ההצעה אושרה.

ראובן ריבלין:

אני מבקש להודיע שהליכוד, ש"ס והעבודה תקבלנה כל אחת במקום 10 דקות – 8
דקות, וידבר מטעמן רק אדם אחד.

היו"ר סאלח טריף:

31. שניים.

דוד לב:

מדובר על שמונה דקות, שבע דקות, חמש דקות ושלוש דקות.

ראובן ריבלין:

רק אדם אחד ידבר.

היו"ר סאלח טריף:

תודה.

נעבור לנושא השני שעל סדר יומנו – העברת הצעת חוק מוועדה לוועדה אחרת.

העברת הצעת חוק מוועדה לוועדה אחרת

היו"ר סאלח טריף:

מדובר על הצעת חוק הכנסת , ראש האופוזיציה, - - -

ראובן ריבלין:

של חבר הכנסת לנדאו או של הממשלה?

היו"ר סאלח טריף:

של חבר הכנסת לנדאו ושל הממשלה. הצעת החוק הממשלתית עברה לדיון בוועדת
החוקה, חוק ומשפט לאחר הקריאה הראשונה ואילו את הצעת החוק של חבר הכנסת
עוזי לנדאו הוחלט להעביר לוועדת הכנסת. יש הסכמה לאחד את הדיון ולהביא את
העניין לדיון בוועדת הכנסת. האם אתם מסכימים?

אני מעמיד את ההצעה לאחד את העניין ולהביא את הנושא לדיון בוועדת הכנסת,
להצבעה.

הצבעה

ההצעה אושרה.

רחבעם זאבי:

אושרה פה אחד.

היו"ר סאלח טריף:

תודה.

ש ו נ ו ת

היו"ר סאלח טריף:

רשות הדיבור לחבר הכנסת בני אלון.

בנימין אלון:

הושגה החלטה שבשבוע הראשון של כינוס הכנסת, אחרי הפגרה, תעלה הצעת חוק
הכנסת, חברי ועדות, הוראת שעה, לקריאה שלישית. ביום רביעי העניין לא יוכל
לעלות - - -

היו"ר סאלח טריף:

נעלה זאת על סדר היום מחר, יום שלישי.

* * * * *

היו"ר סאלח טריף:

אבקש את תשומת לבכם לשתי הודעות;

1 - הצעת אי האמון של רע"מ ושל חד"ש תידחה לשבוע הבא;

2 – הצעת החוק שגיבשנו בעניין האיחוד הלאומי, ההרכב מחדש, תובא מחר לכנסת
וקודם לכן נחליט בוועדה - - -

בנימין אלון:

העניין נמצא כבר במליאה.

צבי ענבר:

להזכירכם, הנושא היה אחרי הקריאה השנייה.

היו"ר סאלח טריף:

העניין יובא מחר למליאה.

אני מודה לכם על השתתפותכם בישיבה.

הישיבה ננעלה בשעה 15:50
