הכנסת השמונה-עשרה נוסח לא מתוקן

מושב שני

פרוטוקול מס' 73

מישיבת ועדת הכנסת

יום שלישי, ט' באדר התש"ע (23 בפברואר 2010), שעה 12:30

סדר היום: א. ערעורים על החלטת יושב-ראש הכנסת והסגנים שלא לאשר דחיפות
הצעות לסדר היום.

ב. קביעת ועדה לדיון בהצעת חוק התקשורת (בזק ושירותים)(תיקון – הגבלת
התשלום החודשי במכשיר טלפון נייד), התש"ע-2009 – פ/1771/18 – הצעת חה"כ
מאיר שטרית.

ג. הצעות לתיקון תקנון הכנסת.

נכחו:

חברי הוועדה:

יריב לוין – היו"ר

זבולון אורלב

רוברט אילטוב

זאב אלקין

אחמד טיבי

אברהם מיכאלי

ציון פיניאן

אופיר אקוניס

טלב אלסאנע

אורית זוארץ

אלכס מילר

כרמל שאמה

עתניאל שנלר

מאיר שטרית

מוזמנים:

רונית חייקין-יעקובי – מנהלת סיעת מרצ

תמי כנפו – מנהלת סיעת האיחוד הלאומי-מפד"ל

מאיר נריה

סהר פינטו – יועמ"ש סיעת קדימה

יועצת משפטית: ארבל אסטרחן

יעל סלנט - מתמחה

מנהלת הוועדה: אתי בן-יוסף

קצרנית: חנה כהן

 

ערעורים על החלטת יושב-ראש הכנסת והסגנים שלא לאשר דחיפות הצעות לסדר היום

היו"ר יריב לוין:

שלום לכולם, אני פותח את ישיבת הוועדה. הנושא הראשון על סדר היום: ערעורים
על החלטת יושב-ראש הכנסת והסגנים שלא לאשר דחיפות הצעות לסדר היום. הוגש
ערעור אחד של חבר הכנסת טלב אלסאנע בנושא: פרשת הדרכונים המזויפים. זו הצעה
דחופה לסדר שלא אושרה על-ידי הנשיאות. חבר הכנסת אלסאנע, בבקשה.

טלב אלסאנע:

אדוני היושב-ראש, חברי הכנסת, אנחנו באים כל הזמן בטענות מה גרם לזילות
הכנסת בישראל. מה שגרם לזילות הכנסת בישראל הוא משום שהנושאים החשובים
ביותר, נושאים שעל סדר היום, נושאים שכופים את עצמם, לא מקיימים בהם דיון.
כל העולם דן בסוגיה של המעורבות הישראלית בחיסול מחמוד אל-מבחוח.

היו"ר יריב לוין:

המעורבות הנטענת.

טלב אלסאנע:

כן. אני רואה שראש ממשלת אנגליה, בראון, מקים ועדת חקירה לחקור את זיוף
הדרכונים הבריטיים. אני רואה את השר ליברמן הולך להתנצל באירלנד. השאלה
הנשאלת היא למה למשל אלה שהחזיקו דרכונים אירלנדים יחסלו את אל-מבחוח? מה
בין אירלנד למבחוח? למה שיחסלו אותו? אנחנו קוראים בכותרות העיתונים על כך
שראש הממשלה בירך את הצוות שיצא לחיסול. כל מה שטוענים שלא ידענו, ראינו
בחשיפה של מפקד המשטרה בדובאי, ג'נרל ח'לפאן. הוא הציג את הראיות שמחזקות,
הראה את אנשי המוסד, כאילו מדובר בתכנית ריאליטי, כאילו מדובר בתכנית של
"האח הגדול". כל העולם מדבר, חוץ מהכנסת. אוסרים את הדיון הענייני בסוגיה
הזאת.

בעיתון "ידיעות אחרונות" רואים תמונות של כולם, של כל המעורבים. התמונות
שלהם בכל עיתוני העולם וכולם דנים בסוגיה הזאת, חוץ מהנשיאות של הכנסת
שמסרבת לקיים דיון בנושא הזה.

היושב-ראש, הסוגיה הזאת מעלה מספר נושאים ברמה העקרונית: א. מדובר בראש
ממשלה שהיה מעורב כבר באירוע קודם. הוא לא למד מהניסיון שלו. גם קודם לכן
הוא ניסה לחסל מנהיג שנבחר על-ידי - - -

היו"ר יריב לוין:

חבר הכנסת אלסאנע, אני אזכיר לך שאף אחד לא יודע מי עשה את זה, כולל בדובאי
שאף אחד לא אומר או הוכיח שישראל מעורבת בעניין הזה.

טלב אלסאנע:

אדוני היושב-ראש, כולם יודעים מי ניסה לחסל את חאלד משעל. בוא לא ניתמם,
אתה יודע מה ישראלים אומרים?

כרמל שאמה:

אני אצטער מאוד אם לא ישראל עשתה את זה.

טלב אלסאנע:

הם אומרים שזה לא אנחנו. הוא לא מבין שזה מעשה רצח, שזה מעשה טרור, ואומר:
אנחנו מצטערים שאנחנו לא עשינו. המחשבה העומדת מאחורי הדבר הזה היא המחשבה
המסוכנת. זו פגיעה בריבונותה של מדינה עצמאית, דובאי, שאיננה צד לסכסוך.
אין מצב מלחמה, להפך, מתחילה להתפתח מערכת יחסים. הולכים ופוגעים בריבונותה
של מדינה עצמאית.

מאיר שטרית:

טלב, אם זה חשוב לך, תגיש הצעה רגילה.

היו"ר יריב לוין:

אתה קורא לדובאי ולאיחוד האמירויות לכונן קשרים עם ישראל, אם אני מבין נכון
את הדברים שלך?

טלב אלסאנע:

אבל אתם פגעתם בריבונות של מדינה עצמאית ללא שום סיבה.

היו"ר יריב לוין:

מי זה אתם?

טלב אלסאנע:

ממשלת ישראל. הוא אמר שזה אנחנו.

כרמל שאמה:

לא אמרתי שזה אנחנו. טלב, הדוברת שלי פה. לא אמרתי שזה אנחנו, אלא שאני
אצטער מאוד אם זה לא אנחנו. אני אצטער מאוד.

טלב אלסאנע:

זה מעשה רצח.

היו"ר יריב לוין:

לא הוכח שזו פעולה של ישראלים.

כרמל שאמה:

זה איזה סוג של מצווה.

טלב אלסאנע:

זה פשע.

כרמל שאמה:

יש עד היום תרי"ג מצוות, עכשיו יש תרי"ד מצוות. נבלות כמו מבחוח צריך לחסל
יום קודם.

טלב אלסאנע:

אתם לא מבינים והיושב-ראש צריך להבין - - -

מאיר שטרית:

היושב-ראש, אני חושב שהדיון מוצה, אפשר להצביע.

כרמל שאמה:

לא, לא, הנשיאות עוד לא הגיבה.

טלב אלסאנע:

אני רוצה לציין שאילו היה מדובר למשל באיראן שעמדה מאחורי המעשה הזה, בית
המשפט הבין-לאומי לפשעים היה מוציא צו מעצר נגד הנשיא שם. כאן רואים שמאיר
דגן, ראש המוסד - - -

היו"ר יריב לוין:

הוצא איזשהו צו על כל הפעולות שהוא עשה, הטרור שעשתה איראן ועשה חיזבאללה
בכל העולם? איפה הוצא צו?

טלב אלסאנע:

צריך לשאול מדוע מנהיגי ישראל נרדפים בכל העולם. מדוע יש צווי מעצר
בבריטניה? בגלל הפשעים האלה.

היו"ר יריב לוין:

למה? בגלל שאנשים כמוך מנצלים את הכנסת כדי להשמיץ את מדינת ישראל מתוכה.
זה מה שאתם עושים ואחר כך אתם מתפלאים שזה קורה.

טלב אלסאנע:

צריך להגיד את האמת. אנחנו רוצים שהאמת תצא לאור.

היו"ר יריב לוין:

איזה אמת? אתה יודע מי היה שם?

טלב אלסאנע:

חבר הכנסת שאמה אומר.

כרמל שאמה:

לא אמרתי.

היו"ר יריב לוין:

אתה הרי יודע שמבחוח היה טרוריסט, אדם עם דם על הידיים, פצצה מתקתקת. בואו
תגידו את האמת.

טלב אלסאנע:

אתה אומר שמגיעה לו הוצאה להורג, אבל לא אנחנו עשינו. אז מי עשה? תשעה
ישראלים.

היו"ר יריב לוין:

אני אומר לך שהאיש הזה הוא בן-מוות, טוב שמת, טוב שהרגו אותו, ומי שאחראי
לזה לא אתה ולא אני יודעים.

טלב אלסאנע:

המדיניות הישראלית – כמה אנשים נרצחו? אחמד יאסין, רנטיסי, אבו-עלי מוסטפא,
מוסאווי - - -

כרמל שאמה:

אדוני היושב-ראש, למה אנחנו צריכים לראות את ההצגה הזאת.

היו"ר יריב לוין:

אלה אנשים? אלה ארכי-טרוריסטים.

טלב אלסאנע:

כל אלה שנרצחו הוסיפו ביטחון למדינת ישראל?

היו"ר יריב לוין:

אלה ארכי-טרוריסטים שדינם מוות. היה ויש עוד רבים אחרים גם, לא רק הם. גם
איסמאעיל הנייה, שאתה מדבר איתו בטלפון, דינו דומה וגם יומו יגיע. מבטיח
לך.

טלב אלסאנע:

לא יעזור כלום, הבעיה איננה עם איש זה או אחר. אתם חיסלתם מנהיגים, זה פתר
את הבעיה?

כרמל שאמה:

איזה מנהיגים?

היו"ר יריב לוין:

אוי לעם שאלה מנהיגיו. אלה המנהיגים של העם שלך.

כרמל שאמה:

אפילו הוא נכנס לדובאי עם דרכון מזויף.

טלב אלסאנע:

המדיניות הזאת של חיסולים היא מדיניות כושלת, אין לה הצדקה, היא גורמת לכך
שבמקום מנהיג אחד יקום מנהיג אחר.

אני רוצה להבין – וזו השאלה הקרדינלית – העולם כולו רועש וגועש, העולם כולו
מקיים דיון, מדוע כנסת ישראל לא מקיימת דיון בנושא?

כרמל שאמה:

למה לא עושים דיון בפרלמנט האנגלי? למה לא עושים על זה דיון בפרלמנט
האנגלי? למה לא עושים דיון בפרלמנט הצרפתי? למה הפרלמנט הישראלי צריך לקיים
דיון? למה אתה לא דורש מהפרלמנט האנגלי לעשות דיון?

טלב אלסאנע:

הם מקימים ועדת חקירה.

כרמל שאמה:

למה אין שם דיון?

טלב אלסאנע:

למה אתם הולכים ומתנצלים אם אתם לא מעורבים? אפילו אני מתחיל לחשוד שהמוסד
מעורב. אני מתחיל לחשוד.

היו"ר יריב לוין:

אתה רק מתחיל? כבר הרשעת את המוסד מהמשפט הראשון.

טלב אלסאנע:

מי ששותק, מי שמנסה לא לקיים דיון, יש לו סיבה לא לקיים דיון. יש לו עילה
לא לקיים דיון.

כל העולם רועש וגועש ויש ועדות חקירה, וממשלת ישראל הולכת ומתרפסת ומתנצלת.
מדוע לא מביאים את זה כאן כדי להעלות את הנושא? האם המוסד הוא המנהל את
הכנסת? האם מאיר דגן הוא במקום יושב-ראש הכנסת? הוא המחליט איזה נושאים
להביא ואיזה נושאים לא להביא לדיון?

היו"ר יריב לוין:

אתה גם מציע שנדון למה לא חיסלו כבר את הנייה, שאתה מדבר איתו בטלפון? זה
גם במסגרת ההצעה שלך? אני רוצה להבין.

טלב אלסאנע:

כל החיסולים לא יעזרו לכם. בדרך כלל קמים מנהיגים יותר חזקים.

היו"ר יריב לוין:

אוי לעם שאלה מנהיגיו. אלה לא מנהיגים, אלה רוצחים, טרוריסטים, גיבורים על
אזרחים, על ילדים ונשים.

כרמל שאמה:

תגיד לי, מי בחר אותך – ערביי ישראל או מבחוחים? מי בחר אותך, המבחוחים או
ערביי ישראל? תגיש הצעות לסדר. בנשיאות הכנסת היתה הצעה על סגירת כיתות
לימוד ברהט. אתה מרהט, אבל לא דואג לרהט, דואג למבחוח.

טלב אלסאנע:

עם ההסתה שלך רואים את מידת הדאגה.

כרמל שאמה:

אני מוכן להשתתף איתך בדיון על רהט, אני מוכן לתמוך בך בהצעה על רהט. דרך
אגב, בהצעה שלך ל"דיון מהיר" אנחנו תמכנו.

טלב אלסאנע:

מה זה היה?

כרמל שאמה:

תמכנו.

טלב אלסאנע:

גם עניינים חשובים שקשורים לאוכלוסיה, עם ועדות קרואות לוועדים מקומיים - -
-

היו"ר יריב לוין:

אבל אלה לא מעניינים אותך.

טלב אלסאנע:

אני מבקש לאפשר לי להעביר את הבקשה שלי בצורה מסודרת. א. אין ספק שהעניין
הזה הוא עניין דחוף; ב. אין ספק שיש עניין לציבור; ג. אין ספק שכל העולם דן
וגם כנסת ישראל צריכה לדון; ד. זיוף דרכונים של אזרחים ישראלים. איך יכול
להיות שתושב בית-שמש מתעורר בבוקר ומתברר שהוא הסתובב בדובאי. מי מבטיח
שהדרכון שלך לא מסתובב עכשיו בצ'ילה או שהדרכון שלך לא מסתובב - - -

כרמל שאמה:

אם הדרכון שלי צריך להסתובב כדי לחסל את המבחוח הבא, אני מוכן לתרום אותו.
אם הדרכון שלי צריך לעזור לחסל את המבחוח הבא, אני נותן לך אותו ואני גם לא
אסע לחו"ל באותה תקופה.

אחמד טיבי:

יחידת המחסלים. אתם יחידת מחסלים.

כרמל שאמה:

יש לי שני דרכונים, אחד דיפלומטי ואחד רגיל. את שניהם אני מוכן לתת – גם את
הדיפלומטי וגם את הרגיל.

היו"ר יריב לוין:

אתם ישראלים? אתם אזרחים ישראלים או שאתם שלוחים של ארגון טרור שיושבים פה
ומגנים על הרוצחים האלה? אתם אזרחים ישראלים?

טלב אלסאנע:

הנה, זה מה שאתם עושים.

היו"ר יריב לוין:

זה מה שצריך לעשות אזרח ישראלי?

טלב אלסאנע:

הנה התמונות. זה הטרור.

כרמל שאמה:

אני רוצה כל שבוע דבר כזה.

טלב אלסאנע:

אני רוצה לציין שמה שנעשה הוא טרור. אם מדברים על טרור – ללכת למדינה אחרת,
לחסל בדרכים של מאפיה - - -

היו"ר יריב לוין:

והנייה מהו? והנייה זה לא טרור?

טלב אלסאנע:

מדינה לא יכולה לפעול בשיטות של מאפיה.

היו"ר יריב לוין:

הנייה זה לא טרור?

טלב אלסאנע:

זה לא חוק הג'ונגל.

כרמל שאמה:

טרוריסטים בכל דרך ובכל אמצעי.

היו"ר יריב לוין:

זה הדברת הטרור.

כרמל שאמה:

ובכל זמן ובכל מקום.

טלב אלסאנע:

יש כיבוש, יש התנחלויות, מי אחראי לדבר הזה? מי שאחראי לטרור הוא שמנציח את
הכיבוש.

אדוני היושב-ראש, לידיעת חברי הכנסת שלא יודעים, יש חוק בין-לאומי ומדינת
ישראל אינה מעל החוק הבין-לאומי. למדינת ישראל אין חסינות - - -

היו"ר יריב לוין:

רק לחמאס יש.

טלב אלסאנע:

היא לא יכולה לרמוס את החוק והמשפט הבין-לאומי ולהגיד אנחנו לא אחראים. אין
דבר כזה.

היו"ר יריב לוין:

ולהנייה יש.

טלב אלסאנע:

לכן מה שנעשה הוא פשע על-פי החוק הבין-לאומי.

דבר אחר, נעשתה עבירה גם לפי החוק הישראלי. אני בא להגן ולתבוע את זכותם של
האזרחים הישראלים.

אל תתחכמו ותגידו "איזה ניצחון גדול". איזה ניצחון? זה היה מעשה עלוב, מעשה
של טרור. כמו שהיה הניסיון עם חאלד משעל, גם כאן נתפסו בדובאי במערומיהם,
כאשר כל תנועה, כולל הפאה, כולל המשקפיים, הכל נתפס.

היו"ר יריב לוין:

אבל לירות טילים על גני ילדים בשדרות, זו גבורה. זאת גבורה.

טלב אלסאנע:

אני נגד זה, אני לא סלקטיבי. המצפון שלי לא סלקטיבי.

היו"ר יריב לוין:

אבל זה לא מפריע לך לדבר בטלפון עם הנייה.

טלב אלסאנע:

אני גם נגד זה וגם נגד זה.

היו"ר יריב לוין:

שמענו.

טלב אלסאנע:

הצדק שלכם סלקטיבי. אתם צבועים.

היו"ר יריב לוין:

ראינו אותך.

טלב אלסאנע:

יש כפילות מוסר.

היו"ר יריב לוין:

נוסע להנייה ואומר - - -

טלב אלסאנע:

אתם בעד לחסל כאן, אבל נגד שם. אני בא ואומר שצריך להעלות את הנושא הזה על
סדר היום של הכנסת, לקיים דיון ולחקור ומי שאחראי לדבר הזה צריך לתת את
הדין. במדינה מתוקנת ראש ממשלה היה מתפטר על דבר כזה. במדינה מתוקנת
מעמידים את ראש הממשלה לדין.

כרמל שאמה:

גם ראש הממשלה וגם הנשיא וגם בית המשפט העליון.

היו"ר יריב לוין:

מדינת החמאס המתוקנת - - -

טלב אלסאנע:

מה זה קשור לחמאס? אתם מדינה או לא מדינה? אתם פועלים על-פי חוק או לא
פועלים על-פי חוק?

היו"ר יריב לוין:

איפה שהמנהיגים שלך והחברים שלך.

טלב אלסאנע:

אם לא, אל תופתעו שיהיו צווי מעצר נגד מאיר דגן.

היו"ר יריב לוין:

אל תאיים עלינו. אל תשב כאן ואל תאיים על ראש המוסד ולא על אחרים.

טלב אלסאנע:

כמו שהיה עם גולדסטון, סירבתם ועכשיו מקימים ועדת חקירה. אז תקימו ועדת
חקירה היום, תחקרו את היום.

היו"ר יריב לוין:

טוב. תודה רבה. חבר הכנסת כרמל שאמה, בשם הנשיאות, בבקשה.

כרמל שאמה:

תודה רבה, אדוני היושב-ראש. גם אני וגם סגני היושב-ראש אחמד טיבי ואלכס
מילר היינו בישיבת הנשיאות שדנה בבקשתו של חבר הכנסת טלב אלסאנע לאשר הצעה
דחופה לסדר בעניין פרשת הדרכונים המזויפים. אני לפחות לא ידעתי בדיוק למה
התכוון המשורר, חבר הכנסת שמבקש את הבקשה הזאת, אם זה לדרכון המזויף שאיתו
נכנס מבחוח לדובאי, שזה הדבר היחידי שוודאי, כי בכל השאר אני לא יודע מה
הקשר למדינת ישראל. אמרתי – ואני רוצה לתקן את דבריך – שאני אצטער מאוד - -
-

טלב אלסאנע:

תפסיק לחשוב שאנשים טיפשים. אל תעמיד פנים של טיפש.

כרמל שאמה:

אני אומר דברים ברורים: אני אצטער מאוד אם לא מדינת ישראל עשתה את המצווה
הזאת.

טלב אלסאנע:

אז מה משמעות הדבר? אתה בעד זה? תגיד שאנחנו לא עשינו את זה.

כרמל שאמה:

אני לא קשור. אני חבר כנסת, לא מחסל.

טלב אלסאנע:

אל תיתמם.

כרמל שאמה:

לגופו של עניין, את ההצעה הזאת הגיש חבר כנסת אחד. הצעות דחופות שאושרו
הוגשו על-ידי מספר סיעות, על-ידי מספר נציגים של סיעות. הצעה אחרת שחבר
הכנסת טלב אלסאנע הגיש במסגרת "דיון מהיר" כן אושרה, כי היא נגעה לבעיות
אמיתיות בתוך מדינת ישראל. אין לכנסת ישראל מה לעסוק עכשיו בספקולציות
עיתונאיות ואנחנו לא מתרגשים מכתבות.

טלב אלסאנע:

שבעה אזרחים ישראלים שהדרכונים שלהם נעלמו, הדרכונים שלהם הסתובבו בדובאי,
זה לא מעניין אותנו?

זבולון אורלב:

אף דרכון ישראלי לא זויף, לא נעלם.

טלב אלסאנע:

באמת? הדרכונים שלהם היו שם, הם היו כאן. כפל האזרחות שלהם - - -

היו"ר יריב לוין:

הדבר היחיד שנעלם זה מבחוח, וטוב שכך.

טלב אלסאנע:

רצח זה רצח.

היו"ר יריב לוין:

זה רצח? זה להרוג פצצה מתקתקת, אדם עם דם על הידיים ורוצח שפל. זה הכל.

כרמל שאמה:

כל טרוריסט צריך לדעת שזה סופו. כל טרוריסט שפגע בילדים, ששפך דם במתכוון
בצורה טרוריסטית, צריך לדעת שזה סופו. שום חוק בין-לאומי לא מגן עליו. חוק
בין-לאומי לא מגן על טרוריסטים.

לכן, אדוני היושב-ראש, אני לא רואה בטיעונים - - -

טלב אלסאנע:

אז למה לא לקיים דיון בעניין?

זבולון אורלב:

תגיש הצעה רגילה.

כרמל שאמה:

כי נשיאות הכנסת בראשות היושב-ראש החליטה שיש נושאים חשובים יותר. לדוגמה,
הציעה חברת הכנסת חנין זועבי דבר שיכול לגעת גם לך: סגירת כיתות לימוד
למבוגרים ברהט. זה הרבה יותר חשוב.

רוברט אילטוב:

זה לא מעניין אותו בכלל.

כרמל שאמה:

זה הרבה יותר חשוב מהמצווה שנעשתה בדובאי.

טלב אלסאנע:

צריך לדון בכל.

כרמל שאמה:

אני רוצה להזכיר לך פעם נוספת שמי שבחר בך הם אזרחי ישראל ולא תושבי הרשות
הפלסטינית ועזה. תפסיק לייצג את האינטרסים שלהם.

טלב אלסאנע:

תפסיק עם הטרור הזה.

כרמל שאמה:

אתה מקבל משכורת וטלפון לא כדי להעביר שיחות לווייניות מהנייה ולא לייצג
אינטרסים של עזה.

טלב אלסאנע:

לך לעזאזל.

כרמל שאמה:

אתה שולח אותי לעזאזל.

טלב אלסאנע:

לך לעזאזל.

כרמל שאמה:

לעזה או לעזאזל?

טלב אלסאנע:

לשניהם אתה רוצה?

היו"ר יריב לוין:

זה אותו דבר.

כרמל שאמה:

לשמחתי, חבר הכנסת טלב אלסאנע, אני נשלחתי לכנסת ישראל על-ידי אזרחי ישראל,
אתה עדיין לא שולח אותי לשום מקום, עדיין אין לך מספיק כוח אפילו להעביר
הצעה בנשיאות הכנסת.

טלב אלסאנע:

כי היא מנוהלת על-ידי מאיר דגן. היא מנוהלת על-ידי המוסד.

כרמל שאמה:

אדוני היושב-ראש, אני מציע לדחות את הבקשה פה אחד. אני קורא לחבר הכנסת
טיבי, חבר הנשיאות, להצטרף אלינו ולדחות אותה פה אחד.

היו"ר יריב לוין:

חבר הכנסת טיבי, בבקשה.

אחמד טיבי:

תודה רבה, אדוני. האמת היא שאני לא יודע למה חברי כנסת כל כך מרגישים
מאוימים מעצם העלאת נושא על-ידי חבר כנסת לדיון, נושא שהיה כל הזמן בתקשורת
הישראלית, על עמודים שלמים, בפרטי פרטים. היתה חגיגה לפני שבועיים. התקשורת
הישראלית חגגה, כמעט ברוח האופוריה של כרמל שאמה. מאיר דגן תואר אז - - -

רוברט אילטוב:

אני אגיד לך, כי הכנסת - - -

אחמד טיבי:

אתה מוכן לא להפסיק אותי.

רוברט אילטוב:

את הכנסת זה לא מעניין.

אחמד טיבי:

אתה מוכן לא להפסיק אותי? אותך לא מעניין שום דבר, חוץ מהרג ערבים ושנאת
ערבים.

רוברט אילטוב:

אפשר להגיד הכל. לא רק אתה יכול להפריע. לא רק אתה יכול להפריע.

אחמד טיבי:

אבל אתה רואה שאני לא רוצה להתעמת איתך.

רוברט אילטוב:

לא רק אתה יכול להפריע. עם כל הכבוד לך, גם לך אפשר להפריע.

אחמד טיבי:

אתה מוכן לא להפסיק אותי.

רוברט אילטוב:

גם לך אפשר להפריע. אתה לא תסתום לי את הפה.

אחמד טיבי:

אני לא רוצה לסתום לך את הפה, אני לא רוצה שתפריע לי, זה הכל.

רוברט אילטוב:

יפה. מותר להעיר הערות, עם כל הכבוד.

אחמד טיבי:

אבל תן לי להשלים משפט.

רוברט אילטוב:

לא כל דבר קדוש כשאתה מדבר, עם כל הכבוד לך.

אחמד טיבי:

תן לי להשלים משפט.

רוברט אילטוב:

לא כל דבר קדוש כשאחמד טיבי מדבר. לא כל דבר קדוש.

אחמד טיבי:

אדוני, יש כאן הצעה. נכון, מבחינה טכנית הוצגה הצעה אחת על-ידי חבר כנסת
אחד, אבל זו לא סיבה מספקת לא לשמוע את חבר הכנסת.

כרמל שאמה:

ועדיין מותר להזכיר את זה.

אחמד טיבי:

אבל תראו מה עשיתם, מתחילת הדיון שניכם כבר חיסלתם כמה מנהיגים. מתחילת
הדיון חיסלתם את איסמאעיל הנייה - - -

היו"ר יריב לוין:

אלה לא מנהיגים, אלה ארכי-טרוריסטים, רוצחים.

אחמד טיבי:

הם מנהיגים, הם נבחרו.

היו"ר יריב לוין:

אנשים עם דם על הידיים, פחדנים שיורים טילים על גני ילדים. תיזהרו מהם. אתם
מגבים אותם, מכתירים אותם למנהיגים שלכם וכך אתם נראים. ככה אתם נראים.

רוברט אילטוב:

אדוני היושב-ראש, הם מנהיגים של אחמד טיבי, שלא נתבלבל.

כרמל שאמה:

אני לא מאמין שהוא מסכים לזה. הם מנהיגים שלך?

רוברט אילטוב:

זה מה שהוא אומר.

אחמד טיבי:

אדוני היושב-ראש, מדובר במנהיגי העם הפלסטיני שנבחרו באופן דמוקרטי.

היו"ר יריב לוין:

אז אוי ואבוי. אוי לו לעם שאלה מנהיגיו.

כרמל שאמה:

אוי לעם ואוי לדמוקרטיה.

אחמד טיבי:

אתם מכתיבים לעם את מנהיגיו?

כרמל שאמה:

אוי לעם שאלה מנהיגיו.

היו"ר יריב לוין:

מדובר בארכי-רוצחים. כדאי שבמקום להגן על הרוצחים האלה, תגנה אותם.

אחמד טיבי:

החבר שלכם, סרקוזי, אמר אתמול שמדובר בהוצאה להורג.

כרמל שאמה:

נכון, נכון, זו הוצאה להורג.

אחמד טיבי:

אין לאף אדם ולאף מדינה זכות להוציא אנשים להורג כמו מאפיה. ולכן הסגנון
שלכם הוא סגנון של רחוב, של שוק, שמבקש לחסל אנשים ככה.

כרמל שאמה:

נכון.

אחמד טיבי:

לחסל אנשים ככה.

כרמל שאמה:

נכון.

היו"ר יריב לוין:

והסגנון של החמאס הוא סגנון שלקוח מהאקדמיה לזכויות האדם.

כרמל שאמה:

אנחנו לא מחסלים ילדים, אנחנו לא מחסלים זקנים ואנחנו לא עולים עם חגורות
נפץ לאוטובוסים.

טלב אלסאנע:

אלה נציגי הכנסת? ככה מדברים נציגי כנסת? ככה מדברים?

אחמד טיבי:

דיברת על איסמאעיל הנייה והבטחת כאן לחסל אותו - - -

היו"ר יריב לוין:

אני משוכנע שמדינת ישראל תבוא חשבון עם הארכי-רוצח הזה, ואני מקווה שזה
יקרה בקרוב. זה יועיל לכם, לעם שלכם, לא פחות מאשר לנו.

אחמד טיבי:

למי יש יותר דם של ילדים על הידיים?

היו"ר יריב לוין:

כן, למי?

אחמד טיבי:

כמה ילדים נהרגו בעזה?

כרמל שאמה:

החמאס שם אותם כמגן אנושי, החמאס יורה מבתי-ספר.

היו"ר יריב לוין:

אתם הכי טרוריסטים. אתם יושבים ליד גני ילדים במתכוון, כדי שילדים ייפגעו
ותוכלו להעליל עלילות.

טלב אלסאנע:

אתם מפציצים אותם מהאוויר.

היו"ר יריב לוין:

אל תכניסו טרוריסטים לשכונות מגורים ולא לגני ילדים. זה מה שאתם עושים.

אחמד טיבי:

אתה מסמיק. ההבדל בין וטלב אלסאנע ואני לביניכם, שאנחנו מגנים כל פגיעה
באזרחים. אתם חוגגים על רצח ילדים. אתם חוגגים. אתם שלחתם את חיל האוויר
להמשיך ולהפציץ.

היו"ר יריב לוין:

ההבדל הוא שאתם מעודדים את הטרור יום-יום, מגנים עליו.

אחמד טיבי:

אתה קראת לחיל האוויר להמשיך ולהפציץ.

כרמל שאמה:

אחמד טיבי, אם יש קסאמים בשדרות, צריך להפציץ. על כל קסאם תהיה הפצצה.

אחמד טיבי:

תהיה הפצצה של בית-ספר.

כרמל שאמה:

לא של בית-ספר.

היו"ר יריב לוין:

אתם יורים מבתי ספר וממסגדים. זה מה שאתם עושים.

אחמד טיבי:

זו ועדת כנסת או ועדת מחסלים?

כרמל שאמה:

זו ועדת כנסת ולא ועדה של טרוריסטים, לא ועדה של ארגוני הטרור.

טלב אלסאנע:

מה זה "אתם"?

היו"ר יריב לוין:

אה, פתאום זה לא אתם? פתאום הנייה זה לא אתה. הנייה שאתה מדבר איתו בטלפון
זה לא אתה?

טלב אלסאנע:

לא אנחנו, אתם הפצצתם.

אחמד טיבי:

למה אתם מפחדים מהעלאת הנושא שלו?

כרמל שאמה:

אנחנו לא מפחדים. אנחנו רוצים שהם יפחדו. גם כשהם יושבים במלונות פאר
בדובאי, בסוף יגיעו אליהם.

טלב אלסאנע:

אז תעלה את זה לדיון.

כרמל שאמה:

אם זה היה מביא עוד חיסול, הייתי תומך בזה. אם הייתי יודע שזה מקדם עוד
חיסול, הייתי תומך.

היו"ר יריב לוין:

חבר הכנסת שאמה, בוא ננסה, למרות הקושי, לאפשר לחבר הכנסת טיבי לסיים את
הדברים, שבעיניי חלקם הם דברי בלע.

אלכס מילר:

אדוני היושב-ראש, הם קיבלו פה יותר זמן מאשר שהיו מקבלים במליאה. במליאה
היית מקבל שלוש דקות, פה קיבלת חצי שעה.

טלב אלסאנע:

צריך לדעת מי אחראי - - -

כרמל שאמה:

הוא רוצה את תשובת השר.

טלב אלסאנע:

צריך להביא את מאיר דגן לכאן - - -

כרמל שאמה:

מאיר דגן עושה עבודה טובה בשקט. שאלוהים ישמור עליו.

טלב אלסאנע:

לא ראיתי שכל העבודה הזאת הביאה שלום לאזור, רק שנאה ועוד שנאה ועוד שנאה.

רוברט אילטוב:

אתם הבאתם הרבה שלום לאזור, באמת.

טלב אלסאנע:

רק דם ומוות.

רוברט אילטוב:

רק אתם הבאתם שלום לאזור.

היו"ר יריב לוין:

חבר הכנסת שאמה, חבר הכנסת אלסאנע. חבר הכנסת טיבי, אנא תשלים.

מאיר שטרית:

אדוני היושב-ראש, אני יכול לדבר? עם כל הכבוד, הוויכוח הזה לא במקומו.

היו"ר יריב לוין:

חבר הכנסת טיבי עדיין ברשות דיבור ואני לא אפסיק אותו באמצע. ניתן לו
לסיים.

מאיר שטרית:

הוא כבר סיים.

היו"ר יריב לוין:

לא, הוא לא סיים, ניתן לו לסיים. אני מצטער, אני לא עובד לפי לוחות זמנים
פרטיים של אף אחד.

מאיר שטרית:

זה לא עניין של לוחות זמנים, זה עניין של תקנון. בתקנון הכנסת אין מצב
שדנים בכלל במהות של ההצעה לסדר. יש ערעור על החלטת הנשיאות, תשובת הנשיאות
והצבעה. נקודה. כל הוויכוח הזה מיותר וגורם לנזק.

היו"ר יריב לוין:

אני לא נוהג לסתום פיות.

מאיר שטרית:

אני לא אומר לסתום פיות, אלא להתנהל לפי התקנון.

היו"ר יריב לוין:

חבר הכנסת טיבי, בבקשה.

אחמד טיבי:

תודה רבה. אדוני, אני רוצה לסיים, כי אני מרגיש לא נוח עם הדברים שנאמרים
פה מההתחלה על-ידי יושב-ראש הוועדה שקורא לחסל מנהיגים.

רוברט אילטוב:

מנהיגים.

היו"ר יריב לוין:

או לחסל רוצחים.

רוברט אילטוב:

גיבורים של אחמד טיבי.

אחמד טיבי:

תגיד, אתה מוכן לסתום את הפה?

רוברט אילטוב:

לא מוכן.

אחמד טיבי:

אתה מוכן לסתום את הפה?

רוברט אילטוב:

לא מוכן.

אחמד טיבי:

אתה מוכן לסתום את הפה?

רוברט אילטוב:

לא מוכן לסתום את הפה. אתה לא תסתום לי את הפה.

אחמד טיבי:

אל תפסיק אותי באמצע, אני רוצה להשלים את המשפט.

רוברט אילטוב:

אני לא מפסיק אותך באמצע, אני מעיר לך הערות. מדובר בארכי-טרוריסטים ואני
אעמוד על כך שאתה קורא להם גיבורים.

אחמד טיבי:

אתה מוכן לתת לי להמשיך? לכרמל שאמה יש את הגיבורים שלו. הגיבורים שלו הם
מחסלים. אני חושב שהגיבור האמיתי של הפרשה הזאת הוא מפקד משטרת דובאי שחשף
את המחסלים במערומיהם - -

כרמל שאמה:

הליצן הזה? הליצן הזה גיבור?

אחמד טיבי:

האיש הזה השאיר אותך עם המכנסים למטה.

כרמל שאמה:

הליצן הזה גיבור?

אחמד טיבי:

השאיר אותך עם המכנסיים למטה.

כרמל שאמה:

הליצן – למה, הוא בכלל יודע מה קורה מסביבו?

אחמד טיבי:

הוא השאיר אותך עם המכנסיים למטה. היה חסר שמישהו יעשה לו ככה במצלמה.

כרמל שאמה:

משטרת דובאי.

טלב אלסאנע:

נראיתם כמו תכנית ריאליטי.

אחמד טיבי:

דובאי לא מתגאה שהיא מחסלת אנשים, היא מתגאה בזה שהיא פתוחה.

כרמל שאמה:

קודם כל שלדובאי יהיה כסף להחזיר את החובות שלה על חיי הפאר והשחיתות שם.

היו"ר יריב לוין:

חבר הכנסת שאמה, תן לו לסיים.

טלב אלסאנע:

היא מדינה קטנה שחשפה את הכל.

היו"ר יריב לוין:

תן לשגריר דובאי בישראל לסיים את הדברים. בבקשה.

אחמד טיבי:

דובאי היא עיר משגשגת, של קידמה, של פתיחות.

כרמל שאמה:

ממש, לפני פשיטת רגל.

היו"ר יריב לוין:

של זכויות נשים.

אחמד טיבי:

יש מי שמערער - - -

היו"ר יריב לוין:

של זכויות נשים, נכון, חבר הכנסת טיבי? של זכויות אדם, נכון?

טלב אלסאנע:

אבל הם חשפו את המעשה - - -

כרמל שאמה:

עיר של שחיתות.

טלב אלסאנע:

מדינה קטנה שהביכה אתכם. מדינה קטנה שהצליחה להביך את המעצמה - - -

כרמל שאמה:

מכסימום שחיתות במינימום מקום.

אחמד טיבי:

הגיבור שלי הוא ג'נרל ח'לפאן שהשאיר את החברים שלך עם המכנסיים למטה.

היו"ר יריב לוין:

חבר הכנסת שטרית, בבקשה.

מאיר שטרית:

אדוני היושב-ראש, אני מוכרח להעיר לך לגבי התקנון. עם כל הכבוד, בדיון
בערעורים לא דנים בהצעות לסדר לגופן בכלל. שומעים את המנמק, שומעים את
התגובה של נשיאות הכנסת ומצביעים. זה הכל.

אחמד טיבי:

הם לא רצו לשמוע.

מאיר שטרית:

חברים, אני חושב שהדיון הזה מיותר וגורם רק נזק לכל הצדדים. הוא מיותר
לחלוטין ולא מכבד את הכנסת ולא מכבד את עושיה. אפשר להתווכח במקומות אחרים.
אני מציע לגמור את הדיון ולהצביע. לכל אחד יש עיסוקים אחרים. ועדת הכנסת
נעשית בדרך כלל בקיצור. יש חוקים אחרים לפנינו ואני צריך ללכת למקום אחר.
חשבתי שזה ייקח חמש-עשר דקות ואני פה כבר חצי שעה.

כרמל שאמה:

אז תגיד שאתה ממהר.

מאיר שטרית:

גם בלי קשר, עם כל הכבוד, בערעורים לא צריך לדון לגופם של דברים. אם לטלב
אלסאנע דחוף העניין וחשוב לו, שיגיש הצעה רגילה.

טלב אלסאנע:

זה הנושא הדחוף ביותר שיכול להיות, הכי חשוב שיכול להיות.

מאיר שטרית:

אז תגיש הצעה רגילה.

טלב אלסאנע:

מה זה, לוקחים דרכונים מזויפים ומחסלים אנשים? כל העולם מדבר על דבר אחד.

אחמד טיבי:

אני חרד לגורלו האישי. יש לו שם ערבי ובטעות מחר יחסלו אותו.

היו"ר יריב לוין:

חס וחלילה.

אחמד טיבי:

כרמל שאמה. יחסלו אותו מחר.

כרמל שאמה:

ועוד עם הדרכון שלי.

היו"ר יריב לוין:

חס וחלילה.

כרמל שאמה:

את שלי לא צריך לזייף, אני נותן להם אותו בהתנדבות.

טלב אלסאנע:

הרי מעכבים אותו בשדה התעופה בגלל השם.

היו"ר יריב לוין:

אתה תשמור עליו, חבר הכנסת טיבי. חברת הכנסת זוארץ, בבקשה.

אורית זוארץ:

אם מדברים על הפרת זכויות אדם, אז אני חושבת שאפשר להרחיב את ההצעה לסדר
ולדבר גם על תעודות זהות שנגנבות מאזרחי מדינת ישראל ומשמשות לפיגועי טרור.
צריכה להיות מידתיות.

אחמד טיבי:

אנחנו מוכנים, אין בעיה.

אורית זוארץ:

ושימוש בכלי רכב ישראלים גנובים על-ידי בכירים וטרוריסטים פלסטינים.

אחמד טיבי:

מה שתרצו, הכל נתון ופתוח לדיון.

אורית זוארץ:

צריכה להיות פה מידתיות. כשאנחנו מגנים על זכויות אדם, צריך להגן על זכויות
אדם בשני הצדדים.

טלב אלסאנע:

נכון, זה תפקיד הכנסת.

אורית זוארץ:

אולי באמת תציעו הצעה לסדר שתבחן את הנושא. אני יכולה לדבר ברמה האישית –
נחטפתי על-ידי גורמים עוינים ותעודת הזהות שלי נגנבה, רכבי נגנב, ונעשה בהם
שימוש ברשות הפלסטינית. אז אני מבקשת, בואו נהיה מידתיים ונראה את התמונה
הרחבה. בואו לא ניתן לגיטימציה לטרור בשום מקום בעולם. אני חושבת שזה הקול
שצריך לצאת מהבית הזה. כשאתם יושבים ונותנים לגיטימציה לגורם טרור אחד - -
-

טלב אלסאנע:

למה ההאשמה הזאת? למה הוצאת הדיבה הזאת? אנחנו מבקשים לקיים דיון.

אורית זוארץ:

לא הפרעתי לך.

טלב אלסאנע:

מאיר דגן נותן לגיטימציה למעשי רצח. אנחנו מבקשים דיון.

היו"ר יריב לוין:

חברת הכנסת זוארץ הקשיבה קשב רב, בשקט ובסבלנות לכולם.

טלב אלסאנע:

היא אומרת שאנחנו נותנים לגיטימציה. דברים חמורים.

כרמל שאמה:

אתה מוזמן לוועדת החוץ והביטחון.

אורית זוארץ:

זו הפרשנות שלי.

כרמל שאמה:

אדוני היושב-ראש, הוא מוזמן לוועדת החוץ והביטחון לסקירה הבאה של ראש המוסד
ושישאל אותו שאלות.

טלב אלסאנע:

לא מרשים לי.

כרמל שאמה:

לא מרשים לך להיכנס לוועדת החוץ והביטחון?

היו"ר יריב לוין:

לא, הוא לא יכול, הוא לא חבר. חברי הכנסת שאמה ואלסאנע, אל תפריעו לחברת
הכנסת זוארץ.

אחמד טיבי:

אם אני מבין שיהיה דיון בוועדת החוץ והביטחון בנושא החיסול, טלב אלסאנע
מוותר על ההצעה שלו.

טלב אלסאנע:

בתנאי שמזמינים אותנו לדיון.

אחמד טיבי:

בלי להזמין אותנו. אם יש דיון, טלב אלסאנע מוותר.

היו"ר יריב לוין:

יש יושב-ראש ועדת החוץ והביטחון והוא קובע את סדר היום ולא אני. אני מבקש
מכם לא להפריע לחברת הכנסת זוארץ.

טלב אלסאנע:

ועדת החוץ והביטחון תדון?

היו"ר יריב לוין:

אני לא מוסמך לקבוע לוועדת החוץ והביטחון במה לדון. חברת הכנסת זוארץ ברשות
דיבור.

טלב אלסאנע:

אני מבקש שתחזור בה מזה שנותנים לגיטימציה.

היו"ר יריב לוין:

היא לא תחזור בה, היא תאמר מה שהיא חושבת.

אורית זוארץ:

זכותי לומר מה שאני רוצה כמו שאתה אומר מה שאתה רוצה.

רוברט אילטוב:

רק לך מותר לדבר.

טלב אלסאנע:

בתמונות של המחסלים ראיתי תמונה דומה לתמונה שלך.

אורית זוארץ:

אם נותנים לגיטימציה לגורמי טרור להשתמש בתעודות זהות גנובות וברכבים
גנובים - - -

אחמד טיבי:

תגיד, מאיפה קנית את המשקפיים האלה? מאופטיקנה של נתניה, לא? אופטיקנה של
נתניה.

טלב אלסאנע:

באמת, אני מסתכל בתמונות והוא דומה לתמונה של אחד המחסלים. קופי. יכול
להיות שהשתמשו בזהות שלך.

היו"ר יריב לוין:

באמת, ממש רציני.

רוברט אילטוב:

מה שבטוח, בזהות שלך יכולים כן להשתמש.

טלב אלסאנע:

אדוני, תסתכל, תראה, הוא לא דומה?

אחמד טיבי:

אתה דומה לאחד המחסלים.

היו"ר יריב לוין:

חבר הכנסת אלסאנע, מה שאתה עושה זה ביזיון.

אחמד טיבי:

"סאוורו" (תצלמו).

היו"ר יריב לוין:

חברת הכנסת זוארץ, בבקשה.

אורית זוארץ:

אתה יודע, זה ממש מדהים אותי. עכשיו אני מבינה למה אזרחי מדינת ישראל
הערבים אומרים שהנציגים הערבים בכנסת לא מייצגים אותם.

כרמל שאמה:

איזה משב רוח מרענן מקדימה.

אורית זוארץ:

פתאום אני רואה את זה הלכה למעשה.

טלב אלסאנע:

מרוב דאגה לאזרחים הערבים את לא ישנה בלילה.

אורית זוארץ:

אני באמת לא ישנה, בניגוד אליך.

טלב אלסאנע:

- - -

אורית זוארץ:

כן, בניגוד אליך אני לא ישנה בלילה, כי במקום להתעסק בנושאים המרכזיים,
בזכויות של אזרחי מדינת ישראל הערבים ולהגן עליהם בחירוף נפש כמו שאתם
מגנים פה על איזה דיון - - -

טלב אלסאנע:

אנחנו מבקשים דיון כאן, שהכנסת תקיים דיון.

אורית זוארץ:

בואו נקיים דיון על ההגנה על אזרחי מדינת ישראל הערבים. לצערי הרב לפעמים
זה גם מפניכם.

ציון פיניאן:

זו תמימות לחשוב אחרת.

היו"ר יריב לוין:

חבר הכנסת שנלר, אחרון הדוברים ואחר כך הצבעה.

עתניאל שנלר:

התלבטתי אם בכלל לומר מילה, כי אני לא בטוח שהדיון מכבד אותנו. אני חושב
שהדיון צריך לחזק את מדינת ישראל ואני לא בטוח שהדיון שאתם מציעים יחזק את
מדינת ישראל. אני לא בטוח שהוא יחזק את המנהיגות של ערביי ישראל. אני לא
בטוח שהדיון שאתם מבקשים לעשות יצור את הבידול ביניכם, כנבחרים של הציבור
הישראלי הערבי, הנאמן - - -

טלב אלסאנע:

מה זה קשור? אנחנו מבקשים דיון בעניין.

היו"ר יריב לוין:

חבר הכנסת אלסאנע, אתה לא יכול להפריע בכל משפט. הוא שמע אותך בשקט, תן לו
לדבר.

טלב אלסאנע:

אנחנו מבקשים דיון, מה הבידול? הדבר המביש היחידי זה זיוף הדרכונים ומה
שהיה.

עתניאל שנלר:

אני מודה לך על ההבהרה, הוספת עוד לדיון החשוב הזה במילים שעכשיו אמרת.
ובכל זאת צריך ליצור בידול בין נבחרי ציבור המזדהים עם אויבי ישראל לבין
נבחרי ציבור נאמנים. ובכל זאת צריך ליצור בידול בין חברי כנסת נאמנים
למדינה לבין חברי כנסת אחרים, כמו עזמי בשארה, שריגלו ונעלמו.

אבל אני לא מבין מדוע להתנגד לדיון, כי הרי הודיעו כבר שמי שלכאורה חשוד
ברצח הוא נציג של החמאס. החמאס הודיע את זה. החמאס רצח מישהו וחיסל מישהו
בדובאי. אז מה אתם רוצים? הרי בסופו של יום מה הוא מבקש? הוא מבקש לבוא
ולהגיד שהחמאס הורג את אנשיו. זה מה שהוא רוצה להגיד, אז למה אתם מתנגדים?

רוברט אילטוב:

מנהיגיו של חבר הכנסת.

עתניאל שנלר:

יותר מזה, אני גם לא מבין מה רע במילים: פרשת הדרכונים הישראלים –כנראה -
המזויפים – כנראה – של חלק מנציגי ערביי ישראל בכנסת. אולי זה הדרכון
המזויף.

אני מציע להסיר את הנושא מסדר היום, קרי לא לקבל את הערעור.

היו"ר יריב לוין:

אני עובר להצבעה. מי בעד לקבל את הערעור של חבר הכנסת אלסאנע? מי נגד?

ה צ ב ע ה

בעד – 1

נגד – 10

הערעור לא נתקבל.

היו"ר יריב לוין:

ברוב של עשרה מול קול אחד הוחלט לדחות את הערעור. תודה.

אחמד טיבי:

האמת היא שטוב שלא חיסלתם אותנו.

אלכס מילר:

אתה נוסע עוד פעם לדובאי?

טלב אלסאנע:

גם מחסלים וגם סותמים פיות. גם מחסלים וגם מונעים דיונים, זו הבעיה.

היו"ר יריב לוין:

חבר הכנסת שטרית, אני רק רוצה להפנות את תשומת לבך, הוא מתלונן שלא נותנים
לשמוע אותו ואין דיון, אתה מתלונן שהדיון ארוך מדי. אז כנראה שאנחנו בסדר.

קביעת ועדה לדיון בהצעת חוק התקשורת (בזק ושירותים)(תיקון – הגבלת התשלום
החודשי במכשיר טלפון נייד), התש"ע-2009 (פ/1771/18), הצעת חה"כ מאיר שטרית

היו"ר יריב לוין:

הנושא השני על סדר היום: קביעת ועדה לדיון בהצעת חוק התקשורת (בזק
ושירותים)(תיקון – הגבלת התשלום החודשי במכשיר טלפון נייד), התש"ע-2009 –
פ/1771/18 – הצעת חה"כ מאיר שטרית.

במליאה נשמעו הצעות להעביר את ההצעה לדיון בוועדת המדע והטכנולוגיה או
בוועדת הכלכלה או לוועדה משותפת של ועדת המדע והטכנולוגיה וועדת הכלכלה.
יושב-ראש ועדת המדע והטכנולוגיה סבור כי הנושא בתחום סמכותו, יושב-ראש ועדת
הכלכלה סבור כי הנושא צריך להיות בתחום סמכותה של ועדת הכלכלה.

חבר הכנסת שטרית, בבקשה.

מאיר שטרית:

הצעת החוק שלי מציעה שאלה שמשלמים את חשבון הטלפון יוכלו להגביל, למשל
לילדיהם, את התקציב החודשי, כך שברגע שייגמר התקציב החודשי, חברת הטלפון
תנתק את השיחות היוצאות ויישארו רק שיחות נכנסות ושיחות חירום. אני מציע
זאת משום שלצערי משפחות רבות היום מסתבכות בחובות עצומים בגלל שילדיהן
מדברים בטלפון ללא סוף והם נאלצים לשלם. בהוצאה לפועל יש יותר מ-18,000
תיקים נגד אנשים שהסתבכו בגלל חובות לילדים שלהם.

יש היגיון בזה שהורה יכול לקבוע תקציב קבוע לחודש לילד. הטענה של חברות
הסלולר היא שטכנית הן לא יכולות לעשות את זה. אני חושב שזה בלוף ואני אף
יכול להוכיח זאת. לכן אני טוען שזה עניין של ועדת המדע, כי הם לא יכולים
להשתמש בטיעון הזה מולי. אני יכול להביא את המומחים ולהוכיח להם שמה שהם
אומרים הוא בלוף והטיעון הזה שאי אפשר לחסום, אינו נכון. אני מכיר את
הטכנולוגיה ואת התחום ולכן חשבתי שראוי שהנושא הזה יידון בוועדת המדע
ולפיכך אני מבקש להעבירו לדיון בוועדת המדע והטכנולוגיה.

היו"ר יריב לוין:

אני מוכרח לומר שבאופן אישי, כפי שכבר אמרתי מספר פעמים, אני בעד להעביר
דברים – עד כמה שניתן – לוועדות הפחות עמוסות. יחד עם זאת, נדמה לי שהנושא
הזה הוא באופן מוחלט בסמכותה של ועדת הכלכלה. השאלה מה הדרך
הטכנולוגית-הטכנית שאפשר או אי אפשר לחסום את השיחות, אינה השאלה פה. השאלה
היא שאלה עקרונית אם מייצרים שירות כזה או לא. נדמה לי שהעניין הזה הוא
לחלוטין בתחום הסמכות של ועדת הכלכלה. כך סבור גם יושב-ראש ועדת הכלכלה
שביקש ממני להציג את העמדה הזאת כאן בפני הוועדה.

מאיר שטרית:

אדוני, לחילופין הצעתי שזה יידון בוועדה משותפת לשתי הוועדות.

היו"ר יריב לוין:

הבנתי שיושב-ראש ועדת הכלכלה לא מסכים ועומד על כך שזה יידון בוועדת
הכלכלה. אני מבין שזו גם עמדת הייעוץ המשפטי.

אני עובר להצבעה. מי בעד להעביר את הצעת החוק לדיון בוועדת המדע
והטכנולוגיה?

ה צ ב ע ה

בעד – 3

ההצעה לא נתקבלה.

מי בעד להעביר את הצעת החוק לדיון בוועדת הכלכלה?

ה צ ב ע ה

בעד – 6

הצעת חוק התקשורת (בזק ושירותים)(תיקון – הגבלת התשלום החודשי במכשיר טלפון
נייד), התש"ע-2009, תידון בוועדת הכלכלה.

היו"ר יריב לוין:

תודה.

הצעות לתיקון תקנון הכנסת

היו"ר יריב לוין:

אני עובר לנושא השלישי על סדר היום: תיקונים לתקנון הכנסת. מזכיר הכנסת
ביקש ממני להתנצל בשמו, כי מחמת האירועים שמתקיימים כאן היום בכנסת הוא
איננו יכול להיות בישיבה. בנסיבות האלה לא נקיים היום הצבעה. אני מציע גם
שנדלג על הפרק של הצבעות במליאה, כי חשוב שעמדותיו של המזכיר תישמענה.
אנחנו נתקדם עם הנושאים האחרים ואז בישיבה הבאה נחזור לנושא ההצבעה ואחר כך
נאשר את כל המכלול.

יעל סלנט:

אנחנו נתחיל מעמוד 3 שעוסק בפרוטוקולים. סעיף 29 לתקנון הכנסת קובע
שבישיבות הכנסת יתנהל פרוטוקול סטנוגרפי שיכיל את כל מהלך הדיונים, את
ההצעות ואת תוצאות ההצבעה. מוצע לקבוע הוראה דומה: "בישיבות הכנסת יירשם
פרוטוקול שיכיל את כל מהלך הדיונים, את הנאמר בעל-פה, אם מן הדוכן ואם
כקריאת ביניים, ואת תוצאות ההצבעה; הפרוטוקול יפורסם באתר האינטרנט של
הכנסת". ההוראה הזאת זהה להוראה בסעיף 29 וכוללת תוספת שקיימת בכוכבית
שעוסקת בנאמר בעל-פה.

סהר פינטו:

למה סעיף 28 נמחק?

יעל סלנט:

סעיף 28 נמחק משום שההוראה הזאת נכללת בחוק יסוד: הכנסת, שקובע בסעיף 27
שהכנסת תשב בפומבי. זה פשוט מיותר לאור ההוראה הזאת בחוק היסוד.

סעיף 5 עוסק בדברי הכנסת וקובע:

(א) "הפרוטוקול ייערך בידי עורך דברי הכנסת ויעמוד לעיון חברי הכנסת; כל
חבר כנסת רשאי לתקן שיבושים, שגיאות והשמטות בדבריו כפי שנרשמו בפרוטוקול;
חבר הכנסת הרוצה לתקן את רישום דבריו כאמור, יעביר את הנוסח המתוקן של
דבריו לעורך דברי הכנסת בתוך חמישה ימים מהמועד שבו הועמד הפרוטוקול לעיון
חברי הכנסת". זאת הוראה שדומה להוראה שקיימת היום בסעיף 29, רק שפה קבועים
חמישה ימים ובסעיף קבועים שבעה ימים.

סהר פינטו:

מה הסיבה?

היו"ר יריב לוין:

אני לא רואה סיבה לשנות את זה.

סהר פינטו:

בפרט אם זה מפורסם ביום רביעי.

היו"ר יריב לוין:

כן, אני מציע להשאיר את זה שבעה.

בעצם עברנו לעידן שבו הפרוטוקול הוא גם מצולם ובאתר הכנסת יש היום בד בבד
את שני הדברים. האם נכון שנעגן את זה גם כאן? כלומר, שכבר נאמר מראש
שהפרוטוקול שיפורסם באתר הכנסת יכלול את הישיבה המצולמת המקבילה אליו?

ארבל אסטרחן:

זה משהו ניסיוני, לא הייתי מתחייבת לזה כבר עכשיו בתקנון.

היו"ר יריב לוין:

או אולי לכתוב שכשהדבר יתאפשר. השאלה אם יש מקום להיכנס לזה עכשיו.

יעל סלנט:

כתוב פה שישיבות הכנסת יצולמו ויהיו זמינות לצפייה באמצעים אלקטרוניים.

היו"ר יריב לוין:

זה המצב בפועל ונדמה לי שגם נכון שיהיה. השאלה אם לא צריך להתייחס לזה גם
בהיבט של הפרוטוקול, מכיוון שזה כבר המצב הלכה למעשה.

ארבל אסטרחן:

זה נכלל בסעיף 6.

סהר פינטו:

סעיף 6 אומר שהן יהיו זמינות, אבל לא בהכרח אומר שהיסטורית, אם אני אחפש
ישיבה, אני אמצא אותה.

ארבל אסטרחן:

ככל שהאמצעים הטכנולוגיים יאפשרו את זה, ברגע שיתחילו להיות שידורים
באינטרנט, אז זה גם יישמר אחורנית.

יעל סלנט:

סעיף 5 (ב): "הפרוטוקול הערוך יפורסם ב"דברי הכנסת"; - ההוראה הזאת זהה
להוראה שקיימת היום בסעיף 29(ג) – "לדברי הכנסת יצורפו נספחות הכוללים
מסמכים שמזכיר הכנסת או סגנו הודיע כי הונחו על שולחן הכנסת, כאמור בסעיף
...". הסעיף הזה נכלל בפרק הקודם שדיברנו עליו.

היו"ר יריב לוין:

מה פירושו "יפורסם בדברי הכנסת"? זה אומר שהוא יודפס?

תמי כנפו:

הכוונה לספרים הכחולים.

היו"ר יריב לוין:

לפחות לכנסת השמונה-עשרה אין עדיין ספר. האם לספר הזה יצורפו העתקים של כל
הצעות החוק הפרטיות?

ארבל אסטרחן:

הם מצרפים כל מה שמונח. מסתבר שביום לאחר הישיבה מתפרסמים מה שנקרא
"תורים", היינו הפרוטוקול של אותו יום. מערכת דברי הכנסת עורכת את זה
ומפרסמת באתר כבר את הפרוטוקול הערוך. כלומר, מה שמתפרסם באתר זה כבר "דברי
הכנסת". חוץ מזה עושים את זה גם בספרים ואולי יום אחד יחליטו לא לעשות את
זה בספרים. בעצם הפרוטוקול הערוך הוא דברי הכנסת. הנוסח כאן לא מחייב באיזה
פורמט זה יהיה.

היו"ר יריב לוין:

בהחלט, זה מאפשר את הגמישות שאם יעבירו את זה יום אחד לפורמט אלקטרוני
לגמרי, לא תהיה בעיה.

סהר פינטו:

לגבי תוצאות ההצבעה – גם באתר הכנסת אפשר לחפש תוצאות הצבעה, אבל אין שם את
המספר של הצעת החוק. לצורך העניין, אם יש ארבע הצעות חוק דומות שהוצמדו,
אתה לא יכול לדעת – גם אם אתה יודע את התאריך – לגבי איזה הצבעה הצביעו
איך.

ארבל אסטרחן:

זה לא המקום. אם יש איזה בעיה טכנית למצוא באתר או באיך שכותבים את
הכותרות, זה לא המקום.

סהר פינטו:

זה לא עניין של למצוא. היום, כשמחפשים תוצאות הצבעה, לא צריך להיכנס לכל
פרוטוקול. היום יש אפשרות לחפש תוצאות הצבעה.

ארבל אסטרחן:

אתה מדבר על איך שמציגים טכנית את התוצאות. ייתכן שצריך להגיד למי שעורך את
זה שיעשו את הכותרות יותר ברורות.

סהר פינטו:

זה לא עניין של ברור או לא ברור, זה לא מופיע.

היו"ר יריב לוין:

השאלה היא אם לא כדאי להוסיף סעיף לגבי תוצאות הצבעות ולכתוב שתוצאות
הצבעות, כולל הפירוט של מי הצביע, יופיעו בפרוטוקול. במסגרת הזאת, בכל סעיף
על סדר היום, במידה שהיתה הצעת חוק, יצוין מספר ההצעה.

סהר פינטו:

בפרוטוקול כתוב כמה בעד וכמה נגד, אבל אני לא יודע מי הצביע איך.

ארבל אסטרחן:

יכול להיות שזה כשל טכני, אבל הדרך אינה לתקן את זה על-ידי תיקון התקנון.

סהר פינטו:

אם תהיה הוראה שתוצאות הצבעה יפורסמו, זה יהיה.

היו"ר יריב לוין:

היום מפרסמים באתר תוצאות הצבעה באופן וולונטרי, כי מישהו החליט להוסיף דבר
כזה לתוך האתר. השאלה היא אם לא כדאי לומר שמכיוון שהדבר קיים וטכנולוגית
אין בעיה לעשות אותו - - -

סהר פינטו:

לא רק מכיוון שהוא קיים, אני חושב שראוי שזה יהיה. צריך שהמידע איך אנשים
הצביעו בהצעות יהיה חשוף.

ארבל אסטרחן:

לפני שכותבים את זה צריך לוודא שהכנסת מסוגלת לעשות את זה תמיד. כשיש הרבה
הצבעות, כמו הסתייגויות שמצביעים עליהן אחת אחרי השנייה, מאוד קשה לדעת
איזו הצבעה ספציפית היא זו.

סהר פינטו:

לפחות בהצבעות אלקטרוניות, כי שמיות זה אכן סיפור אחר.

היו"ר יריב לוין:

הצבעות שמיות הן ממילא בתוך הפרוטוקול, כי מקריאים שם-שם והן מופיעות as
is. הצבעות בהרמת יד – בוודאי שבלתי ניתן לרשום. נשארנו עם ההצבעות
האלקטרוניות – נדמה לי שבהצבעות האלקטרוניות אפשר להוסיף סעיף שתוצאות
הצבעה אלקטרונית יפורסמו באתר.

רונית חייקין-יעקובי:

הן מפורסמות, אבל הפרטים של שם ההצבעה וכו' לא מופיעים.

היו"ר יריב לוין:

אפשר לקבוע שתוצאות כל הצבעה יפורסמו בצירוף פרטי ההצבעה.

ארבל אסטרחן:

אני אבדוק אם זה צריך להיות כאן או בפרק הקודם.

היו"ר יריב לוין:

לא, כי אני חושב שזה שייך לפרסומים. אני גם חושב שהכותרת של הפרק החמישי
היא לאו דווקא "פומביות ישיבות הכנסת". מכיוון שהורדנו את הסעיף שאומר
שהישיבות יהיו פומביות, הכותרת צריכה להיות יותר במובן של פרוטוקולים או
תיעוד, כי הסעיף לא קובע את עקרון הפומביות.

ארבל אסטרחן:

זה מה שנובע מזה.

היו"ר יריב לוין:

אם אדם ירצה לראות איפה הסעיף שמדבר על הפרוטוקול או איפה הסעיף שמדבר על
פומביות, הוא יתקשה.

סהר פינטו:

תיעוד ופרסום.

היו"ר יריב לוין:

אני חושב שזה יותר נכון, כי לא מדובר רק בפרוטוקול, אלא גם הצילום. הייתי
כותב: תיעוד ישיבות הכנסת. יש סוגים של תיעוד – יש פרוטוקול, יש דברי כנסת,
יש צילומים ויש דברים אחרים.

ארבל אסטרחן:

זה נשמע לי היסטורי.

סהר פינטו:

זה להיסטוריה.

היו"ר יריב לוין:

אני חושב שזה מגדיר את זה יותר נכון.

ארבל אסטרחן:

אלה דברים שנובעים מהפומביות.

סעיף 6 בסדר?

היו"ר יריב לוין:

סעיף 6 בסדר גמור. אחריו נוסיף סעיף שמדבר על הנושא של ההצבעות.

ארבל אסטרחן:

סגן מזכיר הכנסת הציע לקבוע בסעיף זה שהישיבות שמצולמות ומשודרות על-ידי
ערוץ הכנסת.

היו"ר יריב לוין:

לא הייתי מציע להיכנס לזה, כי יכול להיות שחלק ישודרו דרך אתר האינטרנט,
אני לא יודע מי הזכיין שמעבד את הפרוטוקולים והחברה שיש לה את התוכנה ומה
הממשק ביניהם. לא הייתי נכנס לזה.

ארבל אסטרחן:

מה גם שיש חוק שידורי טלוויזיה.

לגבי סעיף 5(א) הוא הציע במקום "הפרוטוקול ייערך בידי עורך דברי הכנסת",
לכתוב: הפרוטוקול ייערך עריכה לשונית בידי עורך דברי הכנסת.

היו"ר יריב לוין:

אני לא בעד להגביל בעניין הזה. אני חושב שבעידן שבו יש צילום יש בעיה קשה
מאוד עם העריכה הלשונית, כי נוצר מצב אבסורדי שאתה רואה את הבן-אדם מדבר
ופתאום המילים מתחלפות, כי בנו את המשפט אחרת. אני לא יודע אם בעידן של
היום, ברגע שאתה גם רואה את האדם מדבר, יש מקום לעריכה באשר היא, כי אז זה
נראה מוזר. אני מציע להשאיר סמכות שהיא יותר רחבה.

ארבל אסטרחן:

אתה רוצה לאשר את הפרק הזה?

היו"ר יריב לוין:

בישיבה הבאה נגמור את ההצבעות ואז נאשר באגד אחד את הכל.

יעל סלנט:

הפרק הבא – הפרק השישי - עוסק בהתנהגות במליאה . סעיף 7 קובע: (א) "חבר
הכנסת ימלא אחר הוראות יושב-ראש הישיבה". זה זהה למה שקבוע היום בסעיף 68.
הנוסח בסעיף זה קצת שונה: חבר הכנסת חייב לציית בזמן הישיבה ליושב-ראש
הישיבה.

סעיף (ב): "חבר הכנסת ינאם במליאת הכנסת ברשות יושב-ראש הישיבה ובמסגרת
הזמן שהוקצבה לו". גם זו הוראה שזהה לסעיף 65(א), פרט לסיפא על המסגרת זמן.

רונית חייקין-יעקובי:

למה צריך להוסיף את זה? הרבה פעמים היושב-ראש נותן עוד זמן.

ארבל אסטרחן:

אם הוא נותן עוד זמן, אז זה במסגרת הזמן שהוא נתן.

היו"ר יריב לוין:

זה בסדר. ליושב-ראש יש סמכות להוריד מישהו מהדוכן, לכבות לו את המיקרופון
וכו' ומכאן נובעת הסמכות הזאת.

יעל סלנט:

סעיף (ג) קובע: "חבר הכנסת שקיבל את רשות הדיבור ידבר מעל הדוכן, או
מהמקום, אם נקבע כך בתקנון, ורשאי חבר הכנסת, ברשות יושב-ראש הישיבה, לשאול
שאלה ולהעיר הערה ממקומו". גם זו הוראה זהה להוראה שקיימת היום בסעיף 65(ב)
לתקנון, פרט לזה שנוספה הוראה לגבי דיבור מהמקום.

היו"ר יריב לוין:

אני חושב שלא צריך להגדיר את זה כ"מקום", כי בסיפא יש "להעיר הערה ממקומו".
הערה ממקומו היא אכן ממקום שבתו.

יעל סלנט:

זה עניין ניסוחי.

היו"ר יריב לוין:

אפשר לקבוע שזה ממקום המיועד לכך באולם המליאה.

יעל סלנט:

אנחנו נחשוב על ניסוח מתאים.

היו"ר יריב לוין:

דרך אגב, כמובן שהתיקון הזה צריך לעבור לרוחב מבחינת מה שנאשר, גם לגבי
מקומות אחרים שבהם כתוב "ידבר מהמקום".

ארבל אסטרחן:

לדעתי זה קיים גם באחד הסעיפים שכבר אישרנו.

היו"ר יריב לוין:

צריך לתקן כדי שזה יהיה אחיד לכל הרוחב.

יעל סלנט:

סעיף קטן (ד) קובע: "חבר הכנסת ידבר במליאת הכנסת בצורה הולמת ובלשון
מקובלת, ובכלל זה לא יכלול בדבריו כינוי או ביטוי פוגע או גזעני או פגיעה
בכבוד הכנסת". הסעיף הזה מעגן כל מיני הוראות שקיימות היום בתקנון, גם
בעניין קריאה לסדר וגם בעניין נאומים בני דקה.

היו"ר יריב לוין:

אני מציע לא להיכנס כאן לנושא של "פוגע", "גזעני", "פגיעה בכבוד הכנסת", כי
אפשר להעלות על הדעת עוד כל מיני ביטויים שלא רוצים ואני לא רוצה להתחיל
להיכנס דרך התקנון לכל מיני הגבלות על חופש הביטוי ולא לקבוע איזה ערכים
אנחנו חושבים שהם מחוץ לתחום ואיזה לא. למשל, בישיבה אתמול היתה הסתייגות
שהוגשה לחוק של חבר הכנסת נסים זאב שדיברה על כך שתינתן לכל פליט פלסטיני
הזכות לבחור בין מימוש זכות השיבה לבין קבלת פיצוי. אני חושב, ואני מקווה
שאני לא היחיד, שזה חותר תחת קיום המדינה ותחת יסודותיה וכו'. זו מסוג
ההצעות שהיתה צריכה להיפסל על הסף, אבל מסתבר שאין דרך טכנית למנוע הבאת
הסתייגות מהסוג הזה. זה סיפור שאולי עוד נידרש לו אחר כך, אבל מבחינת הנושא
של חופש הביטוי אני חושב שנאמרים כל כך הרבה דברים בעייתיים' ולכן הייתי
מציע לקבוע משהו בסגנון של "בצורה הולמת ובלשון מקובלת" ולא מעבר לזה.

יעל סלנט:

העניין של פגיעה בכבוד הכנסת קיים כבר היום בנאומים בני דקה.

סהר פינטו:

קיים גם הנושא של "כינוי או ביטוי מעליב".

היו"ר יריב לוין:

אני לא יודע מה זה "מעליב", אני לא יודע מה זה "פוגע". קבענו מנגנון לפיו
אם מישהו חושב שאמרו דבר שפגע בו או פגע בסיעתו הוא יכול לבקש. לא הייתי
נכנס לזה אלא מסתפק שחבר הכנסת ידבר במליאת הכנסת בצורה הולמת ובלשון
מקובלת. אפשר להוסיף גם "באופן שמכבד את הכנסת".

ארבל אסטרחן:

צריך לזכור שבזה אתה מוחק דברים שכתובים היום.

היו"ר יריב לוין:

כן, אבל אני חושב שזה נכון. אפשר לדון ברשימה הזאת עד אחרית הימים ולא נגיע
להסכמה.

ארבל אסטרחן:

הכוונה היא לעשות איזושהי אחידות.

היו"ר יריב לוין:

אני חושב שהכלל צריך להיות כלל רחב. אני חושב שיש הבדל בין הסתייגות להצעת
חוק שאם היא תתקבל פירושה המעשי שהיא שוללת את ערכי היסוד של המדינה, לבין
זה שאדם בנאומים בני דקה אומר את מה שהוא אומר, שזה כמובן אחרת לגמרי. אם
זה מקובל עליכם, זה מה שהייתי מציע. אני מניח שלפחות מהאגף של מרצ לא יהיו
כלפיי טענות.

רונית חייקין-יעקובי:

נראה לי שזה בסדר.

יעל סלנט:

אם כך, הניסוח של סעיף (ד) יהיה כך: "חבר הכנסת ידבר במליאת הכנסת בצורה
הולמת ובלשון מקובלת ובאופן השומר על כבוד הכנסת".

סעיף (ה) קובע: "חבר הכנסת לא יעשה במליאת הכנסת מעשה שיש בו פגיעה בכבוד
הכנסת, בכבוד אחד מחבריה או בסדר דיוניה, ולא יציג בעת דבריו חפץ כלשהו".
סעיף 71(א) היום מדבר על הצגת חפץ וקובע שהיושב-ראש יכול להורות למי שמציג
חפץ לרדת מהדוכן אם הוא רואה צורך בכך, הוא גם יכול לשלול לו את זכות
הדיבור.

היו"ר יריב לוין:

אני חושב שההצגה היא לא רק בעת דבריו, כלומר גם אם אינני מדבר ומנופף ברעשן
ממקום מושבי, זה לא מה שאנחנו רוצים לאשר. לכן לא צריך להיות קשר בין הצגת
חפץ לבין הדיבור.

אני מניח שאנחנו מתכוונים גם לאסור שחבר כנסת ייכנס לאולם המליאה עם חולצה
ועליה כתוב למשל "ראש הממשלה טרוריסט". כלומר, להוראה הזאת יש גם נגיעה
ללבוש.

ארבל אסטרחן:

למשל, אסור להיכנס לאולם המליאה עם כובע כתום.

היו"ר יריב לוין:

צריך לנסח את הסעיף כך שיבטא את האיסור לעשות מעשה, להציג חפץ או לשאת
כתובת וכד'. אני לא יודע כרגע איך לנסח, אבל הדברים האלה צריכים להיכנס.
לזה אנחנו מתכוונים. לכאורה היום אני יכול להיכנס למליאה עם חפצים או לבוש
עם כתובת מסוימת.

רונית חייקין-יעקובי:

כתוב "... פגיעה בכבוד אחד מחבריה ...". אז אם הוא כותב שראש הממשלה
טרוריסט, זו פגיעה בכבוד ולכן זה אסור.

היו"ר יריב לוין:

אז אני אכתוב משהו אחר, למשל "גלעד שליט עדיין חי", דבר שהוא הכי בסדר ולא
פוגע.

רונית חייקין-יעקובי:

אין בזה משום פגיעה ולכן אין בעיה עם זה.

היו"ר יריב לוין:

לא, יש עם זה בעיה גדולה. הכלל הוא שבמליאה אתה מביע את הרעיונות על-ידי
דיבור ולא על-ידי זה שאתה מביא חפצים, כי אז הייתי אומר שאני רוצה להציב על
השולחן שלי תמונה של גלעד שליט כי אני רוצה שהוא יהיה לנגד עיני חברי הכנסת
לאורך כל הדיונים. ברור שלזה לא נסכים. האיסור הוא גורף ואיסור נכון. אתה
בא לבוש נטול כל אמירה, אתה צריך לומר את דבריך ולא להציג כל חפצים וכד'.
אני חושב שזה נכון, אחרת נגיע לקרקס מוחלט. צריך לנסח את הסעיף הזה בצורה
קצת אחרת.

יעל סלנט:

היום כתוב: "או עשה מעשה שאינו הולם בנסיבות העניין".

סהר פינטו:

קרה כבר שמישהו נכנס למליאה עם חולצה עם כתובת וכד'?

תמי כנפו:

בעת ההינתקות היו סיפורים עם כובעים כתומים, אלי ישי נכנס עם שקית חלב, היה
מי שנכנס עם לחם וחלב.

אתי בן-יוסף:

צ'רלי ביטון נאם עם הגב למליאה.

היו"ר יריב לוין:

אם אדם נאם עם הגב למליאה זה לא אותו הדבר.

ארבל אסטרחן:

למרות שזו פגיעה בכבוד הכנסת.

היו"ר יריב לוין:

אבל הוא עדיין נאם.

אתי בן-יוסף:

אבל אם הוא נאם עם הפנים אל הקיר ועם חולצה עם כיתוב מאחור, זה אסור.

היו"ר יריב לוין:

בוודאי, את זה אנחנו לא רוצים.

ארבל אסטרחן:

אנחנו נבחן איך להכניס את כל הדברים הללו לסעיף.

היו"ר יריב לוין:

העניין הזה בסך הכל חשוב.

רונית חייקין-יעקובי:

ואם הוא עשה את זה, אז מה?

היו"ר יריב לוין:

הוא לא יוצא להורג בכיכר העיר, אבל הוא ביצע עבירה אתית והיושב ראש יכול
להגיש נגדו תלונה לוועדת האתיקה, יכול להרחיק אותו מהישיבה וכו'.

יעל סלנט:

סעיף (ו) קובע: "בישיבות הכנסת יש להשתמש רק בתואר 'חבר הכנסת' או בתואר
תפקידו של חבר הכנסת בכנסת או בממשלה". זאת החלטה של ועדת הכנסת מ-1959.

היו"ר יריב לוין:

למרות שאנחנו יודעים שיושב ראש הכנסת בדעה שכאשר היה פעם שר הוא שר לתמיד
מבחינת תוארו. אני חושב שאפשר להוריד את המילה "רק", דהיינו אם מישהו רוצה
להגיד "חבר הכנסת פרופ' אלדד", מותר לו.

ארבל אסטרחן:

הכוונה היא שלא ישתמשו רק ב"פרופסור", אלא ב"חבר הכנסת".

היו"ר יריב לוין:

אני מציע להוריד את המילה "רק".

יעל סלנט:

סעיף (ז): "נאום בכורה של חבר כנסת חדש כאמור בסעיף 23(א)" – זה משהו שכבר
אישרנו – "לא יופרע בקריאות ביניים; חבר הכנסת המדבר אחרי חבר כנסת חדש,
יברך אותו להיבחרו".

רונית חייקין-יעקובי:

ואם הוא לא רוצה לברך אותו?

היו"ר יריב לוין:

הייתי מציע להוריד את כל הסעיף הזה בכלל, כי אני חושב שאי אפשר להכתיב שלא
יהיו קריאות ביניים.

רונית חייקין-יעקובי:

זה משהו שהוא מקובל.

היו"ר יריב לוין:

יש דברים שהם מקובלים מבחינת הנוהג. באופן עקרוני, כשאדם עומד על הדוכן, יש
לחבר הכנסת זכות לקרוא לו קריאות ביניים.

תמי כנפו:

אבל בפעם הראשונה נהוג לא לקרוא קריאות ביניים, קצת כבוד לאדם שעדיין לא
מכיר איפה הוא נמצא.

היו"ר יריב לוין:

זה נכון, אבל בוודאי שאי אפשר לאלץ מישהו לברך בן אדם. אני גם יכול לשאול
אתכם אז למה שלא בנאום הפרישה - - -

רונית חייקין-יעקובי:

דרך אגב, זה נהוג גם בנאום הפרישה.

היו"ר יריב לוין:

ואני אשאל אתכם למה לא לקבוע שגם בנאום של מנהיגים אסור להפריע. בעיניי יש
גם גבול להסדרה. אדם נואם נאום בכורה באופן סביר, אז אנשים לא יפריעו לו,
אלא אם הוא אמר כאלה דברים נוראיים ויש סיבה להפריע לו.

יעל סלנט:

זה קבוע היום בכוכבית.

היו"ר יריב לוין:

לא הייתי נכנס לזה, ואם עושים את זה אז זה לא הדבר היחיד. זה הופך את נאום
הבכורה לאיזשהו מעמד. אני מציע להוריד את הסעיף.

רונית חייקין-יעקובי:

יש מקום אחר שמדבר על נאום בכורה?

היו"ר יריב לוין:

כן. עיגנו את נאום הבכורה כמו גם את נאום הפרישה אם יש ישיבה תוך 48 שעות.

יעל סלנט:

סעיף (ח)(1): "הבעת כבוד בקימה ובעמידה של חברי הכנסת או במחיאות כפיים,
תהא ברשות יושב-ראש הישיבה בלבד". גם זו החלטה של ועדת הכנסת.

היו"ר יריב לוין:

זה בסדר גמור.

ארבל אסטרחן:

האם צריך את שתי המילים "קימה" ו"עמידה"? אני חושבת שמספיק לכתוב "קימה".

תמי כנפו:

נכון. אם קמים, אז עומדים.

היו"ר יריב לוין:

זה לא משנה, זה עניין ניסוחי לחלוטין.

יעל סלנט:

סעיף (ח)(2): "בישיבת הכנסת שבה נוכח נשיא המדינה, יכריז מזכיר הכנסת, לפני
היכנס הנשיא לתאו באולם המליאה, לפני עלותו לדוכן ולפני צאתו: 'כבוד
הנשיא', וחברי הכנסת יקומו ויעמדו". גם זו החלטה של ועדת הכנסת.

היו"ר יריב לוין:

בסדר גמור.

ארבל אסטרחן:

שוב, נבחן את הביטוי "קימה ועמידה".

יעל סלנט:

סעיף (ט): "חבר הכנסת שמכשיר הרדיו-טלפון-נייד או מכשיר הזימונית שברשותו
מרעיש, או שהוא משוחח במכשיר רדיו-טלפון-נייד, יוציאו היושב-ראש מהישיבה".
זו הוראה שקיימת היום בסעיף 71(ב). צריך לשים לב שהאיסור פה הוא גורף
וקטגורי, היינו לא משאיר שיקול דעת.

היו"ר יריב לוין:

המונח "רדיו-טלפון-נייד" מוגדר כך בחוק?

יעל סלנט:

כן.

היו"ר יריב לוין:

האם אנחנו מחריגים את החלק האחורי של המליאה?

ארבל אסטרחן:

ברור, שם מותר לדבר.

היו"ר יריב לוין:

אני לא מדבר על ה"פרסה", אלא על מה שנקרא "תאי יועצים". שם נוהגים לדבר.

ארבל אסטרחן:

אתה רוצה לאפשר שידברו שם?

היו"ר יריב לוין:

לדעתי כן, כי זה מה שקורה בפועל.

מאיר נריה:

גם לחברי הכנסת או רק לצוות של הסיעות.

היו"ר יריב לוין:

הכללים האלה מדברים על חברי הכנסת.

מאיר נריה:

אז חבר הכנסת יכול לשבת שם ולדבר וזה לא מפריע, ואם הצוות של הסיעה עושה
גיוס מתוך המליאה ורוצה לראות בעין מי נמצא ומי לא – הוא צריך לרוץ החוצה
כל פעם, פנימה והחוצה? אני מניח שהקול שלי לא יותר רע מהקול שלך.

היו"ר יריב לוין:

אני מסכים איתך. השאלה היא איך זה יעבוד. האם אתם רוצים להשאיר את זה
כאיסור גורף?

ארבל אסטרחן:

בזמנו עשו את זה. הטלפונים היו מצלצלים כל הזמן ורצו להפסיק את זה באופן
מוחלט. דרך אגב, קבעו הוראה כזאת גם לגבי הוועדות. לומר שזה הדבר הכי חמור?
כלומר בדברים אחרים יש שיקול דעת ופה חייבים להוציא.

היו"ר יריב לוין:

אני חושב שצריך להיות שיקול דעת. זה נכון ואני מציע לקבוע את זה.

מאיר נריה:

מפעילים שיקול דעת, כי ברוב הפעמים לא מוציאים.

היו"ר יריב לוין:

אני מציע לכתוב "רשאי היושב-ראש להוציאו מהישיבה".

יעל סלנט:

סעיף 8 עוסק בהגבלת אזכורים. סעיף (א) קובע: "נאום במליאת הכנסת לא יכיל
אזכור דברים שנאמרו בישיבה חסויה של ועדה בכנסת". סעיף 66(א) בתקנון דהיום
קובע שנאום מעל במת הכנסת לא יכיל אזכור, דעה או עמדה של שר, של חבר כנסת
או של סיעה בכנסת שהשמיעו בוועדות הכנסת. הגבלה זו לא תחול אם נוסחו הדעה
או העמדה בוועדה כהצעה או כהודעה של שר, של אותו חבר כנסת או של אותה סיעה
למליאת הכנסת, או אם פרוטוקול הישיבה שבה נאמרו הדברים נפתח לעיון הציבור.

היו"ר יריב לוין:

לו דעתי היתה נשמעת הייתי מוריד את כל סעיף 8. מה זאת אומרת לא יאמרו דברים
משיחה שהתנהלה, אלא בהסכמתם? הרי כל הזמן מדברים על שיחות שהתנהלו והרי מה
שנאמר בישיבה חסויה אסור לומר אותו כי הישיבה חסויה ולכן אסור לומר אותו לא
במליאה ולא במקום אחר והוא לא טעון איזו הסדרה ספציפית.

ארבל אסטרחן:

זה לא כתוב בדיוק בשום מקום.

היו"ר יריב לוין:

אם זה לא כתוב, זה צריך להיות בחלק של הישיבות החסויות ולא כאן. בנאום
במליאה אסור לו ובקריאת ביניים מותר לו? אני הייתי מוריד את הסעיף הזה.
דינו בערך כמו הסוביודיצה, אלה דברים ששייכים לעידן שלא קיים כבר.

מאיר נריה:

כרגע הבעיה היא שעל מה שחבר הכנסת אומר על דוכן הכנסת אין אחריות פלילית.
לכן גם אם עברת על החוק ואמרת משהו מוועדה חסויה - - -

ארבל אסטרחן:

זה ממש לא מדויק. אם באת והתכוונת לעשות עבירה - - -

מאיר נריה:

לא, התכוונתי לנאום על נושא כלשהו.

ארבל אסטרחן:

אז תלוי. יהיה צריך לבדוק אם מתקיימים הכללים.

מאיר נריה:

נניח שזה בלי כוונה, אין לחבר הכנסת אחריות. אם מורידים את הסעיף הזה,
לדעתי גם ועדת האתיקה לא תוכל לעשות שום דבר.

היו"ר יריב לוין:

למה?

מאיר נריה:

כי על החוק לא עברת, כי מותר לך להגיד על הדוכן במליאה מה שאתה רוצה
ובתקנון לא מופיע שום סעיף שאוסר עליך.

היו"ר יריב לוין:

לא מותר לי להגיד מה שאני רוצה.

ארבל אסטרחן:

מותר לך ללכת לעיתון ולהגיד משהו שנאמר בישיבה חסויה?

מאיר נריה:

לא, אבל שם זה לא באולם המליאה והסעיף כאן דן באולם המליאה.

ארבל אסטרחן:

במקום כלשהו צריך להיאמר הדבר הזה שחבר כנסת לא יגיד דברים שנאמרו בישיבה
חסויה, אבל ייתכן שזה צריך להיות בהקשר אחר.

היו"ר יריב לוין:

בוגי יעלון היה רמטכ"ל צה"ל. יקום עכשיו בוגי יעלון, יעלה על דוכן הכנסת
וישא נאום פרוגרמטי שבו הוא יציג את כל הסד"כ של צה"ל על סודות הגרעין של
מדינת ישראל?

ארבל אסטרחן:

זו עבירה פלילית.

היו"ר יריב לוין:

לכן זה לא שייך לפה. ברור שזו עבירה פלילית. אני בעד להוריד את הסעיף הזה,
אני לא רואה בו שום צורך.

ארבל אסטרחן:

צריך לזכור לחשוב בנושא של הישיבות החסויות אם נרצה שם לומר משהו, כי היום
הנפקות היא שבדרך כלל הפרוטוקולים חסויים ולא כל כך ברור מה מוטל על חברי
הכנסת.

רונית חייקין-יעקובי:

מחתימים חברי כנסת שחברים בוועדה חסויה על מסמך כלשהו?

ארבל אסטרחן:

לא.

אתי בן-יוסף:

בזמנו, בוועדת המשנה לאבטחת חברי כנסת החתימו חברי כנסת על טופס סודיות.

ארבל אסטרחן:

אין שום סמכות להחתים חבר כנסת על סודיות. היום אין שום אסמכתא ושום סמכות
ושום משמעות להחתמת חבר כנסת. היום הישיבות החסויות הן במובן של פרוטוקול
חסוי.

היו"ר יריב לוין:

נטפל בזה שם ולא פה.

יעל סלנט:

גם סעיף קטן (ב) יורד?

היו"ר יריב לוין:

כן.

רונית חייקין-יעקובי:

סעיף קטן (א) נראה די הגיוני, אבל סעיף קטן (ב) נראה מיותר.

היו"ר יריב לוין:

אבל (א) הוא הסדר מאוד ספציפי. אני שואל שוב, האם בקריאת ביניים זה מותר?
מה שאסור לו להגיד כי הוא חסוי זה אסור לו במליאה, אסור לו בקריאת ביניים,
אסור לו לתקשורת, אסור לו בכלל. אסור לו בישיבה של ועדה אחרת, אסור לו בשום
מקום.

יעל סלנט:

סעיף 9 עניינו בסוביודיצה: (א) "חבר הכנסת לא יכלול בנאומו במליאת הכנסת
התערבות בחקירה פלילית או בהליך משפטי תלוי ועומד, ולא ינסה להשפיע על
תוצאותיהם של חקירה או הליך כאמור".

היו"ר יריב לוין:

נו, באמת, מה נעשה עם הדבר הזה? הרי אי אפשר עם זה. בסעיף (ב) גם כתוב
ובלבד שהביקורת על החלטה שיפוטית תהיה כנה ואדיבה. תאמינו לי – "כנה", אני
מבטיח לכם, גם "אדיבה", אבל השאלה היא אם היא תהיה במידת המידתיות של הכנות
והאדיבות. עכשיו הם גם יחליטו אם הייתי כנה או לא. תפסיקו. נו, באמת. אני
בעד להוריד גם את הסעיף הזה. היום אתה דן במליאת הכנסת בכל נושא שהוא שנמצא
בחקירה פלילית ודן בו מייד. ביום רביעי הגשתי שאילתא דחופה על ריבוי מקרי
האלימות בעכו. עמד השר ונתן רשומון שלם של התייחסויות למצב החקירות בתחום
זה ובתחום אחר. נו, אז מה?

ארבל אסטרחן:

אבל אתה תתייחס לחקירה ספציפית, שפלוני עשה כך וכך?

היו"ר יריב לוין:

בוודאי. הוא דיבר על המקרה של זה שדקרו. נתתי רשומון של כל מיני מקרים ואז
הוא ענה שבמקרה של ההוא שדקרו אותו יש להם כבר קצה חוט לדעת מי האדם. הוא
ענה אחד-אחד. בואו נניח שקרה מקרה של גואל רצון, אז לכאורה לא ניתן בכלל
לדון בו בכנסת, כי הוא בחקירה פלילית.

רונית חייקין-יעקובי:

או המקרה של ראש עיריית בת-ים. השבוע היה דיון בוועדת הפנים על הנושא.

ארבל אסטרחן:

לא משהו שיש בו התערבות.

היו"ר יריב לוין:

מה זה "הליך משפטי תלוי ועומד"? את מבינה שהליך משפטי של ראש הממשלה אולמרט
תלוי ועומד כמה שנים, אז אי אפשר להזכיר את זה בכנסת? זה אבסורד. היום כבר
לא קיימים הדברים האלה. זה לא קיים. מה זה "התערבות"? יש עכשיו הליך
שחוקרים את אהוד אולמרט ואני עומד על הדוכן ואומר: רבותי, זו רדיפה
פוליטית, יועץ משפטי הפיל ראש ממשלה ללא שום סיבה, אם למשטרה היה אומץ היא
היתה מפסיקה את החקירה בזה הרגע ואומרת שזה עניין פוליטי. מה, אסור לי
להגיד את זה?

ארבל אסטרחן:

אתה גם תגיד שראוי שבית המשפט יזכה או ירשיע?

היו"ר יריב לוין:

למה לא? על המקרה של שי דרומי אני בא ואומר שראוי שהאיש יצא ללא עונש, כי
אני חושב שמה שהוא עשה היה דבר הכי לגיטימי בעולם. אז מה? אלה דברים שהיו
נכונים בשנות ה-50.

ארבל אסטרחן:

בוועדות זה מעורר יותר בעיות, כי לפעמים הוועדה מזמינה אנשים שאחר כך
צריכים לתת עדות בבית משפט.

היו"ר יריב לוין:

נו, אז מה? מה זה שייך לנאום שלי במליאה?

ארבל אסטרחן:

יכול להיות שבוועדות נצטרך להתייחס לנושא הזה של התערבות בהליכים.

היו"ר יריב לוין:

אלה דברים שאין להם מקום בעידן של היום, מה גם שאלה גזירות שאי אפשר לעמוד
בהן.

ארבל אסטרחן:

גם היום זה לא סעיף בתקנון.

היו"ר יריב לוין:

הייתי מוריד לחלוטין את כל סעיף 9.

יעל סלנט:

סעיף 10 עוסק בהערה לנואם וקריאה לסדר וקובע: (א) "חבר הכנסת שניתנה לו
רשות דיבור במליאת הכנסת, ואשר לדעת יושב-ראש הישיבה נוהג בניגוד להוראות
פרק זה, יקרא לו היושב-ראש לסדר; לא ציית חבר הכנסת ליושב-ראש לאחר שנקרא
לסדר, יורה לו היושב-ראש לרדת מהדוכן או לחזור למקומו, ורשאי היושב-ראש
להפסיק את רישום דבריו בפרוטוקול ולסגור את המיקרופון שבו הוא מדבר". זו
הוראה שדומה לסעיף 67, אבל יש בה קצת שינויים.

היו"ר יריב לוין:

זה נראה בסדר לגמרי.

יעל סלנט:

(ב) "חבר הכנסת הנוהג בישיבת הכנסת בניגוד להוראות פרק זה, יקרא לו
יושב-ראש הישיבה לסדר".

ארבל אסטרחן:

סעיף קטן (א) מתייחס לנואם שניתנה לו רשות דיבור.

היו"ר יריב לוין:

למה לעשות הבחנה?

ארבל אסטרחן:

כי (א) אומר שהוא יקרא לו לסדר והוא יכול להוריד אותו ולסגור את המיקרופון.

היו"ר יריב לוין:

למעשה התהליך הוא כזה שלכאורה יש שלוש קריאות לסדר. אני חושב שזה צריך לתאר
את הכלל שאומר שאם חבר הכנסת נקרא לסדר בשעה שנאם או היה בשעת דיבור, יהיה
רשאי יושב-ראש הכנסת בנוסף גם להפסיק את דבריו ולסגור את המיקרופון. אני
חושב שזה המבנה הסכמתי הנכון של זה.

יעל סלנט:

סעיף קטן(ג) קובע: "חבר הכנסת שנפגע על-ידי החלטה, הערה או הוראה של
היושב-ראש, רשאי לערער עליה לפני ועדת הכנסת; החלטת ועדת הכנסת תהא סופית".
מוצע למחוק את זה, מה גם שזה לא מתקיים הלכה למעשה.

תמי כנפו:

זה מגיע לוועדת הפירושים.

ארבל אסטרחן:

ועדת פירושים זה כשחושבים שהחלטה של היושב-ראש בעניינים פרלמנטרים היתה לא
בסדר. אם הוא חושב שסתם פגעו בו, אפשר לפנות לוועדת האתיקה אם ההתנהגות לא
בסדר במובן האתי. זה משהו שקיים היום בתקנון, אבל לא משתמשים בו.

היו"ר יריב לוין:

אני אעשה את מה שאסור לי לעשות ואסכים לקצוץ את סמכויותיי.

תמי כנפו:

זה כמו הסיפור של חבר הכנסת בן-ארי עם ההצעה לסדר.

ארבל אסטרחן:

אבל זה היה ערעור. זה כשיש סמכות לערער. כתוב שאם היושב-ראש לא אישר להצעה
לסדר, אפשר לערער לוועדת הכנסת.

היו"ר יריב לוין:

זה הופך אותנו למין ערכאה. אם הוא טוען שהיושב-ראש פגע בו, לדעתי זה מקום
שמתאים לוועדת האתיקה.

יעל סלנט:

סעיף 11. (א) (1) "קרא יושב-ראש הישיבה את חבר הכנסת לסדר שלוש פעמים
בישיבה אחת של הכנסת, רשאי היושב-ראש לשלול ממנו את רשות הדיבור באותה
ישיבה, או להוציאו מהישיבה, ואם היה צורך בכך – להורות על הוצאתו". הורדנו
את המילה "בכוח".

היו"ר יריב לוין:

פה צריך לעשות את הסינתזה שדיברנו עליה קודם.

ארבל אסטרחן:

צריך לשלב את זה עם הקריאה לסדר.

היו"ר יריב לוין:

כן, פשוט לעשות סינתזה של שני הסעיפים האלה.

ארבל אסטרחן:

היום כתוב "להוציאו בכוח".

היו"ר יריב לוין:

"להורות על הוצאתו" זה בסדר.

יעל סלנט:

(2) "הפר חבר הכנסת את הסדר הפרה חמורה, רשאי יושב-ראש הישיבה להוציאו
מהישיבה לאלתר, ואם היה צורך בכך – להורות על הוצאתו". גם פה הורדנו את
המילה "בכוח". גם הורדנו את המילים: "לעניין זה יראו הפרעה בעת ההצבעה
כהפרעה חמורה".

ארבל אסטרחן:

זה משאיר שיקול דעת ליושב-ראש מהי הפרה חמורה.

היו"ר יריב לוין:

אולי הייתי כותב: הפר חבר הכנסת את הסדר הפרעה חמורה או שהפר את הסדר בשעת
הצבעה...". בכל זאת אני לא חושב שכדאי בהכרח לקבוע שכל הפרעה בהצבעה היא
חמורה, אבל כן להגיד שכאשר מפריעים בשעת הצבעה - - -

רונית חייקין-יעקובי:

ואם מפריעים בשעת הצבעה, אז מה?

היו"ר יריב לוין:

אז הוא רשאי להוציא אותו. צריך לתת איזשהו דגש לכך שהפרעה בהצבעה היא בעלת
איזשהו משקל.

סהר פינטו:

לפי הנוסח היום, הפרעה בהצבעה זו עבירה חמורה.

רונית חייקין-יעקובי:

אסור להוציא מהצבעה.

היו"ר יריב לוין:

ברור.

סהר פינטו:

אם הוא מפריע בזמן ההצבעה, מוציאים אותו מייד לאחר ההצבעה.

רונית חייקין-יעקובי:

אבל ממילא אסור להוציא אותו בהצבעה ממש. דרך אגב, "להוציאו מהישיבה לאלתר"
או "להורות על הוצאתו" זה די דומה.

היו"ר יריב לוין:

לא. "להורות על הוצאתו" זה כאשר הוא לא יוצא לבד.

יעל סלנט:

סעיף קטן (3) קובע את מה שדיברנו עליו: "הוצא חבר הכנסת מישיבת הכנסת כאמור
בסעיף קטן זה, רשאי הוא להיכנס לישיבה אם הרשה זאת יושב-ראש הישיבה או
לצורך הצבעה בלבד".

תמי כנפו:

יש כאן משהו לא ברור. בדרך כלל אם הוא מוציא אותו, אומרים לנו שהוא לא נואם
כל אותו היום, מלבד הצבעות.

רונית חייקין-יעקובי:

אלא אם היושב-ראש החליט שהוא מאשר לו לחזור בחזרה.

ארבל אסטרחן:

הוא רשאי להיכנס רק אם היושב-ראש הרשה לו.

תמי כנפו:

מפה אתה מבין שהוא הוצא לכל היום, אלא אם?

היו"ר יריב לוין:

כן. אלא אם היושב-ראש אמר לו שהוא מאפשר לו לחזור.

ארבל אסטרחן:

או שמראש הוא אומר לו שהוא מוציא אותו לחצי שעה. את חושבת שצריך להדגיש
שהוא יוצא לכל אותו יום?

תמי כנפו:

כן, זה לא ברור. הרבה פעמים היו לנו מקרים כאלה.

ארבל אסטרחן:

זה מה שזה אומר – רשאי הוא להיכנס אם הרשה זאת היושב-ראש או לצורך הצבעה.
אולי כדאי להוסיף "לאותה ישיבה".

היו"ר יריב לוין:

אני חושב שכדאי להוסיף את זה.

יעל סלנט:

(ב) "הוצא חבר הכנסת מישיבת הכנסת או הפר הוראה של יושב-ראש הישיבה, רשאי
יושב-ראש הישיבה או יושב-ראש הכנסת להביא את העניין בפני ועדת האתיקה".

היו"ר יריב לוין:

מאה אחוז. זה אומר את המובן מאליו בעיניי, אבל בסדר.

יעל סלנט:

(ג) "חבר הכנסת שהוצא מישיבת הכנסת וחזר ללא רשות יושב-ראש הישיבה ושלא
לצורך הצבעה בלבד, או שנכנס למליאת הכנסת בניגוד להחלטת ועדת האתיקה וסירב
לעזבה, רשאי היושב-ראש להורות על הוצאתו".

היו"ר יריב לוין:

אוקיי.

יעל סלנט:

סעיף 71 קובע היום שחבר הכנסת שאינו מציית להוראת היושב-ראש אחרי שנקרא
לסדר שלוש פעמים, רשאי היושב-ראש להפסיק את ישיבת הכנסת לזמן קצר. בסעיף 19
לתקנון, שכבר אושר, נתנו סמכות לקבוע הפסקה בכל מצב.

היו"ר יריב לוין:

מאה אחוז, אז זה מיותר לגמרי.

יעל סלנט:

סעיף 12 קובע: "החליטה ועדת האתיקה לשלול את זכותו של חבר הכנסת לקבל רשות
דיבור במליאה למשך ארבעה ימי ישיבות הכנסת או יותר, או לאסור על חבר הכנסת
להגיש הצעות חוק, הצעות לסדר היום או שאילתות לתקופה העולה על שבועיים, או
להרחיק חבר הכנסת מארבעה ימי ישיבות הכנסת או יותר, רשאי חבר הכנסת לערער
על ההחלטה בפני הכנסת במועד שיקבע לכך יושב-ראש הכנסת; הכנסת תשמע את
המערער ואת נציג ועדת האתיקה, במשך חמש דקות כל אחד, ותחליט בדבר בלא
דיון". זו הוראה שזהה למה שקיים כיום בסעיף 73.

רונית חייקין-יעקובי:

ועדת האתיקה יכולה לאסור להגיש הצעות חוק, הצעות לסדר ושאילתות?

ארבל אסטרחן:

בוודאי.

יעל סלנט:

זו הוראה שיותר מתאימה לקוד האתי, אבל עדיין אין את זה.

ארבל אסטרחן:

יכול להיות שצריך יהיה להכניס את זה שם ואז להוריד את זה פה, כי בעצם זו
דרך ערעור על ועדת האתיקה.

היו"ר יריב לוין:

אבל דרך להחלטת ועדת האתיקה שהולכת למליאה, נמצאת בתקנון.

ארבל אסטרחן:

נכון, היום זה בתקנון. זה קרה פעם אחת בשנים האחרונות.

היו"ר יריב לוין:

אני לא מציע לגעת בזה.

ארבל אסטרחן:

אני תוהה אם לפרט את כל הסנקציות, כי יכול להיות שפתאום נשנה את הסנקציות.
הרעיון הוא שזה יהיה רק על הסנקציות החמורות יותר.

מאיר נריה:

בהרחקה מהמליאה כלול העניין של אי מתן זכות דיבור ולכן יש פה כפילות. אם את
מרחיקה אותי מהמליאה לארבעה ימים, ממילא שללת ממני זכות דיבור לארבעה ימים
ולכן יש לי קנויה לזכות ערעור מכוח זה ששללת את זכות הדיבור.

סהר פינטו:

יכול להיות שרק שללו לך את הזכות לדבר.

מאיר נריה:

אם הרחיקו אותי מישיבות הכנסת למשך ארבעה ימים, באופן אוטומטי שללו לי את
זכות הדיבור.

היו"ר יריב לוין:

זה ברור.

סהר פינטו:

ואם רק שללו לך את זכות הדיבור?

מאיר נריה:

אני לא יכול לדבר במליאה - - -

היו"ר יריב לוין:

אבל אתה יכול להיות.

ארבל אסטרחן:

לא מרחיקים אותך. אומרים לך תיכנס, אבל ארבעה ימים לא תדבר.

מאיר נריה:

אבל אם הרחקת אותי לגמרי במשך ארבעה ימים, ממילא, בכוח, שללת לי גם את זכות
הדיבור ולכן מוקנית לי זכות ערעור.

היו"ר יריב לוין:

זה ברור, אבל לא ההפוך.

מאיר נריה:

לא הפוך, אז תשאיר רק את העניין לשלול זכות דיבור.

היו"ר יריב לוין:

למה?

מאיר נריה:

כי אז זה כולל גם את ההרחקה מהמליאה. אם הרחקת אותי, שללת לי.

ארבל אסטרחן:

אני אבדוק אם יש כאן כפל.

היו"ר יריב לוין:

תודה רבה. בשבוע הבא נעבור על ההצבעה ואז נאשר את כל זה. הישיבה נעולה.

הישיבה ננעלה בשעה 14:00
