פרוטוקולים/ועדת הכנסת/2935

ירושלים, ט' בניסן, תשס"א

2 באפריל, 2001

הכנסת החמש-עשרה נוסח לא מתוקן

מושב שלישי

פרוטוקול מס' 170

מישיבת ועדת הכנסת

יום שני, י"ז באדר התשס"א (12.3.2001), שעה 10:00

נכחו:

חברי הוועדה:

אופיר פינס-פז – היו"ר הזמני של ועדת הכנסת

זהבה גלאון

נעמי חזן

אמנון כהן

ישראל כץ

יאיר פרץ

יאיר שטרן

מוזמנים:

חבר הכנסת אפי אושעיה

חברת הכנסת יעל דיין

חבר הכנסת שמואל הלפרט

חבר הכנסת אבשלום וילן

חבר הכנסת גנדי ריגר

חבר הכנסת ויצמן שירי

אריה האן – מזכיר הכנסת

דוד לב – סגן מזכיר הכנסת

רות קפלן – סגנית מזכיר הכנסת

אנה שניידר – היועצת המשפטית של ועדת הכספים

  איוור קרשנר – מנהל ועדת הכספים

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

1. הארכת מועד צאת הכנסת לפגרת פסח;

2. סדרי הדיון בתקציב המדינה לשנת 2001 בקריאה שנייה ובקריאה שלישית;

3. קביעת ועדות לדיון בהצעה לסדר היום ובהצעות חוק.

הארכת מועד צאת הכנסת לפגרת פסח

היו"ר אופיר פינס-פז:

בוקר טוב, אני מתכבד לפתוח את ישיבת ועדת הכנסת. הנושא הראשון שהיינו
אמורים לדון בו הוא סדרי הדיון בתקציב המדינה לשנת 2001, קריאה שנייה
וקריאה שלישית, אבל קודם לכן עלינו לסכם את עניין הארכת מועד צאת הכנסת
לפגרת פסח.

יאיר פרץ:

הארכת המושב תהיה קשורה קודם כל בשאלה האם יהיה דיון על התקציב או לא?

היו"ר אופיר פינס-פז:

אי אפשר לדבר על הארכת מושב מותנה.

יאיר פרץ:

אם אין תקציב אז בשביל מה להאריך את המושב?

מזכיר הכנסת אריה האן:

מי אמר לך שלא יהיה דיון על התקציב? אולי כן יהיה דיון כזה?

היו"ר אופיר פינס-פז:

אם כך קודם שנדון על סדרי הדיון בתקציב המדינה, נדון על הארכת מועד צאת
הכנסת לפגרת פסח. היינו אמורים לצאת לפגרה ב- 25 במרץ, לקראת סוף החודש
הזה. בגלל שהממשלה רוצה לעשות מאמץ להעביר את תקציב המדינה עד 31 במרץ כפי
שהחוק מחייב אותה, בלי לשנות את החוק, זה דבר רצוי מאד לא לשנות את החוק,
אגב, האם הוא עדיין - - -

ארבל אסטרחן:

החוק החדש עוד לא בתוקף. תחילתו בתחילת כהונתה של הכנסת השש עשרה. יש בחוק
סעיף תחילה.

אנה שניידר:

עדיין חל חוק יסוד: הממשלה, הישן עד - - -

היו"ר אופיר פינס-פז:

בשיטת הבחירות?

אנה שניידר:

לקראת הכנסת השש עשרה.

היו"ר אופיר פינס-פז:

זאת אומרת שמדובר על בחירות מתי שהן לא תתקיימנה הן יכולות להתקיים גם
בשבוע הבא באופן תיאורטי.

לגבי משך המושב, אני מבקש את אישור ועדת הכנסת לאחר שהנושא הזה נדון
בנשיאות בסבב טלפוני בין חברי הנשיאות כי היינו צריכים לקבל החלטה לפני
כינוס ועדת הכנסת.

אני מבקש להאריך את הכנס בשבוע נוסף, ולצאת לפגרה ב-1 באפריל, במקום 25
במרץ, זאת כדי לאפשר לממשלה ולכנסת לסיים את החקיקה עד ה-31 במרץ. אני
מעמיד את הצעתי זאת להצבעה.

הצבעה

ההצעה התקבלה.

זהבה גלאון:

עד איזה תאריך?

היו"ר אופיר פינס-פז:

עד ה-31 במרץ.

אבשלום וילן:

אנחנו סבורים כי ניתן תוך שבועיים לגמור את הדיונים על התקציב.

היו"ר אופיר פינס-פז:

חבר הכנסת וילן, בתור חבר ועדת הכספים לא מתאים לך לומר דברים כאלה.

אבשלום וילן:

אני מוכן לעבוד מצאת השבת עד כניסת השבת.

היו"ר אופיר פינס-פז:

הוחלט כי מושב הכנסת יוארך.

זהבה גלאון:

מתי חוזרים לעבודה מהפגרה?

אתי בן-יוסף:

ב- 6 במאי. אחרי יום העצמאות.

היו"ר אופיר פינס-פז:

כאמור, נחזור לעבודה ב-6 במאי כך שהפגרה תקוצר בשבוע. אם נשיאות הכנסת
ויושב ראש הכנסת יחליטו להאריך את הפגרה כתוצאה מהארכת הכנס – הם יודיעו
לוועדת הכנסת על כך. העניין הזה לא נמצא בסמכותנו.

נעבור לסעיף הבא בסדר יומנו – סדרי הדיון בתקציב המדינה לשנת 2001 בקריאה
שנייה ובקריאה שלישית.

סדרי הדיון בתקציב המדינה לשנת 2001 בקריאה שנייה ובקריאה שלישית

היו"ר אופיר פינס-פז:

רשות הדיבור למזכיר הכנסת מר אריה האן.

מזכיר הכנסת אריה האן:

ההצעה מדברת על כך שהדיונים יתקיימו במשך שבועיים, וב-26 בחודש, ביום שני
בעוד שבועיים, יתקיים דיון במשך 6 שעות על כל ההסתייגויות של חוק ההסדרים.

היו"ר אופיר פינס-פז:

כוונתך היא לכך שבשבועיים האלה יתקיימו דיונים בוועדת הכספים על חוק התקציב
ועל חוק ההסדרים.

מזכיר הכנסת אריה האן:

בעוד שבועיים, ביום שני, בשבוע האחרון לפני צאת הכנסת לפגרת פסח, השבוע
שהארכנו, יתקיימו 6 שעות דיון על כל ההסתייגויות אבל 6 שעות משמעותן 12
שעות כפי שאנחנו יודעים. מכל מקום באופן רשמי אנחנו קובעים 6 שעות דיון על
כל ההסתייגויות שיוגשו על חוק ההסדרים.

נסיים את הדיון על חוק ההסדרים ביום שני, וביום שלישי נקיים דיון על הצעת
התקציב ועל חוק התקציב, של 6 שעות, על כל ההסתייגויות זאת על פי החלטה
קודמת.

ביום רביעי תהיה מהבוקר הצבעה על הכל, עד שנסיים את העניין.

היו"ר אופיר פינס-פז:

תודה. רשות הדיבור לגברת אנה שניידר.

אנה שניידר:

אם זאת ההצעה כי אז אני מבקשת שהוועדה תתייחס לנושא של שחרור מחובת הנחה
כיוון שה-26 בחודש, יום שני - - -

היו"ר אופיר פינס-פז:

החוק לא שוחרר?

אנה שניידר:

לא.

היו"ר אופיר פינס-פז:

רשות הדיבור לחבר הכנסת אבשלום וילן.

אבשלום וילן:

6 שעות כפי שמוצע, הן 12 שעות בפועל, אבל מה שאני מבקש לציין הוא שהיה
מקובל בזמן הדיונים על התקציב הקודם, להתחיל את הדיונים ביום שני ועבדו 24
שעות סביב השעון עד יום חמישי.

אני סבור שאם הדיון יתחיל ביום שני וההצבעות תתקיימנה ביום שלישי, הוא צריך
להימשך - - -

מזכיר הכנסת אריה האן:

ההצבעות תתקיימנה ביום רביעי.

אבשלום וילן:

עד יום שלישי יתקיים דיון על חוק ההסדרים, אחר כך יהיה דיון על התקציב,
ההצבעות תתחלנה ביום רביעי בבוקר, הדיון יתחיל ביום שני בצהרים ויימשך
ברציפות. אם לא

תסכימו - - -

היו"ר אופיר פינס-פז:

להיפך; מקובל עליי.

אבשלום וילן:

יושב ראש הכנסת התחייב לפצל שורת חוקים מחוק ההסדרים. אני מבקש לדעת על מה
מוצע פיצול? אני אציע לפצל עוד מספר חוקים.

היו"ר אופיר פינס-פז:

החוק נמצא בוועדת הכספים, לא בוועדת הכנסת, לכן בכל מה שקשור לפיצול, אני
מעביר את רשות הדיבור לגב' אנה שניידר.

אנה שניידר:

זה, בדיוק, מה שרציתי לומר, שהחוק, כרגע, לא נמצא בוועדת הכנסת אלא בוועדת
הכספים ולוועדת הכספים יש שתי אפשרויות; או לפצל על ידי הגשת הצעת החלטה
למליאת הכנסת, או לפנות לוועדת הכנסת ולומר שלפי סעיף, אם אינני טועה 118
לתקנון, הנושא מתאים יותר לוועדה אחרת, ואז ועדת הכנסת תצטרך להכריע.

היום בשעה שתים עשרה יתקיים דיון בוועדת הכספים ויכול מאד להיות שיחזרו משם
לכאן כדי להחליט על העניין הזה באופן סופי.

היו"ר אופיר פינס-פז:

אם תרצי לנצל את ההזדמנות – תוכלי לעשות זאת בשעה שתיים. אמנם יתקיים כאן
אז ארוע חגיגי לכבודו של סאלח טריף - - -

אנה שניידר:

אני לא יכולה לדעת מה יוחלט בוועדת הכספים.

היו"ר אופיר פינס-פז:

תודה. רשות הדיבור לחברת הכנסת זהבה גלאון.

זהבה גלאון:

אני מבקשת להתווכח עם חברי, חבר הכנסת אבשלום וילן, בקשר ללוח הזמנים שכן
אנחנו מתכוונים להגיש שורה של הסתייגויות ואינני יודעת כמה זמן הדבר הזה
יארך. אגב, מה שאני אומרת עכשיו הוא גם על דעת שינוי.

אנחנו מתכוונים להגיש שורת הסתייגויות ואנחנו מבקשים שידונו על כל הסתייגות
והסתייגות, ולצורך כך אנחנו זקוקים לזמן. בגלל זה אינני יכולה להגיע אתכם,
עכשיו, להסכמה לגבי מסגרת הדיון כיוון שאינני יודעת כמה זמן העניין הזה
יארך. מכל מקום אנחנו איננו ממהרים כמוכם ואני מבקשת אתכם לקחת זאת בחשבון.

היו"ר אופיר פינס-פז:

אני מבין מה שאת אומרת ואני מבקש לסכם את עניין סדרי הדיון; לגבי הפיצולים
אני מציע שנבקש מוועדת הכספים להיות נאמנה לסיכום שהיה בהקשר הזה בין יושב
ראש הכנסת לשר האוצר הקודם אברהם שוחט. כאמור הושג סיכום על דעת כל הבית,
לא רק ביניהם, בדיונים השתתף גם מאיר שטרית והשתתפו בו גם חברים אחרים, מכל
מקום אנחנו רצינו שחוק ההסדרים יהיה פחות עמוס בחלק מהנושאים, הם רשומים
בפניי, ושהם יוצאו מחוק ההסדרים.

החוק נמצא בוועדת הכספים והיא זאת שצריכה לקבל את ההחלטה. אני מבקש גם ממר
קרשנר וגם מגב' שניידר להודיע בפתח ישיבת ועדת הכספים שוועדת הכנסת מזכירה
לוועדת הכספים את הצורך הזה. אנחנו מבקשים שתתקבל בוועדת הכספים החלטה
מסודרת, או לחילופין לדאוג לכך שהנושא יועבר לוועדת הכנסת.

יאיר פרץ:

רוצים להוציא דברים נוספים מחוק ההסדרים?

היו"ר אופיר פינס-פז:

כן. גם כך אנחנו נמצאים בלוח זמנים מטורף. לא חייבים לדון בהכל במכה אחת.
נכון שצריך ליידע את שר האוצר החדש ולקבל החלטה.

אבשלום וילן:

לפני שנה ההחלטות על הפיצול היו בוועדת הכנסת - - -

היו"ר אופיר פינס-פז:

גב' אנה שניידר הסבירה שוועדת הכספים יכולה לעשות אחת משתיים; או לפצל
בתוקף סמכותה נושאים, להביא אותם למליאה ולהשאיר אותם בוועדת הכספים, או
להעביר לוועדת הכנסת נושאים לפיצול לוועדות אחרות, לא לוועדת הכספים.

אבשלום וילן:

יש נושא חשוב מאד – ביטול המשרד לענייני דתות ואני מקווה שהממשלה תעמוד
בעניין הזה בחוק ההסדרים. להזכירכם, למשרד לענייני דתות אין בכלל תקציב.

היו"ר אופיר פינס-פז:

רשות הדיבור לחבר הכנסת יורי שטרן.

יורי שטרן:

א' - אני מבקש לשאול האם זה בסמכותנו או בסמכות ועדת הכספים לא רק לפצל אלא
גם להוציא חלקים מחוק ההסדרים? למשל, מדובר על חקיקה שקשורה למשק הגז או
למשק

הנפט - - -

היו"ר אופיר פינס-פז:

לנו אין סמכות; הסמכות היא בידי ועדת הכספים.

יורי שטרן:

ב' – שר האוצר רוצה ליזום ביטול סדרה שלמה של חוקים פרטיים שהתקבלו בכנסת,
כנראה במסגרת של חוק ההסדרים - - -

אנה שניידר:

לשם כך הוא צריך להגיש הצעת חוק חדשה.

היו"ר אופיר פינס-פז:

זה לא אקטואלי. אם הוא יעשה זאת, הוא יצטרך להגיש הצעת חוק מסודרת וזה לא
עניין לעכשיו.

לענייננו, ונתחיל מהסוף להתחלה: ההצבעות על חוק ההסדרים ועל כל חוק התקציב
תתקיימנה מיום רביעי בבוקר. עד אז - - -

נעמי חזן:

איזה תאריך?

היו"ר אופיר פינס-פז:

ה-28 במרץ. עד אז נעשה מה שעשינו תמיד; דיון על התקציב – 6 שעות דיון
סיעתי, דיון על חוק ההסדרים פתוח בשלב הזה בלי הסכמות 24 שעות ביממה. יקום
צוות מטעם הקואליציה ומטעם האופוזיציה, שניים שניים לוועדת ההסכמות והם
יקבעו את סדרי הדיון בהסתייגויות. אני לא רוצה לקבוע את העניין הזה, בשלב
הזה, בוועדת הכנסת.

יעל דיין:

ממתי?

היו"ר אופיר פינס-פז:

מיום שני בבוקר, ה-26 בחודש עד ה-28 בחודש, 24 שעות ביממה יעמדו לרשות
ההסתייגויות של האופוזיציה על חוק ההסדרים, למעט 6 שעות שבהן יתקיים דיון
על התקציב.

רשות הדיבור לחבר הכנסת ישראל כץ.

ישראל כץ:

לי, כיושב ראש הנוכחי של ועדת הכספים, לא נראה סביר שהוועדה תשמש חותמת
גומי. אם הממשלה מגישה חוק שלא צריך לקבל את אישור ועדת הכספים היא יכולה
לעשות זאת ישירות למליאה והאחריות תיפול עליה. אבל אם הוועדה צריכה לדון –
זה כבר סיפור אחר.

הכנסת צריכה לחוקק חוקים אחרי שיקול דעת.

לגבי חוק ההסדרים אין תאריך סופי של סוף מרץ לפיזור הכנסת, מה עוד שכולנו
היינו שותפים מכל צדי המתרס לשאלות בקשר לדברים מרחיקי לכת שבקשר אליהם יש
כל מיני גופים שרוצים לנמק את דבריהם.

אם אני מסתכל על לוח הזמנים כפי שהוחלט עליו עכשיו, יחד עם העובדה שיש שרים
שעדיין אינם מרגישים בשלים לדון בתקציב משרדם, אני סבור שלא רציני לומר
שנקיים דיון, בוודאי שלא בחוק ההסדרים אבל אפילו לא בתקציב כיוון שאי אפשר
לדון בו עם המשרדים הנוגעים בדבר.

יש בפניי את טיוטת הצעת החוק שהכנתי, שמדברת על 5 חודשים שבהם יש לממשלה
אפשרות, אולי בהוראת שעה, להגיש את התקציב. ודאי שהמצב איננו נוח אבל
האלטרנטיבה היא אלטרנטיבה חמורה כי מה היא אומרת? שתוך שבוע צריך לאשר
תקציב - - -

היו"ר אופיר פינס-פז:

שבועיים.

ישראל כץ:

שבוע נטו.

היו"ר אופיר פינס-פז:

מתחילים לעבוד מהיום.

ישראל כץ:

המשרד הראשון שהסכים לדון אתנו הוא משרד החינוך והוא לא מוכן - - -

אבשלום וילן:

אני, כאופוזיציה, אומר לך שאנחנו מוכנים לשבת יום ולילה, להוציא יום שבת,
לעבוד מצאת השבת עד כניסת השבת ואם אתם לא תעמדו בכך, אין בעיה – נלך
לבחירות.

ישראל כץ:

לגבי התקציב – יעשה ניסיון.

הצעת החוק, בכל מקרה, צריכה להיות במצב של אופציה כדי שהכנסת לא תתפזר.
ועדת הכנסת צריכה לתת פטור מחובת הנחה ואנחנו נראה מה קורה על פי התפתחות
הדברים.

היו"ר אופיר פינס-פז:

תודה. רשות הדיבור לחברת הכנסת נעמי חזן.

נעמי חזן:

עם כל הכבוד לחבר הכנסת ישראל כץ, מדובר על הצעת חוק שהוגשה לפני 6 חודשים,
אז עושים צחוק? הצעת החוק של לנגנטל נפלה ביום רביעי במליאת הכנסת - - -

ישראל כץ:

זה היה חוק קבוע, עכשיו זאת הוראת שעה.

נעמי חזן:

צריך לקיים דיון מסודר בוועדת הכנסת שבו אני אביא נימוקים כבדי משקל למה
אסור לעשות דבר כזה אחרת אפשר יהיה לחכות 6 חודשים עד שיהיה אפשר להעלות את
הצעת החוק. זה דבר ראשון. דבר שני – עם כל הכבוד, הבעיה היתה ידועה מראש,
אז שיעבדו 24 שעות.

היו"ר אופיר פינס-פז:

תודה. רשות הדיבור לחבר הכנסת שמואל הלפרט.

שמואל הלפרט:

אני תומך בהצעתו של חבר הכנסת כץ שמפריד בין אישור התקציב לבין אישור חוק
ההסדרים. חוק ההסדרים הוא בלאו הכי דבר פסול מעיקרו. זה אוסף של חוקים
שנעשה מדי שנה בשנה במחטף והוא לא מסוגל להתמודד עם חקיקה מסודרת. היה צריך
לבטל בכלל את כל חוק ההסדרים שכן אין לו מקום במדינה מתוקנת אבל לפחות לא
להעביר אותו במחטף.

צריך להפריד בין התקציב לבין חוק ההסדרים וזה הדבר החשוב ביותר שאנחנו
יכולים לעשות.

היו"ר אופיר פינס-פז:

תודה. רשות הדיבור לחבר הכנסת אמנון כהן.

אמנון כהן:

בסיטואציה שנוצרה אנחנו צריכים להפריד בין חוק ההסדרים לבין חוק התקציב.
אנחנו נשב, בוועדת הכספים, על עניין התקציב ואני סבור שאם נעבוד הרבה שעות
כל יום נוכל להתגבר על הבעיה וגם להחליט מה להוציא ממנו ומה לא.

היו"ר אופיר פינס-פז:

גם בהסכם הקואליציוני כתוב וכולנו מחוייבים לעניין הזה, כל מי שבקואליציה,
שאם הממשלה לא תצליח להעביר את חוק התקציב עד 31 במרץ – העניין יידחה
בחקיקה. שיהיה ברור, אנחנו חייבים לתמוך בכך, אבל אנחנו רוצים לעשות מאמץ
כדי כן לסיים את העניין.

חבר הכנסת ישראל כץ השמיע באזנינו הערות חשובות, ואני, כחבר ועדת הכספים
לשעבר, מודע להן. לא פשוט להעביר תקציב בלוח זמנים כזה, אני מסכים אתו
לגמרי, יחד עם זאת צריך לעשות מאמץ כדי כן להעביר את התקציב לכן אני מציע
לוועדת הכספים להתכנס גם בימי ראשון, חמישי וששי בתקופה הזאת.

אני מציע שנסכים על סיכום מותנה בדיווח של ועדת הכספים לוועדת הכנסת.
העברתי לחבר הכנסת ישראל כץ את סיכום יושב ראש הכנסת עם שר האוצר הקודם,
ואני מקווה ששר האוצר הנוכחי יגבה אותו לגבי פיצול - - -

יאיר פרץ:

תפריד את חוק ההסדרים מחוק התקציב ואז נעלה על דרך המלך.

היו"ר אופיר פינס-פז:

1 - באשר לפיצולים מחוק ההסדרים כדי שהחוק יהיה באמת פחות עמוס, וביתר
הסעיפים, - ועדת הכספים תדון לאורך השנה, או ועדות אחרות. היום שר האוצר
יהיה בוועדת הכספים ואני מציע לכם לדבר אתו על כך.

2 - הארכנו את הכנס בעוד שבוע, מותנה בעניין התקציב. אם נגיע למסקנה בשבוע
האחרון שלפני השבוע האחרון, שאין תקציב ואין חוק הסדרים, נצא לפגרה במועד
שנקבע מלכתחילה. הרי כל השבוע האחרון מיועד רק לדיוני התקציב ולחוק
ההסדרים.

אני מבקש שנאשר: 1 – פטור מחובת הנחה לקריאה שנייה ולקריאה שלישית לחוק
התקציב וחוק ההסדרים; 2 – בהנחה שהכל יתבצע כפי שמתוכנן ואם לא – אז הממשלה
תבוא ותשנה את החוק. מכל מקום בהנחה שלא משנים את החוק, ההצבעות תתקיימנה
ביום רביעי – 28 במרץ, הדיון בחוק התקציב יתקיים ביום שני – ה-26 במרץ משעה
אחת עשרה בבוקר, 6

שעות - - -

מזכיר הכנסת אריה האן:

חוק התקציב הוא החוק השני; החוק הראשון הוא חוק ההסדרים.

היו"ר אופיר פינס-פז:

אני מציע להתחיל בדיונים על התקציב, ובינתיים ועדת ההסכמות תסיים את הדיון
על חוק ההסדרים.

ביום שני, בשעה אחת עשרה בבוקר, יתקיימו דיונים על חוק התקציב במשך 6 שעות.
אחרי גמר הדיון הסיעתי בחוק התקציב יתחיל הדיון על חוק ההסדרים שיימשך יום
ולילה. יקום צוות הסכמות לצורך כך, של קואליציה ואופוזיציה, כדי לקבוע את
הדיונים בהסתייגויות - - -

נעמי חזן:

מדוע אתה משנה סדרי עולם? תמיד דנו על חוק ההסדרים קודם - - -

היו"ר אופיר פינס-פז:

כי כך יותר נכון. מה ההבדל?

נעמי חזן:

דנים על ההסתייגויות שהן הסתייגויות אישיות - - -

היו"ר אופיר פינס-פז:

אז הדיון על התקציב כבר בטל.

נעמי חזן:

סליחה, כרגע אין הסכמות לגבי חוק ההסדרים ולכן צריך - - -

היו"ר אופיר פינס-פז:

מה ההבדל? לדעתי מה שהיה נהוג עד עכשיו לא היה נכון.

יאיר פרץ:

אם ידחו את חוק ההסדרים לדיון שלאחר מכן - - -

אבשלום וילן:

חברת הכנסת חזן מתכוונת לכך שהסיום נעשה בדיון סיעתי מוגדר. אם אתה רוצה
להעביר אותו להתחלה אני כבר מודיע לך שאתה נותן לנו ייתרון כיוון שלא תוכל
אחר כך להשתלט - - -

נעמי חזן:

אני מציעה לך, אדוני יושב ראש הישיבה, לעשות את העבודה על פי הנוהל הקבוע.
בכל זאת אם אתה רוצה להפוך את הנוהל - - -

היו"ר אופיר פינס-פז:

חברת הכנסת נעמי חזן, אני מבקש לציין כי במקרה הזה את נחשבת מעט לשמרנית.
אם מקיימים דיון על חוק ההסדרים, הוא יכול להתחיל בשעה ארבע אחר הצהריים
ביום שני - - -

אנה שניידר:

תלוי מה יקרה היום בוועדת הכספים. אם יחליטו לפצל, וחוק ההסדרים יצטמצם כי
אז הבעיה שלנו תקטן, גם כמות ההסתייגויות תהיה יותר קטנה - - -

היו"ר אופיר פינס-פז:

ואם לא?

אנה שניידר:

אנחנו נדע זאת היום.

היו"ר אופיר פינס-פז:

אם כך נתחיל בדיון על חוק ההסדרים ביום שני בשעה שלוש. אין סיכום באשר
להסתייגויות. בתום הדיון על חוק ההסדרים יתקיים דיון סיעתי בן 6 שעות על
חוק

התקציב - - -

מזכיר הכנסת אריה האן:

על חוק התקציב ועל הצעת התקציב.

היו"ר אופיר פינס-פז:

ההצבעות תתקיימנה ביום רביעי בשעה אחת עשרה בבוקר - - -

אבשלום וילן:

אנחנו צריכים לקבל 48 שעות לכן במקום להתחיל בשעה שלוש, צריך להתחיל את
הדיון בשעה אחת.

היו"ר אופיר פינס-פז:

אם כך נתחיל את הדיון בשעה אחת, וההצבעות תתקיימנה ביום רביעי בשעה אחת
עשרה, ה-28 בחודש.

נעמי חזן:

הצבעות על חוק ההסדרים?

היו"ר אופיר פינס-פז:

הצבעות על הכל, כמו תמיד.

אני מעמיד את הצעת הסיכום הזאת להצבעה.

הצבעה

הצעת הסיכום נתקבלה פה אחד.

היו"ר אופיר פינס-פז:

הצעת הסיכום נתקבלה פה אחד. תודה.

אבשלום וילן:

אני מבקש למסור הודעה לפרוטוקול; אם מישהו חושב שאפשר יהיה להכניס בחזרה
לחוק התקציב, לאחר שהוא עבר במליאה קריאה ראשונה, את תקציב המשרד לענייני
דתות, אני מודיע בזאת שאנחנו רואים בכך נושא חדש.

בתקציב לא מופיע: המשרד לענייני דתות, ואתם כבר חתמתם על הסכמים
קואליציוניים לכן אני מודיע שזה נושא חדש ויתקיים על כך דיון.

היו"ר אופיר פינס-פז:

נעבור לסעיף האחרון בסדר יומנו – קביעת ועדות לדיון בהצעה לסדר היום
ובהצעות חוק.

קביעת ועדות לדיון בהצעה לסדר היום ובהצעות חוק

היו"ר אופיר פינס-פז:

קביעת ועדה לדיון בהצעה לסדר היום בנושא: הפיגועים בנתניה ובצומת מי-עמי
ואישורים להחזקת נשק אישי, הצעות דחופות של קבוצת חברי כנסת לסדר היום.
נשמעו הצעות להעביר את הנושא לדיון בוועדת החוץ והביטחון או בוועדת הפנים
ואיכות הסביבה.

לי נראה יותר נכון להעביר את הנושא לדיון בוועדת החוץ והביטחון. האם מישהו
חושב אחרת?

אני מעמיד להצבעה את ההצעה להעביר את הנושא לדיון בוועדת החוץ והביטחון.

הצבעה

ההצעה התקבלה.

יעל דיין:

מה עם חוק טל?

היו"ר אופיר פינס-פז:

העברת חוקים לדיון בוועדות הכנסת: 1 – הצעת חוק לשחרור מוקדם של אסירים, של
חברת הכנסת נעמי חזן וקבוצת חברי כנסת; 2 – הצעת חוק העונשין, של חברת
הכנסת יהודית נאות וקבוצת חברי כנסת; 3 – הצעת חוק העונשין, של חברת הכנסת
יעל דיין וקבוצת חברי כנסת; 4 – הצעת חוק לשחרור מוקדם של אסירים, של חברת
הכנסת ענת מאור; 5 – הצעת חוק שחרור על תנאי ממאסר, הצעת חוק ממשלתית
שמוגשת לקריאה שנייה ולקריאה שלישית.

אני מציע שכל חמש הצעות החוק האלה תעבורנה לדיון בוועדת החוקה, חוק ומשפט
של הכנסת ואני מעמיד את הצעתי זו להצבעה.

הצבעה

ההצעה נתקבלה.

היו"ר אופיר פינס-פז:

תודה. רשות הדיבור לחברת הכנסת יעל דיין.

יעל דיין:

יש כאן שלושה סוגי חוקים; יש החוק הממשלתי שהוא חוק נפרד והוא לא שייך לחוק
ריבלין דרעי, יש שני חוקים שמטרתם ביטול חוק ריבלין דרעי, ויש עוד שני
חוקים, ביניהם גם זה שלי, ששמים סייגים. אני מבקשת לתת להם קדימות כיוון
שכל עוד לא בוטל חוק דרעי - - -

היו"ר אופיר פינס-פז:

זה לא קשור אלינו. את כל זה תגידי לחבר הכנסת אמנון רובינשטיין.

יעל דיין:

אני מבקשת שיירשם בפרוטוקול שזאת איננה חבילה אחת. החוק עבר, הוא נרשם
ברשומות, ואם יש תיקונים שאינם מבטלים את החוק כי אז צריך להפריד אותם משאר
החוקים.

היו"ר אופיר פינס-פז:

את הצעת חוק בתי הדין הדתיים הדרוזיים (תיקון – הרכב ועדת המינויים),
התשס"א-20001, מוצע להעביר לוועדת הפנים ואיכות הסביבה. אני מעמיד להצבעה
את ההצעה הזאת.

הצבעה

ההצעה התקבלה.

היו"ר אופיר פינס-פז:

הצעת חוק בתי הדין הדתיים הדרוזיים (תיקון – הרכב ועדת המינויים),
התשס"א-2001, תעבור לוועדת הפנים ואיכות הסביבה.

אני מודה לכם. הישיבה נעולה.

הישיבה ננעלה בשעה 10:35
