הכנסת השבע-עשרה נוסח לא מתוקן

מושב שלישי

פרוטוקול מס' 161

מישיבת ועדת הכנסת

יום שלישי, כ"ה בחשוון התשס"ח (6 בנובמבר 2007), שעה 11:05

סדר היום: הצעת חוק חסינות חברי הכנסת, זכויותיהם וחובותיהם (תיקון מס' 35
(זכאות לדרכון דיפולמטי), התשס"ח-2007, (כ/178)

נכחו:

חברי הוועדה:

דוד טל - היו"ר

יולי-יואל אדלשטיין

אורי אריאל

נסים זאב

גדעון סער

ליה שמטוב

רונית תירוש

מוזמנים:

מנכ"ל הכנסת אבי בלשניקוב

משרד החוץ, עו"ד דוד גולדפרב, לשכה משפטית

יועצת משפטית:

ארבל אסטרחן

מתמחה:

דין ליבנה

מנהלת הוועדה:

אתי בן-יוסף

קצרנית פרלמנטרית:

אסתר מימון

 

הצעת חוק חסינות חברי הכנסת, זכויותיהם וחובותיהם (תיקון מס' 35 (זכאות
לדרכון דיפולמטי), התשס"ח-2007, (כ/178)

היו"ר דוד טל:

חברי הכנסת אני מתכבד לפתוח את ישיבת הוועדה. על סדר-יומנו הצעת חוק חסינות
חברי הכנסת, זכויותיהם וחובותיהם (זכאות לדרכון דיפלומטי), הכנה לקריאה
השנייה והשלישית. חבר הכנסת זאב או חברת הכנסת ליה שמטוב, אתם רוצים להוסיף
משהו? הצעת החוק פשוטה וברורה. סעיף אחד בחוק חסינות חברי הכנסת, זכויותיהם
וחובותיהם, "בסעיף 10 במקום 'דרכון שירות', יבוא 'דרכון דיפלומטי'", לא
צריך להכביר מילים בנושא הזה. האם יש השגות, רבותי?

נסים זאב:

הקהילה האירופית, גם עוברים מדרכון שירות לדרכון דיפלומטי.

יולי-יואל אדלשטיין:

לחברי פרלמנט.

נסים זאב:

כן, לחברי פרלמנט. לא נהיה בודדים ויחידים, וגם הדגשנו אתמול במליאה שאנחנו
לא מצפים לזכויות יתר, נשארות אותן הזכויות, רק תעודת זהות של חבר כנסת, לא
יותר.

היו"ר דוד טל:

תודה רבה, אדוני. אני רוצה להעיר לפני שאתן לנציג משרד החוץ לומר את דבריו.
אנחנו הולכים לבטל בזכויות של חברי הכנסת דרכון שירות, ובדרכון השירות לא
כתוב שלרעייתו של חבר הכנסת מגיע דרכון שירות, ברור שמגיע גם לרעייתו של
חבר הכנסת דרכון השירות, ואכן היא מקבלת.

יולי-יואל אדלשטיין:

גם לבעלה של חברת כנסת.

היו"ר דוד טל:

בדיון הקודם קראתי רשימה של חלק ממי שזכאי לדרכון דיפלומטי. אני לא רוצה
להרחיב, גם לילדיהם וביניהם עד גיל 18 של חברי הכנסת, אני מדבר רק על בן או
בת הזוג, שיקבלו.

דוד גולדפרב:

אדוני היושב-ראש, אני חוזר רק על עמדתנו הקודמת, שאין לנו עמדה בנושא הזה.
אני רוצה להבהיר שני דברים: האחד, מהבדיקה שלנו, חברי הפרלמנט ברוב מדינות
אירופה והמדינות המערביות מקבלים דרכון שירות, זה המקובל בעולם, זה דרכון
מקובל לחברי פרלמנט. זו הבדיקה שביצענו. אנחנו לא מכירים שעוברים לדרכון
דיפלומטי, ובצענו בדיקה מקיפה בנושא הזה. כמובן, דרכוני השירות הישראלי
מקובלים בעולם, כמו שדרכוני שירות זרים מקובלים בישראל; השני, תוקנו דברי
ההסבר כמו שביקשתם.

היו"ר דוד טל:

האם יש לכם בעיה שהחוק ייכנס לתוקף ישר עם פרסומו ברשומות?

דוד גולדפרב:

לא, רק ייקח לנו זמן להנפיק.

היו"ר דוד טל:

תודה רבה, אדוני. רבותי חברי הכנסת, אני מעלה להצבעה. מי בעד הצעת החוק,
ירים את ידו. תודה. מי נגד? תודה. מי נמנע? תודה.

הצבעה

בעד – 5

נגד – 1

נמנעים - אין

אושר להעביר למליאה לקריאה השנייה ולקריאה השלישית הצעת חוק חסינות חברי
הכנסת, זכויותיהם וחובותיהם (תיקון מס' 35) (זכאות לדרכון דיפלומטי),
התשס"ח-2007.

היו"ר דוד טל:

תודה. הצעת החוק אושרה והיא תעלה לדיון במליאה. תודה רבה, רבותי. אני נועל
את הישיבה.

הישיבה ננעלה בשעה 11:15
