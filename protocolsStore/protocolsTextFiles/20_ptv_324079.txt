הכנסת העשרים

מושב שני

פרוטוקול מס' 122

מישיבת ועדת הכנסת

יום שני, י"ח באדר ב התשע"ו (28 במרץ 2016), שעה 17:15

סדר היום:

בקשת הממשלה להקדמת הדיון בהצעת חוק, לפני הקריאה ראשונה

נכחו:

חברי הוועדה:

רועי פולקמן – מ"מ היו"ר

אמיר אוחנה

יואב בן צור

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

אלעזר שטרן

חברי הכנסת:

נאוה בוקר

בנימין זאב בגין

מוזמנים:

ישי פרלמן - רשות המיסים.

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אתי אפלבוים

בקשת הממשלה להקדמת הדיון בהצעת חוק, לפני הקריאה ראשונה

היו"ר רועי פולקמן:

אני פותח את הישיבה. על סדר-היום: רביזיה של חברת הכנסת מרב מיכאלי על
החלטה בעניין בקשת הממשלה להקדמת הדיון בהצעת חוק, לפני קריאה ראשונה.

היועצת המשפטית בדרכה לכאן, כמו שביקשת. בבקשה תנמקי.

מרב מיכאלי (המחנה הציוני):

תודה רבה ליושב ראש הזמני.

קודם כל אני רוצה להגיד שהאופן שבו התקבל הפטור בישיבה הקודמת היה בלתי
ראוי בעליל. כמו שאמרת – אתה רוצה שישי יאמר מילה על החוק. קודם הוא בקושי
אמר מילה על החוק ואי-אפשר היה להבין ממנו מה החוק. זה לא בסדר.

שנית. עניינית, עם כל הכבוד - - -

היו"ר רועי פולקמן:

זה לפני קריאה ראשונה. יהיה מן הסתם לדבר על כל הפרטים של החוק. אפשר
להתנגד, לתקן, לראות איפה יש בעיות.

מרב מיכאלי (המחנה הציוני):

מאה אחוז, זה בדיוק העניין. בשביל זה נועדה ההנחה מראש. בלאו הכי אנחנו
בשבוע האחרון של הכנסת. זה לא שהחוק יעבור. הוא לא יעבור לפני הכנס הבא
והוועדות לא הולכות להתכנס ולעבוד עליו באופן מיוחד. אין שום דחיפות. פטור
מחובת הנחה נועד למצב של דחיפות. אין שום דחיפות להעביר את החוק הזה. זה
מצב שמאז 1967 מדינת ישראל ויחסיה עם השטחים נמשכים ואין שום דחיפות להכין
את החוק הזה. כאמור, הוא גם לא יעבור בלאו הכי.

היו"ר רועי פולקמן:

הוועדות יכולות לדון בו גם בפגרה.

מרב מיכאלי (המחנה הציוני):

אבל הוועדות לא יתכנסו, יש פסח.

שולי מועלם-רפאלי (הבית היהודי):

יש 8 פגישות לוועדה.

היו"ר רועי פולקמן:

דובר על זה שיהיו דיונים בפגרה. לדברי שאלת הדחיפות תכף ננמק.

מרב מיכאלי (המחנה הציוני):

דחוף זה לא. זה ממש לא מהדברים הדחופים. סדר היום עמוס בצורה בלתי רגילה,
כפי שוודאי ראית בעצמך. שנית, אין סיבה. מה שלא לדחוף אין סיבה לתת לו פטור
ולא לתת לאנשים לדעת על מה בכלל מצביעים. אין סיבה.

היו"ר רועי פולקמן:

אני אעיר רק הערה אחת על העניין של הדחיפות כי אני יודע שהדבר הזה מתגלגל
כבר שבועות ולדעתי גם חודשים - -

מרב מיכאלי (המחנה הציוני):

יש הרבה דברים שמתגלגלים שבועות וחודשים.

היו"ר רועי פולקמן:

- - בתהליכי הבירוקרטיה לקראת ההנחה.

מרב מיכאלי (המחנה הציוני):

זה שהממשלה עובדת בצורה לא פרודוקטיבית, מה אני יכולה לעשות? אבל הכנסת לא
יכולה לשלם את המחיר וכמובן גם לא הציבור מכיוון שמן הראוי שחוקים יונחו
כמו שצריך.

אם היית אומר שפוקעת הוראת שעה או שיש הסכמים בינלאומיים שחייבים לעמוד
בהם, כל מיני סיבות שאליהן כבר נדרשנו במספרים לא סבירים, אז בסדר. אבל זה
ממש רחוק מלהיות המקרה.

היו"ר רועי פולקמן:

שי תוכל להסביר את עיקרי החוק כי הוא די פשוט.

מרב מיכאלי (המחנה הציוני):

כן, בוא תסביר את עיקרי החוק.

היו"ר רועי פולקמן:

תתייחס לעניין הדחיפות. מה קרה שהוא דווקא עכשיו מגיע לבקשה לפטור מחובת
הנחה.

ישי פרלמן:

אני מרשות המיסים.

החוק באמת פשוט. חוק עידוד השקעות הון וחוק עידוד חקלאות למפעלים שנמצאים
בישראל. כיום לפי נוסח החוק ההטבות האלה לא ניתנות למפעלים שלא נמצאים
בישראל, ובכלל זאת מפעלים שנמצאים באזור. חוץ מזה, יש מענקים מנהליים
שניתנים על-ידי משרד הכלכלה, שהם דומים במתכונתם למענקים הניתנים מכוח חוק
עידוד השקעות הון, אבל הממשלה לא יכולה לתת הטבות מס דומות מכיוון שהטבות
מס צריכות להיות כתובות בחוק. אז הסעיף הזה מבקש להחיל בעצם על מפעלים
שמקבלים מענקים של הממשלה, שהם דומים במהותם למענקים שניתנים מכוח חוקי
עידוד השקעות הון וחוקק עידוד החקלאות, שגם הם יוכלו לקבל את הטבות המס
הנלוות.

הסיבה לדחיפות היא שהוגש בג"צ כנגד האפליה הזאת, אפליה לטענת העותרים,
שטוענים שאותם תושבים שחיים באזור צריכים לשלם מס הכנסה על פי דיני מדינת
ישראל אבל מצד שני הם לא נהנים מהקלות המס שניתנות לתושבי מדינת ישראל.
אנחנו רוצים להתחיל עכשיו כבר שיהיה לנו מה להגיד לבית המשפט, שאנחנו
מקדמים את הצעת החוק ושהם יראו שבאמת הצעת החוק מקודמת. אנחנו רוצים להניח
את זה לקריאה ראשונה. כמו שאמרה חברת הכנסת מיכאלי, אנחנו לא הולכים להעביר
את החוק ביומיים הקרובים ויש עכשיו זמן לחברי הכנסת מן הסתם להתעדכן גם
לאורך הדיונים בפגרה כדי שנוכל להעביר את זה במהירות לאחר הפגרה.

היו"ר רועי פולקמן:

עוד התייחסויות.

אחמד טיבי (הרשימה המשותפת):

צריך ללכת להצבעה.

שולי מועלם-רפאלי (הבית היהודי):

לא, אנחנו נחכה לקואליציה להצבעה.

אחמד טיבי (הרשימה המשותפת):

מה זאת אומרת?

שולי מועלם-רפאלי (הבית היהודי):

לא, אני רוצה להתייחס.

אחמד טיבי (הרשימה המשותפת):

זה בניגוד לתקנון מה שהיא אמרה.

שולי מועלם-רפאלי (הבית היהודי):

למה?

אחמד טיבי (הרשימה המשותפת):

מה זה מחכים להצבעה לקואליציה?

יואל חסון (המחנה הציוני):

אין דבר כזה, אדוני.

אחמד טיבי (הרשימה המשותפת):

אין דבר כזה.

אחמד טיבי (הרשימה המשותפת):

זה פטור מחובת הנחה.

יואל חסון (המחנה הציוני):

אי אפשר לשפוך את התינוק עם המים.

היו"ר רועי פולקמן:

רוצים לנמק ולשמוע התייחסויות לחוק.

יואל חסון (המחנה הציוני):

אה, אתם רוצים לנמק, בוודאי. ממתי יש את הדבר הזה?

מנמקת בעלת הרביזיה.

אחמד טיבי (הרשימה המשותפת):

בעלת הרביזיה מנמקת.

יואל חסון (המחנה הציוני):

מנמקת ונגמר הסיפור.

היו"ר רועי פולקמן:

אם מישהו רוצה התייחסות, מותר לו. יתכן התייחסות של היועצת המשפטית.

יואל חסון (המחנה הציוני):

סלח לי אדוני, מה זה אתה מחכה לקואליציה.

היו"ר רועי פולקמן:

אני ממש לא מחכה.

יואל חסון (המחנה הציוני):

מה, יש פה חברי ועדת כנסת סוג א' וחברי ועדת כנסת סוג ב'?

היו"ר רועי פולקמן:

יש פה בקשה לנימוק ואני רוצה לשמוע.

יואל חסון (המחנה הציוני):

אי-אפשר להגיד את הדברים בפנים?

שולי מועלם-רפאלי (הבית היהודי):

למה? רק כשאתם אומרים אותה בפנים זה לגיטימי?

יואל חסון (המחנה הציוני):

זה שאתם דורכים על הדמוקרטיה – הרי ראינו עכשיו את השר לוין מכנה בכלל את
שופטי בית משפט עליון ייצורים.

היו"ר רועי פולקמן:

ראית את ההודעה ששר האוצר הוציא בנושא?

יואל חסון (המחנה הציוני):

יצורים, יצורים, באמת.

היו"ר רועי פולקמן:

לצטט את הודעתו של שר האוצר? אם אנחנו כבר בעניין נגיד רק את השורה
התחתונה: "כל מי שינסה לפגוע במעמדו של בית המשפט הוא ייתקן בחומה בצורה של
מפלגת כולנו".

יואל חסון (המחנה הציוני):

הוא ישים אותך ברשימה, מה אתה דואג? למה אתה מצטט אותו.

היו"ר רועי פולקמן:

בנושא בית המשפט, אל תדאג.

יואל חסון (המחנה הציוני):

זה שהוא לא נמצא כאן ואתה מדווח בשידור חי שאתה ממלא את תפקידך כחבר כולנו.
הכול בסדר.

היו"ר רועי פולקמן:

תודה רבה מר חסון.

יואל חסון (המחנה הציוני):

לא, אני מפרגן לך. אני אומר לך ברצינות, אדוני. זה הרי מתחיל מזה שאתם
מזלזלים בשופטי בית משפט עליון וקוראים להם יצורים. אני שומע חבר קואליציה
שמכנה את החלטת בג"צ כהחלטה טפשית. זה מגיע לכאן ואתם משחקים פה בדמוקרטיה.

נאוה בוקר (הליכוד):

מותר לו לחשוב כך. חופש הביטוי, לא? אנחנו מדינה דמוקרטית, מותר לנו
להתבטא. מה קרה? אתם רוצה לסתום לנו את הפה. מה קרה?

יואל חסון (המחנה הציוני):

חברת הכנסת מועלם, מי ששומר על המדינה הזאת כמדינה יהודית ודמוקרטית זה
אנחנו. כי אם זה תלוי בכם מחר אתם מדיני עם רוב פלסטיני.

שולי מועלם-רפאלי (הבית היהודי):

אז אין לך אלא להתקדם איתנו.

יואל חסון (המחנה הציוני):

אני מונע את זה שאחמד טיבי יהיה ראש ממשלה. את מקדמת אותו למקום הזה, לא
אני.

שולי מועלם-רפאלי (הבית היהודי):

אחמד איתי.

אחמד טיבי (הרשימה המשותפת):

אם כבר מדברים על ציטוטים ותגובות, אני רוצה לצטט את דבריו של חבר הכנסת
ליברמן, יושב ראש ישראל ביתנו אמר עכשיו בגלי צה"ל על בנימין נתניהו:
נתניהו שקרן, רמאי, נוכל. במילים אלה.

נאוה בוקר (הליכוד):

מה זה קשור לדיון בוועדה, לא הבנתי?

אחמד טיבי (הרשימה המשותפת):

אני מבקש לאור הדברים האלה, להפסיק את הדיון, לתת לחברי הליכוד אפשרות
לשקול את הדברים, ללמוד אותם ולהגיב.

היו"ר רועי פולקמן:

אנחנו נדון בזה שוב.

חברים, התקבלה בקשתו של חבר הכנסת חסון אז אנחנו נצביע.

מי בעד הרביזיה של חברת הכנסת מיכאלי.

אחמד טיבי (הרשימה המשותפת):

הגיע בני בגין, הבנת?

יואל חסון (המחנה הציוני):

ברור שהבנתי.

בגין, ככה אתה בא להיות מכונת הצבעות? לא מתאים לך.

היו"ר רועי פולקמן:

מי נגד הרביזיה?

יואל חסון (המחנה הציוני):

אתה לא יודע על מה אתה מצביע, אדוני.

זאב בנימין בגין (הליכוד):

אתה יודע על כל דבר שאתה מצביע. הבעיה זה איך שאתה מצביע כשאתה כן יודע.

היו"ר רועי פולקמן:

נא להצביע.

הצבעה

בעד הרביזיה – 6

נגד – 7

נמנעים – אין

הרביזיה לא התקבלה.

היו"ר רועי פולקמן:

הרביזיה לא התקבלה.

הישיבה נעולה.

הישיבה ננעלה בשעה 17:28.
