הכנסת העשרים

מושב שלישי

פרוטוקול מס' 176

מישיבת ועדת הכנסת

יום שני, ה' בכסלו התשע"ז (05 בדצמבר 2016), שעה 21:45

סדר היום:

קביעת ועדה לדיון בהצעת חוק הסדרת ההתיישבות ביהודה והשומרון, התשע"ז-2016
(פ/3459/20)

נכחו:

חברי הוועדה:

יואב קיש – היו"ר

ישראל אייכלר

רוברט אילטוב

דוד ביטן

יואב בן צור

מכלוף מיקי זוהר

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

חברי הכנסת:

דוד אמסלם

בצלאל סמוטריץ

ניסן סלומינסקי

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אסתר מימון

קביעת ועדה לדיון בהצעת חוק הסדרת ההתיישבות ביהודה והשומרון, התשע"ז-2016
(פ/3459/20)

היו"ר יואב קיש:

אני אתחיל. תיכף גם תצטרף אלינו היועצת המשפטית. זימנו אתכם עשר דקות מתום
ישיבת המליאה לקבוע ועדה לדיון בהצעת חוק הסדרת ההתיישבות ביהודה ושומרון,
התשע"ז-2016 (פ/3459/20).

אנחנו דנים בנושא של ועדה משותפת לוועדת החוקה, חוק ומשפט ולוועדת החוץ
והביטחון לדיון בהצעת החוק הזאת.

אני מקריא את האנשים. מטעם ועדת החוקה, חוק ומשפט: הבית היהודי – ניסן
סלומינסי. הוא היושב-ראש; הליכוד – נורית קורן; כולנו – טלי פלוסקוב; ש"ס –
מיכאל מלכיאלי; המחנה הציוני – רויטל סוויד; יש עתיד – יעל גרמן; הרשימה
המשותפת – אוסאמה סעדי; יהדות התורה – אורי מקלב.

דוד ביטן (הליכוד):

מי חבר בוועדה מטעם ש"ס?

היו"ר יואב קיש:

מטעם ש"ס מיכאל מלכיאלי.

מטעם ועדת החוץ והביטחון: הליכוד – יואב קיש, אמיר אוחנה, שרן השכל; הבית
היהודי – שולי מועלם רפאלי; ישראל ביתנו - - -

דוד ביטן (הליכוד):

מי שלא נמצא אפשר להחליף אותו?

היו"ר יואב קיש:

ביטן, זה מפריע.

דוד ביטן (הליכוד):

אני שואל. הוא לא נמצא מלכיאל.

היו"ר יואב קיש:

הוא לא צריך להיות פה עכשיו.

דוד ביטן (הליכוד):

לא עכשיו, הוא יהיה בחו"ל.

היו"ר יואב קיש:

כל אחד יכול להחליף אותו.

- - - ישראל ביתנו – רוברט אילטוב; מרצ – מיכל רוזין; המחנה הציוני – עמר
בר לב ונחמן שי במקום ציפי לבני.

דוד ביטן (הליכוד):

מה קרה? היא התייאשה?

היו"ר יואב קיש:

לא יודע. דווקא היה מעניין אתה בוועדה, האמת.

איילת נחמיאס ורבין (המחנה הציוני):

נכון. היא רצינית. היא דואגת לכם ודואגת לתושבי עמונה.

דוד ביטן (הליכוד):

למה היא התייאשה? למה היא התייאשה?

איילת נחמיאס ורבין (המחנה הציוני):

אי-אפשר לא להתייאש מכם, זאת האמת - - -

היו"ר יואב קיש:

אני פותח את הדיון בהצעה. אני רוצה לדעת מי רוצה להתייחס. מישהו רוצה
להתייחס?

רוברט אילטוב (ישראל ביתנו):

לא, מה פתאום.

יואל חסון (המחנה הציוני):

ודאי שאני רוצה.

מרב מיכאלי (המחנה הציוני):

ודאי שאנחנו רוצים להתייחס.

היו"ר יואב קיש:

אז תגידו. אז בבקשה.

יואל חסון (המחנה הציוני):

אתה רגיל שכולם סטטיסטים - -

היו"ר יואב קיש:

אני שואל ואתם עונים.

יואל חסון (המחנה הציוני):

- - מכונות הצבעה.

היו"ר יואב קיש:

יואל, בבקשה. זכות הדיבור שלך, יואל חסון.

איילת נחמיאס ורבין (המחנה הציוני):

מזל טוב ליושב-ראש הוועדה.

מרב מיכאלי (המחנה הציוני):

על מה?

איילת נחמיאס ורבין (המחנה הציוני):

יש לו יום-הולדת.

יואל חסון (המחנה הציוני):

אני שמח שאנחנו אומרים את זה - - -

דוד ביטן (הליכוד):

בפעם הראשונה שהוא בא לוועדה עושה רעש.

יואל חסון (המחנה הציוני):

אדוני, אני טרחתי, למרות שלא ידעתי שאני בא לכנס ליכוד – אבל בכל זאת טרחתי
לבוא ליום הולדת שלך היום...

דוד אמסלם (הליכוד):

אתה מבין בליכוד.

היו"ר יואב קיש:

אמת.

דוד אמסלם (הליכוד):

הוא היה יושב-ראש צעירי הליכוד.

איילת נחמיאס ורבין (המחנה הציוני):

אתם אמורים להגדיל את העוגה, אתם מקטינים אותה.

היו"ר יואב קיש:

אנחנו ערב היום הולדת.

שולי מועלם-רפאלי (הבית היהודי):

ביהדות היום מתחיל מהערב.

יואל חסון (המחנה הציוני):

חבר הכנסת אמסלם, ראיתי היום חברים טובים שלי, יש לי הרבה חברים בליכוד,
ואני עדיין חבר שלהם - - -

דוד אמסלם (הליכוד):

התגעגעת. התגעגעת לימים הטובים.

יואל חסון (המחנה הציוני):

לא. תקשיב ברצינות.

מרב מיכאלי (המחנה הציוני):

הימים הטובים? איך שהליכוד נראה היום באמת שאי-אפשר להתגעגע לכלום.

יואל חסון (המחנה הציוני):

זה לא ימים טובים. אתה תיתן לי לדבר?

היו"ר יואב קיש:

אתה מנהל אתו דו-שיח. פנית אליו והתחלת אתו דו-שיח.

יואל חסון (המחנה הציוני):

אני רוצה שהוא - - -

דוד אמסלם (הליכוד):

- - -

היו"ר יואב קיש:

דודי, רצית שקט, רצית לגמור.

דוד ביטן (הליכוד):

אין כמו הליכוד. אין.

היו"ר יואב קיש:

יואל, בבקשה.

יואל חסון (המחנה הציוני):

ראיתי היום אנשים מהתקופה שבאמת היו ימים טובים בליכוד. אתה יודע למה הימים
לא טובים? כי אתם מזמן הפסקתם להיות הליכוד, נהייתם מפלגת נתניהו, זה מה
שאתם. אתם לא באמת הליכוד - - -

דוד ביטן (הליכוד):

אתה יודע מה הבעיה שלך? גם עזבת את הליכוד וגם אתה אומר לנו כמה אנחנו לא
טובים ומה היה - - -

יואל חסון (המחנה הציוני):

תן לי רגע, אני אומר לך. תקשיב לי, דוד ביטן - -

דוד אמסלם (הליכוד):

איך זה קשור להצבעה?

יואל חסון (המחנה הציוני):

- - אני אומר לך יותר מזה.

דוד ביטן (הליכוד):

עזבת את הליכוד - - -

דוד אמסלם (הליכוד):

איך זה קשור להצבעה?

יואל חסון (המחנה הציוני):

אני אגיד לך.

דוד ביטן (הליכוד):

אתה עזבת את הליכוד - - -

היו"ר יואב קיש:

תן לו, תן לו. הנה הפואנטה. הנה הפואנטה. עד עכשיו זה היה - - -

יואל חסון (המחנה הציוני):

אני אגיע לפואנטה - - -

דוד ביטן (הליכוד):

אני מבין, מנסים להצדיק את העזיבה.

יואל חסון (המחנה הציוני):

תן לי להגיד לך.

דוד ביטן (הליכוד):

תבין, הוא רוצה להצדיק את העזיבה, אמסלם.

יואל חסון (המחנה הציוני):

תן לי להגיד לך, דוד ביטן, ואתה יודע מה, אל תדבר אתי על העזיבה - -

דוד ביטן (הליכוד):

אז מה אתה בכל פעם אומר לנו - - -

יואל חסון (המחנה הציוני):

- - כי אם אני אגיד לך מי האנשים שהיום עוד בליכוד, שרצו לרדוף אחרי אריק
שרון לקדימה, אז אני לא אדבר על זה.

דוד ביטן (הליכוד):

אני לא.

יואל חסון (המחנה הציוני):

תשים נקודה עכשיו. אני אומר לכם מה, לא כל הסיפורים ובלבולי המוח האלה, אלא
שהיום ראיתם אדם, חבר כנסת, משפיל את בני בגין, הבן של מנחם בגין - -

דוד אמסלם (הליכוד):

הוא קיבל הערה לסדר ממני.

יואל חסון (המחנה הציוני):

- - האיש שעשה את הליכוד, האיש שהוא לב לבו של הליכוד - -

דוד ביטן (הליכוד):

הוא קשור לליכוד, סמוטריץ?

יואל חסון (המחנה הציוני):

- - ולבן שלו יש בהחלט זכויות. לא כמו לאבא שלו, אבל יש זכויות. ראיתם את
האיש הזה נרמס על-ידי בצלאל סמוטריץ ושתקתם. שתקתם.

דוד ביטן (הליכוד):

- - -

יואל חסון (המחנה הציוני):

שתקתם, ולא אמרתם מילה.

היו"ר יואב קיש:

אתם עשיתם כל-כך הרבה רעש שלא שמעתי כלום.

דוד ביטן (הליכוד):

אתם תופפתם על השולחנות, אף אחד לא שמע.

קריאות:

- - -

היו"ר יואב קיש:

אני לא שמעתי כלום.

דוד ביטן (הליכוד):

אף אחד לא שמע. אתם לחצתם, תופפתם כל הזמן - - -

היו"ר יואב קיש:

יואל, תאמין לי, אם הייתי שומע – לא שמעתי כלום מהצעקות שלכם.

יואל חסון (המחנה הציוני):

- - - של סמוטריץ, של בנט, של נתניהו.

דוד ביטן (הליכוד):

תתופפו כל הזמן – ככה.

יואל חסון (המחנה הציוני):

אתם הליכוד משפילים את בגין. בגין זה שם קדוש - -

היו"ר יואב קיש:

יואל, אתה רוצה להתייחס לנושא?

יואל חסון (המחנה הציוני):

- - בגין זה שם שפעם אמרו אותו, אנשים רעדו ואתם ראיתם את בני בגין מושפל
במליאה - - -

היו"ר יואב קיש:

אני מתחיל לקצוב זמן.

יואל חסון (המחנה הציוני):

- - - מושפל במליאה. אתה יודע מה, היית צריך לראות את הפנים שלו. זה
הליכוד? איך הלב שלכם לא מתפקע מעצב?

שולי מועלם-רפאלי (הבית היהודי):

לכן מותר לו להצביע נגד הקואליציה, יואל? אין גבול לפאתוס.

היו"ר יואב קיש:

בבקשה לסיים, יואל.

יואל חסון (המחנה הציוני):

איך לא קפצתם ושלפתם את סמוטריץ מדוכן הנואמים ואפשרתם לו להמשיך להשפיל את
הליכוד?

הוא השפיל אתכם - -

דוד ביטן (הליכוד):

טוב שאתה דואג לליכוד.

יואל חסון (המחנה הציוני):

- - הוא לא השפיל את בגין. הוא השפיל אתכם.

היו"ר יואב קיש:

תודה. נא לסיים.

יואל חסון (המחנה הציוני):

אני אגיד לך משהו, חבר הכנסת ביטן, ואתה יודע כמה יש לי קשר מיוחד אליך
וכמה אני מעריך אותך. אני יכול אתך לעשות מהפכות, אני יכול אתך (חבר הכנסת
יואב קיש) לעשות מהפכות, אני יכול אתך, חבר הכנסת אמסלם, לעשות מהפכות - -

היו"ר יואב קיש:

היה לכם צ'אנס. למה לא באתם?

יואל חסון (המחנה הציוני):

- - עם כל הליכוד. אני לא יכול עם סמוטריץ, כי הוא אנטי דמוקרטי. אני לא
יכול עם הבית ההודי, כי הם משיחיסטים והם נלחמים בדמוקרטיה - -

שולי מועלם-רפאלי (הבית היהודי):

- - - דמוקרטי רק שזה בצד שלך, יואל - - -

יואל חסון (המחנה הציוני):

- - אל תלכו אתם לאותו מקום.

שולי מועלם-רפאלי (הבית היהודי):

כשהעבירו את הסכמי אוסלו - - - זה היה דמוקרטי?

איילת נחמיאס ורבין (המחנה הציוני):

שולי - - -

יואל חסון (המחנה הציוני):

אל תלכו אתם לאותו מקום.

קריאות:

- - -

שולי מועלם-רפאלי (הבית היהודי):

- - - להעביר את הסכמי אוסלו עם מיצובישי של השרים - - -

יואל חסון (המחנה הציוני):

אל תלכו אתם לאותו מקום.

איילת נחמיאס ורבין (המחנה הציוני):

שולי, שיתבייש לו. אתה מספר לנו? - - -

היו"ר יואב קיש:

חברים. חברת הכנסת שולי מועלם, נא לא להפריע. תודה רבה, יואל.

יואל חסון (המחנה הציוני):

היא מפריעה לכם כל הזמן, לא עכשיו - -

היו"ר יואב קיש:

תודה רבה, חבר הכנסת חסון.

יואל חסון (המחנה הציוני):

- - זה רעל. זה רעל שיש לכם בקואליציה - - -

היו"ר יואב קיש:

תודה, חבר הכנסת חסון.

יואל חסון (המחנה הציוני):

- - - אתם יודעים כולכם שזה רעל, רעל שזורם בעורקים של הממשלה הזאת, של
המדינה הזאת ושל הדמוקרטיה במדינה שלנו.

היו"ר יואב קיש:

תודה רבה. חברת הכנסת איילת נחמיאס ורבין.

איילת נחמיאס ורבין (המחנה הציוני):

אני אהיה מאוד-מאוד קצרה. קודם כול, מזל טוב ליושב-ראש הוועדה.

היו"ר יואב קיש:

תודה רבה.

איילת נחמיאס ורבין (המחנה הציוני):

היום יושב-ראש הכנסת הוציא אותי מהמליאה אחרי שחבר הכנסת סמוטריץ קרא לנו
"הטרור של ארגוני השמאל", "היום הסתיים הטרור המשפטי של ארגוני השמאל".
ולאף אחד אין פה שום בעיה? אני רוצה להגיד לחברתי, חברת הכנסת שולי
מועלם - - -

רועי פולקמן (כולנו):

למה את חושבת שאין בעיה?

איילת נחמיאס ורבין (המחנה הציוני):

סליחה, רגע. חבר הכנסת פולקמן. אם אתה רוצה לצאת להגנתי, הייתי מצפה שאתה
תגן עלי במליאה, לא פה. אני רוצה להגיד לחברת הכנסת שולי מועלם: לי אתך
באופן אישי, ואפילו עם עמדותיך, אין לי שום בעיה, אני לא אקרא לך בחיים
"טרוריסטית", אני לא אפגע בך בחיים רק בגלל שאת אשת ימין.

שולי מועלם-רפאלי (הבית היהודי):

אני לא חושבת שהוא אמר לך את זה.

איילת נחמיאס ורבין (המחנה הציוני):

זה מה שהוא אמר.

שולי מועלם-רפאלי (הבית היהודי):

הוא לא אמר לך את זה.

איילת נחמיאס ורבין (המחנה הציוני):

זה מה שהוא אמר. תקשיבי שנייה.

שולי מועלם-רפאלי (הבית היהודי):

הוא לא אמר לך את זה.

איילת נחמיאס ורבין (המחנה הציוני):

"הטרור המשפטי של ארגוני השמאל".

שולי מועלם-רפאלי (הבית היהודי):

זה נכון - - -

איילת נחמיאס ורבין (המחנה הציוני):

מה אתם עושים עכשיו עם היועץ המשפטי לממשלה? תתביישו לכם. דוחקים - - -

שולי מועלם-רפאלי (הבית היהודי):

- - - הדמוקרטיה, אז מביאים את זה לשדה המשפטי.

איילת נחמיאס ורבין (המחנה הציוני):

סליחה, אני מבקשת שתגן על זכותי לדבר.

שולי מועלם-רפאלי (הבית היהודי):

- - -

היו"ר יואב קיש:

שולי. שולי מועלם. אני קורא לך לסדר פעם ראשונה.

שולי מועלם-רפאלי (הבית היהודי):

סליחה, היא פנתה אלי, אז אי-אפשר - - -

איילת נחמיאס ורבין (המחנה הציוני):

יואב, סליחה - -

היו"ר יואב קיש:

אני מתנצל, לא שמעתי.

איילת נחמיאס ורבין (המחנה הציוני):

- - אחרי זה תקבלי רשות דיבור.

היו"ר יואב קיש:

אני מבקש לתת לך זכות דיבור.

איילת נחמיאס ורבין (המחנה הציוני):

אתם אלה שדוחקים את האינסטנציה המשפטית הגבוהה ביותר במדינת ישראל, את
היועץ המשפטי לממשלה – דוחקים אותו לקיר. עושים וריאציות. דיברת על המספר 7
ביהדות, אפילו הזכרתי את זה במליאה. מה שאתם עושים ליועץ המשפטי לממשלה, זה
בסדר? זה לא טרור משפטי? אבל לא היה עולה בדעתי, ונאמתי היום במליאה כנגד
חוק ההסדרה – לא היה עולה בדעתי לומר שזה טרור משפטי. אני מסתכלת על זה
כשחיקה של הדמוקרטיה, סיכון של הדמוקרטיה, אבל לעולם לא הייתי אומרת לכם
שאתם עושים טרור משפטי ליועץ המשפטי לממשלה.

אף אחד מכם, חבר הכנסת פולקמן – אף אחד מכם לא קם, כשזה מה שהוא אמר לשמאל,
ואין לכם שום בעיה עם זה - -

רועי פולקמן (כולנו):

לא נכון, איילת.

איילת נחמיאס ורבין (המחנה הציוני):

- - שהם מסיתים כנגד השמאל.

רועי פולקמן (כולנו):

זה לא נכון.

איילת נחמיאס ורבין (המחנה הציוני):

סליחה.

היו"ר יואב קיש:

תן לה לסיים, רועי. רועי. רועי. רועי.

רועי פולקמן (כולנו):

זה לא נכון, איילת. מי התעקש שלא יהיה חוק נגד הבג"ץ?

היו"ר יואב קיש:

רועי. רועי, תן לה לסיים.

דוד אמסלם (הליכוד):

מה אתה צריך להתגונן? מה, אתה עכשיו מגן על השמאל?

איילת נחמיאס ורבין (המחנה הציוני):

זה רגע האמת - -

שולי מועלם-רפאלי (הבית היהודי):

- - -

היו"ר יואב קיש:

שולי.

איילת נחמיאס ורבין (המחנה הציוני):

- - זה רגע המבחן.

רועי פולקמן (כולנו):

אנחנו לא מייצגים את סמוטריץ.

איילת נחמיאס ורבין (המחנה הציוני):

רועי, זה רגע המבחן. זה רגע קשה.

היו"ר יואב קיש:

אני אתן לכם זכות דיבור, אז די להפריע.

איילת נחמיאס ורבין (המחנה הציוני):

זה רגע קשה - - -

רועי פולקמן (כולנו):

- - -

היו"ר יואב קיש:

רועי. רועי, אתה תקבל זכות דיבור.

איילת נחמיאס ורבין (המחנה הציוני):

- - - זה רגע קשה.

היו"ר יואב קיש:

נא לסיים, איילת.

איילת נחמיאס ורבין (המחנה הציוני):

ראיתי חברי כנסת מסתובבים היום במסדרונות שפופים, אבלים, עצובים, שום עמונה
צפון ומחיר למשתכן בעמונה צפון לא יעזור לזה. אני אומרת לך את זה, רועי.
אתם לוקחים את זה למקום מסוכן.

היו"ר יואב קיש:

איילת, נא לסיים.

איילת נחמיאס ורבין (המחנה הציוני):

רגע. אני אסיים במשפט אחד. יש לי בקשה אליכם - - -

דוד ביטן (הליכוד):

למה את כועסת, אילת?

איילת נחמיאס ורבין (המחנה הציוני):

אני אגיד לך למה, דוד.

יואל חסון (המחנה הציוני):

אנחנו באמת כועסים.

איילת נחמיאס ורבין (המחנה הציוני):

תקשיבו, שנייה.

דוד ביטן (הליכוד):

אנחנו לא נמצאים במלחמה.

איילת נחמיאס ורבין (המחנה הציוני):

תקשיב רגע, דוד. אני באמת אומרת את זה כבן-אדם שלא מרשה לעצמו להסית גם
כנגד חבר הכנסת, סמוטריץ. בסדר? אני אומרת לכם: תעזרו לעצור את מה שקורה
כאן. אתם חושבים שזה רק חוק ההסדרה, ואני אומרת לכם שזה לא, זה הרבה יותר
מסוכן מזה.

היו"ר יואב קיש:

תודה. היתה לי בקשה גם בש"ס להחליף, אני פשוט לא הולך להחליף. גם חברת
הכנסת ציפי לבני תישאר ברשימה מטעם ועדת החוץ והביטחון, ואתם תוכלו לעשות
החלפה בוועדה עם מי שאתם רוצים. בבקשה, חבר הכנסת אמסלם.

דוד אמסלם (הליכוד):

באנו לדיון ספציפי, זה לא נאומים לאומה.

דוד ביטן (הליכוד):

יש לנו תשובות גם לנאומים האלה.

יואל חסון (המחנה הציוני):

סליחה שאנחנו מטרידים אותך, חבר הכנסת אמסלם.

היו"ר יואב קיש:

דודי, חברי הכנסת יכולים לדבר. אני לא מונע.

דוד אמסלם (הליכוד):

תשמע מה אני אומר.

היו"ר יואב קיש:

מה אתה רוצה?

דוד אמסלם (הליכוד):

יש דיון ספציפי, ההתמקדות היא בדיון. זה לא מליאה. מישהו שאל משהו ואתה
עונה.

היות שיואל דיבר על בגין, אז דבר ראשון, אני שמח. פניתי לסמוטריץ אחרי זה.
לא שמעתי כל-כך הכול, באמת באתי לקראת הסוף - - -

דוד ביטן (הליכוד):

אי-אפשר היה לשמוע. הם תופפו כל הזמן.

דוד אמסלם (הליכוד):

אמרתי לו דבר כזה: פעם היה שחקן - -

דוד ביטן (הליכוד):

שמעת משהו? הם כל הזמן תופפו.

היו"ר יואב קיש:

רגע. בוא נשמע.

דוד אמסלם (הליכוד):

- - שהתקיף נגד הסל. הוא בא לסל של מכבי, כמעט הכניס סל עצמי. קודם כול,
שסמוטריץ לא יטיף לנו מוסר. דרך אגב, יש להם נטייה, לבית היהודי, עכשיו
כמעט לנהל אותנו. דבר שני, בני בגין, יש לו הרבה זכויות במדינת ישראל
ובוודאי במסגרת הליכוד. גם אם אנחנו חולקים עליו בנקודה כזאת או אחרת, הרבה
כבוד והערכה יש לנו, בוודאי כשהבן-אדם מבצע את מה שהוא מבצע ממניעים
אידיאולוגיים ולא פוליטיים, גם אם אנחנו חולקים עליו. זה בסדר. במקרה הזה
גם אני חולק עליו, אבל אני מכבד אותו.

איילת נחמיאס ורבין (המחנה הציוני):

אני שמחה שאתה אומר את זה.

דוד אמסלם (הליכוד):

לכן אני לא צריך שסמוטריץ יטיף לנו מוסר. קודם כול שיעשה סדר אצלם בבית,
לפני שהוא מדבר עלינו בכלל. אמרתי לו את זה: סמוטריץ, התבלבלת, התבלבלת
בכיוון, מתקיפים לצד ההוא, לא פה.

היו"ר יואב קיש:

אורן בלבל אותו קודם עם - - -

דוד אמסלם (הליכוד):

אני באמת מצטער שלא שמעתי אותו תוך כדי תנועה. לא שמעתי אותו על חי, בגלל
שאני חושב שהיינו - - -

דוד ביטן (הליכוד):

מי אמר שהוא אמר את הדברים?

היו"ר יואב קיש:

לא שמענו.

דוד אמסלם (הליכוד):

הוא דיבר על בגין. הוא לא צריך לדבר, לא על בגין - - -

דוד ביטן (הליכוד):

הוא דיבר.

דוד אמסלם (הליכוד):

אם הוא רוצה לדבר, שידבר עליהם.

דוד ביטן (הליכוד):

לא שמעתי כלום. היה בלגן, רעש.

היו"ר יואב קיש:

רועי פולקמן, בקצרה בבקשה.

רועי פולקמן (כולנו):

ממש דקה, גם כי אני מתחבר למה שאמר דודי. דבר אחד, למען ההתיישבות ברור
שצריך להיות שלטון חוק, ולכן אין ויכוח על זה. גם למען ההתיישבות שלטון
החוק הוא מעל הכול, ושום דבר אחר לא יתקבל, ולכן אני אומר בצורה הכי ברורה,
אנחנו שמנו סטופ לסמוטריץ. אנחנו חברים מאוד טובים של הבית היהודי, אבל
סטופ לסמוטריץ שמנו - -

מרב מיכאלי (המחנה הציוני):

לא שמתם כלום - -

רועי פולקמן (כולנו):

- - כי הגישה של סמוטריץ לא היתה מקובלת עלינו - -

מרב מיכאלי (המחנה הציוני):

- - איזה שטויות.

רועי פולקמן (כולנו):

- - ולכן שמנו לו סטופ. הגיע נוסח שעבדנו עליו עם חברי הבית היהודי,
וסמוטריץ לא הסכים אתו.

מרב מיכאלי (המחנה הציוני):

היועץ המשפטי לממשלה עדיין מתנגד לו, חד-משמעית.

רועי פולקמן (כולנו):

לא. לנוסח - - -

היו"ר יואב קיש:

אנחנו עכשיו בקביעת הוועדה.

מרב מיכאלי (המחנה הציוני):

גם בלי נוסח הבדיעבד – הוא מתנגד לו.

היו"ר יואב קיש:

רועי.

רועי פולקמן (כולנו):

המשפט האחרון שאני אגיד - - -

מרב מיכאלי (המחנה הציוני):

גם בלי סעיף הבדיעבד ראש הממשלה אומר שזה יביא אתכם להאג.

רועי פולקמן (כולנו):

אין לי שום בעיה, כי אם אנחנו שומרים על שלטון החוק ודואגים להתיישבות, אני
שם והסיעה שלי שם.

מרב מיכאלי (המחנה הציוני):

זה חוק לא חוקתי וזה חוק מנוגד - - -

היו"ר יואב קיש:

רועי, נא לסיים. אמרת "בקצרה".

רועי פולקמן (כולנו):

אני אגיד עוד דבר אחד - - -

קריאה:

- - -

מרב מיכאלי (המחנה הציוני):

- - - בשביל שאז תוכלו להגיד שזה "טרור משפטי".

רועי פולקמן (כולנו):

אני אגיד עוד דבר אחד. עם כל הכבוד, גם אנחנו הערנו לסמוטריץ, והוא לא
מייצג את הדעות שלנו. עם כל הכבוד, אני חושב שהוא יצטרך לעבוד מאוד קשה כדי
להגיע לקרסוליים של בני בגין, ולכן הגישה הזאת לא מקובלת, ואני יודע שהיא
לא מקובלת על הרבה אחרים, עם כל הכבוד. יש דברים שאני מעריך אותו, ההתבטאות
הזאת לא מקובלת גם עלינו.

היו"ר יואב קיש:

תודה.

דוד ביטן (הליכוד):

מה הוא אמר?

היו"ר יואב קיש:

אנחנו לא יודעים מה הוא אמר.

דוד ביטן (הליכוד):

כולם מדברים ואף אחד לא יודע מה הוא אמר?

רועי פולקמן (כולנו):

הוא דיבר על בית משפט, על הטרור של השמאלנים, על חבר הכנסת בגין.

היו"ר יואב קיש:

דודי דיבר. אחמד טיבי, בבקשה.

שולי מועלם-רפאלי (הבית היהודי):

אמרת שתורי לדבר.

אחמד טיבי (הרשימה המשותפת):

יש סדר עדיפות בחדר הזה.

שולי מועלם-רפאלי (הבית היהודי):

לפי איזה סדר?

דוד ביטן (הליכוד):

ביקשתי מהיושב-ראש.

היו"ר יואב קיש:

הוא ביקש קודם.

דוד ביטן (הליכוד):

הוא שומע ולא מקשיב.

היו"ר יואב קיש:

אחמד, אחרי זה – ביטן, ואחרי זה – שולי.

אחמד טיבי (הרשימה המשותפת):

תודה רבה.

דוד ביטן (הליכוד):

ביקשתי ממנו. הוא אומר לי: כן, כן - - -

דוד אמסלם (הליכוד):

הוא עשה העדפה מתקנת, דופק את הליכוד...

היו"ר יואב קיש:

סליחה, החרדים רוצים? שלא יגידו "העדפה מתקנת", יש חוק עכשיו. יש חוק.
מישהו מהחרדים?

דוד אמסלם (הליכוד):

הוא עשה העדפה מתקנת – הליכודניקים בסוף...

היו"ר יואב קיש:

אחמד, בבקשה.

אחמד טיבי (הרשימה המשותפת):

תודה רבה. כולם נסערים פה בגלל שסמוטריץ תקף את בני בגין, ואז יוצאים חברי
הליכוד – אחד אומר "לא שמעתי", השני אומר שסמוטריץ לא יטיף לנו, אבל כולכם
מתעלמים מהעובדה שחלק מההתקפה על בגין באה מספסלי הליכוד. היה חבר כנסת אחד
שצעק לאורלי לוי אבקסיס: גם אם השם שלו בגין, זה לא אומר כלום, ופלט כמה
מילים קשות נגד בני בגין.

דוד אמסלם (הליכוד):

ביטן, אני חושב שהוא מדבר עליך.

אחמד טיבי (הרשימה המשותפת):

לא על ביטן. ביטן שתק.

דוד ביטן (הליכוד):

לא שמעתי כלום.

דוד אמסלם (הליכוד):

תגיד לנו מי אמר.

אחמד טיבי (הרשימה המשותפת):

אורן חזן תקף - - -

דוד ביטן (הליכוד):

לא שמעתי.

אחמד טיבי (הרשימה המשותפת):

היום פתאום אתה לא שומע כלום.

היו"ר יואב קיש:

עשיתם רעש שאי-אפשר היה לשמוע שום דבר.

אחמד טיבי (הרשימה המשותפת):

הם יושבים לידך. איך אנחנו שמענו? הוא צעק על אורלי לוי אבקסיס והוא יושב
לידך.

דוד ביטן (הליכוד):

לא שמעתי, באמת.

איילת נחמיאס ורבין (המחנה הציוני):

יש להם פילטרים מיוחדים.

אחמד טיבי (הרשימה המשותפת):

יש לכם שמיעה סלקטיבית כאשר משפילים אתכם ומשפילים סמלים שלכם - -

דוד ביטן (הליכוד):

לא שמעתי.

אחמד טיבי (הרשימה המשותפת):

- - אבל, ניחא.

דוד ביטן (הליכוד):

פתאום אתם דואגים לבני בגין?

איילת נחמיאס ורבין (המחנה הציוני):

תמיד. תמיד.

דוד אמסלם (הליכוד):

לא, לליכוד. הוא דואג לכבוד שלנו.

איילת נחמיאס ורבין (המחנה הציוני):

תמיד אנחנו מוצאים את עצמנו מגנים על אנשים שאתם מקיאים אותם.

אחמד טיבי (הרשימה המשותפת):

אני מבקש לא להפסיק אותי, לא הפסקתי אתכם.

שמעתי את נציגי המחנה הציוני עכשיו - - -

דוד ביטן (הליכוד):

- - -

אחמד טיבי (הרשימה המשותפת):

ביטן, קח רגיעון.

דוד ביטן (הליכוד):

מה אתה רוצה ממני? אייכלר דיבר.

אחמד טיבי (הרשימה המשותפת):

תירגע.

היו"ר יואב קיש:

בבקשה, אחמד.

אחמד טיבי (הרשימה המשותפת):

חברי הכנסת מהמחנ"צ מאוד כועסים על העובדה שסמוטריץ קרא להם "הטרור המשפטי
של ארגוני השמאל". סגן שר הביטחון היום מעל הדוכן אמר: היום שמנו קץ לטרור
המשפטי של בג"ץ. כל דבר אצלכם הוא טרור.

דוד ביטן (הליכוד):

מי אמר את זה?

אחמד טיבי (הרשימה המשותפת):

סגן שר הביטחון, דהן, מעל הדוכן, בתשובה של הממשלה. בשם ממשלת ישראל הוא
אמר את זה, ואתם חברים באותה קואליציה, ושתקתם. גם אז לא שמעת? חבר הכנסת
ביטן.

דוד ביטן (הליכוד):

אני רוצה להבין, כל מה - - -

אחמד טיבי (הרשימה המשותפת):

ולכן - - -

דוד ביטן (הליכוד):

רגע, אחמד. כל מה שאומרים אצלך ברשימה, כולל חנין זועבי, אתה מסכים אתו?

אחמד טיבי (הרשימה המשותפת):

אני תמיד מגן על חברי ברשימה המשותפת.

דוד ביטן (הליכוד):

כל מה שהם אומרים אתה אמרת? אז אין בעיה.

אחמד טיבי (הרשימה המשותפת):

הוא דיבר בשם הממשלה, ואתה שתקת.

דוד ביטן (הליכוד):

אתה אומר "זה אמר", אתם אשמים.

אחמד טיבי (הרשימה המשותפת):

פתאום אתה לא שומע? טרור משפטי של בג"ץ, הוא אמר, סגן שר הביטחון, ואתם
שתקתם.

קריאה:

- - -

היו"ר יואב קיש:

תן לו לסיים. בבקשה, אחמד. נא לסיים.

אחמד טיבי (הרשימה המשותפת):

אחר-כך כל דבר הוא טרור: יש טרור דיפלומטי, ליברמן אומר. עכשיו יש חברת
כנסת בסיעה של ישראל ביתנו שמדברת על טרור מיני בערים מעורבות.

היו"ר יואב קיש:

אנחנו בקביעת הוועדה, אחמד.

אחמד טיבי (הרשימה המשותפת):

אתם חבורה שנגועה בווירוס של הלוצינציות, של טרורפוביה נגד כל דבר שאתם
מתנגדים לו.

שולי מועלם-רפאלי (הבית היהודי):

הם לא יודעים מה זה הלוצינציות.

אחמד טיבי (הרשימה המשותפת):

ואני רוצה לומר לך, איילת, זה לא אישית נגדך, אלא נגד המחנה שלך: כאשר תקפו
את הערבים, ואמרו לנו "טרוריסטים", לחברי הכנסת הערבים, רובכם שתקו.

איילת נחמיאס ורבין (המחנה הציוני):

לא נכון.

מרב מיכאלי (המחנה הציוני):

לא נכון.

אחמד טיבי (הרשימה המשותפת):

רובכם שתקו כאשר אמרו לנו טרוריסטים.

איילת נחמיאס ורבין (המחנה הציוני):

לא נכון.

אחמד טיבי (הרשימה המשותפת):

כאשר משמיעים לנו את הדברים האלה בתוך המליאה, גם אתם לפעמים נתקפים במין
התקף של לא שומעים.

איילת נחמיאס ורבין (המחנה הציוני):

טיבי, אתה עושה טעות, אבל בסדר, לא נורא, נתמודד עם זה. אתה רואה כמה קשה
להיות אנחנו?

אחמד טיבי (הרשימה המשותפת):

אנחנו התרענו. כאשר פעם באיזה מקום לקחו את היהודים, יש כומר ששתק, אחר-כך
לקחו את הקומוניסטים, יש כומר ששתק, אחר-כך לקחו את השחורים, יש כומר ששתק;
גם פה לקחו את הערבים ואתם שתקתם, עכשיו אתם מואשמים בטרור, וכדור האש הזה
יגיע לפתחו של כל אחד מכם. נתראה בהאג.

היו"ר יואב קיש:

תודה, טיבי.

מכלוף מיקי זוהר (הליכוד):

אתה נוסע?

אחמד טיבי (הרשימה המשותפת):

אם יהיה משפט, אני נוסע. אני מבטיח לכם.

דוד אמסלם (הליכוד):

ארגנת משלחת?

אחמד טיבי (הרשימה המשותפת):

אם יהיה משפט, אני נוסע. הייתי כבר פעם אחת שם.

דוד ביטן (הליכוד):

אחמד, תן לי לדבר. קודם כול, אני רוצה לומר לכם - - -

אחמד טיבי (הרשימה המשותפת):

אנחנו נהיה משני צדי המתרס בהאג.

דוד אמסלם (הליכוד):

אני לא יודע למה - - -

אחמד טיבי (הרשימה המשותפת):

בבקשה, ביטן. אני שומע.

דוד ביטן (הליכוד):

אני אדבר קצר. קודם כול, אתם תוקפים אותנו סתם, כי אנחנו לא שמענו. אי-אפשר
היה לשמוע, כי הרשימה המשותפת דפקה בכיסאות ובשולחנות באופן שלא ראיתי - -

אחמד טיבי (הרשימה המשותפת):

נא לדייק, זה היה רק בשולחנות. לא סתם להאשים אותנו...

דוד ביטן (הליכוד):

- - פעם בכנסת. מאחר שהפרעתם גם לא שמעתי כלום. זה דבר ראשון. דבר שני - -
-

דוד ביטן (הליכוד):

זה נאמר כשלא דפקנו.

דוד אמסלם (הליכוד):

כשאתם דופקים, הוא כבר לא מקשיב.

דוד ביטן (הליכוד):

דבר שני, לא כל מה שכל אחד אומר, במיוחד ממפלגה אחרת, חל על כל אחד בכנסת.

אחמד טיבי (הרשימה המשותפת):

כולל חבר ממשלה?

דוד ביטן (הליכוד):

באותה מידה אני יכול להגיד שכל מה שאומרת חנין זועבי גם אתה אומר. לכל
מפלגה, גם אצלכם ברשימה המשותפת, יש ניואנסים שונים, היבטים שונים ואג'נדה
קצת שונה ואי-אפשר להחיל דבר-דבר. אם אמר מישהו מהבית היהודי, זה לא דבר
שקשור לליכוד, וההפך.

דבר שלישי, אני מאוד-מאוד מרוצה, זו לא הפעם הראשונה שאני שומע את יואל
חסון מטיף מוסר לאנשי הליכוד, כשהוא עזב את הליכוד כאשר הוא רצה להיות חבר
כנסת.

דוד אמסלם (הליכוד):

הוא מתגעגע, הוא מתגעגע.

דוד ביטן (הליכוד):

זה בסדר גמור, דרך אגב. אני לא בא בטענות.

דוד אמסלם (הליכוד):

הוא מתגעגע. יש לך בעיה עם זה שהוא מתגעגע?

דוד ביטן (הליכוד):

אני אומר לך: הליכוד נשאר והיה מפלגה – המחנה הציוני יכול רק להתקנא
בליכוד, גם של היום, גם של העבר, בכל מצב שהוא.

דבר אחרון, אין פה שום טרור משפטי. תפסיקו כבר עם השטויות האלה של הטרור
המשפטי.

איילת נחמיאס ורבין (המחנה הציוני):

זה סמוטריץ אמר, לא אנחנו.

דוד ביטן (הליכוד):

גם את אמרת.

איילת נחמיאס ורבין (המחנה הציוני):

לא. אמרתי שזה מה שהוא אמר.

דוד ביטן (הליכוד):

זה מה שאמרת. גם את אמרת.

מרב מיכאלי (המחנה הציוני):

לא.

איילת נחמיאס ורבין (המחנה הציוני):

חבר הכנסת ביטן, יש לך נטייה לפעמים לא להקשיב. אמרתי שאני לא אמרתי את זה.

דוד ביטן (הליכוד):

אז אם הוא אמר, הוא לא בסדר. לא את אמרת. אנחנו לא מחויבים לכל מה שהיועץ
המשפטי אומר, יש הפרדת רשויות, היועץ המשפטי הוא יועץ משפטי של הממשלה - -

איילת נחמיאס ורבין (המחנה הציוני):

מעניין אם הוא יודע.

דוד ביטן (הליכוד):

- - הכנסת זה הכנסת, אבל גם הליכוד הודיע בעבר שאנחנו מנסים למצוא פתרונות
שלא קשורים לחוק ההסדרה. זאת אומרת, להסדיר את ההסדרה בלי חקיקה. אנחנו
מטפלים בזה. אם נצליח, אני מאמין שנשב עם הבית היהודי על העניין הזה ונראה
מה עושים יחד עם כולנו וכל המפלגות שיש בקואליציה.

קודם כול, העברנו עכשיו בטרומית, בלי הרטרואקטיביות. זה מה שביקשו מאתנו.

אחמד טיבי (הרשימה המשותפת):

מתי הקריאה הראשונה?

דוד ביטן (הליכוד):

הקריאה הראשונה תהיה ביום רביעי.

היו"ר יואב קיש:

תודה רבה. חברת הכנסת שולי מועלם – אחרונת הדוברים.

מרב מיכאלי (המחנה הציוני):

גם אני ביקשתי.

היו"ר יואב קיש:

אחריה – מרב. בבקשה.

שולי מועלם-רפאלי (הבית היהודי):

תודה, אדוני, אני קצת מתפלאת על ה-overreacting מהצד של האופוזיציה, מסיבה
פשוטה. יש פה שתי אג'נדות, מותר לחלוק, מותר לא להסכים. לא שמעתי – לא
שמעתי, איילת, אף אחד מכם, עוצר את חברת הכנסת ציפי לבני כשהשתלחה בדיוני
הוועדה באנשי מקצוע. לא שמעתי אף אחד עוצר את חברת הכנסת מיכל רוזין בשעה
שהיא דרשה ממני, כשניהלתי את הדיון, להפסיק את אחת מתושבות עמונה שדיברה
מדם לבה. העיקר – וואי, איך הוא דיבר אלינו ככה. וואי, איזה נורא. וואי,
הוא אמר לנו, הוא עשה לנו. חברים, יש פה אג'נדה פוליטית שאותה אנחנו
מקדמים, מעולם לא הסתרנו את זה. מעולם.

איילת נחמיאס ורבין (המחנה הציוני):

אני לא טהרנית. אני לא טהרנית ואת לא תאשימי אותי. אני לא.

שולי מועלם-רפאלי (הבית היהודי):

את טהרנית.

איילת נחמיאס ורבין (המחנה הציוני):

אני לא. אני לא.

שולי מועלם-רפאלי (הבית היהודי):

- - -

איילת נחמיאס ורבין (המחנה הציוני):

בניגוד אליך, אין לי סטנדרט כפול.

שולי מועלם-רפאלי (הבית היהודי):

- - - ציפי לבני השתלחה בכולנו בוועדה - -

איילת נחמיאס ורבין (המחנה הציוני):

אין לי סטנדרט כפול.

שולי מועלם-רפאלי (הבית היהודי):

- - לא עצרתם את מיכל רוזין שדיברה באופן מעליב לאחת מתושבות עמונה.

איילת נחמיאס ורבין (המחנה הציוני):

בניגוד אליכם, לי אין סטנדרט כפול.

היו"ר יואב קיש:

איילת, סליחה. גם הפסקתי את שולי קודם. אני מבקש לתת לה לסיים.

יואל חסון (המחנה הציוני):

עדיף לדבר מעליב מאשר לשקר תושבי עמונה.

היו"ר יואב קיש:

יואל. יואל.

יואל חסון (המחנה הציוני):

אתם שיקרתם להם. הפחתם בהם תקווה מזויפת ושקרית.

היו"ר יואב קיש:

יואל, שמענו אותך. תודה.

יואל חסון (המחנה הציוני):

נראה אם יש לך אומץ לנסוע לעמונה עכשיו. סעי לעמונה - - -

היו"ר יואב קיש:

יואל, אני קורא אותך לסדר פעם ראשונה.

שולי מועלם-רפאלי (הבית היהודי):

אני, בניגוד אליך כל הזמן שם.

יואל חסון (המחנה הציוני):

תיסעי לעמונה עכשיו, נראה מה יגידו לך אחרי שרימיתם אותם.

היו"ר יואב קיש:

חברת הכנסת שולי, תמשיכי.

יואל חסון (המחנה הציוני):

אנחנו לפחות אמרנו להם את האמת.

היו"ר יואב קיש:

יואל, אני כבר קראתי לך פעם ראשונה. די.

יואל חסון (המחנה הציוני):

מתי?

היו"ר יואב קיש:

עכשיו.

יואל חסון (המחנה הציוני):

על מה?

היו"ר יואב קיש:

על מה? בבקשה.

שולי מועלם-רפאלי (הבית היהודי):

דבר שני, אני כמובן לא מסכימה שחבר הכנסת סמוטריץ מדבר בצורה לא נאותה. עם
זאת, חברי מהליכוד, אל תהיו תמימים. כשחבר הכנסת בני בגין מצביע בניגוד
למחויבות הקואליציונית, זה עניין של הליכוד, זה לא עניין של אף אחד אחר.
וכשחברי כנסת של הליכוד חודשים שלמים לא מצביעים ביחד עם הקואליציה, אל
תבואו בטענות כשסומטריץ מצביע על חוק אחד של האופוזיציה.

יואל חסון (המחנה הציוני):

את צודקת.

דוד אמסלם (הליכוד):

אנחנו לא באים בטענות.

שולי מועלם-רפאלי (הבית היהודי):

אז בואו, חברים - - -

דוד אמסלם (הליכוד):

אנחנו לא באים בטענות. אל תנהלו גם אותנו.

דוד ביטן (הליכוד):

זו לא פעם ראשונה שסמוטריץ מצביע נגד הקואליציה.

דוד אמסלם (הליכוד):

מי שהרכיב את הממשלה זה הליכוד. אתם רוצים – תהיו, אתם לא רוצים – תלכו.

שולי מועלם-רפאלי (הבית היהודי):

ההפך.

דוד אמסלם (הליכוד):

לא הבנתי. מה הסיפור? - - -

שולי מועלם-רפאלי (הבית היהודי):

הסיפור הוא - - -

דוד אמסלם (הליכוד):

מה הוא בכלל מתעסק עם בגין?

שולי מועלם-רפאלי (הבית היהודי):

חבר הכנסת אמסלם, הסיפור הוא - - -

דוד אמסלם (הליכוד):

שיתעסק אתכם. מה הוא בכלל מזכיר לנו את בגין? מה זה קשור אליו?

שולי מועלם-רפאלי (הבית היהודי):

חבר הכנסת אמסלם, הסיפור הוא שכל מפלגה תתעסק עם חברי הכנסת שלה.

דוד אמסלם (הליכוד):

זה מה שאנחנו אומרים.

שולי מועלם-רפאלי (הבית היהודי):

זה לא מה שאתם אומרים.

דוד אמסלם (הליכוד):

קודם כול, זה מה שאנחנו אומרים. דבר שני, מי שמנהל את הקואליציה זה אנחנו
ולא אתם.

שולי מועלם-רפאלי (הבית היהודי):

דבר אחרון שאני מבקשת להגיד - - -

היו"ר יואב קיש:

בבקשה, ולסיים.

אחמד טיבי (הרשימה המשותפת):

קרע בקואליציה.

דוד אמסלם (הליכוד):

לא קרע, עזוב אותך. מה כל הקיקשתא הזאת?

שולי מועלם-רפאלי (הבית היהודי):

יש קואליציה מצוינת, לא לדאוג, אחמד.

יואל חסון (המחנה הציוני):

בוודאי. אתם היחידים שנהנים ממנה. אתם כל-כך שבעים שזה כבר נראה רע. אתם
הרי לא מוכנים לוותר על שום דבר – עוד ועוד ועוד.

היו"ר יואב קיש:

יואל, עכשיו להפסיק. די.

יואל חסון (המחנה הציוני):

אני מגן עליכם.

היו"ר יואב קיש:

היא מסיימת. תן לה לסיים.

יואל חסון (המחנה הציוני):

אני מגן עליכם.

היו"ר יואב קיש:

אנחנו לא צריכים שתגן עלינו.

יואל חסון (המחנה הציוני):

תאמין לי שאתה צריך.

היו"ר יואב קיש:

לא צריך.

שולי מועלם-רפאלי (הבית היהודי):

אנחנו מתקדמים במשהו שהקואליציה מאמינה בו, ולכן מותר - - -

איילת נחמיאס ורבין (המחנה הציוני):

שיספחו.

שולי מועלם-רפאלי (הבית היהודי):

מותר לחלוק - -

איילת נחמיאס ורבין (המחנה הציוני):

אנחנו קוראים להם לספח.

היו"ר יואב קיש:

אנחנו נעשה את זה.

שולי מועלם-רפאלי (הבית היהודי):

- - ויש דרך.

יואל חסון (המחנה הציוני):

יאללה – חוק הסיפוח. תביאי את חוק הסיפוח.

היו"ר יואב קיש:

נעשה את זה.

יואל חסון (המחנה הציוני):

תביאי כבר.

היו"ר יואב קיש:

נעשה את זה.

קריאות:

- - -

יואל חסון (המחנה הציוני):

מה זה "למה לא", "למה לא", "למה לא"? את מביאה חוקים נגד בית המשפט העליון.

היו"ר יואב קיש:

אני חייב להרגיע קצת את האווירה. תודה.

שולי מועלם-רפאלי (הבית היהודי):

שנייה, אני רוצה לסיים.

היו"ר יואב קיש:

מילת סיום.

יואל חסון (המחנה הציוני):

לפחות נדע עם מי יש לנו עסק.

שולי מועלם-רפאלי (הבית היהודי):

לחוק ההסדרה יש תמיכה בקואליציה, ולכן אנחנו מביאים אותו ביחד עם חברי
הקואליציה. כשתהיה תמיכה בקואליציה לחוק שיחיל את הריבונות הישראלית גם את
זה אנחנו נביא. אחמד עדי, מעולם לא הסתרנו את מטרתנו להחיל את החוק
הישראלי - - -

יואל חסון (המחנה הציוני):

הבעיה שהוא עד ליותר מדי דברים.

היו"ר יואב קיש:

אני רוצה רגע להרגיע את הרוחות.

אחמד טיבי (הרשימה המשותפת):

אני מחכה ליום הזה, כי זה הסיכוי היחיד שלי להיות ראש הממשלה.

רועי פולקמן (כולנו):

הוא צודק, אחמד.

יואל חסון (המחנה הציוני):

בגלל זה הוא בעד.

היו"ר יואב קיש:

רגע, יואל. יואל, יש לי סיפור טוב.

היו"ר יואב קיש:

הייתי עכשיו בארצות-הברית יחד עם חברת הכנסת מרב מיכאלי. אני רוצה לספר לכם
בדיחה ששמעתי בפורום סבן.

יואל חסון (המחנה הציוני):

בבקשה.

היו"ר יואב קיש:

קצת להרגיע את האווירה.

איילת נחמיאס ורבין (המחנה הציוני):

נסעת לפורום של שמאלנים?

היו"ר יואב קיש:

נסענו לפורום של שמאלנים, כן. אני רוצה לספר לכם בדיחה ששמענו
בארצות-הברית. אתם יודעים מה מיוחד בבחירת טראמפ וקורה לראשונה
בארצות-הברית?

יואל חסון (המחנה הציוני):

נו?

היו"ר יואב קיש:

מה שמיוחד בבחירה של טראמפ וקורה לראשונה בארצות-הברית זה שמיליארדר לבן
זורק החוצה כושי מדיור ציבורי...

יואל חסון (המחנה הציוני):

תהיה מקורי.

איילת נחמיאס ורבין (המחנה הציוני):

יואב, אני מוטרדת. זו בדיחה שמתרוצצת כבר ארבעה חודשים.

דוד ביטן (הליכוד):

כולם מכירים את זה. זה היה בווטסאפ, בחייך.

היו"ר יואב קיש:

סיפרו לי את זה שם, מה אני אעשה.

שולי מועלם-רפאלי (הבית היהודי):

חודשים כבר מספרים את זה. איפה היית עד עכשיו?

היו"ר יואב קיש:

מיקי זוהר, בבקשה. בבקשה, מיקי.

דוד ביטן (הליכוד):

סמוטריץ, תעשה טובה, צא...

בצלאל סמוטריץ (הבית היהודי):

אני יוצא רק מהמשרד של ראש הממשלה.

יואל חסון (המחנה הציוני):

אני מציע לך, קיש, לגרש אותו. תלמד מביבי, כמו שביבי גירש אותו. אנחנו נאשר
את הגירוש, אגב.

היו"ר יואב קיש:

בוא ניתן למיקי זוהר לדבר.

דוד אמסלם (הליכוד):

בצלאל, פעם אחרונה שאתה מדבר על מישהו מהליכוד. הבנת? פעם אחרונה.

יואל חסון (המחנה הציוני):

בוא נצביע על הגירוש של סמוטריץ מוועדת הכנסת.

היו"ר יואב קיש:

הוא לא חבר ועדה.

יואל חסון (המחנה הציוני):

בכל זאת.

היו"ר יואב קיש:

מיקי, בבקשה.

מכלוף מיקי זוהר (הליכוד):

ראשית, אני רוצה לומר - - -

דוד ביטן (הליכוד):

פעם אחרונה שהוא נותן לך לדבר, נראה לי.

היו"ר יואב קיש:

אל תפריע לי. שעה הוא מנסה לדבר. אתה מפריע לו.

דוד ביטן (הליכוד):

כן.

מכלוף מיקי זוהר (הליכוד):

ראשית, אני חושב שחוק ההסדרה, למי שתהה, זה חוק נכון ומבורך. אני גם חושב
שזו היתה טעות מרה היום לוותר על סעיף התחולה הרטרואקטיבית. זו עמדתי. אף
פעם לא הסתרתי אותה.

יואל חסון (המחנה הציוני):

רוץ בפריימריז של הבית היהודי.

מכלוף מיקי זוהר (הליכוד):

אף פעם לא הסתרתי אותה, וזו עמדתי.

יואל חסון (המחנה הציוני):

לא נבחרת מהדרום? דימונה לא יותר חשובה אצלך מעמונה? תסביר את זה לחברים.

היו"ר יואב קיש:

יואל, שמענו שזה חרוז. הבנו כולנו. אתם מדברים אתי על בדיחה ככה-ככה, אבל
כבר מהבוקר אני עם דימונה-עמונה.

יואל חסון (המחנה הציוני):

קיש, אולי זה ייכנס לכם לראש. אולי משהו ישתנה.

היו"ר יואב קיש:

בבקשה, מיקי.

מכלוף מיקי זוהר (הליכוד):

גם בדרום יש אנשי ימין שחושבים שארץ-ישראל שייכת רק לנו ושאנחנו צריכים
לחלוק אותה עם שכנינו, עם האנשים שנולדו כאן.

יואל חסון (המחנה הציוני):

2.5 מיליון פלסטינים עם תעודות זהות כחולות.

מכלוף מיקי זוהר (הליכוד):

אבל אם יהיה בסופו של דבר - - -

יואל חסון (המחנה הציוני):

אחמד טיבי יהיה ראש ממשלה בגללך.

מכלוף מיקי זוהר (הליכוד):

- - - בניהול יהודי - - -

מרב מיכאלי (המחנה הציוני):

לאחמד טיבי כבר יש תעודת זהות כחולה. אני לא יודעת איך להגיד לך.

מכלוף מיקי זוהר (הליכוד):

יש כאלה בדרום שחושבים - - -

דוד ביטן (הליכוד):

אחמד טיבי, ראש ממשלה – הוא יהיה לכל החיים - - -

מרב מיכאלי (המחנה הציוני):

אולי גם בזכות הקולות שלנו. מה אתה יודע?

קריאות:

- - -

מכלוף מיקי זוהר (הליכוד):

גם בדרום הם חושבים כך. באותה נשימה, חברי חבר הכנסת בצלאל סמוטריץ, הקשבתי
היטב לדבריך, ואני חייב לומר שאני בוכה על חלק מהם. אני חושב שהדברים שאמרת
היום, גם כנגד בני בגין וגם כנגד בית המשפט, חרגו מגבולות הטעם הטוב.

בצלאל סמוטריץ (הבית היהודי):

מה אמרתי על בית המשפט?

יואל חסון (המחנה הציוני):

אמרת על בגין.

בצלאל סמוטריץ (הבית היהודי):

לא, לא על בית המשפט.

יואל חסון (המחנה הציוני):

שום דבר. אצלך זה שגרה, זה דבר נורמלי.

דוד ביטן (הליכוד):

בצלאל, מספיק דיברת להיום.

מכלוף מיקי זוהר (הליכוד):

אתה יודע היטב את עמדותי, אף אחד לא מסתיר אותן, אבל גם לך מותר לטעות.

אחמד טיבי (הרשימה המשותפת):

יואל, אמרת שטיבי עלול להיות ראש ממשלה או עשוי להיות ראש ממשלה? כי אני
מצייץ.

יואל חסון (המחנה הציוני):

אמרתי: בגללך אתה עלול. עלול.

מרב מיכאלי (המחנה הציוני):

מה זה משנה העיקר שיהיה ראש ממשלה.

היו"ר יואב קיש:

מרב. בבקשה, מיקי, נא לסיים.

יואל חסון (המחנה הציוני):

- - -

מכלוף מיקי זוהר (הליכוד):

הם לא נותנים לדבר. אי-אפשר ככה.

היו"ר יואב קיש:

יואל, לא להפריע.

שולי מועלם-רפאלי (הבית היהודי):

אחמד, אתה עובד בטוויטר?

היו"ר יואב קיש:

שולי. נשאר לנו את מרב ואנחנו מסיימים. בבקשה.

מכלוף מיקי זוהר (הליכוד):

אני רוצה להזכיר לכולם שבצלאל סמוטריץ מייצג את הבית היהודי, הוא לא מייצג
את הליכוד. אצלנו בליכוד יש אנשי ימין שהם לא פחות אנשי ימין מהבית היהודי,
אבל אנחנו עם אג'נדה שונה בהרבה דברים. זו אופייה של הדמוקרטיה, יש כאלה
שמצביעים לבית היהודי ויש כאלה שמצביעים לליכוד. הליכוד והבית היהודי זה לא
אותה מפלגה, זה לא אותן עמדות.

בלי שום קשר למה שאמרתי, בני בגין הוא אחד מהאנשים הראויים ביותר שאני
הכרתי.

דוד ביטן (הליכוד):

- - -

מכלוף מיקי זוהר (הליכוד):

דוד, אפשר לדבר ברצף?

דוד ביטן (הליכוד):

כבר עשר דקות אתה מדבר.

מכלוף מיקי זוהר (הליכוד):

אתה תקעת אותנו פה, לפחות תן לדבר.

דוד אמסלם (הליכוד):

הבן-אדם לא מדבר, אפילו לא עשר שניות. תן לו לדבר.

היו"ר יואב קיש:

נהיית המגן שלו, דודי.

דוד אמסלם (הליכוד):

הוא לא נותן לו בכלל, ואתה מפריע לו.

דוד ביטן (הליכוד):

נהיית המגן של - - -

דוד אמסלם (הליכוד):

אני המגן של כל החברים.

דוד ביטן (הליכוד):

למה לי אתה לא נותן לדבר בוועדה?

דוד אמסלם (הליכוד):

תמיד אני עוזר לך, אתה לא שם לב.

היו"ר יואב קיש:

עכשיו שניכם מפריעים לו. מה יהיה?

מכלוף מיקי זוהר (הליכוד):

אי-אפשר לסיים פה משפט.

היו"ר יואב קיש:

בבקשה.

מכלוף מיקי זוהר (הליכוד):

בני בגין בעיני הוא הוא אחד מהאנשים הראויים ביותר שהכרתי, אבל גם בני בגין
לא חסין מביקורת, הוא בעצמו יגיד לכם את זה. גם בני בגין יגיד לכם שהוא
מוכן לשמוע ביקורת, אבל יש דרך להשמיע אותה. והמחאה שלי על אופי השמעת
הביקורת, שבעיני חרגה מגבולות הטעם הטוב.

אגב, חברי חבר הכנסת קיש, אני בשוק שסמוטריץ גנב לך את ההצגה היום, אתה
מיוזמי החוק.

בצלאל סמוטריץ (הבית היהודי):

חבר הכנסת קיש הגיש את החוק ראשון, יש לו זכות ראשונים, צריך לומר את זה.
אחריו לחברת הכנסת מועלם.

יואל חסון (המחנה הציוני):

לקחת לו את כל - - -

בצלאל סמוטריץ (הבית היהודי):

לא לקחנו. עשינו מה שטוב ונכון לעניין. אין מלחמות קרדיטים, חוק שהוא מאה
אחוז - - -

דוד אמסלם (הליכוד):

החוק הזה הוא לא רק שאלה של קרדיט, - - - חשוב יותר מכל חוק אחר.

בצלאל סמוטריץ (הבית היהודי):

יפה. זאת הסיבה שחבר הכנסת קיש לא - - -

היו"ר יואב קיש:

בבקשה, נא לסכם.

היו"ר יואב קיש:

משפט סיכום. זה חוק נכון, זה חוק טוב, אפשר להביא אותו בצורה מסוימת, אפשר
לקבל, אפשר לא לקבל, אבל יש דרך לדברים, וזה הדבר שהפריע לי.

היו"ר יואב קיש:

תודה. חברת הכנסת מרב מיכאלי. יואל, רצית התייעצות סיעתית או שאתה מוותר?

יואל חסון (המחנה הציוני):

אחרי מיכאלי תהיה התייעצות סיעתית.

היו"ר יואב קיש:

אחרי מיכאלי.

יואל חסון (המחנה הציוני):

אני לא יודע מה היא הולכת להגיד.

היו"ר יואב קיש:

בבקשה, מרב.

מרב מיכאלי (המחנה הציוני):

התייעצות ואז אני אדבר.

היו"ר יואב קיש:

לא יהיו יותר התייעצויות.

מרב מיכאלי (המחנה הציוני):

אחרי זה אני אדבר.

היו"ר יואב קיש:

פעם אחת מותר. אתם רוצים אותה עכשיו, אני אתן לכם אותה עכשיו. אני נותן לכם
חמש דקות התייעצות. ב22:23 ממשיכים.

(הישיבה נפסקה בשעה 22:18 ונתחדשה בשעה 22:23.)

היו"ר יואב קיש:

אנחנו מחדשים את הישיבה. חברת הכנסת מרב מיכאלי שהיא גם יושבת-ראש סיעת
המחנה הציוני תעביר לנו גם את ההודעה וגם זכות הדיבור שלה.

יואל חסון (המחנה הציוני):

אני אגיד את ההודעה. ההודעה שרציתי להודיע לוועדה, שאני חושב שהוועדה צריכה
לקחת בחשבון - -

בצלאל סמוטריץ (הבית היהודי):

הודעה דרמטית...

אחמד טיבי (הרשימה המשותפת):

מתפטרים מהכנסת...

יואל חסון (המחנה הציוני):

- - וצריכה להתייחס אליה בכובד ראש ולקיים עליה דיון בפני עצמו לפני אישור
החוק – ההודעה שלי שמרב תקבל את רשות הדיבור כרגע.

היו"ר יואב קיש:

בבקשה. מרב, זכות הדיבור שלך.

מרב מיכאלי (המחנה הציוני):

תודה, אדוני.

דוד ביטן (הליכוד):

מרב אם התנועה לא היתה נותנת לך זכות דיבור לא היית מדברת?

יואל חסון (המחנה הציוני):

היחסים בין התנועה לתנועת העבודה, אתם חולמים שהם יהיו - - -

דוד אמסלם (הליכוד):

למרב מיכאלי יש שחקן חילוף. הוא מציג אותה.

שולי מועלם-רפאלי (הבית היהודי):

להקת החימום של מרב מיכאלי.

דוד אמסלם (הליכוד):

יש להקת חימום. יואל, נהיית להקת החימום של מרב. סחתין, כל הכבוד.

מרב מיכאלי (המחנה הציוני):

אתם צריכים לראות אותו עם הפונפונים...

היו"ר יואב קיש:

בבקשה.

מרב מיכאלי (המחנה הציוני):

בפינתנו צחוק-צחוק.

זה יום שחור באמת. אתם מביאים חוק שראש הממשלה – לא אני, מילא אני או אנחנו
האופוזיציה, האופוזיציה שאתם טוענים שלא אכפת לה – ראש הממשלה אומר שזה
יביא אתכם להאג, היועץ המשפטי לממשלה אומר שזה חוק שאי-אפשר להעביר אותו
ושהוא לא יכול להגן עליו בבג"ץ. אתם עושים דבר שהוא מנוגד לחוק הבינלאומי,
שהוא באמת לא חוקתי, שהוא באמת חוק גזל כמו שאמר חבר הכנסת בני בגין. זה
דבר שהוא רע למדינת ישראל, אתם חודש לפחות לא מתעסקים עם שום דבר אחר, לא
רואים את האזרחים הישראלים ממטר, לא את מצוקת הדיור שלהם, לא את מצוקת
החיים עצמם, שהם לא מסוגלים לגמור את החודש כי השכר שלהם לא עולה והמחירים
ממשיכים לעלות. אתם ממשלה כושלת שצריכה ללכת הביתה לפני שהיא ממשיכה לחרב
את מדינת ישראל.

מכלוף מיקי זוהר (הליכוד):

יוני 2019. תרשמי את התאריך.

היו"ר יואב קיש:

חברים, אנחנו לפני הצבעה. אני רוצה להגיד שני דברים קצרים. האחד, כל הדיון
פה לא נגע בנושא המרכזי, וזה הקמת הוועדה. במידה מסוימת אולי גם בצדק, כי
אנחנו מתעסקים באותה ועדה שכבר עבדה ימים כלילות, והנושא מוכר לה, ולכן
העבודה שלה - - -

שולי מועלם-רפאלי (הבית היהודי):

אדוני, יש לי תיקון בעברית: לילות כימים. אם היא היתה עובדת ימים
כלילות - - -

היו"ר יואב קיש:

לילות כימים. המסר הפשוט הוא שבעניין הזה ברור לכולם שבסופו של דבר יהיה פה
תהליך מהיר וקצר לקראת הקריאה הראשונה.

מרב מיכאלי (המחנה הציוני):

בחיפזון. בחיפזון.

היו"ר יואב קיש:

ממש לא חיפזון.

מרב מיכאלי (המחנה הציוני):

אם מישהו יעשה את הטעות ויעתור נגדם בבג"ץ - - -

היו"ר יואב קיש:

מרב, לא הפרעתי לך. נכון? שמרתי על זכותך לדבר. מרב, זו אותה ועדה, עם אותם
אנשים, נעשה פה תהליך יעיל וקצר לקריאה הראשונה - -

איילת נחמיאס ורבין (המחנה הציוני):

בעיקר יעיל וקצר, ברור...

היו"ר יואב קיש:

- - וכמובן לאחר מכן תהיה קריאה שנייה ושלישית, שזה כבר תהליך חדש. זו
נקודה אחת שחשוב לי להבהיר לפרוטוקול.

ולנקודה השנייה. היה פה דיון סביב החוק עצמו וסביב הדברים שנאמרו. אני אומר
לכם בצורה הכי פשוטה: החוק הזה הוא חוק הוגן והוא חוק נכון, והוא לא יביא
אותנו לשום בית דין ולא לשום דבר.

אחמד טיבי (הרשימה המשותפת):

איזה חוק?

היו"ר יואב קיש:

לא יכול להיות שאנשים שהגיעו בתום לב, לקחו קרקע בעידוד המדינה, בנו עליה
ואחרי 20 ולפעמים גם יותר שנים בא מישהו וטוען שזה שלו, בשביל כלום, רק
בשביל ההרס. זו פוליטיקה לעצמה. את האג'נדה הזאת אנחנו נמנע, ונמנע בצורה
חוקית עם פיצוי, בדיוק כמו שצריך להיות, בצורה שאומרים משפטנים רבים, לא
מעטים, שמתאימה לחוק ולדין הבינלאומי.

אני מעלה להצבעה את הקמת הוועדה המשותפת לוועדת החוקה חוק ומשפט וועדת החוץ
והביטחון, כפי שקראתי את האיוש שלה קודם, והיא תדון בהצעת החוק שהתקבלה
היום במליאה בקריאה טרומית, הצעת חוק הסדרת ההתיישבות ביהודה והשומרון,
התשע"ז-2016 (פ/3459/20). מי בעד שירים את ידו. מי נגד? מי נמנע?

דוד ביטן (הליכוד):

רביזיה.

הצבעה

בעד ההצעה – 10

נגד – 4

נמנעים – אין

ההצעה בדבר הוועדה להצעת חוק הסדרת ההתיישבות ביהודה והשומרון, התשע"ז–2016
(פ/3459/20) אושרה.

היו"ר יואב קיש:

עשרה בעד, ארבעה נגד. רביזיה ב-23:00.

אחמד טיבי (הרשימה המשותפת):

אני רוצה לומר שזה יום שחור לכנסת.

היו"ר יואב קיש:

הישיבה ננעלה.

הישיבה ננעלה בשעה 22:29.
