הכנסת השבע-עשרה נוסח לא מתוקן

מושב שלישי

פרוטוקול מס' 151

מישיבת ועדת הכנסת

שהתקיימה ביום שלישי, ד' בחשוון, התשס"ח, (16/10/2007), בשעה 09:30

סדר היום:

1. קביעת הוועדה לדיון בהצעת חוק עבודת נשים (תיקון – הזכות להיעדר),
התשס"ז-2007, (פ/17/2544), של חברי הכנסת גדעון סער ומרינה סולודקין.

2. ערעורים על החלטת יו"ר הכנסת והסגנים שלא לאשר דחיפות הצעות לסדר היום
של חבר הכנסת אופיר פינס-פז בנושא: "זכייתו של אל גור בפרס נובל לשלום"; של
חבר הכנסת דב חנין בנושא: "בעקבות פרס נובל לאל גור - משבר אקלים, ביטחון
ושלום".

3. בקשת יו"ר ועדת העבודה, הרווחה והבריאות להעברת הצעת חוק חיילים שנספו
במערכה (תגמולים ושיקום)(תיקון מס' 28), התשס"ז-2007, מ/332, מוועדת החוץ
והביטחון לדיון בוועדת העבודה, הרווחה והבריאות.

4. הרכב הוועדה המשותפת של ועדת העבודה הרווחה והבריאות וועדת הפנים ואיכות
הסביבה לדיון בהצעה לסדר היום בנושא ,ממצאי משרד הבריאטות על עלייה בתחלואת
הסרטן בשל זיהום סביבתי", הצעת קבוצת חברי כנסת – בהתאם לסעיף 16(א) ו-(ב)
לתקנון הכנסת.

5. המלצה לחילופין בראשות הוועדה המיוחדת לזכויות הילד.

6. סדרי הדיון בהצעת חוק תקציב המדינה לשנת הכספים 2008 ובהצעת חוק ההסדרים
במשק המדינה (תיקוני חקיקה להשגת יעדי התקציב והמדיניות הכלכלית לשנת
הכספים 008), התשס"ח-2007 – בקריאה ראשונה.

7. קביעת מועדי הכנסים במושב השלישי של הכנסת ה-17.

נכחו:

חברי הוועדה:

יעקב מרגי – היו"ר

רוברט אילטוב

יצחק גלנטי

מגלי והבה

נסים זאב

נאדיה חילו

שי חרמש

יואל חסון

אחמד טיבי

ח"כ שלי יחימוביץ

גדעון סער

רונית תירוש

מוזמנים:

חה"כ חיים אמסלם

חה"כ אלי אפללו

חה"כ דב חנין

חה"כ לימור לבנת

חה"כ אלכס מילר

חה"כ אופיר פינס-פז

איל ינון – מזכיר הכנסת

ירדנה מלר-הורביץ – סגנית מזכיר הכנסת

נאזם באדר – סגן מזכיר הכנסת

אבי בלשניקוב – מנכ"ל הכנסת

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

אתי אפלבוים

 

1. קביעת הוועדה לדיון בהצעת חוק עבודת נשים (תיקון – הזכות להיעדר),
התשס"ז-2007, (פ/2544/17), של חברי הכנסת גדעון סער ומרינה סולודקין.

היו"ר יעקב מרגי:

אני מתכבד לפתוח את ישיבת ועדת הכנסת, ישיבה מס' 151.

הנושא הראשון: קביעת הוועדה לדיון בהצעת חוק עבודת נשים (תיקון – הזכות
להיעדר), התשס"ז-2007, (פ/2544/17) של חברי הכנסת גדעון סער ומרינה
סולודקין.

הכנסת החליטה, בישיבתה, להטיל על ועדת הכנסת לקבוע את הוועדה שתדון בהצעת
חוק עבודת נשים, של חברי הכנסת גדעון סער ומרינה סולודקין. יו"ר הוועדה
למעמד האישה מבקש להעביר את זה אליו לוועדה.

גדעון, הגעת להבנות?

גדעון סער:

הגעתי אתמול להסכמה עם יו"ר ועדת העבודה והרווחה, שהצעת החוק הזאת תדון
בוועדה לקידום מעמד האישה. למען הסר ספק, אני רוצה להבהיר שהגעתי איתו
להבנה לפני ישיבת הסיעה.

היו"ר יעקב מרגי:

מי בעד להעביר את זה לוועדה לקידום מעמד האישה?

הצבעה

בעד – 12

נגד – אין

נמנעים – אין

היו"ר יעקב מרגי:

12 בעד, אין מתנגדים אין נמנעים, הצעת החוק תידון בוועדה לקידום מעמד
האישה.

2. ערעורים על החלטת יו"ר הכנסת והסגנים שלא לאשר דחיפות הצעות לסדר היום
של חבר הכנסת אופיר פינס-פז בנושא: "זכייתו של אל גור בפרס נובל לשלום"; של
חבר הכנסת דב חנין בנושא: "בעקבות פרס נובל לאל גור - משבר אקלים, ביטחון
ושלום".

אופיר פינס-פז:

אפשר שנדון קודם בערעורים?

היו"ר יעקב מרגי:

בסדר.

על סדר היום ערעורו של חבר הכנסת אופיר פינס פז - זכייתו של אל גור בפרס
נובל לשלום.

אופיר פינס-פז:

אדוני היושב ראש, כדי שלא תהיה אי הבנה, אני מכבד את החלטת הנשיאות ואני
יודע שהיו נושאים חשובים על סדר היום. אין לי טענה על כך שהחליטו שלא לכלול
את הנושא הזה. אלה מה? איך אנחנו רואים את הפרלמנט הישראלי? האם זה נכון
שכל הפרלמנטים בעולם, וראשי המדינה מנשיא המדינה דרך יושבת ראש הכנסת,
ונדמה לי שגם ראש הממשלה, יברכו את אל גור, יראו בעניין פרס נובל בנושא
איכות הסביבה נושא פורץ דרכים, ורק הפרלמנט הישראלי לא ידון בו? אני אומר
ששווה להקדיש לכך זמן. יבוא השר להגנת הסביבה ויתייחס לעניין. אני חושב שזה
שווה לכנסת. אני אומר מראש, שאם תחליטו שהנושא הזה יישאר מחוץ לסדר היום
אני אקבל זאת.

היו"ר יעקב מרגי:

הערעור השני, של חבר הכנסת דב חנין, הוא באותו נושא ויש לו מה להוסיף. דב
חנין בבקשה.

דב חנין:

תודה רבה, עמיתיי חברי הכנסת. אני רוצה להצטרף לכל דבריו של חבר הכנסת
אופיר פינס, פרט למשפט האחרון. אני חושב שאם הכנסת תימנע מלדון בנושא הזה
זאת תהיה אמירה משמעותית ובעייתית מאוד מבחינתה של הכנסת.

אני רוצה לומר 4 נימוקים. הנושא נושא חשוב, וזה מובן לכולם. הנושא דחוף כי
זאת הזדמנות לדון בפרס נובל לשלום ובעוד שבועיים זה לא יהיה רלוונטי.

היו"ר יעקב מרגי:

זאת הזדמנות לדון בהתחממות בכדור הארץ.

דב חנין:

נכון, בוודאי, יש לנו את ההזדמנות כי ניתן פרס נובל לאל גור. זה נושא שיש
לו פוטנציאל להשפעה אמיתית של הכנסת. אמר חבר הכנסת פינס, בצדק, שגם נשיא
המדינה מעורב וראש הממשלה מעורב. הנה הזמן שגם הכנסת תהיה מעורבת ותאמר
אמירה ברורה וחדה. האמירה הזאת חשובה גם מהותית וגם ציבורית. אני מבין שגם
הקואליציה תומכת בערעור הזה ולכן אני מקווה שהוא יכול לעבור בהסכמה כללית.
אני חושב שזאת צריכה להיות האמירה שלנו.

היו"ר יעקב מרגי:

עמדת הנשיאות. אני רוצה להודות לחבר הכנסת דוד רותם שממלא את מקומו של יצחק
זיו.

דוד רותם:

אדוני היושב ראש. בפני הנשיאות עמדו מספר נושאים דחופים, בין היתר, נושאים
שקשורים לחקירות ראש הממשלה, נושאים שקשורים לבריאות ולביטחון. כמות ההצעות
שאפשר לדון בהן ביום אחד היא מוגבלת. אי אפשר לעסוק כל היום בנושאים האלה.
מכיוון שבעוד חודשיים יוענק הפרס, יהיה מקום לדון בזה כאשר הוא יקבל את
הפרס. בינתיים יושבת ראש הכנסת, על דעת הכנסת, שלחה לו ברכה וגם נשיא
המדינה שלח לו ברכה. לכן החליטה הנשיאות שיש נושאים אחרים שבהם צריך לדון.
אני מבקש לדחות את הערעור ולקבל את החלטת הנשיאות בעניין.

היו"ר יעקב מרגי:

נאמר לי על ידי מזכיר הכנסת שיושבת ראש הכנסת הזמינה את אל גור לביקור
בכנסת.

אני רוצה לשמוע את עמדת הקואליציה ואת עמדת יו"ר עמדת האופוזיציה.

אלי אפללו:

אנחנו התייעצנו וראינו את הנושא כחשוב. זה באמת דיון יוצא דופן, כי זה לא
נושא פוליטי אלא נושא כלל עולמי. הפעם אנחנו נתמוך בעניין הזה כדי שהוא
יעלה על סדר היום. הוא נמצא על סדר היום העולמי ואנחנו צריכים להעלות אותו
גם פה בארץ. אנחנו נתמוך.

גדעון סער:

אני מסכים שצריך לדון בהצעות של אופיר ודב. אני הייתי מציע להם, מאחר
שההסתברות שמחר יהיו הצעות לסדר היא אפסית, בגלל הדיון על התקציב. הייתי
ממליץ לוועדת הכנסת לקבל הערעור ולהמליץ שהדיון יהיה בשבוע הבא.

היו"ר יעקב מרגי:

אני חושב שההצעה של חבר הכנסת סער היא הצעה מעשית.

דוד רותם:

אני מציע שלא לקבל את הערעורים, כפי שאמר גדעון, אלא להמליץ לנשיאות לאשר
את זה לשבוע הבא.

היו"ר יעקב מרגי:

אני חושב שיש סבירות שהיא תאשר בשבוע הבא.

אנחנו נעמיד את ההצעה של חבר הכנסת סער להצבעה. מי בעד הצעתו של חבר הכנסת
סער.

הצבעה

נגד – 3

בעד - 11

נמנעים - אין

היו"ר יעקב מרגי:

בעד 11, מתנגדים 3. שני הערעורים התקבלו, בהסתייגות של גדעון סער שהדיון
יתקיים בשבוע הבא.

3. בקשת יו"ר ועדת העבודה, הרווחה והבריאות להעברת הצעת חוק חיילים שנספו
במערכה (תגמולים ושיקום)(תיקון מס' 28), התשס"ז-2007, מ/332, מוועדת החוץ
והביטחון לדיון בוועדת העבודה, הרווחה והבריאות.

היו"ר יעקב מרגי:

על סדר היום בקשת יו"ר ועדת העבודה, הרווחה והבריאות להעברת הצעת חוק
חיילים שנספו במערכה (תגמולים ושיקום) (תיקון מס' 28), מ/332 מוועדת החוץ
והביטחון לדיון בוועדת העבודה, הרווחה והבריאות. הבנתי שיש הסכמה בין
היו"רים של הוועדות.

גדעון סער:

כמובן שאין לי הסתייגות מעצם ההעברה לוועדה, אני רוצה להסביר, כי רק עכשיו
נודע לנו על כך. זאת הצעת חוק ממשלתית, כאשר יש הצעת חוק פרטית דומה של
חברת הכנסת לבנת, שעניינה ביטול מבחן הכניסה של הורים שכולים. ודאי שלא
מתקבל על הדעת שהצעה אחת תידון בוועדה אחת והצעה שניה תידון בוועדה אחרת.
אני מציע לתת עוד פרק זמן להידברות עם המציעה ולהביא את זה לישיבה הבאה,
כדי שבסופו של דבר, הכל יידון באותה ועדה.

היו"ר יעקב מרגי:

למה צריכים לעכב? אנחנו נאשר את זה זמנית ואפשר לדון בזה. למה לעכב?

לימור לבנת:

יש כאן שאלה, האם הצעת החוק הזאת צריכה להיות נדונה בוועדת חוץ וביטחון
בגלל אופי ההצעה ונושא החוק, או, האם היא צריכה להיות נדונה בוועדת עבודה
ורווחה. אני חושבת שהצעתו של יו"ר סיעת הליכוד, אם אכן היא תיתמך על ידי
יו"ר הקואליציה, היא הצעה ראויה. אפשר לדחות בשבוע נוסף ולהידבר עם יושבי
ראש שתי הוועדות ולהתייעץ איתם היכן היא תבוא לכלל מיצוי ובצורה המהירה
ביותר. אני מזכירה שזאת הצעת חוק ממשלתית וגם הצעה שלי שאוחדו ועברו ברוב
עצום במליאה.

מגלי והבה:

גם שלי, חברת הכנסת לבנת.

לימור לבנת:

אני מתנצלת, ההצעה היא גם של מגלי והבה.

היו"ר יעקב מרגי:

אבל יש הסכמה.

גדעון סער:

יש מציעים פרטיים שלא הובאו בגדר ההסכמה. צריך להתייעץ גם עם מגלי והבה וגם
עם לימור לבנת. הצעת החוק שלהם עברה לפני הצעת החוק הממשלתית. היתה הסכמה,
בזמנו, שהם ימתינו להצעת החוק הממשלתית. אי אפשר לעשות דברים לשיעורין.

היו"ר יעקב מרגי:

גדעון, היו דברים מעולם ועשינו כבר דברים לשיעורין.

גדעון סער:

אבל בכל מקרה צריך להגיע לפיתרון שכולל את הפרטיות ואת הצעת הממשלה. שלא
יקרה מצב של כפל דיון, אחד בוועדת העבודה והרווחה ואחד בוועדת חוץ וביטחון.
לא יקרה שום דבר אם יבואו בדברים עם מגלי והבה ולימור לבנת. לא יגיעו
להסכמה, יעבירו את זה.

אלי אפללו:

אני בעד להעביר את זה כמו שזה. בינתיים הם יכולים להיכנס להידברות. אני
חושב שלא צריך לשנות את זה.

היו"ר יעקב מרגי:

גדעון, נביא את זה להצבעה.

גדעון סער:

מה הדחיפות? מה הבהילות? יכול להיות שגם הם יסכימו שההצעות שלהם יעברו
לוועדת העבודה והרווחה, אבל צריך לנהוג בהגינות. אם זאת היתה הצעת חוק שלך,
לא היית מסכים לכך.

היו"ר יעקב מרגי:

נראה לך שיו"ר ועדת חוץ וביטחון יאמר פתאום לא להצעה של לימור לבנת ומגלי
והבה?

אלי אפללו:

בגלל שהיושב ראש ישתנה?

גדעון סער:

אני רוצה להסביר. בזמנו הקואליציה הסכימה עם המציעים שההצעות שלהם יועברו
לחוץ וביטחון. היתה הסכמה שכללה גם את ההעברה וגם סוכם שזה יעבור לחוץ
וביטחון. אם רוצים עכשיו לשנות, המינימום זה לבוא להידברות עם המציעים
ולהגיע להסכמה.

יואל חסון:

מה ההיסטריה? מה קרה?

גדעון סער:

יואל, אם היתה לך הצעת חוק והיית רוצה שהיא תקודם מהר ובאיזה נתיב, יש
חשיבות באיזה ועדה היא נדונה. מחר זה יכול לקרות לך.

היו"ר יעקב מרגי:

יש היגיון בדברים. הם עדיין רוצים להידבר עם יו"ר הוועדה לחוץ וביטחון.
אנחנו לא ניראה טוב עם הצעת החוק הממשלתית תעבור לוועדת העבודה והרווחה והם
ישכנעו, השבוע, את יו"ר ועדת חוץ וביטחון שההצעה צריכה להידון שם. נעשה
צחוק מאיתנו. עוד שבוע לא יקרה כלום, ממילא שרוני לא עומד לדון בזה. אני
חושב שניתן לזה עוד שבוע.

אלי אפללו:

למרות שחשבנו קצת אחרת, אנחנו מסכימים.

היו"ר יעקב מרגי:

תודה רבה לחברים. אנחנו מורידים את זה מסדר היום ונדון על זה בשבוע הבא.

לימור לבנת:

תודה רבה.

4. הרכב הוועדה המשותפת של ועדת העבודה הרווחה והבריאות וועדת הפנים ואיכות
הסביבה לדיון בהצעה לסדר היום בנושא ,ממצאי משרד הבריאטות על עלייה בתחלואת
הסרטן בשל זיהום סביבתי", הצעת קבוצת חברי כנסת – בהתאם לסעיף 16(א) ו-(ב)
לתקנון הכנסת.

היו"ר יעקב מרגי:

אנחנו עוברים לנושא הבא: הרכב הוועדה המשותפת של ועדת העבודה הרווחה
והבריאות וועדת הפנים ואיכות הסביבה לדיון בהצעה לסדר היום בנושא ממצאי
משרד הבריאות על עלייה בתחלואת הסרטן בשל זיהום סביבתי", הצעת קבוצת חברי
כנסת – בהתאם לסעיף 16(א) ו-(ב) לתקנון הכנסת.

"הכנסת החליטה בישיבתה ביום רביעי כ"ח בתשרי תשס"ח, 10.10.2007, להעביר
לוועדה משותפת של ועדת הפנים והגנת הסביבה וועדת העבודה, הרווחה והבריאות,
הצעה לסדר היום בנושא "ממצאי משרד הבריאות על עלייה בתחלואת הסרטן בשל
זיהום סביבתי", של חברי הכנסת דב חנין, מיכאל נודלמן, אופיר פינס-פז, סופה
לנדבר ואליהו גבאי. בכפוף להוראות סעיף 16 (א) ו-(ב) לתקנון הכנסת, על ועדת
הכנסת להרכיב את הוועדה במספר חברים שווה מכל אחת משתי הוועדות וכן לקבוע
את יושב ראש הוועדה המשותפת מבין חברי הוועדה, שהיא לפי דעת ועדת הכנסת,
העניין נוגע לה יותר מבחינת תפקידיה".

אנחנו נציע שני חברים מוועדת הפנים והגנת הסביבה ושני חברים מוועדת העבודה
הרווחה והבריאות והיו"ר יהיה מוועדת הפנים והגנת הסביבה כי הנושא הוא נטו
סביבתי.

דוד רותם:

אני מציע את חברת הכנסת סופה לנדבר.

היו"ר יעקב מרגי:

כרגע לא מציעים שמות. כרגע אנחנו קובעים הרכב והוועדות יציעו את השמות.
מקובלת עליכם הצעתי?

יצחק גלנטי:

אני מציע שלושה ושלושה.

היו"ר יעקב מרגי:

אנחנו רוצים שזה יהיה תכליתי.

מי בעד הצעתי? שניים ושניים?

הצבעה

בעד - 13

נגד – אין

נמנעים – אין

היו"ר יעקב מרגי:

13 בעד, אין מתנגדים, אין נמנעים. אי לכך, אנחנו נקים את הוועדה המשותפת,
כפי שהצענו ופירטנו.

5. המלצה לחילופין בראשות הוועדה המיוחדת לזכויות הילד.

היו"ר יעקב מרגי:

אנחנו עוברים לסעיף ה'. המלצה לחילופין בראשות הוועדה המיוחדת לזכויות
הילד.

קיבלתי מכתב מאיתן כבל: "לכבוד חבר הכנסת יעקב מרגי, מ"מ יו"ר ועדת הכנסת.
הנדון: חילופי אישים בוועדה לזכויות הילד. בהתאם לסיכום סיעת העבודה, חברת
הכנסת נאדיה חילו תחליף את חברת הכנסת שלי יחימוביץ כיו"ר הוועדה. אודה לך
אם ההודעה תעלה מחר למליאת הכנסת".

גדעון סער:

צריך לכנס את הוועדה לשלום הילד ולעשות שם חילופין.

שלי יחימוביץ:

זה ייעשה היום.

היו"ר יעקב מרגי:

אנחנו נמליץ לוועדה לזכויות הילד לקיים את החילופים.

מי בעד להמליץ לוועדה על החילופים?

הצבעה

בעד – 12

נגד – אין

נמנעים – אין

היו"ר יעקב מרגי:

בעד – 12, אין מתנגדים, אין נמנעים. ההמלצה תועבר לוועדה לזכויות הילד.

6. סדרי הדיון בהצעת חוק תקציב המדינה לשנת הכספים 2008 ובהצעת חוק ההסדרים
במשק המדינה (תיקוני חקיקה להשגת יעדי התקציב והמדיניות הכלכלית לשנת
הכספים 2008), התשס"ח-2007 – בקריאה ראשונה.

היו"ר יעקב מרגי:

הנושא הבא: סדרי הדיון בהצעת חוק תקציב המדינה לשנת הכספים 2008, ובהצעת
חוק ההסדרים במשק המדינה (תיקוני חקיקה להשגת יעדי התקציב והמדיניות
הכלכלית לשנת הכספים 2008), התשס"ח-2007 – בקריאה ראשונה. אני אקריא את
הסיכום.

"סדרי הדיון בהצעת חוק תקציב המדינה לשנת הכספים 2008 ובהצעת חוק ההסדרים
במשק המדינה (תיקוני חקיקה להשגת יעדי התקציב והמדיניות הכלכלית לשנת
הכספים 2008), התשס"ח-2007 – בקריאה ראשונה.

1. הצעת חוק התקציב לשנת הכספים 2007, התשס"ז-2006, הונחה על שולחן הכנסת
ביום כ"ו בתשרי התשס"ח – 8.10.07, והצעת חוק הסדרים במשק המדינה 0תיקוני
חקיקה להשגת יעדי התקציב והמדיניות הכלכלית לשנת הכספים 20089,
התשס"ח-2007, הונחה על שולחן הכנסת, ביום ג' בחשוון – 15.10.2007.

2. נאום שר האוצר יתחיל ביום ד', ה' בחשוון התשס"ח – 17.10.2007 בשעה
16:00, ויתייחס לשתי הצעות החוק.

3. לאחר נאומו של שר האוצר ידברו נציגי הסיעות במסגרת זמן של 10 דקות לכל
סיעה.

4. לאחר מכן יתקיים דיון אישי משולב בשתי הצעות החוק במסגרת דיון כדלקמן:

- לחבר כנסת מסיעות הקואליציה – 3 דקות;

- לחבר כנסת מסיעות האופוזיציה – 5 דקות;

5. הדיון יסתיים בסבב נוסף של נציגי הסיעות במסגרת זמן של 10 דקות לסיעה.

6. בסיום הדיון תינתן תשובת שר האוצר ותתקיימנה הצבעות בקריאה ראשונה על
שתי הצעות החוק.

7. ההצבעות לא יחלו לפני השעה 23:00 בו ביום."

לפני שנאשר את סדרי הדיון להצעת חוק התקציב אני רוצה להודות לאופוזיציה
להסכמתה לתחם את הדיון ולסיים אותו ביום רביעי.

נסים זאב:

אני מציע להקדים לשעה 16:00.

היו"ר יעקב מרגי:

אי אפשר.

גדעון סער:

כמובן שההצעה היא על דעתי, אני תומך בה ואני חושב שהיא טובה. אולי צריך
להוסיף שעה לתחילת הסבב האחרון. אני אסביר למה אני מתכוון. אנחנו רוצים
להצביע לא לפני 23:00. בדרך כלל נקבעה שעה לסבב האחרון, למקרה שהדיון האישי
יסתיים ואז יהיה חלל. במקרה הזה, הסבירות שהדיון האישי יסתיים נמוכה. לדעתי
יכול להיות שאנחנו נגלוש לאחר 23:00. הרצועה הסיעתית לא תסתיים לפני 18:30.
והרצועה האחרונה היא שעתיים בנטו. זה משאיר לדיון האישי מעט זמן ואז
המשמעות היא שההצבעה יכולה לגלוש והדיון האישי לא יסתיים.

האם אנחנו לא רוצים לומר שבמקרה ויסתיים הדיון האישי מוקדם לקבוע לנו שעה
לתחילת הדיון לרצועה האחרונה הסיעתית או לא?

היו"ר יעקב מרגי:

מה ההצעה שלך? משעה 21:00?

גדעון סער:

במקרה והדיון האישי יסתיים לפני 23:00 יתחיל הסבב האחרון ב-20:45. שעתיים
סבב סיעתי פלוס דברי השר, זה לא עובר את 23:00.

היו"ר יעקב מרגי:

אני חושב שאין בזה צורך כי החלטנו שלא להקדים את שעת ההצבעה.

דב חנין:

אני תומך בהצעתו של חבר הכנסת זאב ואני רוצה לנמק אותה. הושגו פה הסכמות
ואני לא רוצה להפר אותן, אבל יש טעם לפגם בדיון בתקציב בצורה כזאת, כמרתון
מטורף שמסתיים בשעה 23:00 כשאין לכך הצדקה עניינית. זה לא שהממשלה נופלת
והכנסת מתפזרת אם לא מאשרים את זה. אני יודע שיש הסכמות פוליטיות והבנות
פוליטיות ואני מבין את המשחק. אני מבין שצריך להגיע להצבעות לא לפני 23:00.

היו"ר יעקב מרגי:

זה יונח רק ב-16:00 ולכן ההערה של נסים זאב מיותרת.

מי בעד סדרי הדיון בהצעת חוק התקציב?

הצבעה

בעד – 16

נגד – אין

נמנעים - אין

היו"ר יעקב מרגי:

  16 בעד, אין מתנגדים, סדרי הדיון להצעת חוק התקציב אושרו.
  7. קביעת מועדי הכנסים במושב השלישי של הכנסת ה-17.

היו"ר יעקב מרגי:

סעיף אחרון בסדר היום: קביעת מועדי הכנסים במושב השלישי של הכנסת ה-17.

הונחה בפניכם הצעה למועדי הכנסים במושב השלישי של הכנסת ה-17. יש
התייחסויות למועדים?

גדעון סער:

שתי הערות בהתאם להבנות שהיו. סוכם, שבשבוע חנוכה שמתקצר לשני ימים, שני
ושלישי, ויום רביעי יורד. אני מציע שביום שלישי יעלו הצעות חוק פרטיות
במקום ביום רביעי.

היו"ר יעקב מרגי:

מקובל.

גדעון סער:

יש בידי שני מסמכים הנוגעים לפתיחת כנס החורף. האם השינוי היחידי בין
המסמכים נוגע לפתיחת כנס החורף בשנה הבאה?

היו"ר יעקב מרגי:

כן.

גדעון סער:

אם כך, אני רוצה לדעת למה זה הוזז בשבוע.

איל ינון:

היתה טעות בתאריכים של החגים.

היו"ר יעקב מרגי:

נרשם ומוסכם.

מי בעד מועדי הכנסים במושב השלישי , כפי שהונחו בפניכם, כולל הערתו של חבר
הכנסת גדעון סער?

הצבעה

בעד – 15

נגד – אין

נמנעים – אין

היו"ר יעקב מרגי:

בעד – 15 בעד, אין מתנגדים, אין נמנעים.

יש תוספת לסדר היום שלא נביא אותה היום כי יושב ראש ועדת הכספים ידחה את
הדיון למחר ואנחנו נדון בסוגיה בישיבה הבאה. הישיבה נעולה, תודה רבה לכולם.

הישיבה ננעלה בשעה 10:10
