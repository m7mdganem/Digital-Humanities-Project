הכנסת העשרים

מושב שלישי

פרוטוקול מס' 262

מישיבת ועדת הכנסת

יום שני, ד' בסיון התשע"ז (29 במאי 2017), שעה 11:30

סדר היום:

1. המשך הדיון בנושא ''הוצאת חברי כנסת מישיבת מליאה מיוחדת שבה נואם מוזמן
שאינו חבר כנסת'' – הצעה לתיקון תקנון הכנסת.

2. פניית חה''כ עודד פורר בדבר שינוי תקנון הכנסת וסמכויות ועדת האתיקה
בנושא ביקור ראשי מדינות.

3. הארכת כהונת סגנית יו"ר הכנסת – חה''כ נאוה בוקר.

נכחו:

חברי הוועדה:

יואב קיש – היו"ר

יואב בן צור – מ"מ היו"ר

דוד ביטן

חסון יואל

איילת נחמיאס ורבין

חברי הכנסת:

אורן אסף חזן

נאוה בוקר

חיים ילין

עודד פורר

מוזמנים:

  ------------------------------------------------------------------------
  רונית      –   מנהלת סיעת מרצ, הכנסת
  חייקין         
  ---------- --- ---------------------------------------------------------

  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

הארכת כהונת סגנית יו"ר הכנסת – חה''כ נאוה בוקר

היו"ר יואב קיש:

חברים, אנחנו פותחים את הישיבה. יש לנו שלושה נושאים על סדר היום. אחד,
המשך דיון בנושא התנהלות חברי הכנסת בישיבות מיוחדות, הצעה לתיקון תקנון
הכנסת. בהמשך לעניין הזה פנה אליי חבר הכנסת עודד פורר, ואיחדנו את שני
הדברים לדיון משותף. ויש נושא נפרד: הארכת כהונת סגנית יושב-ראש הכנסת,
חברת הכנסת נאוה בוקר, שנמצאת פה.

נתחיל עם הנושא השלישי. דוד, אני מבין שהגשת לי בקשה להאריך בחצי שנה סגנית
מטעם הליכוד, עד 1 בדצמבר 2017.

דוד ביטן (הליכוד):

לאור העובדה שהפסדנו נציג אחד לישראל ביתנו יש לי כוונה להגיש איזושהי
הצעה, דרך ועדת הכנסת או באופן אחר, להגדיל את מספר הסגנים לעשרה, ואז מרצ
תקבל אחד, ישראל ביתנו תקבל אחד והליכוד יישאר עם שניים. ביקשתי את זה לחצי
שנה, עד שאני אברר את העניין.

איילת נחמיאס ורבין (המחנה הציוני):

זה אומר שגם למחנ"צ יש שניים.

דוד ביטן (הליכוד):

יש לכם שניים, אנחנו ויתרנו לכם.

עודד פורר (ישראל ביתנו):

אז לחצי שנה זה הנוסף שלכם?

היו"ר יואב קיש:

לא, זה המינוי של נאוה.

אורן אסף חזן (הליכוד):

תסביר שזה חצי שנה לנאוה.

היו"ר יואב קיש:

אין פה כרגע שינוי בכמות הסגנים, אם זאת הייתה השאלה.

אורן אסף חזן (הליכוד):

רק הארכה לנאוה.

היו"ר יואב קיש:

עד 1 בדצמבר 2017. מישהו רוצה להתייחס? אז אני מעלה להצבעה את הבקשה של
הארכת כהונת חברת הכנסת נאוה בוקר כסגנית יושב-ראש הכנסת מטעם סיעת הליכוד,
לשישה חודשים, עד 1 בדצמבר 2017. מי בעד?

הצבעה

בעד אישור הבקשה – פה אחד

הבקשה להאריך את כהונתה של חברת הכנסת נאוה בוקר כסגנית יושב-ראש הכנסת
נתקבלה.

היו"ר יואב קיש:

ההצעה התקבלה פה אחד.

נאוה בוקר (הליכוד):

תודה רבה.

פניית חה''כ עודד פורר בדבר שינוי תקנון הכנסת וסמכויות ועדת האתיקה בנושא
ביקור ראשי מדינות

היו"ר יואב קיש:

יואל ומרב וכולם רצו להיות פה בדיון, אז נחכה להם שנייה.

(הישיבה נפסקה בשעה 11:42 ונתחדשה בשעה 11:44).

היו"ר יואב קיש:

צהריים טובים לכל החברים, אנחנו מחדשים את הישיבה, ובה נדון בשני נושאים.
הנושא הראשון: המשך דיון בנושא הוצאת חברי הכנסת מישיבת מליאה מיוחדת שבה
נואם מוזמן שאינו חבר הכנסת – הצעה לתיקון התקנון. והנושא השני: פנייתו של
חבר הכנסת עודד פורר בדבר שינוי התקנון בנושא זה.

אני רוצה להגיד שהנושא קיבל משנה חשיבות לאחר ששמענו את יושב-ראש הכנסת
יולי אדלשטיין אומר שלמעשה טראמפ ויתר על להגיע ולנאום בכנסת מכיוון שלא
ניתן היה להבטיח התנהלות סבירה של הבית. אני לא רוצה להיכנס לנושא של האם
הדבר הזה נכון או לא נכון - - -

אורן אסף חזן (הליכוד):

זהו, כי משרד החוץ אומר שזה לא נכון.

היו"ר יואב קיש:

אורן, תירשם אם אתה רוצה.

אני חושב שראינו את זה, זו לא הפעם הראשונה, ולא רק בכנסת הזו. ראינו את זה
גם בביקורים אחרים, למשל, קמרון. אני זוכר שהוא אמר שהוא למד את המילה
"בלגן".

שכשמגיע דובר שאיננו ח"כ או שר למליאת הכנסת, מדובר בראש ממשלה או בנשיא או
ביושב-ראש פרלמנט של מדינות אחרות, ואנחנו כולנו כחברי כנסת צריכים להיות
יותר זהירים בכבודה של הכנסת ובכבודו של האורח. ייתכן שהוא יגיד דברים
מאתגרים לחלק מחברי הכנסת, פעם מימין ופעם משמאל דרך אגב... אני חושב שזו
לא החלטה של קואליציה/אופוזיציה, אלא זו החלטה של חברי כנסת שרוצים לשמור
על כבוד הבית הזה ורוצים לאפשר את זה שהדיונים החשובים יתנהלו פה. לכן
העניין הזה הוא פתוח ואני בא בגישה פתוחה.

כבר עשינו דיון אחד בנושא ופנה אליי חבר הכנסת יואל חסון בעניין הזה, וגם
חברת הכנסת איילת נחמיאס ורבין פנתה אליי, אמרו שהנושא נוגע אליהם והם
מרגישים שהם צריכים להתייחס אליו.

התיקון הראשון המוצע הוא לאפשר למי שמנהל את הישיבה, יושב-ראש הכנסת או מי
מסגניו, להוציא חבר כנסת בהתראה אחת. זאת אומרת שהוא יוכל להפעיל שיקול דעת
באותן ישיבות ולהוציא אותו החוצה מהמליאה, ובכך למנוע הפרעה מתמשכת.

יש גם את הצעתו של עודד פורר, שהיא מרחיבה יותר. אנחנו ניתן לחבר הכנסת
פורר להציג את דעתו. בבקשה.

אורן אסף חזן (הליכוד):

אני רק רוצה שאלה קטנה.

היו"ר יואב קיש:

לא, לא, אורן, אתה רשום. תן לו להגיד את דברו.

אורן אסף חזן (הליכוד):

אני רק רוצה לדעת מה היה עד היום כשהיו ראשי ממשלות או נשיאים.

היו"ר יואב קיש:

אמרתי. היו הרבה מקרים של הפרעות.

איילת נחמיאס ורבין (המחנה הציוני):

יואב, בכנסת הקודמת, לא בכנסת הזאת.

אורן אסף חזן (הליכוד):

אני הייתי בכנסת הזאת, והיו פה ראשי ממשלות ונשיאים - - -

איילת נחמיאס ורבין (המחנה הציוני):

אורן, בכנסת הקודמת.

קריאה:

אולי תשמרו על זכות הדיבור של כל אחד, אנחנו לא שומעים מה אתם אומרים.

היו"ר יואב קיש:

נכון. עודד פורר, בבקשה.

עודד פורר (ישראל ביתנו):

תודה, אדוני. מיד אחרי דבריו של יושב-ראש הכנסת, שהציג מדוע הנשיא טראמפ
בחר שלא לנאום בכנסת - - -

אורן אסף חזן (הליכוד):

זה לא נכון.

עודד פורר (ישראל ביתנו):

אגב, לדעתי זה צריך להיות חלק מהפרוטוקול.

מיד אחרי האמירה הזאת פניתי אליך בבקשה לשנות את התקנון, ולא רק ברמה של
הוצאה מישיבה אחרי קריאה אחת, למרות שגם היא חלק מהפנייה שלי.

לדעתי, כשמישהו מוצא מישיבה כשנואם פה ראש מדינה, כבר הגענו לאיזשהו רף של
ביזוי מעמד הכנסת. כי חלק מהעניין הוא שגם כשאומרים דברים שלא נוח לנו
לשמוע, עולה אחר כך ראש הממשלה, עולה אחר כך יו"ר האופוזיציה – כלומר, יש
אפשרות להשיב באיזושהי רמת דיון, שצריכה להיות אחרת מהדיון היום-יומי
שמתקיים בכנסת.

אני נגד איזושהי מגמה שהתחילה להיות בזמן האחרון, של להגביל את סמכויות
חברי הכנסת עוד ועוד. אני לא רוצה להגביל את סמכות חבר הכנסת, אבל אני כן
רוצה שתהיה אפשרות לקנוס את חבר הכנסת ולהעניש אותו כשההתנהגות היא לא
נאותה.

עכשיו, יש לנו ועדת אתיקה שהסמכויות שלה הן כאלה שיש חברי כנסת שאומרים:
"אתם יודעים מה? עשיתם לי טובה שהרחקתם אותי לשלושה חודשים, אני אמשיך לקבל
משכורת ואעבוד פחות". יש כאלה שאומרים את זה. לכן, בסוף, בשורה התחתונה,
צריכה להיות סנקציה כזו שחבר הכנסת יעשה טוב-טוב את השיקול שלו האם הוא
הולך להפריע עכשיו לנשיא מדינה זרה שעומד על בימת הכנסת ומדבר, כאשר הוא
יודע שעל ההפרעה הזאת הוא עלול לשלם מחיר יקר מאוד. כי הפגיעה שהוא פוגע
היא פגיעה במדינת ישראל. זו לא פגיעה רק בנשיא האורח או בממשלת ישראל, הוא
פוגע במדינת ישראל ובנראות שלנו.

אני לא קובע קטגורית שזה יהיה עונשו, אני בסך הכול מבקש להרחיב בתקנון את
סמכויות ועדת האתיקה כך שתוכל לקנוס את חבר הכנסת אם סברה שהיה מקום לקנוס
אותו. אם יש לו טיעונים נכונים, למשל שנאמרו אמירות אנטישמיות, אמירות
תומכות טרור או אני לא יודע מה, והוא יצליח לשכנע את ועדת האתיקה בטיעוניו
– בסדר. אבל אני חייב לתת סמכויות לוועדת האתיקה לפעול אל מול חברי כנסת
סוררים.

אורן אסף חזן (הליכוד):

היום אין להם את זה?

היו"ר יואב קיש:

בואו נבדוק.

עודד פורר (ישראל ביתנו):

יש להם את הסמכות לשלול - - -

אורן אסף חזן (הליכוד):

שזה דבר שהוא לא - - -

היו"ר יואב קיש:

אורן, לא מתפרצים בוועדת הכנסת. אתה לא פה הרבה, אבל אני מבקש ממך לשמור על
הדיון.

אורן אסף חזן (הליכוד):

אתה יודע, יש עוד ועדות - - -

היו"ר יואב קיש:

לא באתי אליך בטענה, אתה לא חבר ועדה. אני רק אומר שפה לא מתפרצים. עודד,
בבקשה.

עודד פורר (ישראל ביתנו):

יש לה סמכות לשלול עד שבועיים שכר, וכנראה שזה לא מרתיע מספיק. העובדה היא
שהתארחו פה ראשי מדינות, והיה פה ראש מדינה שבחר לא להגיע לכנסת, לא לדבר
בכנסת, כדי להימנע מהחשש איך יתנהגו - - -

אורן אסף חזן (הליכוד):

עודד, זה לא יפה, אתם עושים עוול לכנסת ישראל כשאתם אומרים את הדבר הזה,
שהוא לא נכון. משרד החוץ הוציא הודעה שהדבר הזה הוא לא נכון, ואני, בשם כל
חברי הכנסת, גם בשמך, נפגע - - -

עודד פורר (ישראל ביתנו):

אורן, צריך לקנוס אותך כדי שתיתן לי לדבר?

היו"ר יואב קיש:

אורן, פעם ראשונה. תפסיק. נתתי לך להגיד, ועכשיו די, אני קורא אותך לסדר
פעם ראשונה.

עודד פורר (ישראל ביתנו):

קודם כול, חשוב לי לציין שאחרי שהוצאתי את הפנייה שלי הצטרפו אליה גם חבר
הכנסת חיים ילין, חברת הכנסת מירב בן ארי וחבר הכנסת מנואל טרכטנברג. הבקשה
שלי היא אחת: במקרה של ראש מדינה שנואם, יוּצא באופן מידי חבר כנסת, במידה
שחשב כך יושב-ראש הישיבה. והדבר השני, שוועדת האתיקה תהיה רשאית לקנוס אותו
ולהרחיקו עד שישה חודשים.

היו"ר יואב קיש:

נמצאת איתנו ארבל, היועצת המשפטית של הוועדה, שהיא גם שותפה בוועדת האתיקה.
תגידי לנו, היום בנושא קנסות על חברי הכנסת - - -

ארבל אסטרחן:

אני אתייחס גם להוצאה וגם לקנסות.

היו"ר יואב קיש:

לגבי הוצאה אנחנו יודעים שאי אפשר להוציא אחרי קריאה.

ארבל אסטרחן:

נכון, אבל אני רוצה להגיד מה כן קיים.

היו"ר יואב קיש:

בבקשה.

ארבל אסטרחן:

תקנון הכנסת הוא זה שמטפל היום בנושא של התנהגות חברי הכנסת במליאה
והאפשרות להוציא אותם. בסעיף 42, שהוא הסעיף שיו"ר הכנסת הציע לתקן, כתוב
שיו"ר הישיבה יכול לקרוא את חבר הכנסת לסדר אם הוא הפר את ההוראות שקבועות
בתקנון. אם הוא נקרא לסדר שלוש פעמים בישיבה אחת, רשאי היו"ר לשלול ממנו את
רשות הדיבור או להוציא אותו. ואז באה הוראה שחשובה לעניינו: אם הפר חבר
הכנסת את הסדר הפרה חמורה, רשאי יו"ר הישיבה להוציאו מהישיבה לאלתר, ואם
היה צורך בכך, להורות על הוצאתו.

עכשיו, התקנון לא מסביר מהי הפרה חמורה, זה נתון לשיקול דעתו של יו"ר
הישיבה. יש דבר אחד שמנוי - - -

יואב בן צור (ש"ס):

הוא לא צריך שלוש קריאות?

ארבל אסטרחן:

אם זו הפרה חמורה, לא צריך שלוש קריאות. אין רשימת נושאים שאומרת מהי הפרה
חמורה - - -

אורן אסף חזן (הליכוד):

כמו שהוא עשה לי עם הטורטית. הוא אמר לי: אחת-שתיים-שלוש, תוציאו אותו
החוצה.

ארבל אסטרחן:

אני לא ראיתי את זה, אבל לפי מה שאתה מציג לא היה צריך לעשות
"אחת-שתיים-שלוש" - - -

היו"ר יואב קיש:

היה אפשר להוציא אותך ישר.

ארבל אסטרחן:

התקנון אומר: יראו כהפרה חמורה התנהגות בניגוד לסעיף 41(ה) – שזה האיסור על
הצגת חפץ או כיתוב. כלומר, זאת הפרה חמורה ואפשר להוציא בגינה לאלתר.

מה שמוצע בנוסח שבפניכם זה ש"יראו כהפרה חמורה התנהגות בניגוד ל-41(ה),
וכן, בדיון שבו נושא דברים מי שאינו ח"כ, שר או סגן שר" – כי אין לנו הגדרה
של ישיבה חגיגית שבה מדבר אורח – "גם בניגוד ליתר הוראות סעיף 41", שאלה כל
הוראות של היושב-ראש שחבר הכנסת צריך למלא.

היו"ר יואב קיש:

וזה מאפשר הוצאה - - -

ארבל אסטרחן:

הוצאה לאלתר, בלי שלוש קריאות.

עכשיו לעניין ההצעה של חבר הכנסת פורר. קודם כול צריך לומר שזה עניין שלא
מתאים לתקנון הכנסת, כי כל הסנקציות, כל הסמכויות של ועדת האתיקה מבחינת
עונשים, קבועות בחוק. בוודאי שאלת השכר, שזה דבר שהוא מאוד - - -

היו"ר יואב קיש:

אבל זה כן נעשה בקדנציה הקודמת. כי תיקנו שם את החוק?

ארבל אסטרחן:

בוודאי.

עודד פורר (ישראל ביתנו):

בוודאי. זאת אחריות של ועדת הכנסת, שצריכה לקבל החלטה. אני לא רוצה להגיש
הצעת חוק פרטית, אני רוצה שאולי תהיה החלטה של הוועדה שתביא לשינוי החקיקה.

ארבל אסטרחן:

אני אגיד מה תוקן. בכנסת הזאת - - -

קריאות:

- - -

ארבל אסטרחן:

החוק תוקן. עד לתיקון החוק היה אפשר לשלול שכר רק לחבר כנסת שנעדר מעבר
למכסה או חבר כנסת שהפר את ההוראות על עיסוק נוסף. ואז תוקנו שני עניינים
בקשר לזה ונקבעו שתי אפשרויות לשלול שכר. אחת מהן, שלילת שכר לתקופה שלא
תעלה על שבועיים אם חבר הכנסת הורחק. זאת אומרת, לצד הרחקה, שאפשרית לעד
חצי שנה, אפשר גם לשלול שכר של שבועיים. גם נקבע שוועדת האתיקה לא תחליט על
זה בפעם הראשונה לגבי חבר כנסת אלא פה אחד. זה, אגב, לא קרה עדיין.
והאפשרות השנייה היא במקרה שחבר הכנסת גרם נזק לרכוש הכנסת.

אורן אסף חזן (הליכוד):

כמו הח"כ שאמרו עליו שהוא הכי רגוע במשותפת והוא פשוט תלש מיקרופון. זה הכי
רגוע שלהם.

עודד פורר (ישראל ביתנו):

התעצבן.

היו"ר יואב קיש:

חבר'ה, תנו לה לסיים.

ארבל אסטרחן:

לכן, היות שאלה הוראות חדשות שעוד לא השתמשו בהן עדיין - - -

היו"ר יואב קיש:

לא, קנס מישהו כבר קיבל.

אורן אסף חזן (הליכוד):

יאיר לפיד קיבל קנס על זה שהוא לא היה פה.

ארבל אסטרחן:

נכון.

אורן אסף חזן (הליכוד):

אבל קנס על הריסה או ענישה לא היה פה.

היו"ר יואב קיש:

אז מה שחבר הכנסת בעצם מבקש זה להוסיף לאותו סעיף שאנחנו מדברים עליו - - -

ארבל אסטרחן:

להרחיב את השבועיים.

היו"ר יואב קיש:

או להגיד שבמידה שתהיה עבירה חמורה, תינתן לוועדת האתיקה הסמכות - - -

עודד פורר (ישראל ביתנו):

לא, אני ביקשתי במקרה מאוד ספציפי לתת לוועדת האתיקה את הסמכות להרחיק לחצי
שנה - -

ארבל אסטרחן:

זה כבר קיים.

עודד פורר (ישראל ביתנו):

ובאותו מעמד, אם הוא הורחק לחצי שנה, היא גם יכולה לקבוע ששוללים ממנו חודש
או חודשיים.

אורן אסף חזן (הליכוד):

אני אומר להפך – אל תרחיק אותו מהמליאה, תעניש אותו שיהיה חייב להיות בתוך
המליאה 24 שעות.

ארבל אסטרחן:

הוועדה דנה ושקלה ארוכות את הנושא של - - -

היו"ר יואב קיש:

רגע, היום אי אפשר לתת עיצום כספי ללא הרחקה?

ארבל אסטרחן:

לא, רק לצד הרחקה. היו על זה דיונים משמעותיים - - -

עודד פורר (ישראל ביתנו):

אני חושב שזה צריך להיות ביחד.

אורן אסף חזן (הליכוד):

אני יכול מילה? אני חייב ללכת.

היו"ר יואב קיש:

אנחנו נמשיך עם הדוברים. גם אני צריך ללכת, יחליף אותי חבר הכנסת יואב בן
צור.

עודד פורר (ישראל ביתנו):

אגב, לגבי העניין הזה, אני לא רוצה שזה יהיה פה אחד. לא קבעתי שזה יהיה פה
אחד, אני קבעתי שלוועדת האתיקה תהיה הסמכות... הרי פה אחד לא יהיה אף פעם.

ארבל אסטרחן:

לא, זה לא נכון.

היו"ר יואב קיש:

זה כן נכון עם ועדת האתיקה הנוכחית.

אורן אסף חזן (הליכוד):

אלא אם כן קוראים לך... לא חשוב שמות.

היו"ר יואב קיש:

זה גם נכון, אני מסכים איתך.

עודד פורר (ישראל ביתנו):

לא יהיה פה אחד - - -

היו"ר יואב קיש:

בצוות הנוכחי של ועדת האתיקה.

עודד פורר (ישראל ביתנו):

סליחה, אבל החוקים הקיימים לעניין ועדת האתיקה הם חוקים שלכאורה נותנים
סמכות עם יד ימין, אבל מסרסים את הוועדה ביד שמאל. היכולת של ועדת
האתיקה - - -

אורן אסף חזן (הליכוד):

לא, הם נותנים לסולם לרדת מהעץ, הם לא מסרסים אותם.

עודד פורר (ישראל ביתנו):

היכולת של ועדת האתיקה לקנוס במקרה כזה, לא קיימת כמעט.

ארבל אסטרחן:

תראו, שלילת שכר זה דבר סופר משמעותי, זה דבר מאוד חריג, ובאמת קשה לחשוב
איפה עוד - - -

עודד פורר (ישראל ביתנו):

אני חושב שגם להפריע למנהיג מדינה זרה בדיון בכנסת זה דבר סופר משמעותי
וסופר חריג.

ארבל אסטרחן:

זה הדבר הכי קשה שחבר כנסת יכול לעשות? הרי יש התנהגויות מאוד קשות של חברי
הכנסת, בתוך הכנסת ומחוצה לה.

עודד פורר (ישראל ביתנו):

אז אני מוכן להגיד שזה לא יהיה לשישה חודשים אלא יהיה לחודש - - -

ארבל אסטרחן:

נכון, אז לא צריך לייחד לזה עונש מיוחד, כי כבר יש - - -

יואל חסון (המחנה הציוני):

אני חושש שנמשיך לקבל את זה שהכנסת תהפוך להיות מקום ריק ושאף מנהיג לא
יבוא לדבר. המנהיגים היום כנראה פחות אמיצים ממה שהיה פעם והם לא מוכנים
לבוא - - -

(היו"ר יואב בן צור, 12:00)

אורן אסף חזן (הליכוד):

סליחה, זה ממש לא נכון - - -

איילת נחמיאס ורבין (המחנה הציוני):

זה לא קשור לאומץ, זה קשור לנראות של המליאה.

יואל חסון (המחנה הציוני):

יש סדר לדיון?

היו"ר יואב בן צור:

יש סדר לדיון. ארבל, סיימת?

ארבל אסטרחן:

אני רק רוצה לומר שזה תיקון חדש, הוא עוד לא הופעל, בעיניי זה גם ככה די
קיצוני, שלילת שכר, ולכן עוד לפני - - -

אורן אסף חזן (הליכוד):

אני לא בטוח שהוא חוקתי.

היו"ר יואב בן צור:

חוקתי זה מה שאתה מחליט פה.

ארבל אסטרחן:

ולכן, להרחיב אותו עוד לפני שהוא הופעל – צריך מאוד להיזהר עם זה.

אורן אסף חזן (הליכוד):

אין עובד בכל מדינת ישראל שבגלל שהוא אמר מילה לא במקום נגעו לו במשכורת.

עודד פורר (ישראל ביתנו):

רק שתדע שאתה לא מוגדר עובד, אלא אתה נבחר ציבור, וגם אין לך את אותן
זכויות - - -

היו"ר יואב בן צור:

אין לך זכויות עובד.

אורן אסף חזן (הליכוד):

זה לא נכון - - -

איילת נחמיאס ורבין (המחנה הציוני):

רגע, יש סדר דוברים.

היו"ר יואב בן צור:

נכון. איילת, בבקשה.

איילת נחמיאס ורבין (המחנה הציוני):

אני ראיתי את מה שיושב-ראש הכנסת אמר בעניין הנשיא טראמפ, ואתה יודע מה,
חבר הכנסת חזן? אני אפילו לא מתייחסת לשאלה האם זה נכון או לא נכון.

אורן אסף חזן (הליכוד):

לא, זו שאלה - - -

איילת נחמיאס ורבין (המחנה הציוני):

לא, לא, לא - - -

אורן אסף חזן (הליכוד):

כשיו"ר הכנסת מוליך שולל את כל הציבור - - -

היו"ר יואב בן צור:

אורן, תן לה.

איילת נחמיאס ורבין (המחנה הציוני):

הכוונה שלי לא הייתה שתפריע לי, אלא רציתי לכוון שזה שאני לא מתייחסת כרגע
לשאלה האם זה נכון או לא נכון עובדתית. אני כן יודעת שהיו כאן שתי חוויות
מאוד מטלטלות בכנסת ה-19, אחת עם ראש הממשלה קמרון והשנייה עם שולץ הגרמני.
אני מבינה שהחוויה הייתה מאוד קשה והמליאה נראתה קטסטרופה. אני ראיתי קטע
אחד קצר וזה נראה מאוד רע.

עכשיו, כשראיתי את מה שאמר יושב-ראש הכנסת בעניין – ושוב, בהתעלם כרגע
מהעובדות המדויקות, אף שאני מניחה שיושב-ראש הכנסת לא אמר דברים סתם – אני
הייתי נבוכה בצורה בלתי רגילה, ואני מניחה שגם חבר הכנסת יואל חסון וגם חבר
הכנסת פורר וגם חבר הכנסת קיש הרגישו נבוכים מהעובדה שנשיא ארצות הברית לא
יכול לבוא לכנסת, בשל החשש שאולי ייקראו שם קריאות ביניים שאינן במקום.

אני רוצה להגיד לכם שאני מאוד בעד חופש הביטוי. ונכון שיש דילמה האם בזמן
שנמצא כאן נשיא של מדינה כלשהי אתה מגביל את חופש הביטוי הזה. אני מוכרחה
להגיד לכם שבעיניי זו הגבלה סבירה של חופש הביטוי. אני לא רואה שום דבר
נורא אם אנחנו נשית על עצמנו מגבלות מהסוג הזה, אני לא רואה בזה דרמה
גדולה.

אני כבר אומרת שאני בעד התיקון הזה של התקנון, אני בעד הפרה חמורה. השאלה
אם לקנוס או לא היא שאלה מורכבת - - -

היו"ר יואב בן צור:

זה יכול להביא לכך שאנשים לא ידברו בכלל.

עודד פורר (ישראל ביתנו):

אבל צריך שתהיה סנקציה.

איילת נחמיאס ורבין (המחנה הציוני):

חבר הכנסת בן צור, אני רוצה לסיים. האם קונסים אנשים בגין הפרעה בנסיבות
כאלה, זו שאלה מורכבת, ואני חושבת שראוי לדון בה. אין ספק שהפרה חמורה זה
במקום ומתאים; זו סנקציה שתפורה בדיוק לאירועים מהסוג הזה. ואני אומרת לכם,
כולנו היינו צריכים להתכנס לתוך עצמנו ולהגיד לעצמנו שלא יעלה על הדעת
שאנחנו ניצבים בפני מצב שיש לנו רגע אחד של היסוס ביחס ליכולת שלנו לא
להתנהג כמו גן ילדים, כמו אנשים שלא מבינים את גודל המעמד. גודל המעמד חייב
להישמר, ונשיא ארצות הברית ואורחים מכובדים מחוץ לארץ חייבים להיות אירוע
מאוד מכובד במליאה. זה הבית שלנו, בואו נזכור את זה, זה הבית של הישראלים.

היו"ר יואב בן צור:

תודה רבה. אורן חזן, בבקשה.

אורן אסף חזן (הליכוד):

אדוני היושב-ראש, קודם כול, בוא נשים את הדברים על השולחן, שיהיה ברור. אין
לי שום ויכוח עם העובדה שמי שמפריע, צריכה להיות סמכות ליושב-ראש להוציא
אותו לאלתר מהמליאה. באותו רגע, בלי קריאה ראשונה, שנייה וכו'. ישר החוצה.

היו"ר יואב בן צור:

שנייה, אורן, אנחנו רוצים - - -

אורן אסף חזן (הליכוד):

אני מגיע לסנקציות, מה יהיה אחר כך - - -

היו"ר יואב בן צור:

לא, לא מה יהיה אחר כך. אנחנו רוצים להגיע למצב כזה שחבר כנסת יחשוב עשר
פעמים אם הוא בכלל יפריע במקום כזה.

אורן אסף חזן (הליכוד):

אני חושב שאתם טועים, אני לא חושב שחבר כנסת צריך לחשוב עשר פעמים. חבר'ה,
אנחנו לא בצפון קוריאה ואנחנו לא בסין ואנחנו לא במשטר בולשביקי של רוסיה
לפני 50 או 70 שנה. תשתחררו - - -

היו"ר יואב בן צור:

זה לא קשור.

איילת נחמיאס ורבין (המחנה הציוני):

אבל אורן, תזכור את התיקון שעשינו בתחילת הכנסת בעניין של פגיעה ברכוש
הכנסת.

אורן אסף חזן (הליכוד):

זה משהו אחר.

איילת נחמיאס ורבין (המחנה הציוני):

לא, הפגיעה היא כאילו תוך כדי מימוש הזכות הפרלמנטרית שלך.

אורן אסף חזן (הליכוד):

יש הבדל בין ברבריות וחברי כנסת שלא שולטים בעצמם ושוברים ומרימים ידיים
ומקללים, לבין העובדה שאם משהו בוער בבן אדם אז צריך לסתם לו את הפה.
חבר'ה, אז בואו פשוט נחלק רגע לפני כל נאום במליאה פלסטרים, נשים לחברי
הכנסת על הפה ונסתום לכולם את הפיות. אני רוצה להגיד לך - - -

היו"ר יואב בן צור:

אורן, אורן, תן לי להכניס משפט. כשראש ממשלת ישראל דיבר בסנאט, בבית
הנבחרים, מישהו הפריע לו שם? אף אחד לא הפריע לו שם. לא כולם הסכימו איתו,
אבל אף אחד לא הפריע לו.

אורן אסף חזן (הליכוד):

אל תתבלבל, אני הרי התחלתי בזה שהסכמתי שצריכה להיות אפשרות ליו"ר הישיבה
להוציא באותו רגע מישהו החוצה.

אבל יש כמה דברים בסיפור הזה שמפריעים לי. דבר ראשון, מדהים לראות איך אני
היחיד שמוצא את עצמי מגן על הכבוד של כולכם. עשו על כל הכנסת הזאת סיבוב,
סיפרו לציבור סיפור שכאילו הנשיא האמריקאי לא הגיע לכנסת כי מפחדים שאולי
אני או איילת או יואל או חיים או אתה נפריע לו. אבל משרד החוץ אמר שלא היו
דברים מעולם, האמריקאים לא תכננו להגיע לכנסת. אז למה אתם משתפים עם זה יד?
איך אנחנו נראים?

דבר שני, איזה מסר אנחנו מעבירים לדור הצעיר? בתור חברה שאומרת שמשהו בוער
בנו, אנחנו צריכים להשמיע את קולנו. כמה צביעות צריכה להיות כשפעם אחת
אנחנו אומרים "כל העולם ידע ושתק", אבל פה בכנסת הזאת רוצים לסתום פיות.

דבר שלישי, אתם רוצים לחנך חברי כנסת? אז אל תענישו אותם בלתת להם פטור
מהמליאה. תחייבו אותם להיות במליאה. חבר כנסת שהפריע, אל תיתנו לו חצי שנה
הרחקה, שישב בבית, יטייל ויקבל משכורת. תכריחו אותו להישאר במליאה, תכריחו
אותו לשבת בוועדות, תכריחו אותו לעבוד. מספיק כבר לרפד את הכיסאות שלנו פה
פעם אחר פעם.

עכשיו, יהיה מי שיקפוץ ויגיד שזה פרסונלי, שלחבר הכנסת חזן יש עימות פוליטי
עם היושב-ראש. אבל זה לא פרסונלי. כואב לי שיש מי שלא קיבל אפילו מילה או
אות של השם שלו בעיתון בביקור טראמפ, אז הוא מחפש דרכים להביא כותרת. ועל
הדבר הזה עושים סיבוב.

ועוד דבר אחד ובזה אני אסיים. תראו, זה ידוע, אני לא מסכים עם מרבית חברי
הכנסת, אין על זה ויכוח. עם חלקם אני מתווכח אידאולוגית אבל הם גם חברים
שלי, ולאחרים אני לא אומר שלום, כי אין בי את הצביעות שקיימת פה, שרבים עם
מישהו מול המצלמה אבל דקה אחרי זה מחבקים אותו ב"פרסה". זה לא סוד. אבל אני
אומר לכם, גם אנשים שחושבים אחרת ממני – אנשים אחרים שלחו אותם לפה והם
מייצגים ציבור, ואם באותו הרגע בער בהם משהו שיביא קצת כבוד לציבור שלהם,
אין לאף אחד מאתנו זכות להתנהג אחרת, אין.

עכשיו, השיטה הזאת כאילו אנחנו באים – סליחה על הביטוי – לסרס פה את
הדמוקרטיה, את חופש הביטוי, את חברי הכנסת, היא מסוכנת. יש חלק מחברי הכנסת
שבכנסת הבאה הם כבר לא יהיו פה. אז הם קיבלו כותרת יפה על איזה חוק שהגביל
שכר או שהגדיל פגיעה אחרת בתנאים אחרים של חברי הכנסת... אני אגלה לכם סוד:
אבא שלי גם היה חבר כנסת. מה שהיה כשהוא היה חבר כנסת – לא מזמן, סך הכול
11 שנים אחורה – לעומת מה שיש היום, זה שמיים וארץ. הולכים לאט-לאט
ומצמצמים. חבר'ה, אנחנו צריכים לעשות הפוך, אנחנו צריכים לגרום לאנשים
לרצות להיות כאן, לרצות לעבוד.

אז אני מסכם ואומר דבר אחד. אני בעד לאפשר ליו"ר ישיבה שיהיה לו כוח לנהל
את הישיבה. כי לא כולם מוכשרים, לצורך העניין, כמו יואל חסון, שיודע גם בלי
להוציא אף אחד מהמליאה לגרום להם להפסיק לדבר. לא כולם מוכשרים, מה לעשות.
אז יש כאלה שצריכים באמת כוח. אבל הגבול הדק בין זה לבין סתימת פיות – אסור
שנחצה אותו. ובטח ובטח אסור שנעשה פה שימוש כואב וציני בפוליטיקה קטנה של
כאלה ואחרים בכנסת בשביל לפגוע בדמוקרטיה של כולנו.

היו"ר יואב בן צור:

תודה.

איילת נחמיאס ורבין (המחנה הציוני):

אז אם אתה מסכים אז על מה הוויכוח? כי בעצם אתה מסכים למהות של זה.

היו"ר יואב בן צור:

רבותיי, אני רוצה - - -

אורן אסף חזן (הליכוד):

הענישה הזאת לא היא לא נורמטיבית - - -

היו"ר יואב בן צור:

אורן, יש לי הערה אחת. גם - - -

אורן אסף חזן (הליכוד):

וגם הפגיעה בכנסת, שעושים סיבוב. זה נולד בחטא, הרעיון הזה.

היו"ר יואב בן צור:

יש לי הערה אחת לדברים של אורן. גם אם לפי דבריך, שמשרד החוץ הודיע שלא היה
דבר כזה – בכל מקרה, כל אישיות חיצונית, ראש ממשלה או נשיא של מדינה זרה,
שמגיעה לכנסת צריכה לקבל את הכבוד הראוי לה, ואני חושב - - -

אורן אסף חזן (הליכוד):

אין ויכוח על זה. אתה מנסה להוציא אותי כאילו אני נגד הדבר הזה.

היו"ר יואב בן צור:

לא, ממש לא - - -

אורן אסף חזן (הליכוד):

סליחה שאני קוטע אותך שוב, אבל אין ויכוח על הדבר הזה. אבל חבר'ה, תסתכלו
אחד על השני, תסתכלו ימינה, תסתכלו שמאלה, תסתכלו על החברים שלכם, תסתכלו
גם במראה. זה אתם. זה אנחנו. כשאומרים שיו"ר הכנסת קיבל החלטה לא להביא
פה... מה, הוא פוגע בי? הוא פוגע בכולנו.

היו"ר יואב בן צור:

הוא לא אמר שהוא קיבל החלטה.

אורן אסף חזן (הליכוד):

הוא אמר: לא הבאנו את ה - - -

איילת נחמיאס ורבין (המחנה הציוני):

הוא אמר משהו אחר.

היו"ר יואב בן צור:

הוא לא אמר שהוא קיבל החלטה.

אורן אסף חזן (הליכוד):

אבל זה זעזע אותי כפול שמשרד החוץ וסגנית שר החוץ, שפועלת כשר החוץ בפועל,
הוציאה הודעה והתראיינה ואמרה שלא היו דברים מעולם.

היו"ר יואב בן צור:

טוב, תודה, אורן. חבר הכנסת יואל חסון, בבקשה.

יואל חסון (המחנה הציוני):

תראו, קודם כול צריך להגיד באופן ברור שחלק מפעילות פרלמנטרית זה קריאות
ביניים ומחאות פרלמנטריות. זה חלק מהבית, חלק מהאווירה, וזה בסדר גמור, כל
עוד נשמרת איזושהי סוג של משמעת וטעם טוב. מה גם שאני חושב שיש קצת בעיה:
פעם קריאות ביניים היו קריאות ביניים, היום הן הפכו להיות נאומים מהספסל.
אבל אין נאומים מהספסל, צריך ללמוד לעשות קריאת ביניים. קריאת ביניים היא
משפט, מילה, שתי מילים, אבל לא לשבת בכיסא ולהתחיל לנאום מהכיסא ולייצר
דיאלוג עם הנואם. זו לא המטרה.

אז קודם כול, אף אחד לא מדבר על הגבלה של הדבר הזה. אני כן חושב שצריך
להקפיד על קריאות ביניים ולא על נאומים מהספסל, אבל לא על זה מדברים עכשיו.

אז על מה אנחנו מדברים כאן? תראו, אנחנו זוכרים כולנו במערכת הבחירות
האחרונה את הנאום של ראש הממשלה בקונגרס האמריקאי. בקונגרס האמריקאי לא היה
עולה על דעתו של אף חבר קונגרס אמריקאי – ותאמינו לי, היו שם כמה חברי
קונגרס שלא אהבו את הנאום ולא רצו לשמוע אותו וחשבו שזה לא נכון שהוא בא
בעת הזו ובזמן הזה – לקום ולהפריע לנתניהו. וטוב שכך. אני הייתי נפגע מאוד
אם זה היה קורה. אני הייתי נפגע. היו מחיאות כפיים מנומסות, ומי שלא אהב לא
מחא כפיים, וזה בסדר גמור.

יש רגעים שהם רגעים ייחודיים. רגע שבו מנהיג זר, אורח, שאם קיבל כבר מראש
את הכבוד לנאום מעל בימת הכנסת אז כנראה הוא מספיק מכובד וחשוב – ברגע הזה
כולנו צריכים להבין שזה רגע שלא מתנהגים בו כמו בשגרה, שזה לא רגע שגרתי.
כשנשיא ארצות הברית נואם בכנסת, זה לא רגע שגרתי. זה לא עוד איזה דיון
שאילתה או הצעה לסדר. זה אירוע היסטורי. ולכן, בעיניי, את יצירת המסגרת ואת
ההגדרה של אירועים כאלה, צריך לעשות, נקודה.

תראו, אני אומר לכם, אם אני מסתכל בפרספקטיבה של עשר שנים בכנסת, אני יכול
להגיד לכם ככה: תסתכלו על שבע השנים מ-2006 ועד נגיד 2013 ותראו כמה נאומים
זרים היו בתקופה הזו, ותראו איך יש ירידה. פשוט יש ירידה. ואני עוד לא מדבר
על לפני 2006. לפני 2006, ב-2004, בשנות ה-90, כמעט כל מנהיג זר שהגיע נאם
בכנסת. ביקש את זה ולרוב קיבל. מנהיג בסדר גודל של ראש ממשלה, נשיא מדינה,
קיבל את זה. ועכשיו יש ירידה דרסטית – אולי גם בבקשות, אולי גם בגלל שאנחנו
לא נענים לכל קריאה ובקשה, שזה גם בסדר, כי לא צריך להיענות לכל ראש מדינה.
אבל יש בהחלט ירידה.

עכשיו, ממה שאני יודע לגבי המקרה האחרון, כשהיו המגעים הנושא של לנאום
בכנסת עלה על השולחן, וכשהסבירו לאמריקאים שאנחנו לא יכולים לערוב להם שלא
תהיה איזו זריקת הערה או איזו מחאה פרלמנטרית, אז האמריקאים כנראה נרתעו,
אמרו, אוקיי, נחשוב על אופציה אחרת. וזאת זכותם.

אבל זה חבל, אני חושב שהציבור הישראלי הפסיד. לי כאב לראות את הכנסת באותו
יום שהוא נאם במוזיאון עם חמישה חברי כנסת. זו בושה, אני התביישתי בזה.

איילת נחמיאס ורבין (המחנה הציוני):

נכון. הכנסת הייתה מחוץ לתמונה.

יואל חסון (המחנה הציוני):

ויש פה עוד נקודה, שאני ביקשתי מיושב-ראש הוועדה לקיים עליה דיון. תראו, כל
נושא סגל א', הטקסיות - -

היו"ר יואב בן צור:

חברי הכנסת לא שם.

יואל חסון (המחנה הציוני):

- - בנושא הזה, כל מה שקשור לחברי הכנסת זה ביזיון אחד גדול. אני שם רגע את
קבלת הפנים בצד, אני לא יודע מה היה שם ואני לא רוצה להיכנס לזה. אני מדבר
על הנאום שלו במוזיאון. כשאתה מסתכל ממעוף הציפור במצלמה, איזה אנשים ישבו
שם? ישבו שם עסקנים, ישבו שם פונקציונרים, פקידי ציבור לא בכירים במיוחד.
לכולם היה שם מקום, אבל לחברי הכנסת לא היה שם מקום. בסך הכול 90 חברי כנסת
יש במדינת ישראל, זה לא איזה מדינה שיש לה 300 חברי פרלמנט ונורא מסובך
לתמרן איתם. אם תוריד שרים וסגני שרים אתה נשאר בסך הכול עם 90 חברי כנסת,
וכנראה שגם לא כולם היו באים, כנראה שלפחות 20% לא היו באים. אז על מה אתה
מדבר פה?

היו"ר יואב בן צור:

גם בהלוויה של שמעון פרס זה קרה.

יואל חסון (המחנה הציוני):

כן. עכשיו, אני כבר כתבתי על זה ליושב-ראש הוועדה. אני מתכוון לשים לדבר
הזה סוף. באמת שאני לא רואה בזה עניין של כבוד אישי, באמת שלא, היום אני
חבר כנסת, מחר מישהו אחר יהיה. זה לא קשור אליי, זה קשור לבית הזה, זה קשור
לזה שהגיע הזמן שנפסיק להיות שכונה. זה לא יאה שטקסים פורמליים פה, אנשים
נכנסים כי הם מכירים מישהו ויש להם קשרים, בעוד ש-90 חברי כנסת לא מוזמנים
בכלל, לא קיימים. זה חלק מסימפטום של תהליך השכונה שנהיה כאן בנושא
הטקסיות. וזה נכנס גם למה שקורה כאן במליאה.

היו"ר יואב בן צור:

אולי זה קרה בגלל שיש התנהגות די חריגה בזמן האחרון של חברי הכנסת, ויכול
להיות ש - - -

יואל חסון (המחנה הציוני):

לא, אני יכול להגיד לך שזה כבר הרבה זמן ככה. תראה, אני יכול לתת לך עוד
דוגמה:

הרי לפני כמה שנים, כשהיית חבר כנסת והגעת לטקסים ולאירועים, היית בא עם
הרכב שלך. היית מראה תעודת ח"כ והיית עובר כל מחסום והכול היה בסדר. אבל עם
השנים הדברים האלה הפסיקו, השוטרים לא הסכימו להעביר, חברי הכנסת לא יכלו
להגיע לאירועים. אז הכנסת באה עם רעיון, אמרה, חבר'ה, אתם יודעים מה, קשה
לנו עם המשטרה באותו יום וכו', אז בואו נעשה אוטובוס. אז באמת עשו אוטובוס.
אלא שגם את האוטובוס לא הכניסו.

קריאה:

לאן?

יואל חסון (המחנה הציוני):

לַמשואות. אנחנו מגיעים באוטובוס, מחכים איזה רבע שעה-עשרים דקות, שהשוטר
בקצה שרשרת הפיקוד יסכים בכלל להכניס אותנו. ואנחנו באים עם אופנועים, זה
לא שבא איזה אוטובוס משום מקום. אנחנו יושבים באוטובוס ומחכים, וביציאה
החוצה – ויש לי הכול רשום ואני גם צילמתי – אני לא רוצה להגיד לכם איזה
רכבים היו ברחבה שם, של מי ושל מה. בעוד שלאוטובוס של הח"כים לא נותנים
להיכנס פנימה לרחבה. הוא נמצא למטה. עכשיו, אני לא מאשים את הסדרנים ואת
אנשי המשמר - - -

היו"ר יואב בן צור:

אלה ההוראות שהם קיבלו.

יואל חסון (המחנה הציוני):

לא, האבטחה לא נתנה לאוטובוס לעלות לאסוף את הח"כים מהאירוע. מצאנו את
עצמנו, 30 ח"כים ובני זוגם, בעיקר בנות זוגם, עם עקבים לא קטנים, יורדים
וצועדים 2.5 ק"מ, עד האוטובוס.

ולעומת זאת, ראיתי שם אנשים שעלו עם הרכבים שהם בעיניי כנראה קצת פחות
מחברי כנסת. טיפה, לא הרבה. וזה חלק מכל הסימפטום.

אז אם לסכם ולחזור לנושא עצמו, אני מציע שכן תהיה הגדרה בתקנון לנושא של
אירוע מיוחד, ששם תהיה ליושב-ראש אפשרות ברורה להוציא מיד ובאותו הרגע, וכן
לאפשר לוועדת האתיקה סנקציה כספית בנושא זה.

עכשיו, למה סנקציה כספית? מכיוון שאם לא תהיה סנקציה כספית, יהיו חברי כנסת
שבדיוק ירצו את ההצגה הזאת.

היו"ר יואב בן צור:

כן, ברור.

יואל חסון (המחנה הציוני):

הרי הם ירצו שיוציאו אותם, כי מי יפספס את ההוצאה הזאת, כולם יראו אותה.
נשיא ארצות הברית נואם, חבר הכנסת איקס מוּצא אחר כבוד החוצה, כל הזום עליו,
הכול סבבה. אבל אם הוא ידע שנכנסת לזה גם אפשרות של פגיעה בשכר, של סנקציה
כלכלית, הוא יחשוב פעמיים.

היו"ר יואב בן צור:

אלא אם מישהו יממן לו את זה כדי שיעשה את זה.

יואל חסון (המחנה הציוני):

זה לא חוקי עד כמה שאני יודע.

היו"ר יואב בן צור:

חבר הכנסת חיים ילין, בבקשה.

חיים ילין (יש עתיד):

כבוד היושב-ראש, אני הבנתי מעודד שהוא אמר שאני בעד. אז באמת אני בעד, אבל
רק בעד חלק אחד. לחלק השני אני מתנגד.

היו"ר יואב בן צור:

לגבי איזה חלק אתה בעד?

חיים ילין (יש עתיד):

לצמצם את השלוש קריאות לקריאה אחת.

היו"ר יואב בן צור:

זה כבר קיים, זו הפרה חמורה.

ארבל אסטרחן:

לא, היום הפרה חמורה זה הצגת חפץ - - -

חיים ילין (יש עתיד):

רגע, אתם מדברים על הרבה דברים ולא לגופו של עניין. יש שני נושאים. הראשון,
לגבי מישהו שפותח את הפה ולא מתנהג... אני לא רוצה לקרוא לזה תרבות. אתה
יודע, בעברית כולם משתמשים במילה הזאת "תרבות", אבל יש מילה שהיא מעבר
לתרבות, קוראים לה "קולטורה". את המילה הזאת אין בעברית. היא מדברת גם על
תרבות התנהגותית, לא רק על התרבות. ואת זה אין במיל. מי שגדל בחו"ל, יש לו
את זה קצת, לפעמים, אם עדיין נשאר לו קצת מהניחוח הזה.

לכן אני טוען שהראשון שפותח את הפה – להעיף אותו. אבל, זה צריך לבוא יחד עם
עוד משהו, וזאת צריכה להיות הוראה חד-משמעית של יושב-ראש הכנסת וצריך
להוסיף את זה בתקנון: גם אם מישהו רוצה את הצילום – אין מצלמות. המצלמות רק
על הנואם. שלעולם לא תהיה מצלמה על מי שבא ופותח את הפה בטקס כזה.

היו"ר יואב בן צור:

עשו את זה עכשיו בתיקון של חוק ערוץ הכנסת, לא?

חיים ילין (יש עתיד):

לא, זה לא נעשה.

יואל חסון (המחנה הציוני):

זה דווקא רעיון מעניין.

חיים ילין (יש עתיד):

שנייה, אני רוצה להסביר. הרי כולנו חיים בתוך עמנו. כשנדלקת הנורית, פתאום
מתחילות ה... פעם אמרתי שאני לא יודע אם הכנסת זה המליאה או "הפרסה". אני
לא יודע איפה הכנסת האמתית. ולכן, אם תכבה את המצלמה – זהו, הוצאת את העוקץ
למי שינסה לעשות את זה.

שתי הערות לגבי הסעיף השני, שהוא קנס כספי, או, כמו שאמר גם חבר הכנסת אורן
חזן, להכריח את חבר הכנסת להיות כמה שיותר. אני אגיד לכם שני דברים, אחד
שייך לשלטון הקומוניסטי והשני שייך לשלטון הפשיסטי. ככה זה עובד. אחד נכנס
לכיס של מישהו בלי שהוא מבין אפילו איך ולמה ובאיזה זכות נכנסים לכיס. והצד
השני – שמכריחים אותו לעשות משהו שאולי הוא לא רוצה לעשות, מתוך איזשהו
משטר. ככה זה עובד.

היו"ר יואב בן צור:

אבל תגיד לי, חבר הכנסת חיים ילין, אם אתה רוצה למנוע ממישהו שלא ידבר
בכלל, איך אתה עושה את זה? אז הוצאת אותו, יופי, אוקיי. אבל - - -

חיים ילין (יש עתיד):

יש לי שאלה אליך: מי שיש לו חמש יחידות דיור והוא מנסה לקדם את האג'נדה שלו
דרך הכנסת, אתה חושב שאכפת לו אם אתה תקנוס אותו במשכורת או לא? אני שואל
אותך באמת. המשכורת היא רק איזה משהו מהצד, הוא בכלל לא צריך אותה, הוא
צריך את הכוח של חבר כנסת. אז בחייאת, אז - - -

היו"ר יואב בן צור:

אז תשעה אותו?

חיים ילין (יש עתיד):

אני נגד שייכנסו לכיס של חברי הכנסת. יש הבדל בין זה לבין חוק טיבי, שהוא
שפך את המים, שזה נזק, זה סיפור אחר. לא יכול להיות שמישהו גורם לנזק שעולה
כסף לכנסת ולמשלם המסים. אבל כאן אנחנו מדברים על נזק עקיף. אל תתחילו עם
הדברים האלה, לא צריך.

אני חייב להבהיר למה אני מתנגד לפגיעה בשכר ולמה אני חושב שצריך להוציא
אותו מיד, בלי שמצלמות מראות את זה. ואני אומר לכם, הרי תמיד יוכלו לצלם את
זה. מי שמתכונן לעשות את זה, תמיד יהיה מלמעלה מישהו שיצלם את זה. אבל אני
מודיע לכם חגיגית שאם יש עוזר או צלם שצילם את האירוע הזה והוא מפיץ אותו –
מבחינתי תבוא ותעצור גם את זה.

היו"ר יואב בן צור:

מה זה "תבוא ותעצור"? מה, אם יבוא עכשיו מישהו ביציע ויצלם - - -

חיים ילין (יש עתיד):

ידידי היקר, בואו לא נהיה תמימים, גם שרים כשהם רוצים להתלהם, לפני שהם
מתלהמים הם מדליקים את הפלאפון בשביל שיצלמו אותם. אז אל תהיה לי תמים,
בחייאת רבאק. לכן, אני אומר לך, אם רוצים לעשות הצגה אז יעשו הצגה, גם עם
השכר וגם עם זה וגם עם זה. אבל לפחות אנחנו כמחוקקים וכאנשים שרוצים לשמור
על הבית הזה ועל הקולטורה של הבית הזה – בוא נשים גם אנחנו את המעצורים. כי
בסוף זה גם עניין של חינוך, לא יעזור כלום. מי שרוצה להופיע, יופיע בכל דרך
אחרת. לכן אני אומר, בוא תסגור את הפינה הזאת. אם אי אפשר לצלם ואם אתה
תבוא ותעצור את מי שיש לו את הצילומים והוא מפיץ אותם... אני חושב שזה מה
שצריך לעשות. קטונתי מעניין התקנון ומכל הדברים האלה - - -

ארבל אסטרחן:

אז באמת חלק מהדברים האלה הם בחוק וחלק הם ב - - -

חיים ילין (יש עתיד):

אני חייב לסכם ולהגיד שמבחינתי זה לא שייך לפוליטיקה. זה ביזיון של ממשלת
ישראל ושל כנסת ישראל, זה הסמלים... אתה יודע, כשאתה בא ואתה נלחם על חוק
ועל כל מיני דברים, על סמלי מדינת ישראל... חברי כנסת הביאו פה את חוק
ההמנון, חוק הדגל וכו', אבל יכולים בשנייה אחת לבזות את מדינת ישראל על ידי
כל מיני תרגילים שמופעים אחרי זה בתקשורת. וזו צביעות שאין כמותה, ממש
צביעות. ולכן - - -

היו"ר יואב בן צור:

לצערנו ישנם חברי כנסת שמנצלים את הדמוקרטיה והופכים את הכנסת לקרקס, אנחנו
רואים את זה ואנחנו צריכים לראות איך אנחנו אוכפים את הסדר גם בשגרה ולא רק
כשטראמפ או מישהו אחר מגיע.

חיים ילין (יש עתיד):

רגע, הערה אחרונה, מאוד חשובה. בדרך כלל כשמגיע נשיא או ראש ממשלה ממדינה
אחרת לנאום, גם ראש הממשלה נואם וגם יו"ר האופוזיציה לפעמים נואם. השאלה אם
גם הערות ביניים כלפי ראש הממשלה במעמד הזה וראש האופוזיציה צריכות להיות
באותו דין. ולמה אני אומר את זה? - - -

יואל חסון (המחנה הציוני):

אותו דין. אנחנו מדברים על הדיון.

היו"ר יואב בן צור:

תרבות הדיון כשאדם נמצא.

יואל חסון (המחנה הציוני):

אנחנו מדברים על עצם הפרעה לדיון שבו השתתף מנהיג זר. לכן אי אפשר להפריע
לא לראש הממשלה ולא לאף אחר.

ארבל אסטרחן:

ככה זה מנוסח כרגע. כל הדיון.

חיים ילין (יש עתיד):

כי היינו בחמישים שנים לאיחוד ירושלים, וכל אחד נאם, והייתה תרבות בלתי
רגילה, באמת, אף אחד לא הפריע, שמעו גם את ראש הממשלה וגם את ראש
האופוזיציה. אלא שאחרי זה ראש הממשלה קיבל החלטה לעלות, כמו בגנון, כדי
לענות; וראש האופוזיציה, כמו במעונות יום, גם בא לענות. אתם מבינים? ברגע
שגם ראש הממשלה וראש האופוזיציה מבזים את הכנסת על ידי שטויות - - -

רונית חייקין:

יו"ר האופוזיציה לא ביזה, זה נעשה לפי החוק – הוא עולה אחרי ראש הממשלה.

חיים ילין (יש עתיד):

אני לא מדבר על מה שנאמר, אני מדבר על הקרקס שאחד עולה אחד יורד, אחד עולה
אחד יורד.

היו"ר יואב בן צור:

ביקשו מיושב-ראש האופוזיציה להתעלות על עצמו ולא לענות אחרי שראש הממשלה
ענה.

רונית חייקין:

אם ראש הממשלה עולה אז למה שיו"ר האופוזיציה לא יעלה?

חיים ילין (יש עתיד):

חבר'ה, מה שאני מנסה להגיד זה שבסוף הרי צריך קצת בטן קשה בכנסת, צריך לדעת
להתאפק ולספוג. הרי אנחנו במעמד הזה ואנחנו כל הזמן חוטפים מכל הכיוונים.
אבל אין מה לעשות, מספיק שעשית מעשה טוב וזה מחפה על כל מה שיורדים עליך.

לכן אני בא ואני מבקש שכשאנחנו דנים, לדון על כל הסוגיה של מתי זה מתחיל,
מתי זה מסתיים ועל מה בעצם אנחנו מדברים. כי אחרי שראש האופוזיציה עלה, גם
ראש הממשלה היה עולה עוד פעם אם הוא היה רוצה - - -

היו"ר יואב בן צור:

נכון, הם יכלו לעשות את הסבב הזה כל היום.

חיים ילין (יש עתיד):

אבל אי אפשר לעשות מאיתנו ילדים קטנים.

היו"ר יואב בן צור:

אז אולי צריך לתקן את התקנון כך שבאירועים מיוחדים, כמו לציון משהו, יקבעו
שראש הממשלה מדבר, יושב-ראש האופוזיציה מדבר – וזהו. אין להמשיך.

קריאות:

לא, נו באמת - - -

רונית חייקין:

ראש הממשלה יכול תמיד לבוא ולתת הודעה, אתם לא יכולים להגביל אותו. ויו"ר
האופוזיציה יכול לבוא באופן אוטומטי אחריו, זה לפי חוק.

היו"ר יואב בן צור:

אז אני אומר, בואו נתקן את התקנון. אם עכשיו נמצא נשיא כמו טראמפ, שמדבר,
וראש הממשלה מדבר, אז מה? אז עכשיו נעשה פינג-פונג שם? נו באמת, איך זה
ייראה?

קריאה:

צריך קצת אחריות אישית במקרים כאלה.

היו"ר יואב בן צור:

בסדר, אבל אם אין אחריות כזאת אז בואו נעשה אותה אנחנו.

רונית חייקין:

אז אתה רוצה להגביל את ראש הממשלה? כי אין לו אחריות אישית?

היו"ר יואב בן צור:

אנחנו יודעים מי יהיה ראש הממשלה? מה, כל הזמן הוא יהיה?

חיים ילין (יש עתיד):

בכלל לא הבנתם מה שאני אומר. אני אומר שלפעמים כשנכנסים לתגובות כאלה
הלוך-חזור הלוך-חזור זה מבזה את הכנסת לא פחות מאשר חברי כנסת שמדברים או
צועקים על מישהו.

איילת נחמיאס ורבין (המחנה הציוני):

כן, אבל אתה יודע מה? וסליחה שאני מדברת בעמידה, אני מתנצלת. אני חושבת
שההערה שלך בנושא נאום ראש הממשלה ויושב-ראש האופוזיציה במעמד נשיא מדינה –
כולנו מסכימים שצריך - - -

היו"ר יואב בן צור:

לא משנה. גם באירועים מיוחדים, כשיש נשיא המדינה ואנשים אחרים.

איילת נחמיאס ורבין (המחנה הציוני):

רגע, ידידי, אני חושבת שאנחנו צריכים להקדיש את הדיון הזה לנושא של ראשי
מדינות, כי ימים מיוחדים זה דיון אחר.

היו"ר יואב בן צור:

מסכים.

איילת נחמיאס ורבין (המחנה הציוני):

אבל חיים, בהמשך להערתך לגבי הפינג-פונג הזה בין יושב-ראש האופוזיציה לראש
הממשלה, אי אפשר להרחיב את המגבלות האלה באופן חסר פרופורציות. וזה לא רק
עניין של אחריות אישית, הרי בסוף גם ראש הממשלה ויושב-ראש האופוזיציה - - -

היו"ר יואב בן צור:

טוב, אנחנו מתמקדים בנושא של מנהיגים מארצות חוץ שנמצאים בבית המחוקקים.
אני חושב שתרבות דיון זה לא משהו שיוצרים אותו ביום אחד, אבל צריך ליצור
אותו, וצריך לקבוע דברים בתקנון.

אנחנו נסגור את הישיבה ונחזור אליה - - -

רונית חייקין:

רגע, אני רוצה להגיד איזה משפט ליואל. יואל, מי יהיה אחראי על זה - - -

קריאות:

- - -

היו"ר יואב בן צור:

טוב, תודה. מכיוון שיושב-ראש הוועדה הקבוע מבקש להיות בהצבעה, אנחנו סוגרים
את הישיבה, וב-12:45 תתקיים הצבעה. תודה רבה.

(הישיבה נפסקה בשעה 12:30 ונתחדשה בשעה 12:50).

(היו"ר יואב קיש)

היו"ר יואב קיש:

אני ממשיך את הישיבה. כל חברי הכנסת שהיו פה התבטאו בעד שינוי התקנון כפי
שהגשנו אותו ונשמעו הצעות לדברים נוספים, שבהם נעסוק בישיבה אחרת במידה
שנחליט לקדם את זה, כי מדובר בתיקוני חקיקה ולא תקנון.

אני בעצם אצביע לבד כנראה, אבל כולם מסכימים. אני רואה פה כל מיני נציגות
סיעות כאלה ואחרות, ובגדול לא נשמעו דעות שונות בדיון לגבי ההצעה לתיקון
תקנון הכנסת כפי שהקראנו קודם. אני מעלה את זה להצבעה. מי בעד קבלת התקנון?

הצבעה

בעד אישור ההצעה – פה אחד

ההצעה לתיקון תקנון הכנסת אושרה.

היו"ר יואב קיש:

ההצעה התקבלה. התיקון יונח בהתאם לנוהל. הישיבה סגורה, תודה.

הישיבה ננעלה בשעה 12:50.
