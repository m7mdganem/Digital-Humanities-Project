הכנסת השמונה-עשרה

נוסח לא מתוקן

מושב רביעי

פרוטוקול מס' 307

מישיבת ועדת הכנסת

יום שני, כ"ט בתשרי התשע"ג (15 באוקטובר 2012), שעה 10:00

סדר היום:

בקשת הממשלה להקדמת הדיון בהצעת חוק, בכל הקריאות

נכחו:

חברי הוועדה:

יריב לוין – היו"ר

אורי אורבך

ישראל אייכלר

רוברט אילטוב

אופיר אקוניס

נסים זאב

יואל חסון

אחמד טיבי

שלמה מולה

אברהם מיכאלי

ציון פיניאן

דוד רותם

מוזמנים:

סגן מזכירת הכנסת נאזם באדר

  ------------------------------------------------------------------------
  גלעד סממה             –     יועץ השר, משרד המשפטים
  --------------------- ----- --------------------------------------------

  ------------------------------------------------------------------------

ייעוץ משפטי:

ארבל אסטרחן

רחלי הכהן (מתמחה)

מנהלת הוועדה:

אתי בן יוסף

רשמת פרלמנטרית:

הדר אביב

בקשת הממשלה להקדמת הדיון בהצעת חוק, בכל הקריאות

היו"ר יריב לוין:

רבותי, בוקר טוב, אני מתכבד לפתוח את הישיבה.

קריאה:

- - -

היו"ר יריב לוין:

עוד לא פתחתי את הישיבה, כבר שאלות? רגע, רגע.

רבותי, אני מבקש מכולם לשבת. רבותי, בוקר טוב, אני פותח את הישיבה. על
סדר-יומנו בקשת הממשלה להקדמת הדיון בהצעת חוק התפזרות הכנסת ה-18,
התשע"ג-2012, בכל הקריאות – בהתאם לסעיף 81(ג) ו-88 לתקנון הכנסת.

אני מבין שמוטל עלי היום לשמש כנראה כבא-כוחה של החברה קדישא ולעסוק בכל
סידורי הקבורה - -

דוד רותם:

לא, זה יהיה בוועדת החוקה. לא בוועדת הכנסת.

היו"ר יריב לוין:

- - אז אני מקווה שבעזרתכם נעשה את זה בצורה היעילה והמכובדת - -

אברהם מיכאלי:

דודו רותם מתחלק אתך בנטל – הוא רוצה להיות בחברה קדישא.

היו"ר יריב לוין:

- - על-מנת שהכנסת ה-18 תתפזר מבלי שיהיה כאן פתח לכל מיני גלים של חקיקה
פופוליסטית ולא אחראית כזו או אחרת - -

דוד רותם:

את זה אני רוצה להבין. אתה מוכן להסביר את מה שאמרת עכשיו? אני לא מבין,
ממתי חברי הכנסת עושים חקיקה פופוליסטית?

היו"ר יריב לוין:

- - על-מנת שנוכל לקיים תהליך של בחירות בזמן קצר ככל הניתן, ולמצוא את
עצמנו במהירות עם ממשלה מתפקדת - -

דוד רותם:

יש רק מבוגר אחראי אחד בבניין הזה?

היו"ר יריב לוין:

- - שתוכל גם, כמובן, בראש ובראשונה, להעביר כאן בכנסת תקציב מדינה חדש.

גלעד, אני מבין שאתה תציג את הבקשה של הממשלה, בבקשה.

גלעד סממה:

הממשלה מבקשת פטור מחובת הנחה לחוק התפזרות הכנסת.

נסים זאב:

רבותי, לא שומעים.

דוד רותם:

- - - אני יכול ללכת.

היו"ר יריב לוין:

רבותי, אחרי קדנציה שלמה שהכול פה התנהל בצורה חברית, אני לא רוצה להגיע
למקומות אחרים היום. בבקשה, גלעד.

גלעד סממה:

הממשלה מבקשת פטור מחובת הנחה לחוק התפזרות הכנסת. שעה שראש הממשלה הודיע
על הקדמת הבחירות, אנחנו סבורים שיש לעשות זאת במהירות כדי למנוע חוסר
יציבות, ולכן הבקשה הונחה לפתחכם. אודה על אישור הבקשה, תודה רבה.

היו"ר יריב לוין:

תודה. חבר הכנסת יואל חסון, בבקשה.

יואל חסון:

תודה רבה, אדוני היושב-ראש, בוקר טוב. אני בהחלט חושב שזה יום חג לכנסת.
הכנסת הזאת, טוב שתתפזר, וטוב שתהיה אפשרות ותקווה לציבור הישראלי לייצר פה
ממשלה טובה יותר ושפויה יותר.

התייחס פה נציג הממשלה ואמר את המשפט שאנחנו שומעים שוב ושוב, בנושא של
היציבות. על איזו יציבות פה מדברים? הרי בשנה וחצי האחרונות לא מפסיקים
לדבר פה על הקדמת הבחירות. כל חודשיים, כל שלושה, האיום הזה של ראש הממשלה
על הקדמת הבחירות היה על השולחן. לא היתה כאן באמת יציבות. היתה כאן גרירת
רגליים, הישרדות, לא יותר מזה. ופשוט, חיכו לעיתוי שראש הממשלה חושב שזה
הזמן הטוב ביותר שלו ללכת לבחירות. אז לא היתה פה יציבות, קודם כל, שיהיה
ברור. לא יכול להיות, בשיטה הנוכחית במדינת ישראל, שאפשר בכלל לדבר על
יציבות, כאשר אתה אף פעם לא יודע מה מועד הבחירות.

יציבות, אדוני, זה כשהקדנציה היא ברורה, ממועד כזה למועד כזה, כשמועד
הבחירות ידוע מראש ולא יכולים לשנות אותו. זאת באמת יציבות. אבל גם את
הקדנציה הזאת, אדוני, פספסנו בשינוי שיטת הממשל – דבר שגורם נזק עמוק,
אמיתי, למדינה. אומר את זה אפילו חברך למפלגה, הפורש, לצערי מאוד-מאוד, חבר
הכנסת, השר כחלון.

אברהם מיכאלי:

זה נאום בחירות עכשיו. חיכינו שזה יעלה.

יואל חסון:

לסיום, אדוני, אני מאמין באמונה שלמה שתם ולא נשלם.

היו"ר יריב לוין:

בזה אני מסכים אתך.

יואל חסון:

תמה כהונתה של הכנסת הזאת, אבל בהחלט מתחילים כאן תהליכים עמוקים,
משמעותיים וחשובים שישנו את פני המדינה, ואני מאמין גם שייצרו אלטרנטיבה,
ושראש הממשלה בהחלט יופתע מתוצאות הבחירות שיהיו איפשהו בסוף חודש ינואר.
הציבור צריך את זה, אנחנו מבינים שזה קריטי, ואני מקווה מאוד שההליכים אכן
יהיו מהירים ונצא לבחירות. תודה.

היו"ר יריב לוין:

תודה. חבר הכנסת טיבי, בבקשה.

אחמד טיבי:

תודה רבה. אדוני, האמת היא שהופתעתי מהקריאה להקדים את הבחירות. מדובר
בממשלה עם הישגים אדירים בכל תחום אפשרי. גם בתחום המדיני – יש הסכם. גם
בתחום הכלכלי-חברתי – לא היו הפגנות בקיץ. וכל הזמן שטייניץ, שר האוצר,
דיבר על כלכלה יציבה וחזקה מאין כמותה, אבל רק בשבועיים-שלושה האחרונים
התפקשש לו קצת ויש גירעון, ויש חשש מהשקעות וכדומה, שלא לדבר על היחס
לפריפריה וליישובים הערביים. ולכן אני תמה מה קרה פתאום שראש הממשלה הולך
לבחירות בזק.

האמת היא שאני שמח על כל יום שמקצרים את ימי הממשלה הכושלת הזאת. יש לי רק
בקשה אחת, להאריך את חייה בשבוע אחד – במקום ב-22, ב-29, או ב-5 בפברואר.
ש"ס אמרו שהם מתנגדים ל-22, למרות שזה לא קשור להצבעה על הפטור מחובת הנחה.
כך גם שלי יחימוביץ, יושבת-ראש סיעת מפלגת העבודה. אני מקווה שהם לא נסוגים
מההצהרות הפומביות שלהם, שאפשר יהיה להגיע לתאריך מוסכם רחוק ככל שיהיה
מהגשם, למשל, כדי להביא אנשים לקלפיות. שבוע-שבועיים זה קריטי בתקופה ההיא,
בסוף ינואר, תחילת פברואר. אני מקווה שזה יילקח בחשבון.

היו"ר יריב לוין:

חבר הכנסת טיבי, אני מציע שראשי הסיעות ישבו ויִדברו ביניהם. יש לנו את היום
עד שעות הערב.

רוברט אילטוב:

אולי בעוד שבוע יהיה גשם, וביום הזה לא יהיה גשם.

היו"ר יריב לוין:

חבר הכנסת טיבי, כאשר נדון כאן ונכין את החוק לקריאה שנייה ושלישית – אני
מציע, שבו ודברו. זו בוודאי דרך המלך להגיע להסכמה רחבה, אם אפשר יהיה.
לפחות את ניסיון ההידברות אני קורא לכם למצות.

חבר הכנסת זאב, בבקשה.

נסים זאב:

אה, התור שלי, אדוני?

היו"ר יריב לוין:

ברשותך.

נסים זאב:

מהר מאוד.

היו"ר יריב לוין:

התייעלנו כאן לקראת הסוף.

נסים זאב:

כן, אני מבין.

אדוני היושב-ראש, אני מבין שהממשלה נמצאת בחבלי קשים מאוד, ואישה שמתקשה
ללדת בדרך-כלל משתמשת באפידורל לזירוז הלידה.

אחמד טיבי:

אפשר לזרז לידה בלי אפידורל.

היו"ר יריב לוין:

אבל זה לא זירוז.

רוברט אילטוב:

חבר הכנסת טיבי יסביר לך את זה באופן מקצועי.

נסים זאב:

אחמד טיבי, למשל, עושה רק ניתוחים.

במקרה הזה, יש פה מין זריקת אפידורל ואין שום התחשבות. אין לי בעיה. אני רק
רוצה להזכיר לכולם, השבוע זה פרשת "המבול". וגם כשהקדוש ברוך הוא הביא מבול
– וזה מבול פוליטי, שלא יהיה לכם ספק – היתה איזושהי אזהרה, נתנו אפשרות של
מילוט אפילו לבהמה ולעוף הטהור להיכנס לתיבה.

נסים זאב:

פה לא נותנים אפשרות, למשל, לסיעות כאלו שבכל זאת רוצות עוד כמה ימים של
נשימה, להתארגן.

יואל חסון:

חבר הכנסת זאב, מי הבהמה אצלך?

נסים זאב:

אין אצלי, כולם באמת עופות כשרים. עזוב אותי עכשיו.

אדוני היושב-ראש, יש מספר הצעות חוק של חברים, לקראת קריאה שנייה ושלישית,
ואני שומע את זה מכולם – אנא ממך, לפחות את אותן הצעות חוק תאפשר להעביר
השבוע, גם אם הולכים לפיזור הכנסת. לפחות באותם חוקים שאינם שנויים
במחלוקת.

אני כבר הוצאתי מכתב בקשה לפני שבוע ושבועיים על איזו הצעת חוק שלי – אבל
לכל אחד יש את הצעת החוק שלו, שכבר עברה קריאה ראשונה – לקראת קריאה שנייה
ושלישית, לאפשר לנו להעביר את החוקים האלה.

היו"ר יריב לוין:

חבר הכנסת זאב, אני מציע שתפנה בנושא הזה גם ליושב-ראש הכנסת, משום שהדרך
שבה הדברים האלה יוכרעו היא על-ידי כך שהוא ייוועץ בסגנים, ובעקבות זאת
תובא בפנינו הצעת הנשיאות ואנחנו נצטרך לאשר אותה.

ולכן אני מציע שמלכתחילה תשוחח על העניין הזה עם יושב-ראש הכנסת, משום
שבמקרה שתובא בפנינו המלצה של הנשיאות, שתהיה על דעת כל הסגנים, יהיה נכון
שאנחנו נפעל על-פיה. ולכן אני חושב שהזמן הנכון להשפיע על העניין הזה הוא
עכשיו, בהידברות עם יושב-ראש הכנסת.

נסים זאב:

אני מודה לך.

היו"ר יריב לוין:

תודה רבה. חבר הכנסת שלמה מולה, בבקשה.

שלמה מולה:

תודה רבה, אדוני. קודם כל, אני רוצה להגיד לך תודה רבה. אני מקווה שאני לא
אזיק לך בפריימריז בליכוד, אבל - -

רוברט אילטוב:

כבר עשית את זה.

שלמה מולה:

לא, לא, לא.

אני התמדתי להגיע לוועדה כאן, גם כשהיו לנו חילוקי דעות. מאחר שהכנסת הזאת
היתה על אנטיביוטיקה בשבעת החודשים האחרונים, והיום האנטיביוטיקה כבר לא
פועלת, אז היא הולכת הביתה וטוב שכך זה יהיה. למרות הכול, אני, באופן אישי,
נהניתי מאוד לעבוד אתך.

אברהם מיכאלי:

מה זה, "חיים שכאלה"? מה הוא רוצה?

קריאה:

קצת פרגון. מה קרה?

אברהם מיכאלי:

אתה שולח אותו, אני מבין, מחוץ לליכוד?

שלמה מולה:

לא, לא, לא.

גם הצוות שעובד אתך, גם ארבל, גם המנהלת - -

אחמד טיבי:

אני מוכן לחלוק לו שבחים ולהוציא אותך מרשימת הליכוד.

היו"ר יריב לוין:

אני מצהיר, לפרוטוקול, שהיה לי שיתוף פעולה מצוין עם שלמה מולה.

רוברט אילטוב:

חבר'ה, כל המוסיף גורע.

יואל חסון:

אל תגזים, כי הוא יורד ברשימה בליכוד. אל תגזים.

היו"ר יריב לוין:

אני אומר לך, אני עומד מאחורי זה.

אחמד טיבי:

אתה אדם נפלא, איש של פיוס, שוחר שלום, אוהד הפועל תל-אביב.

היו"ר יריב לוין:

חבר הכנסת טיבי, עד כאן. עד כאן, עד כאן, עד כאן.

אורי אורבך:

זה מוציא אותו.

רוברט אילטוב:

כמו שאומרים - - - תעצור, גרמת נזק מספיק.

קריאות:

- - -

אחמד טיבי:

תן להמשיך, תנו להמשיך, חבר'ה. אוהב חיות, מגן על דורשי עבודה - -

היו"ר יריב לוין:

חבר הכנסת טיבי, אני מודה שנכשלתי בניסיון להוציא אותך. אם זה מה שרצית
שאני אגיד, הנה.

יואל חסון:

טיבי, תן לי לאזן אותך: אתה פשיסט גדול.

היו"ר יריב לוין:

אבל אני מבטיח לך שלא תמו הניסיונות שלי.

אחמד טיבי:

הרגשתי את זה.

היו"ר יריב לוין:

זהו, אתה עכשיו מרגיש על קרקע יציבה, אז זה בסדר.

חבר הכנסת מולה, בבקשה.

שלמה מולה:

אני רוצה להודות לך ולצוות שתפקד אתך בארבע השנים האחרונות.

לעצם העניין, להצעת החוק, לא צריך להתפלפל, לא צריך להגיש שום הסתייגויות
ושום דבר. צריך שראשי הסיעות יישבו יחד ויקבלו החלטה מוסכמת, כל תאריך
שיהיה, וכל דבר אחר ייראה לא נכון. בוודאי ובוודאי אני לא חושב שהקואליציה
צריכה לכופף את אלה שמבקשים שבוע ימים. זה לא נורמלי, אבל זה לא הדיון כאן.

לגבי הצעות חוק שעברו בקריאה ראשונה – יש עליהן הסכמות, הן עברו בוועדות.
אני מסתכל גם על סגן היושב-ראש הנוסף שנמצא כאן, אופיר אקוניס, ואני מקווה
שנפנה ליושב-ראש ונציע לו שכל הצעות החוק הלא-תקציביות, הצעות חוק שהממשלה
לא מתנגדת להן - -

יואל חסון:

- - -

שלמה מולה:

- - והקואליציה והאופוזיציה מסכימות, צריכים להביא אותן לסיום החקיקה. אם
זה הצעות חוק ממשלתיות, אין שום בעיה, הממשלה יכולה להיכנס לכנסת מתי שהיא
רוצה. אבל הצעות החוק הפרטיות שחברי הכנסת עבדו אתם, אני חושב שזה לא יהיה
נכון לדחות אותן לעוד מספר חודשים.

היו"ר יריב לוין:

- - -

שלמה מולה:

אני מסתכל גם עליך, היועץ של שר המשפטים – אני חושב שכך זה צריך להיות. אם
אנחנו נבוא ליושב-ראש הכנסת ונגיד לו שלא מדברים על הצעות חוק שיש בהן
חילוקי דעות אפילו בוועדות. אני מדבר על הצעות חוק שאין עליהן חילוקי דעות
בוועדות – צריך להביא אותן לידי מיצוי, צריך לסיים את העבודה.

היו"ר יריב לוין:

רק תעלו את זה בפני היושב-ראש עכשיו - -

שלמה מולה:

לך, כיושב-ראש ועדת הכנסת, יש תפקיד חשוב בעניין הזה ובאמירה, ואני מקווה
שכך זה ייעשה.

היו"ר יריב לוין:

חשוב שזה יובא על-ידכם ונקבל הצעה של הנשיאות שתהיה סביבה, עד כמה שניתן,
הסכמה רחבה בין הסגנים, אני מניח שזה יקל על כולנו.

יואל חסון:

אני רוצה להעיר הערה חשובה, ברשותך, אדוני.

בקדנציה של 2006–2009, כשהייתי יושב-ראש הקואליציה, היו שבועיים בהם עברו
הצעות חוק מוסכמות שהיו בתיאום עם נציג האופוזיציה אז, גדעון סער, ואתי
כנציג הקואליציה, והצלחנו לסיים הצעות חוק חשובות שחברי כנסת עבדו עליהן
שנים. ועכשיו לסגור את הכנסת מיד ולזרוק לפח הצעות חוק זה פספוס, וגם אתה
צריך להגיד פה אמירה - -

היו"ר יריב לוין:

חבר הכנסת חסון, זה בהחלט מנגנון אפשרי. אבל אני אומר שוב, מאחר שחבר הכנסת
מולה יושב גם הוא בנשיאות, הפורום הראשוני שבו הנושא הזה צריך לידון,
וצריכה לבוא בפנינו הצעה, נמצא שם, ולכן חשוב שהדבר הזה יועלה שם בצורה
מסודרת.

חבר הכנסת אורבך, בבקשה.

אורי אורבך:

החוק בישראל בדרך-כלל אוסר על המתות חסד, ובמקרה הפוליטי הזה, של הכנסת
הזאת, אני בהחלט חושב שהגיע זמנה של הזריקה הגואלת. אם הממשלה מחליטה שהיא
לא יכולה עוד לשלוט, אז אין טעם להמשיך את כהונתה של הכנסת. בעיקר שממילא
אנחנו צפויים לבחירות השנה, אז הנזק התקציבי, הכספי, הוא שולי או מועט.

אני מצטרף למה שאומרים חברי לגבי השלמת חקיקה של חוקים שאינם במחלוקת – או
השלמה מוחלטת, או גם להעביר בקריאה ראשונה כדי שתוכל להיות המשכיות לחוקים
שעל-פי התקנון יכולים להמשיך בכנסת הבאה ונמצאים ממש על הסף, רק של הצבעה
אחת במליאה, או דברים דומים.

אני מקווה שבנשיאות הכנסת – אני אומר שם בכל מקרה את דעתי - - -

יואל חסון:

אתה גם סגן?

אורי אורבך:

כן. לא הספקתי לחמם הרבה את הכיסא, אבל ללא ספק, שמת לב שהסמכותיות שלי - -
-

בכל מקרה, את דעתי בנשיאות הכנסת אומַר, ואני מבקש מאדוני לצרף את קולו
לעניין. חבל להוריד לטמיון עבודה של שנים, לפעמים, על חוקים מסוימים שיש
עליהם הסכמה. אני לא מדבר על לפתוח מחדש דברים שיעוררו פה ריב.

לגבי תאריך הבחירות – הוא תאריך טוב, אם כי אני חושב שעוד שבוע-שבועיים היו
מועילים לכולם, ולא צריך לעשות את זה כל-כך קצרי נשימה כי למישהו נדמה
שבאותו יום זה יותר טוב לפני שמישהו אחר יתארגן או יירד גשם, או כל דבר
אחר. עוד שבוע-שבועיים למערכת, מלכתחילה, אני חושב שהיה עדיף משהו בתחילת
פברואר.

יואל חסון:

גם ב-22 וגם ב-29 זה יהיה א"א.

אופיר אקוניס:

זו היתה אמירה דרמטית. א"א זה אומר משהו, לא? חוץ ממני יש עוד.

קריאה:

אתה מועמד של מר חסון.

אורי אורבך:

אבל אני לא מועמד לראשות ממשלה, נדמה לי, למרות שאני א"א.

אופיר אקוניס:

אני חושב שהיתה פה אמירה דרמטית ביותר.

היו"ר יריב לוין:

יואל חסון לא ינוח עד שהוא לא יראה ראש ממשלה מכהן יושב על ספסל הנאשמים,
לא ראש ממשלה לשעבר.

יואל חסון:

גם אני אוהב אותך.

היו"ר יריב לוין:

זה מה שאתה אומר, זה מה שאתה אומר.

אורי אורבך:

ובכל זאת, המועמד של קדימה הוא המועמד הכי זכאי בתולדות מדינת ישראל. מעולם
לא היה מועמד שהוא זכאי כל-כך.

היו"ר יריב לוין:

גם לאבסורד יש איזה גבול.

אופיר אקוניס:

המועמד של חסון הוא בשנת מאסר על תנאי, כדאי לזכור את זה.

אורי אורבך:

"על תנאי-לנד", אתה יודע, זה הספר של הרצל.

קריאה:

הוא לא "על תנאי-לנד", זו עובדה.

אופיר אקוניס:

לא אני קבעתי, השופטים קבעו את זה.

אורי אורבך:

אני מקווה שתושלם עבודת החקיקה של הכנסת הזאת, לעשות כמה השלמות. ולגבי
התאריך, אם זה מה שסיכמו, זה מה שסיכמו, אבל עוד שבוע-שבועיים היו מועילים
לכולם.

היו"ר יריב לוין:

מאה אחוז. רבותי, הערות נוספות, אם ישנן?

לפיכך אני עובר להצבעה. אני אגיד מי יכול להצביע: יריב לוין, זאב אלקין
איננו ואין מישהו שמחליף אותו, אופיר אקוניס, אורי אורבך, שלמה מולה, רוחמה
אברהם-בלילא איננה ואין מי שמחליף אותה, יואל חסון, אילן גילאון איננו, דוד
רותם גם איננו כאן כרגע, רוברט אילטוב נמצא, איתן כבל איננו, שכיב שנאן
איננו, אברהם מיכאלי נמצא, נסים זאב נמצא, ישראל אייכלר נמצא, אחמד טיבי
נמצא, ציון פיניאן נמצא.

שלמה מולה:

רגע, ומה אתי?

היו"ר יריב לוין:

הקראתי גם את שמך. כל מי שנמצא פה יכול להצביע, כך שאין בעיה.

מי בעד לקבל את בקשת הממשלה ולאשר את הפטור בכל שלוש הקריאות להצעת חוק
התפזרות הכנסת ה-18? נא לצרף גם את קולי. מי נגד? נמנעים? אין.

הצבעה 1

בעד – פה אחד

בקשת הממשלה נתקבלה.

היו"ר יריב לוין:

לפיכך, ברוב של 11 בעד, ללא מתנגדים וללא נמנעים, אושרה בקשת הממשלה וניתן
פטור מחובת הנחה להצעת חוק התפזרות הכנסת.

אורי אורבך:

אבל יש בלילה פגישה של מופז עם נתניהו.

היו"ר יריב לוין:

תודה רבה, הישיבה נעולה.

הישיבה ננעלה בשעה 10:20.
