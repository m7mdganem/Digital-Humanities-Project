הכנסת התשע-עשרה

נוסח לא מתוקן

מושב שלישי

פרוטוקול מס' 146

מישיבת ועדת הכנסת

יום שני, כ"ז בשבט התשע"ה (16 בפברואר 2015), שעה 11:45

סדר היום:

בקשת הממשלה ובקשת יו"ר ועדת החוקה, חוק ומשפט להקדמת הדיון בהצעת חוק
לתיקון פקודת השותפויות (מס' 5), התשע"ה-2015, לפני הקריאה השנייה והשלישית

נכחו:

חברי הוועדה:

אורי מקלב – מ"מ היו"ר

מוזמנים:

סגן מזכירת הכנסת נאזם בדר

ניצן רוזנברג – עו"ד, היועצת המשפטית של ועדת החוקה, חוק ומשפט

ייעוץ משפטי:

ארבל אסטרחן

מרכזת הוועדה:

נעה בירן-דדון

רישום פרלמנטרי:

שלומית כהן

בקשת הממשלה ובקשת יו"ר ועדת החוקה, חוק ומשפט להקדמת הדיון בהצעת חוק
לתיקון פקודת השותפויות (מס' 5), התשע"ה-2015, לפני הקריאה השנייה והשלישית

היו"ר אורי מקלב:

בוקר טוב. היום כ"ז בשבט, 16 בפברואר 2015. למדתי מיושב-ראש ועדת העבודה
והרווחה, שפותח את הישיבות שלו בתאריך העברי של היום. התבקשתי על-ידי
היושב-ראש, חבר הכנסת זאב אלקין, לנהל במקומו את הישיבה הזאת, לאור זאת
שהוא לא יכול היה להגיע. אבל אני מודה לו על כך שהוא אפשר את קיום הישיבה
וראה צורך בקיום הישיבה.

כפי שידוע, בכוונתנו להעלות את חוק השותפויות למליאה, לאישור בקריאה שנייה
ושלישית. לצורך כך אנחנו צריכים לאשר את זה לפני כן בוועדת הכנסת, לקבל
פטור מחובת הנחה. לא צריך קוורום לשנייה ושלישית, כפי שלמדתי עם השנים.
צריך להוסיף משהו?

ארבל אסטרחן:

אולי צריך להסביר בקצרה.

היו"ר אורי מקלב:

לא רק שאני מסביר, אלא חבר הכנסת אברהם מיכאלי ביקש ממני להסביר קצת יותר
בהרחבה. אני מציין את חבר הכנסת אברהם מיכאלי ואת חברת הכנסת מרב מיכאלי,
שליוו אותנו בחוק הזה. לא תמיד מקרוב בתוך שולחן הוועדה, אבל הם ליוו אותנו
בנושאים, הם קיבלו את החומר, עקבו אחרי החומר ובכל התקדמות הם שאלו אותי
וקיבלו את ההסברים לכך.

בחוק השותפויות מדובר על הסדר בתוך חוק השותפויות, שזה קיים בעיקר בחברות
בנושא הנפט, בנושא הגז, שההסכם בין החברות לבין המשקיעים, שזה בלשון
המקצועית נקרא "השותף המוגבל", נעשה דרך הסכם שותפות. רוצים לעשות שם הסדר
ממשל תאגידים חדש, חוק ממשלתי. משרד המשפטים רצה להסדיר את כל השותפות ואת
כל ההתנהלות של אותם שותפים בין חברת החיפושים לבין המשקיע. לצורך כך ישבנו
11 דיונים לא קצרים. בסטנדרט המקובל בכנסת, של שעה וחצי ישיבה, שזאת כבר
ישיבה ארוכה – תמי נמצאת כאן, והיא ליוותה אותנו הרבה – קיימנו סדר גודל של
30 ישיבות סטנדרטיות בכנסת. הדיון בחוק הזה לא היה דיון סטנדרטי. מהבחינה
הזאת זה היה יותר דומה לשולחן עגול מאשר לדיון בוועדה. הרבה דברים שהיו
צריכים לסדר בין המשקיעים לבין החברות לבין הממשלה נעשו בשולחן הזה בהרחבה,
ואנשים רבים השקיעו מזמנם הרב בשעות לא שעות, בישיבות ארוכות. הפסידו ימי
עבודה, לקחו מייצגים לא זולים במשך הרבה שעות יקרות מול המשקיעים הפרטיים
שהם לא היו מיוצגים על-ידי מייצגים מקצועיים, אלא על-ידי עצמם. חשבנו לנכון
שלאחר ההשקעה הארוכה הזאת, שרוב רובה נעשתה עוד בכינון הכנסת ה-19, וכל
החוק הוקרא עוד לפני שהכנסת התפזרה, היו לנו עוד שלוש ישיבות שנתנו הסברים.
לא ארחיב פה כמה השקעות היו פה, במיוחד ניצן, שנמצאת פה, שהיא ליוותה
כיועצת המשפטית של הוועדה. במשך כמה ישיבות דנו על מסמך ניצן, שבא להגיד מה
הוועדה מציעה כהצעה סופית בחוק, מערכת איזונים, פשרות.

אנחנו כל יום מתפללים "למען לא ניגע לריק", וגם בגלל שאנחנו חושבים שהחוק
הזה הוא בסך הכול חוק שעושה איזונים והיו בו הסכמות. אומנם הוא לא חוק
שמעלה את שכר המינימום, אומנם הוא לא חוק רשות השידור, שהיו דברים שהיו
חייבים לעשות בגלל צורך הזמן. אבל אנשים ישבו פה, אנשים דנו. רצף הדיונים
היה מאוד חשוב לנו, ובגלל זה השקענו גם בימים שהכנסת לא עובדת בהם כדי
לקיים רצף דיונים. לעצור את זה בשלב שהיינו זה היה עושה עוול לאנשים, פוגע
באנשים, פוגע בחוק. בכנסת חדשה אף פעם אי-אפשר לדעת מה סדרי העדיפויות של
מי שיושב בראש ומה מונח על השולחן. לכן ראינו לנכון וקיבלנו לכל אורך הדרך
את הסכמת ועדת ההסכמות, כולל בדיונים שדנו בתקופת הפגרה לאחר מכן להעלות את
זה עכשיו למליאה.

אני חושב שבחוק הזה יש שותפים רבים. אני רואה את כל הכנסת שותפה לזה. אני
רואה את הממשלה שותפה לחוק הזה, בוודאי היא גם מציעה אבל בדיונים
האינטנסיביים שהיו פה. עכשיו גם ועדת הכנסת תהיה שותפה לקידום החוק הזה,
ואני מבקש את אישורה.

נאזם בדר:

אני חושב ששכנעת מאוד.

היו"ר אורי מקלב:

את כולם שכנעתי כאן. לפיכך, לאחר דברי השכנוע, בהסכמה פה אחד אנחנו נצביע.
מי בעד? מי נגד?

הצבעה

בעד – 1

נגד – אין

נמנעים – אין

הבקשה לפטור מחובת הנחה אושרה.

היו"ר אורי מקלב:

בהסכמה פה אחד, אין מתנגדים ואין נמנעים, אנחנו מאשרים את הפטור מחובת
הנחה, ואם ירצה השם אנחנו בהמשך הדיונים במליאה נעלה את הצעת החוק לקריאה
שנייה ושלישית. תודה לכולם.

הישיבה ננעלה בשעה 11:55.
