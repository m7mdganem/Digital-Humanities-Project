הכנסת העשרים

מושב ראשון

פרוטוקול מס' 17

מישיבת ועדת הכנסת

יום שלישי, כ' בתמוז התשע"ה (07 ביולי 2015), שעה 11:00

סדר היום:

1. ערעורים על החלטת נשיאות הכנסת שלא לאשר דחיפות הצעות לסדר היום

2. תיקון חוק יסודות התקציב לעניין יו"ר הוועדה המשותפת לתקציב הביטחון –
הכנה לקריאה ראשונה מטעם הוועדה ומתן פטור מחובת הנחה לפני הקריאה הראשונה

3. הצעה לסדר-היום בנושא: "מקומות ציבוריים שאינם מונגשים לבעלי מוגבלויות"

נכחו:

חברי הוועדה:

דוד ביטן – היו"ר

רוברט אילטוב

אחמד טיבי

ינון מגל

מרב מיכאלי

רועי פולקמן

יואב קיש

חברי הכנסת:

מחמוד גנאים

משה גפני

איילת נחמיאס-ורבין

אוסמה סעדי

טלי פלוסקוב

יואל רזבוזוב

סתיו שפיר

מוזמנים:

מזכירת הכנסת ירדנה מלר-הורוביץ

טמיר כהן – מנהל ועדת הכספים

שמואל לטקו – מנהל ועדת החוץ והביטחון

ייעוץ משפטי:

ארבל אסטרחן

עידו בן יצחק

שגית אפיק

מנהלת הוועדה:

אתי בן יוסף

רישום פרלמנטרי:

אירית שלהבת

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

בוקר טוב, אני פותח את הישיבה. נדון בערעורים על החלטת הנשיאות שלא לאשר
דחיפות הצעות לסדר היום. יש את הבקשה הראשונה של חבר הכנסת אחמד טיבי בנושא
"שנה לשריפתו של מוחמד אבו חדיר". בבקשה.

אחמד טיבי:

תודה. אדוני היושב-ראש, אני חושב ששריפתו של הנער מוחמד אבו חדיר היא אירוע
מכונן. לפני מספר ימים היה יום השנה לאירוע. אני חושב שמן הדין שהכנסת תדון
בזה. זה אירוע מכונן. אני בקשר עם המשפחה. ההחלטה אתמול לא לאשר את ההצעה
שלי פגעה קשות ברגשות המשפחה. הכנסת תמיד דנה באירועים כאלה ואני לא רואה
שום סיבה, לא טכנית ולא מהותית, למנוע את הדיון האנושי-הפוליטי החשוב הזה.
תודה רבה.

טלי פלוסקוב:

אולי נשמע את כל המערערים כי התשובה כוללת. קודם כול, זה לא החלטה רק שלי,
זה החלטה של הנשיאות.

היו"ר דוד ביטן:

את מייצגת אותם עכשיו.

טלי פלוסקוב:

בוודאי. יש לנו אפשרות להעלות 5 הצעות דחופות לסדר היום ותמיד הבחירה בנושא
מסוים עומדת לצד הצעות לנושאים אחרים שהגיעו. בטח אתה כחבר הכנסת מכיר את
זה כי לך יש ניסיון רב קצת יותר משלי. אני כרגע עומדת לראשונה מול ועדת
הכנסת ונותנת דיווח למה ואיך זה קרה.

אם ראיתם אילו נושאים אושרו- - -

היו"ר דוד ביטן:

הסתכלתי, אין שם שום דבר דחוף, לדעתי.

טלי פלוסקוב:

זה בדיוק העניין. אז למה זה דחוף?

אחמד טיבי:

כי עכשיו זה שנה ליום החטיפה.

היו"ר דוד ביטן:

מה גם שהסיבה היא גם נסיבות האירוע, שדווקא ישראלים פגעו בו.

טלי פלוסקוב:

אני אומרת פה חד-משמעית, אם הוועדה תחליט אחרת אנחנו כנשיאות נכבד את זה.
חשוב לי רק להסביר למה ההחלטה הזאת התקבלה.

אחמד טיבי:

ההסבר שלך ברור, שזה נושא טכני.

טלי פלוסקוב:

לא רק. אנחנו מנסים לבחור נושאים מגוונים, אם יש לנו נושא מדיני אחד- - -

היו"ר דוד ביטן:

זה נושא שהייתם צריכים לדעתי לצרף כהצעה. לאור זה ששאר הנושאים לא היו
דחופים במיוחד, פרט אולי לאחד מהם: ילדים ובני נוער בחופש הגדול.

טלי פלוסקוב:

גם נושא הקשישים.

היו"ר דוד ביטן:

נקבל את הערעור ונוסיף את הנושא הזה לרשימה.

מי בעד? מי נגד?

הצבעה

בעד – פה אחד

הערעור של חבר הכנסת אחמד טיבי על החלטת הנשיאות שלא לאשר דחיפות הצעות
לסדר היום בנושא "שנה לשריפתו של מוחמד אבו חדיר", נתקבל.

היו"ר דוד ביטן:

הערעור הראשון התקבל פה אחד.

הערעור השני הוא של חבר הכנסת רועי פולקמן. בדרך כלל הקואליציה לא מגישה
ערעורים. גם לי פסלו נושא ולא הגשתי ערעור.

רועי פולקמן:

נכון. בשבועיים האחרונים זה קרה ואני לומד מה מגישים ומה לא.

מזכירת הכנסת ירדנה מלר-הורוביץ:

אחמד טיבי, בהחלט יכול להיות, הרי היום מציינים שנה ל"צוק איתן".

אחמד טיבי:

זו הסיבה שהגשתי, אגב.

טלי פלוסקוב:

אולי נחבר את זה לדיון על "צוק איתן".

רועי פולקמן:

אני חושב שלא חכם לחבר את זה. זה לא ראוי. ל"צוק איתן" צריך לתת את המקום
שלו, בנושא נפרד. זה לא קשור.

היו"ר דוד ביטן:

היום זה היום ומחר זה מחר, כל יום פה הוא רקמה חדשה.

אחמד טיבי:

אם מישהו יגיש בקשה לדיון בנושא רצח שלושת הילדים אפשר יהיה לחבר את
הדיונים.

היו"ר דוד ביטן:

לא. מחר אכנס ישיבת ועדה על מנת שהישיבות לא יתארכו מעבר ל-11 בלילה וכל מה
שלא יסתיים יעבור למחרת. אני לא מוכן לזה. למה בימי שלישי אין הצבעות? אני
לא מבין את זה. מחר ההצעה הזאת תעלה לדיון.

איילת נחמיאס ורבין:

כל הכבוד. אנחנו מאחוריך.

היו"ר דוד ביטן:

מה שלא יסתיים יעבור לסדר היום למחרת. מה הבעיה? גם ליום חמישי, אם צריך.
אנחנו נשארים עד שעה 4 בבוקר והשרים מתקזזים.

רועי פולקמן:

הסיבה היא השרים, אדוני היושב-ראש.

היו"ר דוד ביטן:

זו בעיה שלהם. הם מתקזזים ואנחנו נשארים עד 4:30 בבוקר, וגם לא יכולים
לערוך דיון. אנחנו לא נצטרף, לא נדבר כי זה מאריך את הדיון. אז מה עשינו
פה?

איילת נחמיאס ורבין:

אדוני לוקח ברצינות רבה מאוד את תפקידו כיושב-ראש ועדת הכנסת. אני אומרת את
זה בלי טיפת ציניות.

מרב מיכאלי:

אנחנו רוצות לחזק את ידיך. אני רוצה לומר לך, אדוני היושב-ראש, שדיברתי על
זה עם יושב-ראש הכנסת. חשוב לי שתדע שעל פניו יושב-ראש הכנסת הביע הסכמה
ותמיכה במהלך הזה. דיברתי אתו על ימי שלישי.

היו"ר דוד ביטן:

לא יעלה על הדעת שביום שני נישאר עד שעה 4 בבוקר ואילו ביום שלישי אין
כלום. אמנם אנחנו מקבלים חדר בבית-מלון...

טלי פלוסקוב:

היום אנחנו צריכים לעבוד בכל הכוח.

איילת נחמיאס ורבין:

בימי רביעי האחרונים היה סדר יום ארוך מאוד יחסית.

היו"ר דוד ביטן:

אתם מהקואליציה. בדרך כלל הקואליציה לא מגישה ערעורים. תשתדלו, כי אתם ראשי
סיעות, לקבל את ההחלטה ולדבר עם יושב-ראש הכנסת. גם לי לא אישרו נושא בשבוע
שעבר והשבוע אישרו לי.

רועי פולקמן:

אני מקבל את זה ולמדתי שיש דברים שהם לא דחופים. זה קרה בשבועיים האחרונים.
פשוט פה היה נראה לי שהנושא דחוף מאוד.

היו"ר דוד ביטן:

מכיוון שאתם הקואליציה אתם תהיו בשבוע הבא הראשונים. בסדר? אנחנו מקבלים את
הערעור לשבוע הבא. אבל תשתדלו לא להגיש.

מזכירת הכנסת ירדנה מלר-הורוביץ:

אני מבקשת להעיר הערה. כשיש קריטריון של "דחוף", הרי יש כאן את המוסד של
הצעות רגילות, שאז חבר הכנסת יכול להגיש ואם הנושא רציני מאוד אז יש לו 10
דקות והוא בעצם שוטח את ה"אני מאמין" שלו, את החשיבות של הנושא. כשהנשיאות
מאשרת דחיפות לעתים זה יכול להיות לא דחוף מבחינת המהות אבל זה על סדר היום
הציבורי ויש משמעות לאמירה שנשיאות לא מאשרת את הנושא כדחוף אלא היא
מתייחסת לזה, או שזה דבר כמו הנושא הראשון שאפשר למנוע או לתקן או לקרוא
קריאה בשם הכנסת. אם זה דחוף אז זה דחוף, אבל אם זה דחוף ואתה דוחה את זה
לשבוע הבא אז- - -

רועי פולקמן:

השאלה אם דחוף זה ברמה של שבוע או ברמה של שבועיים.

מזכירת הכנסת ירדנה מלר-הורוביץ:

יושבת כאן היועצת המשפטית לוועדה והיא תתקן אותי. אם זה דחוף אז זה דחוף.
כבר קרה לנו עם הצעה דחופה שלא אושרה כדחופה, התקבל כאן ערעור והערעור לא
עלה באותו שבוע ולא עלה בשבוע שלאחר מכן וכנראה יעלה השבוע. אבל זה דחוף.

רועי פולקמן:

השאלה אם דחוף זה מיידי.

היו"ר דוד ביטן:

זה לא דחוף למחר.

מזכירת הכנסת ירדנה מלר-הורוביץ:

אני מעירה פשוט כדי שנבין איך עובדת הנשיאות.

היו"ר דוד ביטן:

יחד עם זה, גם מה שאושר לא דחוף, פרט לשתי הצעות.

תשתדל לא להגיש ערעורים כי אם הקואליציה תתחיל להגיש – זה לא מתאים, אומר
לכם את האמת. הפעם נקבל את זה בחלקו, כלומר לא השבוע אלא בשבוע הבא.

ארבל אסטרחן:

מה זה אומר? שבשבוע הבא הנשיאות מוגבלת ל-4 הצעות?

היו"ר דוד ביטן:

כן, היא מוגבלת. אם הם רוצים, יקבעו 6 הצעות. זה בעיה שלהם.

מזכירת הכנסת ירדנה מלר-הורוביץ:

כדאי שתדבר עם יושב-ראש הכנסת.

טלי פלוסקוב:

גם השבוע היו 6 הצעות שאישרנו.

איילת נחמיאס ורבין:

אני מסתכלת על זה מנקודת מבט ניהולית. אני מוכרחה לומר שזו גישה דווקא
נכונה מאוד בעיני, בהצעות לסדר לגלות מידה כלשהי של גמישות. כל הכבוד
שאישרו 6 הצעות לסדר.

מזכירת הכנסת ירדנה מלר-הורוביץ:

התקנון קובע: עד 5 הצעות. לפנים משורת הדין אישרו 6 הצעות כי היו שני
נושאים עם ייצוג נכבד לסיעות והיו שני נושאים עם ייצוג מיעוט.

היו"ר דוד ביטן:

אנחנו לא טוענים נגד היושב-ראש.

ינון מגל:

ברשותך, אדוני היושב-ראש, אני טירון פוליטי, הייתי שמח לדעת לְמה אתה מכוון.
בעיני הנשיאות לא עושה איפה ואיפה בין קואליציה ואופוזיציה ואני מתייחס
לעניין לגמרי בענייניות.

היו"ר דוד ביטן:

גם הבקשות שלכם לא דחופות מי יודע מה. למשל "ירידה דרמטית בקצב גידול
הייצוא" – זה יכול להיות על חשבון הסיעה של פולקמן.

רועי פולקמן:

כהצעה רגילה?

היו"ר דוד ביטן:

כן, רגיל. מה יש כאן מיוחד? אבל הגשתם. מכיוון שאתם ראשי סיעות וגם אישרנו
לרשימה הערבית, נאשר לכם את זה כראשונים בשבוע הבא, אבל להשתדל –
האופוזיציה יכולה לעשות מה שהיא רוצה, הקואליציה לא, זה מה שאני אומר.

רועי פולקמן:

בסדר.

היו"ר דוד ביטן:

מדובר על שני הערעורים ביחד. מי בעד? מי נגד? מי נמנע?

הצבעה

בעד – רוב

נגד – אין

נמנעים – 1

הערעור של חבר הכנסת רועי פולקמן על החלטת הנשיאות שלא לאשר דחיפות הצעות
לסדר היום בנושא "ירידה דרמטית בקצב גידול הייצוא במשק הישראלי", והערעור
של חבר הכנסת ינון מגל על החלטת הנשיאות שלא לאשר דחיפות הצעות לסדר היום
בנושא "שיקום הירדן הדרומי", נתקבלו, והוסכם לאשר את שני הנושאים כהצעות
דחופות ראשונות בשבוע הבא.

היו"ר דוד ביטן:

הערעור התקבל.

אתה יודע שמי שנמנע יכול לנמק. כך מקובל בכל הגופים הציבוריים, דרך אגב.

רוברט אילטוב:

אבל לא חייב. אתה רוצה שאני אנמק?

היו"ר דוד ביטן:

יש לו זכות לנמק למה הוא נמנע. נגד – לא, אבל נמנע – כן.

טלי פלוסקוב:

תסכמו מה החלטתם.

היו"ר דוד ביטן:

בשבוע הבא הם יהיו בהצעות דחופות לסדר. שתי ההצעות. אנחנו הלכנו קצת לקראת
הקואליציה. הנושא שהעלה חבר הכנסת טיבי יידון השבוע ושני הנושאים הנוספים
יידונו בשבוע הבא כהצעה דחופה.

מזכירת הכנסת ירדנה מלר-הורוביץ:

ועדת הכנסת לא מגבילה את הנשיאות. יש נשיאות וזה בסדר. יושב-ראש הכנסת יידע
מה לעשות.

היו"ר דוד ביטן:

רק בגלל שהם ראשי סיעות, אבל יותר הם לא יגישו.

מזכירת הכנסת ירדנה מלר-הורוביץ:

יש להם נציגות בנשיאות.

היו"ר דוד ביטן:

מעניין, הנציגות שלהם לא שמה לב.

ינון מגל:

כבוד היושב ראש, אני רוצה לשאול בכל זאת. העניין שאני מביא, של שיקום הירדן
הדרומי, הוא נושא שמתנהל כבר בתוך הפרוצדורות. הוא עבר ועדה מקומית. יש
עניין של צינור מים, שמעבירים לירדן 50 מיליון מטר קו"ב בשנה, ויש שם
מחלוקת גדולה מאיפה מוציאים את הצינור. התושבים רוצים לשקם את הירדן ושהמים
יוזרמו בצינור. לפני שבועיים זה עבר בוועדה המחוזית ויגיע כנראה לבג"ץ.
כלומר, כן יש כאן איזו דחיפות ויהיו כתבות.

היו"ר דוד ביטן:

אבל עדיין אתה צריך לדבר עם יושב-ראש הכנסת, דבר עם הנציג שלך בנשיאות,
ולדאוג שזה יעבור. יש לכם יתרון על האופוזיציה.

תיקון חוק יסודות התקציב לעניין יו"ר הוועדה המשותפת לתקציב הביטחון – הכנה
לקריאה ראשונה מטעם הוועדה ומתן פטור מחובת הנחה לפני הקריאה הראשונה

היו"ר דוד ביטן:

איפה צחי הנגבי?

שמואל לטקו:

צחי הנגבי לא יכול להגיע עכשיו.

היו"ר דוד ביטן:

אבל יש מחלוקת עם חבר הכנסת גפני. איך אני יכול לנהל את זה? אני מדבר על
הסעיף השני.

מרב מיכאלי:

אתה מתנגד לתיקון לחוק הזה?

משה גפני:

כן, אני מתנגד.

היו"ר דוד ביטן:

רצינו לעשות תיקון כללי ושוועדת הכנסת תאשר.

מרב מיכאלי:

למה? זה מידע חשוב. חבר הכנסת גפני, חבל שלא באת לאופוזיציה להגיד לנו
מראש.

משה גפני:

לא הייתי פה. זה התגלה אתמול בלילה.

היו"ר דוד ביטן:

היועצת המשפטית לוועדה תסביר קודם את התהליך.

ארבל אסטרחן:

לפי חוק יסודות התקציב בנוסחו היום מוקמת ועדה משותפת לעניין תקציב הביטחון
– בדומה לתקציב הכנסת, אגב, שגם לגביו יש ועדה משותפת – לוועדת הכספים
ולוועדת החוץ והביטחון, שדנה בסעיפים של תקציב הביטחון. החוק שמקים את
הוועדה הזאת, חוק יסודות התקציב, קובע שתהיה ועדה משותפת לוועדת הכספים
וועדת החוץ והביטחון.

בהתאם לתקנון הכנסת כפי שתוקן בשנים האחרונות, כאשר ועדת הכנסת נדרשת להקים
ועדה משותפת היושב-ראש יהיה מבין חברי הוועדה ששמה נזכר ראשון. מאחר
שאומרים: "כספים וחוץ וביטחון" יושב-ראש הוועדה צריך להיות מקרב חברי ועדת
הכספים בוועדה המשותפת.

צריך לומר, אגב, כשנחקק חוק יסודות התקציב לא היתה ההוראה הזאת בתקנון.
בעבר לא היתה חובה שהיושב-ראש יהיה מבין חברי הוועדה הראשונה. זה היה נוהג
אבל לא תמיד עמדו על כך. וגם בוועדה המשותפת הספציפית הזו לעתים היושב-ראש
היה מוועדת החוץ והביטחון ולעתים היה מוועדת הכספים. עכשיו התקנון מחייב
ולכן כאשר בוחרים את הרכב הוועדה היושב-ראש חייב להיות מקרב חברי ועדת
הכספים.

בכנסת הקודמת התעורר הנושא כאשר רצו שהיושב-ראש יהיה מוועדת החוץ והביטחון
ואז תיקנו את החוק כהוראת שעה עד סוף שנת 2014 ואמרו שבתקופה המוגבלת הזו
יקראו את החוק כאילו כתוב "חוץ וביטחון וכספים". עכשיו הבנתי ששוב יש
דיבורים לאפשר את המצב הזה. מתעוררת השאלה האם לעשות את זה בהוראת שעה עוד
פעם לתקופה מסוימת, שזה כמובן דבר בעייתי מבחינת הטכניקה, לעשות חוק כל פעם
כהוראת שעה. או לעשות משהו אחר, שזה הנוסח שמונח בפניכם, שהוא לא משהו שבא
ממני, לעשות את זה כהוראת קבע. לא לקבוע מי יהיה היושב-ראש אלא לקבוע
שוועדת הכנסת כל אימת שהיא מקימה את הוועדה המשותפת תוכל לבחור את
היושב-ראש מבין חברי אחת משתי הוועדות.

מרב מיכאלי:

זה יכול להיות או מוועדת הכספים או מוועדת החוץ והביטחון. זה בעצם לחזור
למצב שהיה לפני התיקון.

ארבל אסטרחן:

נכון. לא לתת העדפה מובנית מלכתחילה.

איילת נחמיאס ורבין:

בעצם היתה התלבטות למי לתת את תפקיד יושב-ראש הוועדה?

משה גפני:

לא היתה התלבטות.

היו"ר דוד ביטן:

השנה רצו לתת את זה לוועדת החוץ והביטחון, אבל רצינו לעשות את זה קבוע. זה
הגיוני, ואז ה"סגירה" היא פוליטית.

משה גפני:

אדוני היושב-ראש, אני יושב ראש ועדת הכספים באופן זמני, לא באופן קבוע.
ועדת הכספים היא ועדת הכספים. על כל פנים, התפקיד שלי, בין יתר הדברים,
לשמר את ועדת הכספים במתכונתה הקיימת, שהיא לא תיפגע.

היו"ר דוד ביטן:

אתה כל החיים תהיה יושב-ראש ועדת הכספים...

משה גפני:

לא. מה פתאום? לשמר אותה, על מנת שמי שיבוא אחריי – יכול לבוא מישהו
מהליכוד, יכול לבוא מישהו מהמחנה הציוני, יכול לבוא מישהו מישראל ביתנו,
מכולנו, כל מי שנמצא. אני לא רוצה שיהיה מצב שאשאיר ועדה שנפגעה. הוועדה
המשותפת לתקציב הביטחון של ועדת הכספים וועדת החוץ והביטחון היא ועדה חשובה
מאוד. השאלה אם זה מתחיל בוועדת הכספים או מתחיל בוועדת החוץ והביטחון.

היתה מסורת, גם אצל חבר הכנסת ליצמן וגם אצלי, כשצחי הנגבי נהיה יושב-ראש
ועדת החוץ והביטחון והוא היה גם יושב-ראש הוועדה המשותפת בהסכמה, אמרנו: לא
נוגעים בזה. אמרתי לצחי הנגבי עם תחילת הקדנציה הנוכחית: כל עוד אתה
יושב-ראש ועדת החוץ והביטחון אתה גם יושב-ראש הוועדה המשותפת, אנחנו לא
נוגעים בך. אבל מכיוון שבעוד שנה אתה הולך להיות שר אני מודיע מעכשיו
שהוועדה המשותפת לתקציב הביטחון תהיה בראשות ועדת הכספים, כפי שמופיע בחוק.
למה? נורא פשוט. תקציב המדינה בנוי, חלק יותר גדול הוא התקציב הכללי וחלק
יותר קטן, שהוא מרכזי מאוד, הוא תקציב הביטחון. אי אפשר לדון בו במליאת
ועדת הכספים בגלל שהוא חסוי, אז דנים בו בוועדה משותפת עם ועדת החוץ
והביטחון ושם הדיון חסוי, אבל הנושא הוא תקציבי.

המשמעות של ההצעה הזאת, שלוקחים את זה מוועדת הכספים ומכאן מתחיל הדיון
בוועדת הכנסת, שבה אני לא יודע מה יעשו או לא יעשו, והבא אחריי, זה יכול
להיות דוד ביטן- - -

היו"ר דוד ביטן:

אין סיכוי שהליכוד יקבל אי פעם את ראשות ועדת הכספים. אתה יכול להירגע.

רוברט אילטוב:

ישראל ביתנו – יש סיכוי.

היו"ר דוד ביטן:

ישראל ביתנו – יש סיכוי, אתם – יש סיכוי. אנחנו תמיד מוותרים.

משה גפני:

על כל פנים, אני מבקש שהוועדה לא תיפגע ולכן אני מבקש לחדש את הוראת השעה
לעוד שנה.

ארבל אסטרחן:

ועדת תקציב הכנסת היא בראשות יושב-ראש ועדת הכנסת. תקציב הכנסת נדון בוועדה
משותפת כנסת-כספים בראשות ועדת הכנסת.

משה גפני:

אבל זה תקציב הכנסת, זה לא תקציב המדינה. תקציב הביטחון הוא תקציב המדינה,
הוא חלק מרכזי בתקציב המדינה. תקציב הכנסת לא קשור בכלל לעניין.

היו"ר דוד ביטן:

הודעתי למנכ"ל הכנסת שלא נאשר את תקציב הכנסת אם לא ישנו לנו את התפריט
במזנון...

אני יכול להוסיף פה סעיף, שיהיה יתרון לוועדת הכספים? אולי יש דבר כזה.

רועי פולקמן:

הערה נכונה. ועדת הכספים צריכה לדון בתקציב הביטחון, עם כל הכבוד. ועדת
הכספים צריכה להוביל את זה. ההובלה צריכה להיות של ועדת הכספים, אחרת גם כך
הביטחון מנהל אותנו.

רוברט אילטוב:

כדאי שנקים גם ועדה משותפת לרווחה.

היו"ר דוד ביטן:

אולי שהתקנה הכללית הזאת תחול רק בעוד שנתיים, ובשנתיים האלה העניין
"סגור".

מרב מיכאלי:

אני רוצה דווקא להיפך, אדוני, אם אוכל לקבל רשות דיבור. תודה. אני באופן
אישי חושבת שאפילו בתקופה הקצרה שאנחנו פה ביחד בוועדת הכנסת אמרתי לא פעם
שיש לי קושי גדול עם הוראות שעה. במיוחד בשנים האחרונות השימוש בהוראות שעה
מוגזם וחסר אחריות בעיני. ככלל אני לא בעד הוראות שעה, אבל כששינויי חקיקה
באים לפתור מצבים ספציפיים-קונקרטיים-פרסונליים, קוניוקטורות פוליטיות
וכולי אז עדיף שייעשו בהוראת שעה. עדיף לא לשנות את החקיקה באופן גורף
בשביל לפתור מצב חד-פעמי.

היו"ר דוד ביטן:

הרי אי אפשר בכל שנה להתעסק בזה בהוראת שעה. אמרנו, נעשה משהו קבוע, וזהו,
נגמור עם זה.

מרב מיכאלי:

אני חוששת ממצב הדברים, מה שאני בעצמי אפילו תיארתי כתוצאה מן ההסבר של
ארבל אסטרחן, שבעצם זה מחזיר את המצב למה שהיה לפני שהגדירו שהיושב-ראש
יהיה מוועדת הכספים, המציאות קצת השתנתה מאז.

כחברה בוועדת החוץ והביטחון, שהשתתפה בכנסת הקודמת בדיונים רבים מאוד על
תקציב הביטחון, אני יכולה להגיד לך כמה קשה לוועדת החוץ והביטחון לעמוד מול
מערכת הביטחון בהשגחה על התקציב. יושבים פה נציגי הוועדה והם יכולים להעיד
כמה קשה דווקא לחברי ועדת החוץ והביטחון שמוצאות את עצמן, כפי שקורה פעמים
רבות, כאילו מחויבות ומחויבים למערכת. יש הזדהות גדולה עם המערכת ועם
הצרכים שלה, מה גם שמערכת הביטחון היא אחת המערכות המשוכללות.

היו"ר דוד ביטן:

זה ועדה משותפת. אין בעיה, אז חברי ועדת הכספים עומדים מולם.

מרב מיכאלי:

לכן אני חושבת שבמצב העניינים כפי שהתרבות הפוליטית שלנו התפתחה וכפי שיחסי
הכוחות בין מערכת הביטחון לבין הכנסת לבין משרד האוצר התפתחו, בואו נזכור
שאחד הדברים הבולטים, למשל – אני לא יודעת אם תזכור את זה – היה מאבק
איתנים, קרב אימים בין משרד האוצר ומשרד הביטחון על ליווי, על חשב מלווה
למשרד הביטחון מטעם משרד האוצר. משרד הביטחון "עמד על הרגליים האחוריות"
ובסוף נכנע או הוכנע וצורף לו חשב מלווה, ושום דבר לא השתנה בתקציב
הביטחון.

היו"ר דוד ביטן:

ללכת על הוראת שעה?

מרב מיכאלי:

אני חושבת שנכון להאריך את המצב הקיים לצורך הקונסטלציה הפוליטית הקיימת
בעוד שנה אחת, ובשנה הבאה לחזור למצב שיושב-ראש הוועדה המשותפת הוא
יושב-ראש ועדת הכספים.

היו"ר דוד ביטן:

לא קבענו פה שיושב-ראש ועדת החוץ והביטחון יהיה היושב-ראש. קבענו שזה יבוא
תמיד לוועדת הכנסת ואז תהיה "סגירה" פוליטית בין שתי הוועדות. בינתיים גפני
מסכים שיהיה צחי הנגבי.

מרב מיכאלי:

אדוני, אני לא רוצה לחשוד בך חלילה, אבל אני לא יודעת אם אתה מעריך נכונה
את כוחה הפוליטי של מערכת הביטחון. אני מעדיפה לא לתת פתח לדבר הזה ולשמור
את המצב, שברירת המחדל היא שיושב-ראש הוועדה המשותפת הוא או היא מוועדת
הכספים. גם זה אולי יקרה יום אחד, מר גפני.

רוברט אילטוב:

כוחו של העולם החרדי גדול יותר.

מרב מיכאלי:

אולי לא מהליכוד, אבל אולי מיהדות התורה. בכנסת הבאה יושבת-ראש ועדת הכספים
תהיה מיהדות התורה, חד-משמעית.

משה גפני:

דיברנו על זה.

מרב מיכאלי:

לא פעם.

היו"ר דוד ביטן:

תראי מה את עושה: הוא היום קובע לכל המערכת של משרד האוצר מה לעשות. את
רוצה שגם למשרד הביטחון הוא יקבע?

משה גפני:

למען האמת המדויקת, אין פה שום החלטה פוליטית. על-פי ההחלטה הפוליטית זה
צריך להיות ועדת הכספים. מערכת היחסים בינינו ובין צחי הנגבי, גם של ליצמן
בשעתו וגם שלי, היא שכל עוד הוא יושב-ראש ועדת החוץ והביטחון הוא יהיה
יושב-ראש הוועדה המשותפת בהוראת שעה. זו ממש לא החלטה פוליטית כי אף אחד לא
ביקש מאתנו את זה. זו הסכמה. אבל באמת זו הוראת שעה.

מרב מיכאלי:

אני חושבת, אדוני, שהדבר הנכון הוא לא לאשר את השינוי הזה.

היו"ר דוד ביטן:

יש לנו איזו הצעת פשרה.

שמואל לטקו:

דבר ראשון, אני מתנצל בשם צחי הנגבי, פשוט הוא לא יכול היה להגיע.

כדי לדייק, משנת 2006 ברצף היושב-ראש של הוועדה המשותפת היה מוועדת החוץ
והביטחון. זה לא רק צחי הנגבי אלא היה גם רוני בר-און והיה גם שאול מופז.

משה גפני:

סטס מיסז'ניקוב היה מוועדת הכספים. הוא היה יושב-ראש הוועדה המשותפת.

שמואל לטקו:

לא. אני מתעקש ואני יכול להביא את השמות. משנת 2006 ברצף זה מוועדת החוץ
והביטחון.

היו"ר דוד ביטן:

אתם לא עומדים בפני מערכת הביטחון, מה שמרב מיכאלי אמרה?

שמואל לטקו:

אני צריך לציין את העובדות. בשנת 2014 למעלה מ-20 דיונים – אני יכול להביא
את המספר המדויק – הוזמנו בנושאי ביטחון, תוכניות עבודה, תפיסות ביטחון,
בניין כוח וכולי, אליהם הוזמנו החברים של ועדת החוץ והביטחון עם הוועדה
המשותפת לתקציב הביטחון. חברת הכנסת מיכאלי יכולה להעיד שהידע בנושאי
ביטחון של חברי הוועדה המשותפת היה ידע עמוק – תמיד אפשר יותר, זה בסדר,
אבל ידע עמוק – וכמובן המגמה הזאת נמשכת גם עכשיו. יש לנו כבר תוכנית, רק
לקראת סדרת הדיונים של ההצבעה בנובמבר, של 15 דיונים, מהערכת מודיעין
וכולי, מספר רב של דיונים, שכמובן גם הוועדה המשותפת מוזמנת אליהם ביחד עם
ועדה נוספת של ועדת החוץ והביטחון. לכן הידע ענק והוא מבוסס על הערכות
מודיעין שנמצאות אצלנו. יש חיבור – מקצועית, לא פוליטית – חיבור עמוק
לסוגיות של ועדת החוץ והביטחון. בגלל זה כבר כל-כך הרבה שנים זה נמצא
בהובלת יושב-ראש ועדת החוץ והביטחון.

רועי פולקמן:

גם היום הסוגיות הגדולות בתקציב הביטחון הן לא רק סוגיות מסווגות ולא רק על
ההתעצמות הרב-שנתית. זה סוגיית השיקום, זה סוגיית הפנסיות.

שמואל לטקו:

זה פתיר.

רועי פולקמן:

באופן כללי הדיון בתקציב הביטחון, כמו כל דבר בתקציב המדינה, צריך להיות
מובל על-ידי הפורום שמתעסק בכספים, עם כל הכבוד. אחרת – בריאות זה גם תחום
מקצועי וגם חינוך. למה לא יהיה צוות בהובלת ועדת החינוך לדון בתקציב
החינוך? ביטחון הוא נושא סופר-חשוב, אתה צודק, וסופר- מקצועי אבל בשביל זה
יש את ועדת הכספים, ויישבו שם עם הסיווג, עם הכול.

משה גפני:

שנדע רק את התהליך. התהליך הוא שמשרד הביטחון מביא את התקציב לוועדת
הכספים. הוא בא באמצע השנה ואומר: צריך להעביר כך וכך כסף לתקציב הביטחון.
מביאים את זה מרווחה, מחינוך או מן הרזרבה. אנחנו בוועדת הכספים צריכים
לדון על העברות תקציביות של משרד הביטחון באופן קבוע; אנחנו צריכים לקבוע
את המסגרת של תקציב הביטחון באופן קבוע. הדיון נעשה בוועדה משותפת, שם היו
גם גורמי המקצוע, שהם ועדת החוץ והביטחון, ביחד עם חברי ועדת הכספים,
כשמנתחים לפרטים את מה שוועדת הכספים אישרה לבד.

היו"ר דוד ביטן:

אנחנו לא אומרים שוועדת הכספים לא תהיה. אומרים שוועדת הכנסת תחליט.

משה גפני:

המשמעות של העניין, ורועי פולקמן צודק בזה, אפשר לעשות ועדה משותפת לוועדת
הכספים ולוועדת הרווחה, וועדה משותפת לוועדת הכספים ולוועדת החינוך ואנשי
המקצוע בוועדת החינוך ידונו על סייעת נוספת בגני הילדים. למה ועדת הכספים
צריכה לדון בזה? המציאות של ועדת החוץ והביטחון היא שזו צריכה להיות ועדה
חסויה היות ונכנסים לפרטים. אותם חברים נכנסים לפרטים, זה 6 חברים מוועדת
החוץ והביטחון ו-6 חברים מוועדת הכספים. השאלה רק האם זה בהובלת ועדת
הכספים. זה צריך להיות בהובלת ועדת הכספים. אנחנו רוצים שצחי הנגבי ימשיך.
אני מתחייב מבחינתי שזו תהיה הוראת שעה אחרונה.

היו"ר דוד ביטן:

אעשה הפסקה של 3 דקות להתייעצויות ונסיים את זה בצורה אחרת.

(הישיבה נפסקה בשעה 11:33 ונתחדשה בשעה 11:40.)

היו"ר דוד ביטן:

אני מחדש את הישיבה. נעשה את זה הוראת שעה לשנתיים. על מנת שבשנה הבאה לא
נצטרך לחזור פעם נוספת עם התקציב הבא אותו נוסח שהוצע פה יהיה לשנתיים.
נכתוב רק "בהתייעצות עם ראשי הוועדות".

ארבל אסטרחן:

אני לא אוהבת לכתוב "התייעצות" בחקיקה ראשית.

היו"ר דוד ביטן:

הם מעוניינים בזה. תכתבי. למה לא? כתוב בכל החוקים "התייעצות".

משה גפני:

אם זה לא יהיה כתוב בחוק אני מבקש שיהיה כתוב בפרוטוקול ובעוד שנתיים כאשר
יהיה דיון בעניין הזה שיתייעצו עם ראשי הוועדות.

ארבל אסטרחן:

אסביר מה קובע הנוסח. מוצע כעת שתהיה הוראת שעה לשנתיים מיום שהחוק יעבור
בקריאה השלישית, שבמהלכה ועדת הכנסת תקבע את יושב-ראש הוועדה המשותפת מבין
כל חבריה, מה שמשאיר לה שיקול דעת, בין אם הוא מוועדת הכספים ובין אם הוא
מוועדת החוץ והביטחון. ברגע שהוראת השעה תפקע חוזרים למצב הקיים היום בחוק,
שזה אומר שהיושב-ראש יהיה מוועדת הכספים.

היו"ר דוד ביטן:

בסדר, חבר הכנסת גפני ויתר לחבר הכנסת הנגבי אז אין שום בעיה.

אנחנו מצהירים לפרוטוקול שוועדת הכנסת תצטרך להתייעץ עם ראשי הוועדות לפני
שהיא מחליטה.

שמואל לטקו:

זה אומר שבעוד שנתיים זה אוטומטית עובר לוועדת הכספים.

משה גפני:

גם עכשיו זה בכספים.

היו"ר דוד ביטן:

זה חל גם על תקציב 2017, אז אתה בקדנציה הזאת מסודר. לפי התקנון זה מגיע
לוועדת הכספים.

שמואל לטקו:

אפשר לצורך העניין לבוא בעוד בשנתיים ולערער על הדבר הזה, לשנות עוד פעם
הוראת שעה.

היו"ר דוד ביטן:

פתרנו, כתבנו "תוך התייעצות".

מרב מיכאלי:

יכול להיות שיראו שזה טוב ויעשו את זה הוראת קבע. מה הבעיה?

היו"ר דוד ביטן:

מי בעד ההצעה, כולל זה שנצטרך להתייעץ, על אף שזה לא יהיה בחוק? מי נגד?

הצבעה

בעד – 7

נגד – אין

נמנעים – אין

ההצעה לקבוע הוראת שעה לשנתיים, לפיה ועדת הכנסת תחליט מי יהיה יושב-ראש
הוועדה המשותפת לתקציב הביטחון, נתקבלה.

היו"ר דוד ביטן:

כולם בעד.

אנחנו צריכים פטור מחובת הנחה להצעת החוק הזאת בקריאה הראשונה. חסר לנו
קוורום. תקראו לאנשים. בינתיים אני עובר לנושא השלישי.

הצעה לסדר-היום בנושא: "מקומות ציבוריים שאינם מונגשים לבעלי מוגבלויות"

היו"ר דוד ביטן:

אני עובר לקביעת ועדה לדיון בהצעה לסדר היום בנושא: "מקומות ציבוריים שאינם
מונגשים לבעלי מוגבלויות", הצעת חברות הכנסת סתיו שפיר ונורית קורן. דיברתי
עם החברות שלך, לא היית כאן פשוט. קיבלתי את ההצעה של סתיו שפיר לעשות ועדה
מיוחדת שמשותפת לכמה ועדות.

ארבל אסטרחן:

זה לא ועדה משותפת. זה ועדה מיוחדת.

היו"ר דוד ביטן:

ועדת הפנים והגנת הסביבה, ועדת העבודה הרווחה והבריאות, ועדת הכספים – זה
גם נושא חריג. נושא ההנגשה מתעסקים בו שנים.

ארבל אסטרחן:

אבל לא מעבירים הצעה אחת לסדר לוועדה מיוחדת. ועדה מיוחדת היא כמו הוועדה
למאבק בנגע הסמים או הוועדה לזכויות הילד.

היו"ר דוד ביטן:

אנחנו רוצים להקים ועדה מיוחדת, לנצל את ההצעה לסדר על מנת להקים ועדה
שתוכל לטפל בבעיה.

ועדת הפנים והגנת הסביבה – 2, ועדת העבודה, הרווחה והבריאות – 2, ועדת
הכספים – 2, יש פה גם עניין כספי, וועדת הכנסת – 2.

סתיו שפיר:

וחינוך חשוב מאוד. הסיבה שאנחנו עושים את זה היא בגלל שיש משרדים שלא
התקינו עדיין את התקנות כדי לאפשר את הנגשת המוסדות.

היו"ר דוד ביטן:

נביא את נציגי משרד החינוך לוועדה. לא צריך את ועדת החינוך והתרבות. ועדת
הפנים – הבעיה הכי גדולה היא הרשויות המקומיות. שם נדרשת ההשקעה הכי גדולה.
עזבי את הממשלה, זה שטויות. בעיריית ראשון-לציון, למשל, כדי להנגיש את כל
המוסדות, לא כולל מוסדות החינוך – לחינוך מקבלים מהממשלה – צריך סכום של
450 מיליון שקל, כאשר תקציב הפיתוח השנתי הוא 400 מיליון שקל. לפי זה צריך
לעצור הכול ולעסוק רק בהנגשה.

סתיו שפיר:

בגלל שמעורבים בזה רבים מאוד, המוסדות הכי רבים הם מוסדות חינוך.

היו"ר דוד ביטן:

מכיוון שהתעסקתי בזה בקדנציה הקודמת, גם בעירייה וגם מול ועדת הפנים והגנת
הסביבה וגם מול מרכז השלטון המקומי, אני רוצה להיות יושב-ראש הוועדה הזאת.

ארבל אסטרחן:

זו לא ועדה משותפת. זו ועדה מיוחדת. אתה יכול לשים שם את מי שאתה רוצה.

היו"ר דוד ביטן:

אנחנו מתייעצים בינינו. ועדת הפנים – 2, ועדת הרווחה – 2, ועדת הכספים – 2,
ועדת הכנסת – 2.

ארבל אסטרחן:

תגיד את השמות. זה להצבעה במליאה. זה הקמת ועדה מיוחדת.

היו"ר דוד ביטן:

יושב-ראש הוועדה יהיה יושב-ראש ועדת הכנסת.

רוברט אילטוב:

אני אוהב את הגישה שלך.

היו"ר דוד ביטן:

קודם כול, זאת היתה הצעה של סתיו שפיר וקיבלתי אותה, זה לא היה רעיון שלי
דווקא.

את הרכב הוועדה נתאם בינינו, קואליציה ואופוזיציה, עד שעה 15:00. אז נכנס
ישיבת ועדה, נאשר את זה מייד ונביא את זה למליאה.

מרב מיכאלי:

אז בואו נסכים לחצי-חצי, 8 חברות וחברים, חצי-חצי.

רועי פולקמן:

אני שואל את חברת הכנסת שפיר, האם אין כבר ועדת משנה לנושא הזה בתוך ועדת
העבודה, הרווחה והבריאות? למה צריך עוד ועדה?

סתיו שפיר:

יש כאן בעיה שלא נוגעת לתחום אחד ולא נוגעת למשרד אחד. זו בעיה של הנגשה גם
במוסדות חינוך וגם במקומות אחרים.

ארבל אסטרחן:

בוועדת העבודה, הרווחה והבריאות יש ועדת משנה לנגישות.

סתיו שפיר:

- - -

מרב מיכאלי:

זו ועדה של רצון טוב.

רועי פולקמן:

אולי אפשר לצרף לוועדת המשנה של ועדת העבודה, הרווחה והבריאות.

היו"ר דוד ביטן:

תוסיפי עוד אחד מוועדת החינוך והתרבות כי זה נושא גם של חינוך. 5
לקואליציה, 4 לאופוזיציה. תביאו לי את השמות עד שעה 15:00. אתם יכולים?

ארבל אסטרחן:

ועדת העבודה, הרווחה והבריאות עוסקת בנושא הנגישות כל הזמן. יש לה ועדת
משנה.

היו"ר דוד ביטן:

אבל זה לא זז. עם כל הכבוד לוועדת העבודה, הרווחה והבריאות שעוסקת בזה, יש
לה מיליון נושאים אז היא לא מטפלת בזה בסופו של דבר.

מרב מיכאלי:

ישבנו עם יושב-ראש הכנסת. הדבר הראוי הוא לדבר על זה קודם עם יושב-ראש ועדת
העבודה, הרווחה והבריאות. לא ראוי להקים לו ועדה ככה "על הראש" בלי לדבר
אתו קודם.

היו"ר דוד ביטן:

אדבר אתו, בסדר, מקובל עלי.

רועי פולקמן:

צריך לדבר עם יושב-ראש ועדת העבודה, הרווחה והבריאות ואז אולי לחשוב שיחד
איתם מכניסים עוד מישהו לוועדת המשנה.

היו"ר דוד ביטן:

מוועדת העבודה, הרווחה והבריאות אשים שלושה.

מרב מיכאלי:

לא, אין קשר. אני רוצה להזכיר לך, ישבנו אצל יושב-ראש הכנסת בפורום ראשי
ועדות ודובר על זה שלא תהיה תופעה שראשי ועדות "גונבים" אחד לשני סמכויות,
במירכאות כמובן. אבל אם זה באחריותה של ועדת העבודה, הרווחה והבריאות יכול
להיות שליושב-ראש ועדת העבודה, הרווחה והבריאות לא תהיה בעיה עם זה, אבל מן
הראוי להסדיר את זה אתו קודם, לפני שמקבלים החלטה בוועדת הכנסת.

היו"ר דוד ביטן:

אדבר אתו. קיבלתי את זה.

בכפוף לכך שאדבר עם יושב-ראש ועדת העבודה, הרווחה והבריאות: ועדת הפנים
והגנת הסביבה – 2- - -

סתיו שפיר:

אני רוצה להסביר מה הרציונל.

מרב מיכאלי:

אין צורך להסביר לי את הרציונל. אני בעד הוועדה והכול בסדר.

סתיו שפיר:

הסיפור פה הוא ניסיון לכנס את הנציגים הרלוונטיים כדי לזרז את ההתקנה של
התקנות.

היו"ר דוד ביטן:

לוועדת העבודה, הרווחה והבריאות יש מיליון נושאים.

רועי פולקמן:

ההצעה של סתיו שפיר מצוינת, אבל לפני שעושים את זה, יש ועדה בכנסת, ועדה
גדולה. צריך להיפגש איתם לפני שאנחנו מקימים פה ועדה.

היו"ר דוד ביטן:

אל"ף, זה בסמכותנו. אבל אנחנו נדבר אתו.

מרב מיכאלי:

אבל זה לא ראוי.

היו"ר דוד ביטן:

כרגע אני רק קורא לפרוטוקול ולא מחליט. בינתיים תנו לי את השמות. ועדת
הפנים והגנת הסביבה – 2, ועדת העבודה, הרווחה והבריאות – 2.

רוברט אילטוב:

אני גם בוועדת הכנסת וגם בוועדת הפנים והגנת הסביבה. תחליט מאיזו ועדה אתה
רוצה לקחת אותי.

היו"ר דוד ביטן:

ועדת הכספים – 2, ועדת הכנסת – 2, ועדת החינוך – 1. יושב-ראש הוועדה יהיה
יושב-ראש ועדת הכנסת.

מרב מיכאלי:

תצטרך לכנס אותנו שוב כדי להחליט על הקמת הוועדה.

רועי פולקמן:

אנחנו לא יכולים לאשר לפני שתדבר עם יושב-ראש ועדת העבודה, הרווחה
והבריאות.

היו"ר דוד ביטן:

אני לא מאשר. לדעתי אתם עושים טעות כי הנושא הזה כל-כך חשוב שאי אפשר לתת
אותו להחלטה של יושב-ראש הוועדה. בינתיים 15 שנים זה לא התקדם בכלל כי כולם
לחוצים על מיליון דברים בדיונים ולא מקדמים את זה.

רועי פולקמן:

צריך לדבר עם יושב-ראש הוועדה.

מרב מיכאלי:

אם יורשה לי לקבל רשות דיבור לפרוטוקול. חשוב להגיד, הדיון הוא לא אם נכון
או לא נכון לעשות עבודה משותפת, לאגם את כל הגורמים. זה רעיון מצוין וזה
דבר שצריך להיעשות. הדיון הוא על ההתנהלות שלנו בתוך הכנסת, על העבודה
התקינה והיחס הראוי והכבוד שצריך להינתן לגורמים בתוך הכנסת. זה עניין של
ההתייחסות שלנו אחד לשני ולסמכויות שלנו. זה כאילו ריבונות של ועדה, גם אם
בסמכותנו להקים.

היו"ר דוד ביטן:

זה לא מדויק כי התקנון קבע שוועדת הכנסת יכולה להקים.

מרב מיכאלי:

יש לה סמכות, אבל זה לא משנה, זה לא ראוי.

ארבל אסטרחן:

לצורך הצעה לסדר? אני לא זוכרת שהקימו ועדה מיוחדת לצורך הצעה לסדר.

היו"ר דוד ביטן:

מה לעשות, זה נושא חשוב באמת.

מרב מיכאלי:

דוד ביטן לא רוצה את זה לצורך הצעה לסדר, הוא רוצה את זה לצורך טיפול
בנושא.

היו"ר דוד ביטן:

אני מנצל את ההצעה לסדר כדי לעשות את זה.

מרב מיכאלי:

אבל לא ראוי לעשות את זה "על הראש" של ועדה אחרת.

היו"ר דוד ביטן:

קיבלתי את זה. בינתיים זאת ההצעה. אין לנו את שמות האנשים. בהמשך נסגור את
כל המסגרת.

יואב קיש:

אם אלי אלאלוף יתנגד לא "נלך לו על הראש".

סתיו שפיר:

צריך להגיד שנושא ההצעה לסדר עלה מתוך ישיבה בוועדה בראשותו של אלי אלאלוף.

יואב קיש:

לא בטוח שאלי אלאלוף רוצה את הפתרון שעלה פה כרגע.

תיקון חוק יסודות התקציב לעניין יו"ר הוועדה המשותפת לתקציב הביטחון – הכנה
לקריאה ראשונה מטעם הוועדה ומתן פטור מחובת הנחה לפני הקריאה הראשונה

היו"ר דוד ביטן:

נעבור להצבעה על פטור מהנחה לסעיף הקודם. יש פה 6 חברי כנסת. יש קוורום. מי
בעד? מי נגד?

הצבעה

בעד – 6

נגד – אין

נמנעים – אין

ההצעה לפטור מחובת הנחה להצעת החוק שנדונה בסעיף השני, נתקבלה.

היו"ר דוד ביטן:

ההצעה נתקבלה פה אחד.

תודה רבה. הישיבה נעולה.

הישיבה ננעלה בשעה 11:55.
