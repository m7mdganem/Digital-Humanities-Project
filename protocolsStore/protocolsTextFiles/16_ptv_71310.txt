הכנסת השש-עשרה נוסח לא מתוקן

 מושב שני

פרוטוקול מס' 89

מישיבת ועדת הכנסת

יום שני, י"ח בטבת תשס"ד, 12.1.2004, שעה 10:00

סדר היום:

א. קביעת הרכב הוועדה המשותפת לוועדת הפנים ואיכות הסביבה ולוועדת החינוך
והתרבות

לדיון בנושא "מערך האבטחה בבתי-ספר", הצעה לסדר היום של חבר הכנסת איתן
כבל.

ב. בקשת יושב-ראש ועדת הפנים ואיכות הסביבה להעברת הצעת חוק המים (תיקון -
שמירת

ערכי טבע ושיקום נחלים), התשס"ג-2003, מוועדת הכלכלה לדיון בוועדת הפנים
ואיכות

הסביבה.

ג. קביעת ועדות לדיון בהצעות החוק הבאות:

1. הצעת חוק הממשלה (תיקון - ביטול ההודעה למליאת הכנסת על היעדרות שרים),
התשס"ד-

2003, של חבר הכנסת גדעון סער (פ/1562).

2. הצעת חוק יועצי המס, התשס"ג-2003, של חבר הכנסת משה גפני וקבוצת חברי
הכנסת

(פ/934).

3. הצעת חוק לעידוד העסקת עובדים ישראלים בענף החקלאות, התשס"ג-2003, של
חבר

הכנסת רן כהן וקבוצת חברי הכנסת (פ/1317).

נכחו:

חברי הוועדה: רוני בר-און - היו"ר

דליה איציק

מיכאל איתן

רוני בריזון

זהבה גלאון

רשף חן

אחמד טיבי

גדעון סער

מאיר פרוש

יאיר פרץ

עמרי שרון

מוזמנים: חבר הכנסת יעקב אדרי

חבר הכנסת גלעד ארדן

חברת הכנסת נעמי בלומנטל

חבר הכנסת מוחמד ברכה

חבר הכנסת משה גפני

חבר הכנסת יחיאל חזן

חבר הכנסת דוד טל

חבר הכנסת דני יתום

חבר הכנסת איתן כבל

חבר הכנסת רן כהן

חברת הכנסת מרינה סולודקין

חבר הכנסת ניסן סלומינסקי

חבר הכנסת איוב קרא

מזכיר הכנסת: אריה האן

סגן מזכיר הכנסת: דוד לב

ייעוץ משפטי: אנה שניידר

ארבל אסטרחן

מנהלת הוועדה: אתי בן-יוסף

קצרנית: טלי רם

א. קביעת הרכב הוועדה המשותפת לוועדת הפנים ואיכות הסביבה ולוועדת החינוך
והתרבות לדיון בנושא "מערך האבטחה בבתי-ספר", הצעה לסדר היום של חבר הכנסת
איתן כבל

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת מס' 89. היתה לנו בקשה
לאי-אמון, אני מבין שהבקשה הזאת נמשכה, חברת הכנסת דליה איציק.

דליה איציק:

כן.

היו"ר רוני בר-און:

תודה רבה. אנחנו עוברים אפוא לסדר היום הרגיל. הנושא הראשון הוא קביעת הרכב
הוועדה המשותפת לוועדת הפנים ואיכות הסביבה ולוועדת החינוך, שעניינה דיון
בנושא מערך האבטחה בבתי-ספר, לפי הצעה לסדר היום של חבר הכנסת איתן כבל.

הכנסת החליטה, בישיבתה ביום רביעי, ט"ז כסליו התשס"ד, 10 בדצמבר 2003,
לקבוע ועדה משותפת של ועדת החינוך והתרבות וועדת הפנים ואיכות הסביבה,
שתדון בהצעה זו - מערך האבטחה בבתי-הספר - איתן כבל, 1911.

ועדת הכנסת מתבקשת לקבוע את הרכב הוועדה המשותפת ואת העומד בראשה.

קיבלתי רשימה של חברים משתי הוועדות, וזה ההרכב המוצע. מטעם ועדת הפנים
ואיכות הסביבה, חברי הכנסת: יורי שטרן, עסאם מח'ול, אלי אפללו, עמרם מצנע
ואהוד יתום; מטעם ועדת החינוך והתרבות, חברי הכנסת: שלגי, כבל, נהרי, אריאל
וגבריאלי. היושב-ראש יהיה אחד מיושבי-ראש הוועדות ויכהנו ברוטציה. יש הצעות
אחרות.

משה גפני:

אין נציג מיהדות התורה. יהדות התורה זה אגודת ישראל ודגל התורה, ביחד. אני
מבקש שני נציגים.

גדעון סער:

יהדות התורה המאוחדת.

היו"ר רוני בר-און:

אני מציע שזאת תהיה הוועדה. דבר עם יושב-ראש הוועדה, הוא יחליף אותך בשמחה
רבה.

מוחמד ברכה:

אפשר להוסיף את חבר הכנסת גפני.

היו"ר רוני בר-און:

אז צריך להוסיף עוד אחד מצד אחד.

מוחמד ברכה:

בסדר. זה לא נושא פוליטי.

היו"ר רוני בר-און:

ועדה משותפת היא חצי-חצי, היא אף פעם לא שישה וחמישה. האם יש לך עוד רעיון
לנציג מוועדת הפנים ואיכות הסביבה, אדוני יושב-ראש הקואליציה?

גדעון סער:

הוא צריך להיות חבר קואליציה, אופוזיציה?

היו"ר רוני בר-און:

אם הכנסת מהאופוזיציה, תכניס אחד מהקואליציה, אלא אם אתה יודע משהו על
יהדות התורה והקואליציה שאני לא יודע ואני אשמח לדעת.

מוחמד ברכה:

אפשר שהוועדה תחליט להוסיף עוד שניים, ושראשי הוועדות יקבעו. תחליט על
הרחבה, בלי שמות, אדוני היושב-ראש.

גדעון סער:

חבר הכנסת ניסן סלומינסקי.

היו"ר רוני בר-און:

אנחנו מוסיפים מוועדת הפנים את חבר הכנסת ניסן סלומינסקי, ומוועדת החינוך
את חבר הכנסת משה גפני. היושב-ראש - אני מציע שיכהן בחלק הראשון של
הרוטציה, יושב-ראש ועדת הפנים ואיכות הסביבה.

מי בעד, ירים את ידו?

ה צ ב ע ה

בעד - רוב

נגד - אין

נמנעים - אין

הרכב הוועדה המשותפת לוועדת הפנים ואיכות הסביבה ולוועדת החינוך והתרבות,
לדיון בנושא "מערך האבטחה בבתי-ספר", נתקבל.

היו"ר רוני בר-און:

אני קובע שפה אחד, זהו הרכב הוועדה.

ב. בקשת יושב-ראש ועדת הפנים ואיכות הסביבה להעברת הצעת חוק המים (תיקון -
שמירת ערכי טבע ושיקום נחלים), התשס"ג-2003, מוועדת הכלכלה לדיון בוועדת
הפנים ואיכות הסביבה

היו"ר רוני בר-און:

הנושא הבא על סדר היום הוא בקשת יושב-ראש ועדת הפנים ואיכות הסביבה להעביר
הצעת חוק המים (תיקון - שמירה על ערכי טבע ושיקום נחלים), התשס"ג-2003,
מוועדת הכלכלה לדיון בוועדת הפנים ואיכות הסביבה.

הנושא הזה עלה על סדר היום - הצעת חוק של חבר הכנסת שלום שמחון - נקבע
במליאה שזה עובר לוועדת הכלכלה, וכותב לי ד"ר יורי שטרן, יושב-ראש ועדת
הפנים ואיכות הסביבה, ש"ההצעה הטרומית הזאת של חבר הכנסת שלום שמחון נדונה
במליאה ועברה בקריאה טרומית ביום 10 בדצמבר 2003. עניינה של הצעת החוק הוא
בשמירת טבע, שיקום נחלים ואי-הזרמת שפכים לנחלים - נושאים מובהקים של ועדת
הפנים ואיכות הסביבה." לכן הוא מבקש להעביר את זה לוועדה שלו.

כותב לי מנגד יושב-ראש ועדת הכלכלה, כהי לשנא: "בתגובה למכתבו של יושב-ראש
ועדת הפנים ואיכות הסביבה בעניין, הריני להודיעך כי אני מתנגד נחרצות
לבקשתו להעביר את הדיון בהצעת החוק לוועדת הפנים ואיכות הסביבה."

"נושאי המים, על כל היבטיהם, נדונו מאז ומתמיד בוועדת הכלכלה של הכנסת -
החריג היחיד הוא עניין תעריפים ותשלומים שחלקם נדונים בוועדת הכספים. כך
למשל, תיקון לחוק המים שעסק בייעוד קנסות המוטלים לפי חוק המים, נדון והוכן
לקריאה השנייה והשלישית, בכנסת ה-15 בוועדת הכלכלה, וכך גם חקיקת חוק
תאגידי מים וביוב, שוועדת הכלכלה הקדישה לו בכנסת ה-15, עד לקבלתו, 11
ישיבות."

"הצעת החוק שהגשתי באה להרחיב את רשימת "מטרות המים" המפורטת בסעיף 6 לחוק
המים, התשי"ט-1959, וכן לחייב את נציב המים לספק מים לצורך שיקום ערכי
הטבע."

"מאליו ברור, שלא ראוי ולא נכון לדון בהצעות אלה במנותק מיתר מטרות המים
ומסמכויותיו הכלליות של נציב המים וההנחיות הקבועות בחוק להפעלת שיקול
דעתו. אוסיף כי הצעת חוק דומה בעיקרה הועברה בכנסת ה-14 לוועדת הכלכלה."

"מליאת הכנסת החליטה בתאריך 31 בדצמבר להעביר לוועדת הכלכלה."

יושבי-הראש אינם פה. קראתי את עמדותיהם. האם מישהו רוצה להתבטא בעניין?

גדעון סער:

אני רוצה לשאול שתי שאלות, אדוני היושב-ראש. ראשית, הצעת החוק היא הצעת חוק
של מי?

היו"ר רוני בר-און:

של חבר הכנסת שלום שמחון.

גדעון סער:

אני רוצה לשאול או להיוועץ גם באנשי הייעוץ המשפטי. מדובר פה בנושא שהכותרת
שלו היא חוק המים, אבל במהותו הוא שמירת ערכי טבע ושיקום נחלים.

היו"ר רוני בר-און:

התוצאה שלו, הייתי אומר.

גדעון סער:

כן. המהות שלו היא נושא שנראה נושא סביבתי, והנושאים הסביבתיים - עד כמה
שאני יודע - הם נושאים שנדונים בוועדת הפנים. מכאן, איך רואה זאת הייעוץ
המשפטי?

היו"ר רוני בר-און:

אני מבקש לומר את דעתי. אני אומר ככה - התוצאה היא תוצאה סביבתית. אם
יזרימו מים לנחלים - התוצאה תהיה נחלים יותר טובים, נחלים משוקמים, תוצאה
סביבתית, אבל הלוז, כפי שאני רואה את הלוז של החוק - הוא השליטה במים,
היכולת לספק את המים לנחלים.

זה עניין שמסור לתחום טיפולו של נציב המים, ונציב המים - הסמכויות שלו, גם
על-פי חוק המים וגם יכולת הפעולה שלו - נקבעים דבר שבשגרה, או לפחות כפי
שמציג אותה יושב-ראש ועדת הכלכלה, בוועדת הכלכלה.

גדעון סער:

ולכן, מה עמדתך?

היו"ר רוני בר-און:

עמדתי שזה צריך להיות בוועדת הכלכלה. אנה, את רוצה להוסיף על הדברים האלה,
או שאמרתי נכון?

אנה שניידר:

אני מצטרפת לעמדתך בעניין הזה.

אחמד טיבי:

אני חבר ועדת הכלכלה. תמיד, כל נושא שקשור במים - כמעט - היה בתחום סמכותה
של ועדת הכלכלה.

היו"ר רוני בר-און:

כן, אבל פה יש אפליקציה של איכות הסביבה. הבקשה של חבר הכנסת יורי שטרן היא
לא משוללת יסוד.

אחמד טיבי:

לא אמרתי שהיא משוללת יסוד. על פניו, יותר סביר שזה יהיה בוועדת הכלכלה.

היו"ר רוני בר-און:

תודה רבה, נעבור להצבעה. מי בעד להשאיר את הנושא בוועדת הכלכלה, ירים את
ידו?

ה צ ב ע ה

בעד - רוב

נגד - אין

נמנעים - אין

בקשת יושב-ראש ועדת הפנים ואיכות הסביבה להעברת הדיון בהצעת חוק המים
(תיקון - שמירת ערכי טבע ושיקום נחלים), התשס"ג-2003, מוועדת הכלכלה לוועדת
הפנים ואיכות הסביבה

לא נתקבלה.

היו"ר רוני בר-און:

פה אחד, הנושא נשאר בוועדת הכלכלה.

ג. קביעת ועדות לדיון בהצעות חוק הבאות:

1. הצעת חוק הממשלה (תיקון - ביטול ההודעה למליאת הכנסת על היעדרות שרים),
התשס"ד-2003, של חבר הכנסת גדעון סער - פ/1562

היו"ר רוני בר-און:

הנושאים הבאים היו שבע הצעות חוק שעניינן חוק הפנסיה - עמיר פרץ, אורית
נוקד, אלי ישי, שאול יהלום, מוחמד ברכה, רן כהן ואברהם הירשזון.

יש בקשה של שניים - של חבר הכנסת הירשזון ושל חבר הכנסת שאול יהלום - שהם
באמת המחותנים הראשיים בשאלה להיכן זה עובר, והם גם מציעים בעצם, הם משחקים
פה בארבעה כובעים למעשה: שני כובעים של מציעים ושני כובעים של יושבי-ראש
כלכלה שמתמודדים על הזכות לדון בהצעה החשובה הזאת - שניהם לא היו יכולים
להופיע היום. הגם שהבקשה שלהם הוגשה קצת באיחור - אני חושב שגם מכיוון שהם
מציעים, ובעיקר משום שהם יושבי-ראש הוועדות הרלוונטיות, אני נעתרתי לבקשתם
ולא נכון היה לדון שלא בנוכחותם. אנחנו נדון בכך ביום שני הבא, ואני מתנצל
בפני אלה שלא הספיקו לקבל את ההודעה.

מוחמד ברכה:

אולי דווקא עדיף לדון בלעדיהם.

היו"ר רוני בר-און:

זה גם רעיון, זה נכון, אבל איך תענה לשאלה שהם גם בעלי עניין כמציעים? אם
הם לא היו מציעים - הטענה שלך היא טענה, אבל מכיוון שהם בעלי עניין גם
כמציעים, אני חושב שזה לא נכון לדון שלא בנוכחותם.

כך או כך, הנושאים האלה יידונו בשבוע הבא, כמו גם הצעת חוק יישוב סכסוכי
עבודה (תיקון - בוררות חובה בשירות הציבורי), של חבר הכנסת יורי שטרן
וקבוצת חברי הכנסת. גם חבר הכנסת שטרן ביקש שזה יידון בשבוע הבא.

אנחנו עוברים אפוא לדון בהצעת חוק הממשלה (תיקון - ביטול ההודעה למליאת
הכנסת על היעדרות שרים), או כפי ההגדרה המוצלחת הייתי אומר, אם יותר לי, של
מי שהציע את ההצעה הלקונית הזאת. דומני שגם אתמול ראש הממשלה – כפי שקראתי
בעיתון – אמר שחצי מישיבת הממשלה מבוזבז על זמנו של מזכיר הממשלה להודיע מי
נוסע ומי בא.

משה גפני:

יש לי הצעת חוק ששרים שנוסעים מעל 21 יום לחוץ-לארץ – יצטרכו אישור של
מליאת הכנסת.

היו"ר רוני בר-און:

היתה הצעה להעביר את זה לוועדת החוקה, חוק ומשפט או לוועדת הכנסת. אני
חושב, אדוני יושב-ראש הקואליציה, שהמקום של הצעת החוק הזאת בוועדת הכנסת.

גדעון סער:

אני מסכים אתך, אדוני היושב-ראש. זה נושא מובהק של הבית שצריך להידון כאן.

היו"ר רוני בר-און:

מי בעד שהנושא הזה יידון בוועדת הכנסת?

ה צ ב ע ה

בעד – רוב

נגד – אין

נמנעים – אין

ההצעה שהצעת חוק הממשלה (תיקון – ביטול ההודעה למליאת הכנסת על היעדרות
שרים), התשס"ד-2003, של חבר הכנסת גדעון סער, תידון בוועדת הכנסת נתקבלה.

היו"ר רוני בר-און:

אני קובע פה אחד שזה יידון בוועדת הכנסת.

2. הצעת חוק יועצי המס, התשס"ג-2003, של חבר הכנסת משה גפני וקבוצת חברי
הכנסת

(פ/934)

היו"ר רוני בר-און:

הנושא הבא הוא הצעת חוק יועצי המס, של חבר הכנסת משה גפני וקבוצת חברי
כנסת.

נשמעו הצעות להעביר את הצעת החוק לוועדת החוקה, חוק ומשפט, או לוועדת
הכלכלה, או לוועדת הכספים.

חבר הכנסת גפני, מהי בחירתך, ונא לנמק אותה.

משה גפני:

אני מבקש מאוד להעביר את זה לוועדת החוקה. הצעת החוק הזאת מדברת על קביעת
מנגנון חוקתי להסדרת מעמדם של יועצי המס – בחירת מועצה וכל הנושאים הנלווים
– שכולם נושאים חוקתיים לחלוטין.

אני לא יודע מי הציע להעביר זאת לוועדת הכספים, אני גם דיברתי עם יושב-ראש
ועדת הכספים.

אם הצעת החוק היתה משאירה את המתכונת של יועצי המס במתכונתם הקיימת, שמי
שאחראי להם זו נציבות מס הכנסה – אז הדיון צריך להיות בוועדת הכספים, אבל
כל הליבה של החוק הזה זה להוציא זאת מנציבות מס הכנסה.

לא יכול להיות שאתה עומד בפני נציבות מס הכנסה כדי לייצג את הלקוחות שלך,
והם אלה שאומרים לך – או שתקבל רשיון או שישללו לך את הרשיון. זה פוגע
בלקוחות שצריכים את יועצי המס.

כמו כל דבר אחר שבא להסדיר את המעמד החוקתי של קבוצה מקצועית – שזה נדון
בוועדת החוקה – אני סבור באופן ענייני שזה חייב להיות בוועדת החוקה, אבל יש
פה גם חובה פרוצדורלית שלי.

היות שהחוק הזה התקבל גם בתמיכת הממשלה – ואני מתנצל על כך, אבל השר טומי
לפיד תומך בחוק – אני הסכמתי לעמדת הממשלה, שהממשלה מבקשת להביא הצעת חוק.

היו"ר רוני בר-און:

באופן חד-פעמי ומבלי שהדבר ייחשב כתקדים.

משה גפני:

לכן הקדמתי את ההתנצלות לכל מה שאני הולך להגיד עכשיו.

אני סיכמתי עם שר המשפטים – שזאת גם עמדת הממשלה והם גם עומדים להביא הצעת
חוק דומה – שזה יובא לדיון בוועדת החוקה, חוק ומשפט מכיוון שגם את הצעת
החוק הממשלתית הם אמורים להביא, מטבע הדברים, לוועדת החוקה, אז אני ממלא את
חובתי גם כלפי הממשלה הרעה הזאת.

היו"ר רוני בר-און:

יש מישהו שסבור שזה צריך לעבור לוועדה אחרת? אין. תודה רבה. נעבור להצבעה.

מי בעד להעביר את הצעת החוק לוועדת החוקה, חוק ומשפט, כהצעת המבקש?

ה צ ב ע ה

בעד – רוב

נגד – אין

נמנעים – אין

ההצעה להעביר את הצעת חוק יועצי המס, התשס"ג-2003, לדיון בוועדת החוקה, חוק
ומשפט, נתקבלה.

היו"ר רוני בר-און:

אני קובע שפה אחד זה עבר לוועדת החוקה, חוק ומשפט.

3. הצעת חוק לעידוד העסקת עובדים ישראלים בענף החקלאות, התשס"ג-2003,

של חבר הכנסת רן כהן וקבוצת חברי הכנסת (פ/1317)

היו"ר רוני בר-און:

ההצעה הבאה שאנחנו צריכים להחליט בעניינה היא הצעת חוק לעידוד העסקת עובדים
ישראלים בענף החקלאות, התשס"ג-2003, של חבר הכנסת רן כהן וקבוצת חברי כנסת,
פ/1317.

נשמעו הצעות להעביר את הצעת החוק לוועדת הכלכלה, או לוועדת העבודה, הרווחה
והבריאות, או לוועדת הכספים.

בבקשה, חבר הכנסת רן כהן, מה עמדתך?

רן כהן:

אדוני היושב-ראש, אני מודה על האמת שאני עד הרגע הזה מתלבט אם זה יעבור
לוועדת הכלכלה או לוועדת העבודה, הרווחה והבריאות.

מהפן של העיסוק בנושא של החקלאות, בדרך הטבע ההצעה צריכה לעבור לוועדת
הכלכלה, אבל מאחר שמדובר בנושא שכל עניינו להקציב חמישה מיליון שקל לרשות
שר החקלאות כדי לעודד עובדים ישראלים לעבוד באותם ענפי חקלאות שבהם יוכלו
גם להרוויח את לחמם, אולי גם למצוא מקום קבוע לעבודתם – הנושא מתאים לוועדת
העבודה, הרווחה והבריאות.

מכל מקום, לעניין הכספי אין כאן שום משקל כי מדובר על חמישה מיליון שקל –
זה מה שמותר לכנסת להחליט - ולכן זו ממש ברכה לבטלה להעביר זאת לוועדת
הכספים.

לעניות דעתי, אולי צריך להעדיף את ועדת הכלכלה, אבל זה ממש לבחירתך.

היו"ר רוני בר-און:

לבחירתי בטח לא.

רן כהן:

אולי לחבר הכנסת גדעון סער, יושב-ראש הקואליציה, יש רעיון בעניין הזה.

גדעון סער:

יש לי רעיון שלישי. אדוני היושב-ראש, הנושא שעל הפרק נועד בעצם לתמרץ
עובדים ישראלים לעסוק בענף החקלאות. בעניין זה החליטה הקואליציה לקיים חופש
הצבעה בקריאה הטרומית, אבל במהות זהו נושא של סובסידיה ובמהות זהו נושא
תקציבי, ומשום כך המקום הנכון לדון בו הוא בוועדת הכספים.

רן כהן:

גדעון, אני ממש מפציר – אין לי עניין בעייתי עם ועדת הכספים.

גדעון סער:

אגב, גם אם היה מדובר בעידוד לעסוק בענף התיירות או בכל ענף – זו הצעה
תקציבית פר אקסלנס.

היו"ר רוני בר-און:

בעצם המילה "עידוד" זה מתקשר לכסף.

רן כהן:

אין כאן בעיה של הסכום משום שהסכום שמדובר בו לכל היותר הוא חמישה מיליון
שקל. זה מה שמופיע בבסיס ההצעה.

גדעון, הצעתי היא באמת – אנחנו רוצים לנסות לקדם את העניין הזה – אגב,
בזכותך זה עבר אחרי שלושה חודשים.

גדעון סער:

אז פעם אחת תבוא לקראתי.

היו"ר רוני בר-און:

אומר לך חבר הכנסת כהן שהוא מעוניין בכך שזה יתקדם מהר, והא ראיה שגם נתת
חופש הצבעה לקואליציה, אני מניח שהתור בוועדת הכספים הוא הרבה יותר ארוך.

גדעון סער:

אדוני היושב-ראש, חופש ההצבעה בקריאה הטרומית איננו מעיד בהכרח על מה שיהיה
גם בהמשך הליכי החקיקה, אבל יש פה עמדה ברורה – גם של הממשלה וגם של
יושב-ראש ועדת הכספים עצמו – שמאחר שמדובר בנושא תקציבי ומחר זה יכול להיות
כפי שאמרתי אבטחה, תיירות, מלונאות - -

רן כהן:

לא. פה זה רק חקלאות.

גדעון סער:

- - אנחנו גם יודעים שהיקף התמריץ נקבע בוועדה, לכן השיעור התקציבי של זה
הוא ברגע זה בלתי ידוע, ולכן אני חושב שנכון יהיה לדון בנושא הזה בוועדת
הכספים.

זהבה גלאון:

אדוני היושב-ראש, יש נושאים שהם חוצים קואליציה-אופוזיציה. ההצעה שחבר
הכנסת רן כהן מעלה זה מסוג הנושאים שלכולם יש עניין לקדם, ולכן צריך לחשוב
באיזו ועדה זה יקודם.

יש נושאים שזה פחות מהותי אם זה עובר לוועדת חוקה או לוועדת הכספים – למשל,
עניין יועצי המס – שבהם פחות מהותי סוג הוועדה, כמו האפשרות לקדם את הנושא.

אם באמת כולם שותפים לעניין שרוצים לקדם את הנושא – צריך ללכת לאחת משתי
הוועדות כלכלה או עבודה ורווחה כדי לקדם את זה, אבל ליתר ביטחון אני רוצה
לשמוע חוות דעת משפטית.

היו"ר רוני בר-און:

כשהחברים יסיימו להתבטא, אנחנו נשמע את היועצת המשפטית.

נעמי בלומנטל:

ועדת הכלכלה די באה לקראת החקלאים, שהם מבטאים בדרך כלל את נושא החקלאות פה
בכנסת. השאלה האם להם יש אינטרס להביא לכאן עובדים זרים שיעבדו בחקלאות, או
יש להם אינטרס לכיוון שעובדים ישראלים יעבדו בחקלאות. זאת השאלה.

אם אני בטוחה שהכוונה נגיד של רוב חברי הכנסת מוועדת הכלכלה להביא לכך
שיהיו יותר ידיים עבריות שעוסקות בחקלאות - אני בעד ועדת הכלכלה, אבל אם יש
שם אינטרסים אחרים והחקלאים באים ואומרים: עד שאנחנו נביא לכך שישראלים
יעסקו בחקלאות יותר טוב להגדיל את כמות העובדים הזרים, אני לא בטוחה
שהאינטרס שלהם יהיה חופף לאינטרס של הצעת החוק של חבר הכנסת רן כהן.

לכן, ההתלבטות כאן היא שחבר הכנסת רן כהן יחשוב איפה יקדמו את מה שהוא רוצה
ואנחנו רוצים - אני מאמינה רובנו - באיזו ועדה זה יקודם יותר.

דליה איציק:

זה פר אקסלנס ועדת כלכלה. אדוני, אני בכלל לא מבינה את עמדתו של יושב-ראש
הקואליציה. אני לא הבנתי מה הפתקים האלה שמעביר יושב-ראש הקואליציה, יכול
להיות שמישהו לחש לו משהו.

אני באמת משוכנעת שהנושא הזה הוא פר אקסלנס ועדת כלכלה. הוא בכלל לא קשור
לכספים בכל צורה שהיא, באמת יש גבול.

גדעון, אני אומרת לך - אתם רוצים לחסל את ועדת הכלכלה, מזל שרוני בר-און
נמצא כאן. באמת, אתם רוצים לחסל את ועדת הכלכלה - ועדת הכספים הרי כורעת
תחת הנטל. יושבים פה חברים שלך ש"בונה פידה" אומרים לך שזה וזה הסיפור, אז
תעשה גיוס. אני לא משתתפת בהצבעה הזאת כי אני חושבת שזה חיסול ועדת הכלכלה.
זה נושא באמת שנוגע במהותה של הוועדה. מה קרה? אני לא מבינה.

היו"ר רוני בר-און:

דווקא מכיוון שאמרת שאני מנסה לפעמים - - -

דליה איציק:

כי מנסים לחסל את הוועדה הזאת, ואתה שומר עליה.

היו"ר רוני בר-און:

זה לא נכון, לפחות אצלי זה לא ילך.

דליה איציק:

זה נכון, וגם את האיש. אתה יודע מה? הוא גם אשם, חבל שהוא לא כאן, הייתי
אומרת לו את זה בפרצופו - כי הוא יותר מדי נחמד לליכוד ולכן הוא "חוטף" על
זה.

רן כהן:

אני ממש מבקש מכם - תפסיקו עם כיפופי הידיים, פה מדובר בדבר שהוא לכל עם
ישראל. מדובר על עניין של עידוד ישראלים לעבוד בחקלאות ולמצוא בה את
פרנסתם, במקום עובדים זרים.

העניין של הסכום לא נוגע בכלל משום שכל מה שמדובר הוא במקסימום שהכנסת
יכולה לחוקק - בלי 61 חברי כנסת - חמישה מיליון שקל, לכל היותר.

מה כן עומד? עומד באיזה אופן יינתן העידוד לעובדים ישראלים שיבואו לעבוד -
דבר שתלוי בשר החקלאות. הוא לא יהיה בגוף החוק.

גדעון סער:

לפני שהבעתי את עמדתי התייעצתי גם עם שר החקלאות - גם לאיזו ועדה הנושא
צריך לעבור - כך שתנוח דעתך גם בעניין זה.

רן כהן:

לעניות דעתי, זה צריך לעבור בקריאה ראשונה בוועדת הכלכלה, שר החקלאות יצטרך
להביא את התקנות, ועל-פי התקנות האלה זה מה שיהיה.

היו"ר רוני בר-און:

הבהרת את זה הבהר היטב. היועצת המשפטית, בבקשה.

אנה שניידר:

אם אני מסתכלת על החוק, מדובר בחוק עידוד - וכך הוא גם נקרא. מדובר כאן
בהעמדת תקציב - ואני לא נכנסת כרגע לגובה התקציב - למימון אותו תשלום תוספת
לשכרו של עובד בענף החקלאות.

לעניות דעתי, כל חוקי העידוד הם חלק מדיונים על תקציב המדינה, ולכן הם
צריכים להימצא בוועדת הכספים, וכך עד היום היה לגבי חוקי עידוד השקעות הון,
השקעות הון בתיירות, השקעות הון בחקלאות - וכאן בעצם מדובר בעידוד העובד.

היו"ר רוני בר-און:

מה שאומרת היועצת המשפטית זה שהחוק הוא חוק של כסף - לא חוק של חקלאות ולא
חוק של עובדים, אלא חוק של כסף.

רן כהן:

אני חולק עליה.

זהבה גלאון:

גם אני חולקת עליה. זה שכתוב "עידוד", זה עושה את זה חוק של כסף? אנחנו
נתלים במילה עידוד לצורך קבלת פרשנות משפטית?

קריאות:

- - -

דני יתום:

אני מבקש לשאול את היועצת המשפטית האם חוק עידוד השקעות הון - ברגע שמופיעה
המילה הון - הוא איננו בקטגוריה אחרת מאשר עידוד עבודה ישראלית או עבודה
עברית, כי ברגע שמדובר על השקעות הון, זה טבעי לגמרי שזה יגיע לוועדת
הכספים - ואין דין עידוד כדין עידוד. זאת אומרת, אין דין עידוד עבודה
ישראלית כדין עידוד השקעת הון.

היו"ר רוני בר-און:

זו נקודה.

אנה שניידר:

יכול להיות שיש הבדל בין עידוד השקעות הון לבין עידוד שכר עבודה, כי כאן
בעצם מדובר בתוספת לשכר עבודה. זה מה שכתוב.

דני יתום:

אבל בסופו של דבר הכל כמעט כספי; הכל בסופו של דבר יש לו נגזרת של כסף.

זהבה גלאון:

ההערה של חבר הכנסת דני יתום לדעתי מחייבת מחשבה נוספת בחוות הדעת של
היועצת המשפטית.

דני יתום:

גברתי היועצת המשפטית, זה יהיה אסון משפטי אם נניח זה יועבר לוועדת הכלכלה?

היו"ר רוני בר-און:

שום דבר לא אסון.

רן כהן:

אני מוכן להביא ליועצת המשפטית עשר הצעות חוק שנדונות בוועדת הכלכלה, שיש
להן משמעות כספית ויש להן משמעות של עידוד.

אנה שניידר:

קודם כל, אני מחווה את דעתי על-פי מיטב הבנתי ואמונתי, וההחלטה היא שלכם.
כלומר, אתם יכולים להעביר את זה לכל ועדה שאתם תחליטו עליה.

אם אתם שואלים אותי לאיזו ועדה זה יותר קרוב - לדעתי, זה קרוב יותר לוועדת
הכספים מאשר לוועדת הכלכלה.

היו"ר רוני בר-און:

אני רוצה להגיד משהו לחבר הכנסת רן כהן, אבל בדברים שאני אגיד לו יש גם
שאלה בקול רם אלייך - אם אפשרי מבחינת התקדים, ואם לא - אז תגידי לי, אז
סתם אמרתי שטות בקול רם.

אם תוך חודש לא תבוא על סיפוקך מבחינת הכנת העבודה של ועדת הכספים - - -

גדעון סער:

מה זה, בלוחות זמנים?

דליה איציק:

למה, אתה לא עמדת בלוחות זמנים ליושב-ראש ועדת הכספים?

היו"ר רוני בר-און:

אומר חבר הכנסת רן כהן שיש פה מצב שבו לזמן יש מהות בהצעה שלו. אם תוך חודש
הוא לא יבוא על סיפוקו מבחינת הטיפול של ועדת הכספים - הוא יוכל לשוב אלינו
שוב כדי שנעביר זאת מוועדת הכספים.

אנה שניידר:

אבל לדעתי, לא היה תקדים על זמן.

היו"ר רוני בר-און:

בסדר, ניסיתי. יכול להיות שזה באמת רעיון לשינוי תקנון לגבי דברים שאנחנו
נתקלים אחר כך במחסום זמן בטיפולן של ועדות, אבל זה דורש מחשבה.

אנחנו עוברים אפוא להצבעה. מי בעד העברת הנושא, כבקשת חבר הכנסת רן כהן,
לוועדת הכלכלה, ירים את ידו.

ה צ ב ע ה

בעד - 5

נגד - 7

נמנעים - אין

היו"ר רוני בר-און:

מי בעד להעביר את הנושא לוועדת הכספים, ירים את ידו.

ה צ ב ע ה

בעד - 7

היו"ר רוני בר-און:

אם כך, הנושא עובר לוועדת הכספים.

אני מזכיר לכולכם - מחר בשעה 10:00 פתיחת הדיון בהצעות החוק בעניין חסינות
חברי הכנסת - כל הצעות החוק. מוזמנים חברי ועדת נסים, אנשים מהאקדמיה, חברי
כנסת ותיקים - ככל שהם יופיעו. הדיון בחדר ההרצאות, אל נוכח פני האומה.

תודה רבה לכם, הישיבה נעולה.

  הישיבה ננעלה בשעה 10:45.
