הכנסת השבע-עשרה נוסח לא מתוקן

מושב שלישי

פרוטוקול מס' 210

מישיבת ועדת הכנסת

יום שלישי, י"ג באדר א' התשס"ח (19 בפברואר 2008), שעה 15:45

סדר-היום: הצעת ועדת הכנסת להקמת ועדת חקירה פרלמנטרית בנושא קליטת

עובדים ערבים בשירות הציבורי – תיקון הרכב הוועדה – (בעקבות

התפטרותו של חבר הכנסת אביגדור יצחקי).

נכחו:

חברי הוועדה:

דוד טל - היו"ר

משה גפני

דב חנין

אחמד טיבי

סגן מזכיר נאזם בדר

מוזמנים:

משה ביבי - מנהל סיעת קדימה

מנהלת הוועדה: אתי בן-יוסף

יועצת משפטית: ארבל אסטרחן

קצרנית: חפציבה צנעני

הצעת ועדת הכנסת להקמת ועדת חקירה פרלמנטרית בנושא קליטת עובדים ערבים

בשירות הציבורי – תיקון הרכב הוועדה – (בעקבות התפטרותו

של חבר הכנסת אביגדור יצחקי)

היו"ר דוד טל:

אני מתכבד לפתוח את ישיבת ועדת הכנסת. על סדר יומנו הצעת ועדת הכנסת להקמת
ועדת חקירה פרלמנטרית בנושא קליטת עובדים ערבים בשירות הציבורי - תיקון
הרכב הוועדה - (בעקבות התפטרותו של חבר הכנסת אביגדור יצחקי). ההצעה, שאני
רוצה להביא לוועדה, היא שבמקום חבר הכנסת אביגדור יצחקי ייכנס חבר הכנסת
מולה כחבר הוועדה, ואז ההרכב יהיה שלם ואפשר יהיה להביא את כל ההצעה לאישור
הכנסת.

משה גפני:

אדוני היושב ראש, יש פה נציגים של סיעות שהן יותר קטנות מיהדות התורה, ואין
שום סיבה בעולם שיהדות התורה לא תהיה מיוצגת. אינני מבין איך בכלל יכול
להיות דבר כזה. זה נושא שחשוב לנו.

ארבל אסטרחן:

כבר נאמר בישיבה הקודמת שאי-אפשר להגדיל את המספר.

היו"ר דוד טל:

אני רוצה להגיד דבר אחר שאמרתי בעבר ואני חייב להיות עקבי בנושא הזה: הרכב
הוועדה הוא לא על-פי המשקל הסגולי של המפלגה.

משה גפני:

אתה מתכוון לומר "המשקל הכמותי" ולא "המשקל הסגולי".

היו"ר דוד טל:

הכמותי. המשקל הסגולי שלהם בכנסת.

לגבי הרכב הוועדה שהקימונו בפעם האחרונה, אני זוכר שנכנס חבר הכנסת טלב
אלסאנע למשל וטען, על-פי אותו רציונל, חבר הכנסת גדעון סער שמן הראוי שנמנה
מסיעת הגמלאים שמונה יותר מהסיעה של טלב אלסאנע. אבל, אמרתי שלפי הרציונל
הזה יהיו סיעות שאף פעם לא יבואו לידי ביטוי. תמיד צריך למצוא את האיזון
המתאים בנושא הזה.

משה גפני:

בתחילת הקדנציה היה לנו יושב-ראש ועדת הכספים מיהדות התורה, --

היו"ר דוד טל:

--הגם שלא הייתם שותפים לקואליציה. התנגדתי לזה נחרצות, וחשבתי שטעה ראש
הממשלה והוא טועה גם היום כאשר הוא משאיר את חבר-הכנסת סטס מיסז'ניקוב
שסיעתו מחוץ לממשלה. אם ייכנסו לממשלה - 'תפדאל, אהלן וסהלן", אבל, אם לא -
למה כן?

אחמד טיבי:

תן להצביע.

משה גפני:

אני לא מפריע להצביע, ואגיש הסתייגות. תראה מה שקרה מאז. אין לנו יושב ראש
ועדת כספים, אבל גם אין לנו שום יושב ראש ועדה, וזה בניגוד לכל הכללים.
לאיחוד הלאומי יש שני ראשי ועדות ולמרצ יש יושב ראש ועדה, ולנו אין יושב
ראש ועדה ואנו ששה חברים.

היו"ר דוד טל:

יש לי הצעה בשבילך.

אחמד טיבי:

תצטרף לקואליציה.

משה גפני:

אני לא רוצה.

היו"ר דוד טל:

אם תצטרף לקואליציה, תקבל יותר מאשר ראשות ועדה.

משה גפני:

אני לא רוצה.

אחמד טיבי:

זו לא תשובה סבירה.

משה גפני:

אין שום סיבה בעולם להצטרף.

אחמד טיבי:

זו תשובה משכנעת.

היו"ר דוד טל:

נתנו לנו העלאת קיצבאות ילדים במיליארד שקל. האם אתה יודע מה זה מיליארד
שקל ומה זה היה עושה לילדים של תלמודי תורה?! זה לא מיליארד וחצי – בסדר,
פיספסנו חצי מיליארד. מדובר במיליארד שקל. האם אתה יודע מה זה היה עושה?
קצרו ידיי מלהושיע. לא צריך תמיד לעמוד על כך שזה יהיה דוקא מיליארד וחצי.
הייתי מחלק מיליארד שקל לילדים ולמשפחות ברוכות ילדים, וזה היה עושה משהו -
לא כמו שהייתם רוצים, אבל זה היה עושה משהו. אתה מסכים איתי.

משה גפני:

אני מנוע מלהביע דעה.

היו"ר דוד טל:

עכשיו, הבנתי אותך.

משה גפני:

היום, אין לי שום סיבה. פעם עוד היו לי סיבות, והיום אין לי.

היו"ר דוד טל:

חבר-הכנסת גפני, בימים אחרים ובזמנים אחרים וגם במצב אחר לא של חבר-הכנסת
אחמד טיבי אנו רוצים פה קצת- - -

ארבל אסטרחן:

מהי ההסתייגות? האם במקום חבר הכנסת שסוכם עליו עכשיו יהיה אחר?

משה גפני:

עדיין לא סוכם על אף אחד. חבר-הכנסת אביגדור יצחקי יצא, ואז הבעתי תרעומת
ולא הייתי בישיבה.

היו"ר דוד טל:

ידידי חבר-הכנסת גפני, אינני יכול לעזור לך בנקודת הזמן הזאת.

משה גפני:

חבר הכנסת אביגדור יצחקי עזב את הוועדה, ואני מבקש להציע את עצמי.

אחמד טיבי:

אני מבקש לקרוא זאת. אני מסכים שחבר-הכנסת גפני יהיה במקום חבר-הכנסת
יצחקי, אלא אם הקואליציה מתנגדת. אני אומר לפרוטוקול שאני מסכים כי הוא חבר
שלי, אבל אם יושב ראש הוודה יכול לפסול- - -

משה ביבי:

אני לא יודע. צריך לשאול את היושב-ראש שלנו.

היו"ר דוד טל:

עם כל הכבוד לחבר-הכנסת גפני, בכל אופן יש על זה מחוייבות. אנו רוצים
לשמור - - -

משה גפני:

למה? ליהדות התורה יש עניין בזה.

היו"ר דוד טל:

בפעם הבאה אם תבקש ממני, ברצון רב אאפשר לך להיות מיוצג ביותר מאשר ועדה
אחת.

דב חנין:

שאלה פשוטה - האם אי-אפשר שיהיו עוד שני חברים, גם חבר-הכנסת מולה וגם
חבר-הכנסת גפני.

היו"ר דוד טל:

אינני רוצה לפתוח את זה.

ארבל אסטרחן:

התקנון לא מאפשר יותר מתשעה.

היו"ר דוד טל:

האמת היא שחשוב לי שהנושא של הקמת ועדת חקירה יבוא היום להצבעה. אני יכול
למסמס את זה, וחבר-הכנסת גפני, זה לא בגללך. אבל, אני חושב שזה לא נכון.

דב חנין:

לא.

היו"ר דוד טל:

חבר-הכנסת אחמד טיבי מחכה כבר הרבה זמן.

דב חנין:

הציבור מחכה, ולא רק חבר-הכנסת אחמד טיבי.

היו"ר דוד טל:

חבר-הכנסת אחמד טיבי מייצג כרגע ציבור מסויים שמרגיש פגוע או מקופח, ואני
לא יודע אם זה בצדק או לא בצדק. זה כפי שהמשפטנים אומרים: זה כבר לא מידתי.

דב חנין:

אני איתך.

משה גפני:

למה, בעצם, זה מפריע? מהי בדיוק הבעיה? חבר-הכנסת אביגדור יצחקי לא פה והוא
עזב.

היו"ר דוד טל:

הוא מקדימה, ואנו רוצים שיהיה לקדימה מה לומר גם מבחינת המשקל הסגולי באותה
ועדה. איננו רוצים שחבר-הכנסת אחמד טיבי יעשה לו פה איזו שהיא מהפכה בתוך
הכנסת, ואנו רוצים לבקר אותו.

אחמד טיבי:

למשל: פתאום הוועדה תגיד שיש אי-שויון בין יהודים לערבים. זה בלתי סביר.

דב חנין:

זו מסקנה מפתיעה.

היו"ר דוד טל:

חבר-הכנסת גפני, אני מוכן לקחת זאת בחשבון --

אחמד טיבי:

--בעתיד.

היו"ר דוד טל:

--לגבי הרכב אחר ואפילו על חשבון המכסה שלי. אבל, כאן במקרה הזה אני רוצה
לסיים את זה. אתה יכול להגיש הסתייגות, ומבחינתי זה בסדר.

משה גפני:

בסדר.

משה ביבי:

חבר-הכנסת ביבי, חבר-הכנסת אפללו מבקש שתתקשר אליו.

אחמד טיבי:

אם חבר-הכנסת אפללו מסכים שהוא יהיה במקום חבר-הכנסת מולה, נפתרה הבעיה.

היו"ר דוד טל:

רבותי, זה לא משנה. חבר-הכנסת גפני, ממילא אם הוא יסכים, הוא יקבל את
ההסתייגות שלו והוא יהיה בתוך הוועדה, ושלום על ישראל. אנו מצביעים זה מול
זה, ותישאר ההסתייגות של חבר-הכנסת גפני. מי שמצביע בעד - מצביע בעד
חבר-הכנסת שלמה מולה, ומי שמצביע נגד - מצביע לטובת חבר-הכנסת גפני.

מי בעד חבר הכנסת מולה - ירים את ידו? מי נגד?

ה צ ב ע ה

בעד – 3

נגד – 1

הצעת ועדת הכנסת להקמת ועדת חקירה פרלמנטרית בנושא קליטת עובדים ערבים
בשירות הציבורי - תיקון הרכב הוועדה - נתקבלה.

היו"ר דוד טל:

בעד - 3, נגד - 1. אם כך, חבר הכנסת מולה יהיה חבר בוועדת החקירה
הפרלמנטרית במקום חבר-הכנסת אביגדור יצחקי.

חבר-הכנסת גפני רוצה להכניס הסתייגות, והוא מציג את עצמו כמועמד במקום
חבר-הכנסת אביגדור יצחקי.

ארבל אסטרחן:

במקום חבר-הכנסת מולה.

היו"ר דוד טל:

אם תגיע להסדר עם חבר-הכנסת אפללו, ממילא במליאה יצביעו בעד ההסתייגות שלך.

אחמד טיבי:

גם אני.

היו"ר דוד טל:

הגם שהוא ידרוס ברגל גסה את החלטת יושב-ראש ועדת הכנסת, אתעלם מזה.

אני נועל את הישיבה.

רבותי, תודה לכם.

הישיבה ננעלה בשעה 15:55.
