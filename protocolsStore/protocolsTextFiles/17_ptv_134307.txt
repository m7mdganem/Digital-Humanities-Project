הכנסת השבע-עשרה נוסח לא מתוקן

מושב שני

פרוטוקול מס' 142

מישיבת ועדת הכנסת

יום שני, ח' באב תשס"ז, 23 ביולי 2007, שעה 09:00

סדר היום:

1.  קביעת מסגרת הדיון להצעות להביע אי אמון בממשלה.

2.  בקשת יושב ראש ועדת החוק, חוק ומשפט בדבר טענה של חריגה מגדר נושא הצעת
    חוק להרחבת ייצוג הולם בשירות הציבורי (תיקוני חקיקה), התשס"ז-2007,
    הנדונה בוועדת החוקה, חוק ומשפט – בהתאם להוראת סעיף 120 לתקנון.

3.  בקשת יושב ראש ועדת העבודה, הרווחה והבריאות להקדמת הדיון בהצעת חוק
    זכויות של אדם עם מוגבלות המועסק כמשתקם, התשס"ז-2007 – לפני הקריאה
    השנייה והשלישית.

4.  עבודת הוועדות בפגרת הקיץ.

5.  קביעת מסגרת הדיון להודעת הממשלה על ההחלטות הבאות:

    1.  לפי סעיף 31(ג) לחוק יסוד: הממשלה, להקים משרד חדש אשר ייקרא המשרד
        לענייני גמלאים.

    2.  לפי סעיף 31(א) לחוק יסוד: הממשלה, לקבוע כי השר רפי איתן יהיה
        ממונה על המשרד לענייני גמלאים.

    3.  לפי סעיף 31(ב) לחוק יסוד: הממשלה, להעביר לשר לעייני גמלאים את
        הסמכות הנתונה לראש הממשלה על פי חוק האזרחים הוותיקים,
        התש"ן-1989.

6.  בקשת הממשלה להקדמת הדיון בהצעות החוק הבאות, לפני הקריאה הראשונה:

    1.  הצעת חוק לתיקון פקודת התעבורה (מס' 76)(תיקון), התשס"ז-2007.

    2.  הצעת חוק משפחות חיילים שנספו במערכה (תגמולים ושיקום)(תיקון מס'
        28), התשס"ז-2007.

    3.  הצעת חוק חובת המכרזים (תיקון מס' 19), התשס"ז-2007.

נכחו:

חברי הוועדה: יעקב מרגי – היו"ר הזמני

אורי אריאל

זהבה גלאון

יצחק גלנטי

משה גפני

נסים זאב

נאדיה חילו

גדעון סער

מאיר פרוש

ראובן ריבלין

משה שרוני

מוזמנים: חה"כ דוד אמסלם

חה"כ מנחם בן-ששון

חה"כ יואל חסון

חה"כ משה כחלון

חה"כ יצחק לוי

חה"כ מיכאל נודלמן

חה"כ מרינה סולודקין

חה"כ דוד רותם

חה"כ רונית תירוש

יואל הדר – המשרד לביטחון פנים

אמנון קראוס – עוזר מנכ"ל משרד האוצר

מנהלת הוועדה: אתי בן-יוסף

ייעוץ משפטי: ארבל אסטרחן

רשמת פרלמנטרית: הילה לוי

א. קביעת מסגרת הדיון להצעות להביע אי אמון בממשלה

היו"ר יעקב מרגי:

בוקר טוב, אני מתכבד לפתוח את ישיבת ועדת הכנסת, ישיבה מס' 142. על סדר
היום: קביעת מסגרת הדיון להצעות להביע אי אמון בממשלה. הוגשו חמש הצעות אי
אמון בממשלה. הצעה ראשונה – מחדליה בטיפול בעורף במהלך מלחמת לבנון השנייה
ואי תיקון הליקויים בשנה שחלפה מאז תום המלחמה, של סיעת הליכוד. המועמד
להרכיב את הממשלה הינו חבר הכנסת בנימין נתניהו. הצעה שנייה – מחדלי ראש
הממשלה והממשלה בטיפול בעורף במלחמת לבנון השנייה, כפי שעולים מדוח מבקר
המדינה, של האיחוד הלאומי-מפד"ל. המועמד להרכיב את הממשלה הינו חבר הכנסת
בנימין אלון. הצעה שלישית – כוונתה של הממשלה להטיל מס בריאות וביטוח לאומי
על עקרות הבית, של יהדות התורה. המועמד להרכיב את הממשלה הינו חבר הכנסת
משה גפני. הצעה רביעית – מחדליה בטיפול בעורף במלחמת לבנון השנייה, של
מר"ץ-יחד. המועמד להרכיב את הממשלה הינו חבר הכנסת יוסי ביילין. הצעה
חמישית – המצב הכלכלי, משבר התעסוקה ומימדי האבטלה במגזר הערבי, של סיעת
בל"ד. המועמד להרכיב את הממשלה הינו חבר הכנסת ג'מאל זחאלקה.

תמיד נהגנו לפי התקנון וקבענו מסגרת דיון של 10 דקות למציעים וחמש דקות
לסיעות. לפעמים צמצמנו את הזמנים לשלוש דקות. אין לי דעה בנושא ואני מבקש
לשמוע אתכם.

נסים זאב:

יש לי דעה, שלוש דקות. היום ערב תשעה באב ויש הרבה הצעות חוק.

היו"ר יעקב מרגי:

מי בעד מסגרת דיון כפי שהיא נקבעה, 10 דקות למציעים ו-3 דקות לסיעות?

הצבעה

בעד ההצעה – 8

נגד – אין

נמנעים – אין

ההצעה נתקבלה.

היו"ר יעקב מרגי:

8 בעד, אין מתנגדים ואין נמנעים. מסגרת הדיון נקבעה ל-10 דקות למציעים ו-3
דקות לכל סיעה. תודה רבה.

ב. בקשת יושב ראש ועדת החוקה, חוק ומשפט בדבר טענה של חריגה מגדר נושא הצעת
חוק להרחבת ייצוג הולם בשירות הציבורי (תיקוני חקיקה), התשס"ז-2007,

הנדונה בוועדת החוקה, חוק ומשפט – בהתאם להוראת סעיף 120 בתקנון

היו"ר יעקב מרגי:

הנושא הבא על סדר היום – בקשת יושב ראש ועדת החוקה, חוק ומשפט בדבר טענה של
חריגה מגדר נושא הצעת חוק להרחבת ייצוג הולם בשירות הציבורי (תיקוני
חקיקה), התשס"ז-2007, הנדונה בוועדת החוקה, חוק ומשפט – בהתאם להוראת סעיף
120 בתקנון. יסביר את הנושא יושב ראש ועדת החוקה, חוק ומשפט.

מנחם בן-ששון:

דנו בוועדה בהצעות חוק פרטיות ובהצעת חוק ממשלתית בסוגיית אפליה מתקנת או
ייצוג הולם של בני המיעוט הערבי, הדרוזי, הצ'רקסי והבדואי בחברות ממשלתיות
ובדירקטוריונים שהחוק עדיין לא מתייחס אליהם. תוך כדי דיון באו גם אנשי
העדה האתיופית ושאלו את הוועדה האם נהיה מוכנים להוסיף את בני העדה
האתיופית. המציעים הפרטיים סברו שלא ואילו הממשלה היתה סבלנית יותר ואמרה
שאפשר יהיה להכניס את בני העדה האתיופית. חברים בוועדה מכל הזרמים ומכל
הכיוונים – גם אנשי מפלגות ערביות, גם אנשים ממפלגות דתיות ציוניות וגם
חרדים – ואמרו: אנחנו מבקשים להכניס גם חרדים. זה היה לאחר שנפלה הצעת החוק
במליאה בסוגיה הזאת ואולי יש קשר לצורך למצוא דרך אחרת, חלופית, שעכשיו
נזדמנה, משום שדנו בסוגיית ייצוג הולם.

התחלנו לדון בסוגיה הזאת וגם הזמנו מומחים. התחיל דיון מהותי משום שסברתי,
אדוני היושב ראש, שמכיוון שאנחנו דנים בסוגיית הייצוג ההולם בכלל – דעתי
האישית היא שצריך לעצור קצת את כל סוגיית הייצוג ההולם כי ההולם הזה הולם
בהולם האחר ואנחנו מנטרלים את כל סוגיית הייצוג ההולם – אין סיבה לא לדון.
נציג סיעת מר"ץ אמר שהחרדים הוא נושא חדש ואמרתי שאני יכול לדון בזה
ולהתקדם, אבל הובהר לי שכאשר טוענים לנושא חדש ההתקדמות היא כמעט לא
אפקטיבית, אני מחזיר את הדיון לוועדת הכנסת.

מבחינה ערכית הנושא עומד לפתחכם. פעמים רבות אני מרגיש בוועדה שאני לא מוצא
פה סעד כי אומרים שיש עניינים פוליטיים ולא נותנים לדון בהם, אבל זה עניין
מהותי. העניין המהותי לפתחכם ואני חושב שחשוב שהוועדה תאמר את דברה ולפי זה
אתקדם. אמרתי לרב נסים זאב להזכיר לאנשים שאם אתם אומרים לי שזה נושא חדש,
אני פטור מלדון בו עכשיו ואני יכול לקדם את הצעת החוק שמונחת כבר
חודשיים-שלושה ואולי אפילו להספיק להעלות אותה במושב הנוכחי. אם תאמרו לי
שזה לא נושא חדש, אני צריך לקיים עוד כמה דיונים במהות כדי לגבש את דעת
הוועדה ולהצביע. במקרה זה כל החוק יידחה למושב הבא.

היו"ר יעקב מרגי:

תודה. חבר הכנסת גפני, בבקשה.

משה גפני:

תודה. אדוני היושב ראש, יחד עם הרב לוי ועם חברים נוספים מוועדת החוקה
ביקשתי לדון בנושא ייצוג הולם לחרדים, כאשר הבאנו את החלטת הממשלה בנושא
התעסוקה, כלומר ירד הצורך בדיון בשאלה מי הוא חרדי. מאז היותי בכנסת זאת
פעם ראשונה שהתחיל דיון מהותי ממש, לגופו של עניין, בנושא החרדים. יכול
להיות שהוועדה תחליט בסוף שלא לתת ייצוג הולם לחרדים.

גדעון סער:

מה זה לתת? זה מתת חסד?

משה גפני:

כן, אנחנו חיים כאן בחסד. אנחנו לא חיים פה בזכות ואין חובה לתת לנו שום
דבר, חוץ מסטירה. גדעון, שלא תהיה לך טעות. אנחנו חיים כך וההרגשה הזאת
הולכת ומתגברת. אנחנו לא יודעים אם הלימוד של הנכבה יהיה חלק מתכנית הליבה.

כפי שאני מבין, הדיון בוועדת הכנסת הוא לא לגופו של עניין אלא לסוגיית
הנושא החדש. הנושא שעלה בוועדת החוקה היה הצעות חוק פרטיות וממשלתית, לגבי
נושא הערבים, הבדואים, הצ'רקסים והבדואים, כאשר התווסף לעניין העולים
מאתיופיה ואף אחד לא טען לנושא חדש, אף על פי שבמהות היה מדובר רק על
המיעוט הערבי. אני גם סבור שברגע שמדובר על ייצוג הולם, הכוונה היא לייצוג
הולם של כל מיני קבוצות באוכלוסיה, שיכולים להיות ערבים ודרוזים, אבל הם
יכולים להיות גם עולים מאתיופיה, עולים מהקווקז או חרדים. יכול להיות
שחרדים לא מתאימים לעניין ובאמת לא מגיע להם ייצוג הולם. יכול להיות שמגיע
רק לערבים, לצ'רקסים ולעולים מאתיופיה אבל לא לחרדים, זאת אפשרות מאד
ריאלית במדינת ישראל. הנושא אינו נושא חדש מכיוון שהנושא הוא ייצוג הולם
לכאלה שמופלים לרעה והדיון בוועדה הוא סביב השאלה האם החרדים מופלים לרעה,
כן או לא. יכול להיות שהם לא מופלים לרעה בעצם העובדה שנותנים להם לנשום,
אבל הוועדה צריכה להחליט וזה לא נושא חדש.

מנחם בן-ששון:

לגבי האתיופים יש חוק לייצוג הולם, כלומר לא יצרנו דבר חדש.

משה גפני:

זה לא עומד בוועדת החוקה וזה לא קשור לנושא חדש.

מרינה סולודקין:

וגם זה לא עוזר.

היו"ר יעקב מרגי:

תודה. חברת הכנסת גלאון, בבקשה.

זהבה גלאון:

אדוני, אני רוצה להעיר הערה מקדימה – קשה מאד לדבר אחרי חבר הכנסת גפני.
אני רוצה לא לדבר בדבר הצורך במנגנון של ייצוג הולם, זה לא הנושא עצמו, אלא
לומר שכאשר מדברים על חוקים שמשמעם ייצוג הולם, זה בא מתוך מטרה לתת עדיפות
וקדימות לקבוצות שסובלות מתת ייצוג. אני רוצה לחזק את טיעוניו של יושב ראש
ועדת החוקה. נושא ייצוג הולם לחרדים לא עלה בקריאה ראשונה, בחוק המקורי
שמדבר על ייצוג הולם של קבוצות שמופלות, למגזר של אזרחי ישראל הערבים, ולכן
הוא לא יכול לבוא בקריאה שנייה ושלישית. אדוני היושב ראש, אני מבקשת לקבל
חוות דעת של היועצת המשפטית של הוועדה לנקודה הזאת.

שנית, גם חברי הכנסת וגם הממשלה לא ביקשו להכליל בקריאה ראשונה את הנושא
ייצוג הולם. אני מזכירה את זה כי הפרוצדורה כאן מהותית ואנחנו מדברים עכשיו
רק על פרוצדורות ולא על מהות. אני רוצה להזכיר שחבר הכנסת רביץ הביא למליאה
לפני כחודש הצעה ברוח זו, וההצעה הזאת נפלה. הכנסת שהיא סוברנית וריבונית,
אמרה את דברה ועכשיו מנסים בתרגיל פרלמנטרי לדחוף את זה להכנה לקריאה שנייה
ושלישית. זה לא התרגיל הראשון ולא האחרון, אבל אני חושבת שוועדת הכנסת לא
יכולה לתת לזה יד.

כדי לדבר על ייצוג הולם צריך לדבר על תת ייצוג. עם כל הכבוד הראוי, אי אפשר
לבוא לוועדת הכנסת ובמסגרת תרגיל פרלמנטרי לדבר על תת ייצוג לקבוצות,
שבנושא הזה לא בהכרח סובלות מתת ייצוג. לכן, אדוני, אי אפשר 'על הדרך'
לגנוב, במרכאות או לא במרכאות, סעיפים והסתייגויות שהם לא ממין העניין. אני
מודה לאדוני.

היו"ר יעקב מרגי:

תודה. חבר הכנסת אורי אריאל.

אורי אריאל:

תודה. אני בעד לצרף את זה כמשהו שימתיק את הגלולה. תת ייצוג לערבים מתחיל
בייצוג בחובות, אחר כך בזכויות, אבל היות והחוק הזה עבר לצערי, בקריאה
ראשונה – זאת טעות קשה – לא לאפשר את זה היום למגזר אחר הוא גזענות. אין לי
מילה אחרת. אני מציע לכם לאשר את זה.

משה גפני:

האתיופים לא היו בחוק.

היו"ר יעקב מרגי:

תודה. חבר הכנסת נסים זאב.

נסים זאב:

אני יודע שיש מושג שנקרא סטירה הולמת, אבל ייצוג הולם הוא מושג חדש. כבר
ראינו מה זה סטירה הולמת. בנושא ייצוג הולם יש מין סחף והתרפסות, ותחושה
שצריך לפצות ולרצות את ערביי מדינת ישראל, כאילו יש פה קיפוח.

גדעון סער:

את הערבים בכלל, לא רק את ערביי ישראל – את הפלסטינים, את הסורים, את
הערבים באשר הם.

נסים זאב:

אם האתיופים הם לא נושא חדש, גם החרדים הם לא נושא חדש. אני מציע להוסיף גם
את המרוקאים, שגם הם מקופחים לדעתי ולהכניס אותם באותו חוק. יש פה סחף
ורוצים לרצות אוכלוסיה מסוימת. כולם עושים את הכל ואין התבוננות מעמיקה
ומחשבה רצינית למה החוק הזה יוביל ואם אפשר בכלל לאכוף אותו.

היו"ר יעקב מרגי:

תודה. חבר הכנסת פרוש, בבקשה.

מאיר פרוש:

גם זהבה גלאון מתקשה להציג נתונים שינסו להשפיע על מי שרוצה להצביע בעד
ההגדרה נושא חדש. היא ניסתה אפילו לומר שגם הממשלה לא ביקשה את זה. זהבה,
מעודה, לא ניסתה להגן על מעמדה של הממשלה. זה לא נושא חדש וזה לא תרגיל.
הייתי מצפה ביום כזה, בערב תשעה באב, כשמחפשים אהבת חינם ולא את ההיפך,
שכולנו נתאחד בגישה הזאת ולא יקרה כלום אם תימנעי במקרה הזה.

היו"ר יעקב מרגי:

תודה. אני מבקש לשמוע את התייחסותה של היועצת המשפטית של הוועדה.

משה גפני:

אם את יודעת שלא נטען נושא חדש והוועדה דנה בעולי אתיופיה, אני מבקש
שתצייני זאת כדי שגם החרדים ישמעו.

ארבל אסטרחן:

פסק הדין המוביל בעניין נושא חדש קבע שהוועדה, ששוקדת על הכנת הצעת חוק
אחרי הקריאה הראשונה, יהיו לה סמכויות כדי לגבש את הצעת החוק לכדי חקיקה
סופית. קבע בית המשפט ש"הוראת הסעיף מאפשרת לוועדה לתקן את הצעת החוק, לברא
אותה מפגמים שדבקו בה, ללטש את הסדריה, להשלים את החסר, להסיר את המיותר או
המזיק על מנת שבפני הכנסת תונח הצעת חוק טובה ויעילה ככל האפשר להשגת
התכלית שלה נועדה". עוד קבע בית המשפט ש"הסמכות של הוועדה אינה מוגבלת"
ואותו סעיף שאוסר נושא חדש, "מטרתו למנוע הגנבה של הוראות והסדרים, אשר לא
נכללו בהצעת החוק ולא נתקבלו בקריאה הראשונה בכנסת ובשל כך לא נתקיים
לגביהם דיון ציבורי בכנסת כמו גם מחוץ לה".

במקרה שבפנינו נטען נושא חדש לגבי ייצוג הולם לחרדים ולא נטען נושא חדש
לגבי אתיופים. בית המשפט לא קבע מסמרות מה קורה כאשר לא נטענת טענת נושא
חדש, אלא ביקש להשאיר את זה ב'צריך עיון'. לגבי האתיופים צריך לזכור
שהחוקים שנדונים בוועדת החוקה אמורים לקבוע הסדרים לייצוג הולם בגופים שלא
קיים בהם היום ייצוג כזה בחקיקה. יש היום ייצוג הולם בחקיקה לגבי קבוצות
שונות ומגזרים שונים. חוק שירות המדינה – מינויים, קובע ייצוג הולם למספר
קבוצות, שהן בני שני המינים, אנשים עם מוגבלות, בני האוכלוסיה הערבית,
לרבות הדרוזית והצ'רקסית ומי שהוא או אחד מהוריו נולדו באתיופיה. העניין
הזה מוסדר. לגבי הקבוצות האלה כבר נבחנו הצרכים של ייצוג הולם, אפליה וכו'.
לגבי האוכלוסיה החרדית לא נבדק העניין הזה בשום חקיקה שהיא. הצעות החוק
האלה באות לקבוע הסדרים דומים גם לגבי גופים שונים – חברות ממשלתיות,
תאגידים ציבוריים, רשויות מקומיות ועוד.

ייצוג הולם לחרדים הוא נושא שלא נדון ולא הופיע באף אחת מהצעות החוק, לא
אלה שעלו לדיון מוקדם, לא בקריאה הראשונה וכפי שציינה חברת הכנסת גלאון,
וזאת נקודה חשובה, היתה הצעת חוק של חבר הכנסת רביץ ב-27 ביוני, בדיון
מוקדם, שנקראה הצעת חוק ייצוג הולם למגזר החרדי – תיקוני חקיקה – שהוסרה
מסדר היום בדיון המוקדם ברוב של 33 בעד ההסרה מול 17. חבר הכנסת רביץ דיבר
בדיון הזה על כך שיש הרגשה במגזר שאין לאנשים סיכוי כשהם מציגים את
מועמדותם לוועדות שונות והוא מבקש להעביר את ההצעה בקריאה טרומית כדי
שהוועדה תוכל לשקול ולקיים דיון. הוא קישר את זה להצעת חוק שעברה קודם לכן
לעניין ייצוג של ערבים. פחות מחודש אחרי שהכנסת דחתה את זה, להכניס את
העניין הזה ישר לקריאה השנייה והשלישית בלי שהוא אושר בדיון המוקדם ובלי
שהוא אושר בקריאה הראשונה...

מאיר פרוש:

לא, ישר. היושב ראש אומר שהוא ידון בזה וזה ייקח זמן.

משה גפני:

התחיל דיון עמוק ורציני, כפי שלא היה עד היום.

ארבל אסטרחן:

הנושא מעלה שאלות מאד כבדות. ודאי שאם הוועדה הזאת תחליט שזה לא נושא חדש,
ועדת החוקה צריכה לדון במספר רב של נושאים.

משה גפני:

זה התפקיד של הוועדה, לדון, והיא התחילה לדון.

ארבל אסטרחן:

להביא עניין כזה ישר לקריאה שנייה ושלישית בלי שהוא נדון בקריאה ראשונה...

היו"ר יעקב מרגי:

תודה. מי שמצביע בעד רואה בזה נושא חדש ומי שמצביע נגד לא רואה בזה נושא
חדש.

הצבעה

בעד בקשת יושב ראש ועדת החוקה, חוק ומשפט – 4

נגד – 7

נמנעים – 2

בקשת יושב ראש ועדת החוקה, חוק ומשפט לא נתקבלה.

היו"ר יעקב מרגי:

4 בעד, 7 נגד ו-2 נמנעים. בקשת יושב ראש ועדת החוקה, חוק ומשפט לא נתקבלה.

זהבה גלאון:

אני מבקשת רביזיה.

היו"ר יעקב מרגי:

אני מעלה להצבעה את בקשתה של חברת הכנסת גלאון לקיים רביזיה.

הצבעה

בעד הרביזיה – 2

נגד – 9

נמנעים – אין

הבקשה לרביזיה לא נתקבלה.

היו"ר יעקב מרגי:

2 בעד, 9 נגד ואין נמנעים. הבקשה של חברת הכנסת גלאון לרביזיה לא נתקבלה.

זהבה גלאון:

החרדים והגמלאים טרפדו את החוק לערבים.

ג. בקשת יושב ראש ועדת העבודה, הרווחה והבריאות להקדמת הדיון בהצעת חוק
זכויות של אדם עם מוגבלות המועסק כמשתקם, התשס"ז-2007 – לפני הקריאה השנייה
והשלישית

היו"ר יעקב מרגי:

חברים, הנושא הבא – בקשת יושב ראש ועדת העבודה, הרווחה והבריאות להקדמת
הדיון בהצעת חוק זכויות של אדם עם מוגבלות המועסק כמשתקם, התשס"ז-2007 –
לפני הקריאה השנייה והשלישית. יושב ראש ועדת העבודה, הרווחה והבריאות,
בבקשה נמק את בקשתך.

משה שרוני:

רבותי, זה חוק שדנו בו שנים רבות והגיע הזמן לסיים אותו. מדובר באנשים
מוגבלים, מ-1% עד 19%, שבקושי זזים. רוצים לשקם אותם ושהם ייצאו לקהילה
בהתאם ליכולת שלהם. אני מבקש פטור מחובת הנחה כדי להניח את הצעת החוק.

היו"ר יעקב מרגי:

תודה. אני מעלה את הנושא להצבעה.

הצבעה

בעד בקשת יושב ראש ועדת העבודה, הרווחה והבריאות למתן פטור מחובת הנחה – 9

נגד – אין

נמנעים – אין

בקשת יושב ראש ועדת העבודה, הרווחה והבריאות למתן פטור מחובת הנחה נתקבלה.

היו"ר יעקב מרגי:

9 בעד, אין מתנגדים ואין נמנעים. בקשתו של יושב ראש ועדת העבודה והרווחה
להקדמת הדיון בהצעת חוק זכויות של אדם עם מוגבלות המועסק כמשתקם,
התשס"ז-2007 נתקבלה.

ד. עבודת הוועדות בפגרת הקיץ

היו"ר יעקב מרגי:

רבותי, הנושא הבא על סדר היום הוא עבודת הוועדות בפגרת הקיץ. אנחנו יוצאים
לפגרת קיץ ואני רוצה להביא את מה שהיה בפגרות הקודמות ולאשר את זה גם בפגרה
הנוכחית. בפגרת פסח היו חמישה דיונים לכל ועדה פרט לשלוש הוועדות – ועדת
החוץ והביטחון, ועדת הכספים וועדת החוקה, חוק ומשפט, שאינן מוגבלות. בפגרת
הקיץ היו תשעה דיונים לכל ועדה, חוץ מלשלוש ועדות אלו. אני חושב שצריך
להמשיך את הנוהג וגם תשעה דיונים לכל ועדה זה מכובד.

מאיר פרוש:

לוועדת הפנים יש בעיה מאד גדולה, היא בעומס עצום.

היו"ר יעקב מרגי:

שתקיים תשעה דיונים.

ארבל אסטרחן:

מעבר למה שקובעת ועדת הכנסת, יש אפשרות במידת הצורך לכנס את הוועדה.

היו"ר יעקב מרגי:

תודה. אנחנו מעלים להצבעה את מכסת הדיונים בוועדות, שלא תעלה על תשעה
דיונים לכל ועדה פרט לשלוש הוועדות שציינתי. נא להצביע.

הצבעה

בעד מכסה של 9 דיונים לכל ועדה– 5

נגד – 1

נמנעים – אין

המכסה של 9 דיונים לכל ועדה נתקבלה.

היו"ר יעקב מרגי:

9 בעד, 1 נגד ואין נמנעים. המכסה אושרה. אני מציין שהמכסה הזאת כוללת
סיורים של הוועדות.

יצחק לוי:

אדוני היושב ראש, כל סיור שאורכו מעל חמש שעות נחשב כשני סיורים.

ה. קביעת מסגרת דיון להודעת הממשלה על ההחלטות הבאות:

1.  לפי סעיף 31(ג) לחוק יסוד: הממשלה, להקים משרד חדש אשר ייקרא המשרד
    לענייני גמלאים.

2.  לפי סעיף 31(א) לחוק יסוד: הממשלה, לקבוע כי השר רפי איתן יהיה ממונה
    על המשרד לענייני גמלאים.

3.  לפי סעיף 31(ב) לחוק יסוד: הממשלה, להעביר לשר לענייני גמלאים את
    הסמכות הנתונה לראש הממשלה על פי חוק האזרחים הוותיקים, התש"ן-1989

היו"ר יעקב מרגי:

רבותי, אנחנו עוברים לנושא הבא על סדר היום – פנייה של מזכיר הכנסת – הריני
להביא לידיעתך כי הממשלה החליטה ביום 22 ביולי 2007 כדלקמן: לפי סעיף 31(ג)
לחוק יסוד: הממשלה, להקים משרד חדש אשר ייקרא המשרד לענייני גמלאים. לפי
סעיף 31(א) לחוק יסוד: הממשלה, לקבוע כי השר רפי איתן יהיה ממונה על המשרד
לענייני גמלאים. לפי סעיף 31(ב) לחוק יסוד: הממשלה, להעביר לשר לענייני
גמלאים את הסמכות הנתונה לראש הממשלה על פי חוק האזרחים הוותיקים,
התש"ן-1989. מאחר והנושאים הללו יעלו לדיון בישיבת המליאה הקרובה ביום
רביעי, י' באב תשס"ז, 25 ביולי 2007, אנחנו נדרשים לקבוע מסגרת דיון.

גדעון סער:

10 דקות לסיעה.

היו"ר יעקב מרגי:

לתשומת לבכם, יום רביעי יהיה יום עמוס מאד.

נסים זאב:

אני מציע דיון סיעתי של שלוש דקות.

גדעון סער:

אי אפשר לפי התקנון. צריך הסכמה.

נסים זאב:

בשביל מה יש דיון?

גדעון סער:

אפשר לקיים דיון אישי.

נסים זאב:

אם אי אפשר לשנות את התקנון וזו גזרה משמיים, בשביל מה יש הצבעה?

גדעון סער:

אני רוצה להסביר את עמדתי, אחרי שהיו פה מספר דיונים סיעתיים כולל על סבב
התפקידים האחרון והסכמתי לזמן מקוצר. פה מדובר בהקמת משרד ממשלתי חדש. מקץ
שנה וארבעה חודשים ראו שאי אפשר לקיים הסכם קואליציוני עד שיקימו עוד משרד
חדש, זאת אומרת שבמקום לצמצם את מספר המשרדים, ואני בעד טיפול בנושא
הגמלאים, מקימים עוד משרדים חדשים. זה דבר בלתי סביר, בלתי הגיוני וראוי
לדיון ממשי.

משה שרוני:

אבל המשרד קיים.

גדעון סער:

הוא היה במשרד ראש הממשלה.

אורי אריאל:

הדיון הזה יכול להיות מאד מאלף וגם מאד מבדח.

נסים זאב:

יש אפשרות להצביע על פחות או לא?

גדעון סער:

רק בהסכמת כולם.

נסים זאב:

בהסכמת כולם או רוב?

ארבל אסטרחן:

כתוב שהדיון יכול להיות חמש עד עשר דקות.

גדעון סער:

סליחה, כתוב שהודעות סיעות זה עשר דקות. כאשר אנחנו מדברים על סטייה מהדיון
האישי, שעוברת לדיון סיעתי, על אף שזה בגדר הנושאים שברגיל להיות נדונים
בדיון אישי, זמן המינימום הוא עשר דקות אלא אם יש קונצנזוס של כל הסיעות.

הצבעה

בעד מסגרת דיון של 10 דקות – 8

נגד – אין

נמנעים – אין

מסגרת דיון של 10 דקות נתקבלה.

היו"ר יעקב מרגי:

8 בעד, אין מתנגדים ואין נמנעים.

נסים זאב:

אני מבקש שהנושא יעלה בסוף סדר היום.

ו. בקשת הממשלה להקדמת הדיון בהצעות החוק הבאות, לפני הקריאה הראשונה:

1.  הצעת חוק לתיקון פקודת התעבורה (מס' 76)(תיקון), התשס"ז-‏2007

2.  הצעת חוק חיילים שנספו במערכה (תגמולים ושיקום)(תיקון מס' 28),
    התשס"ז-‏2007

3.  הצעת חוק חובת המכרזים (תיקון מס' 19), התשס"ז-2007

היו"ר יעקב מרגי:

חברי הכנסת, הנושא הבא על סדר היום הוא בקשת הממשלה להקדמת הדיון בהצעות
החוק הבאות, לפני הקריאה הראשונה: הצעת חוק לתיקון פקודת התעבורה (מס'
76)(תיקון), התשס"ז-‏2007, הצעת חוק חיילים שנספו במערכה (תגמולים
ושיקום)(תיקון מס' 28), התשס"ז-‏2007, הצעת חוק חובת המכרזים (תיקון מס'
19), התשס"ז-2007. חבר הכנסת גדעון סער, בבקשה.

גדעון סער:

אדוני היושב ראש, הממשלה מגישה בקשות לפטור מחובת הנחה בסרט נע. למרות זאת
אני מודיע שבחלק מהבקשות של הממשלה אני אתמוך. כאשר אנחנו מדברים על הצעת
חוק לתיקון פקודת התעבורה (מס'76), אנחנו רואים שהשר כבר עשה שימוש בסמכות
שלו להאריך את הדחייה בכניסת החוק לתוקפו. החוק מדבר על חובתה של הממשלה
להקים ולנהל מאגר מידע פתוח לציבור, שיכלול את הפרטים של נהגים שנפסלו
מלקבל או להחזיק רשיון נהיגה לתקופה שעולה על שישים יום לפי בית המשפט,
כאשר המטרה היא לסייע בצמצום התופעה של עשרות אלפי עבריינים, שנוהגים בזמן
שרשיונם נפסל.

הכנסת מחוקקת חוקים כדי להיאבק בתאונות הדרכים. אתמול הייתי עד לתאונה שבה
נהרג אדם בתל-אביב וכל אחד מבין את המשמעות של הנגע הזה. אנחנו נאבקים, באה
הממשלה ובקושי הגיע חצי מהתקופה שבה השר יכול להשתמש בסמכות שלו להארכה –
עד ה-24 באוקטובר, מספר שבועות אחרי שהכנסת חוזרת מפגרת הקיץ, זה מועד
ההארכה של שישה חודשים שהשר יכול לבקש כדי להיערך. רק התחילה התקופה וכבר
מבקשים לדחות בעוד שנה ומבקשים בשביל זה פטור מחובת הנחה. זה חוק, שאם שמים
אותו היום על שולחן הכנסת, אפשר להצביע עליו ביום רביעי. אנחנו רוצים לעשות
צחוק מעצמנו? מי שייתן יד לרמוס את החוק שהכנסת חוקקה בנושא המאגר גורם
לשפיכת דם כי פירוש הדבר לעשות צחוק מהמאמצים שנעשים להיאבק בתאונות
הדרכים. אם הממשלה יכולה להצביע על הצעת חוק המצחיקה הזאת ביום רביעי, למה
היא מבקשת ממני פטור מחובת הנחה ביום שני?

אורי אריאל:

אני מבקש הסבר למה צריך לדחות את החוק. אולי המשרד יסביר ונשתכנע.

היו"ר יעקב מרגי:

בבקשה. הרי בלי טובות של הוועדה אפשר להעלות את זה ביום רביעי.

אורי אריאל:

ברשותכם, אני מבקש לשמוע למה בכלל צריך לדחות ואחר כך יש שאלה טכנית.

יואל הדר:

לגבי פטור מהנחה, נכון שאפשר להעלות את זה ביום רביעי להצבעה אבל חשבנו
שנכון להקדים את זה להיום. יש צורך בדחיית החוק.

ראובן ריבלין:

מתי נודע לך שאתה לא יכול להקים מאגר? הבוקר?

יואל הדר:

לא. החוק הזה יצר באג מובנה בתוך החוק. אם היה מדובר בפסילות של המשטרה, לא
היתה בעיה למשטרה להקים מאגר מידע. הבעיה היא שמי שאמור לספק את המידע
למאגר הוא הנהלת בתי המשפט והמשטרה אמורה לנהל את המאגר. לכן יש בעיה
בממשקים של העברת המידע. אנחנו לא יכולים לנהל מאגר מידע, שהנתונים שלו לא
יהיו נכונים.

יצחק לוי:

בעוד חצי שנה תפתור את הבאג?

יואל הדר:

הנהלת בתי המשפט צריכה למצוא דרך להזין את כל הנתונים ואני מוכן לבוא
לוועדה ולהציג את כל הפרטים.

היו"ר יעקב מרגי:

אני מציע לך לוותר על בקשת הפטור כי ממילא אתה יכול להעלות את ההצעה ביום
רביעי. מאחר והמשרד לביטחון הפנים מושך את הבקשה שלו, הנושא יורד מסדר היום
של הוועדה.

אני עובר לבקשה השנייה – הצעת חוק משפחות חיילים שנספו במערכה (תגמולים
ושיקום)(תיקון מס' 28), התשס"ז-2007. מישהו מהממשלה רוצה לנמק?

גדעון סער:

אני רוצה לומר רק משפט אחד, מאחר וישנה התחייבות של ראש הממשלה ליישם את
החוק, אני רוצה לעזור לראש הממשלה לקיים ולו התחייבות אחת ולתמוך בו.

היו"ר יעקב מרגי:

אני מעלה להצבעה את בקשת הפטור של הממשלה.

הצבעה

בעד הבקשה לפטור את הצעת החוק מחובת הנחה – 14

נגד – אין

נמנעים – אין

הבקשה לפטור את הצעת החוק מחובת הנחה נתקבלה.

היו"ר יעקב מרגי:

14 בעד, אין מתנגדים ואין נמנעים. בקשת הממשלה לפטור מחובת הנחה את הצעת
חוק משפחות חיילים שנספו במערכה (תגמולים ושיקום)(תיקון מס' 28),
התשס"ז-2007 נתקבלה.

אני עובר לבקשה השלישית של הממשלה – הצעת חוק חובת המכרזים (תיקון מס' 19),
התשס"ז-2007. נציג הממשלה, אמנון קראוס, בבקשה.

אמנון קראוס:

בהמשך להחלטת הממשלה להקים ועדה בהשתתפות משרד האוצר, משרד המשפטים, משרד
הפנים ומשרד הבינוי והשיכון בנוגע למכרזים, הוועדה, בשמה המקצועי ועדת
אריאב, בראשות מנכ"ל משרד האוצר, הגישה את המסקנות לממשלת ישראל. הממשלה
אישרה את המסקנות והתקנות שחוברו בעקבות מסקנות הוועדה אושרו בקבינט
החברתי-כלכלי. במקביל קבעה הוועדה חובת דיווח בעבירות ספציפיות בנוגע
לפעולה בהליך לקראת התקשרות במצב של ניגוד עניינים ועל זה התיקון של החוק.
התיקון הספציפי הוא רק על ניגוד העניינים.

היו"ר יעקב מרגי:

תודה. גדעון סער, בבקשה.

גדעון סער:

אדוני, אני חושב שצריך להצביע נגד הבקשה לפטור בשני טעמים – הטעם הראשון
הוא הטעם המובן מאליו, שדיברנו עליו קודם, שכל הצעה שמונחת היום ניתן
להצביע עליה ביום רביעי, לפני שהכנסת יוצאת לפגרה. לגוף העניין – בא נציג
הממשלה ומדבר על זה שהחוק הוא צעד משלים לתקנות. כאשר ישב פה יושב ראש ועדת
החוקה, חוק ומשפט בדיון קודם שאלתי אותו האם הוא כבר קיבל את התקנות. הוא
אמר לי שבינתיים הוא לא קיבל את התקנות מהממשלה. לכן, אין שום טעם ענייני
להצביע בעד הבקשה, כאשר הצעד המקביל אפילו לא הונח בפני ועדת החוקה.

יצחק לוי:

ישיבת המליאה מסתיימת היום בשעה שתיים וסדר היום מאד עמוס. למה לבקש פטור
לדבר שממילא לא יעלה היום, ערב תשעה באב?

היו"ר יעקב מרגי:

בסדר היום של המליאה יש הצעות אי אמון והצעות חוק בקריאה ראשונה. אני מעלה
להצבעה את בקשת הפטור של הממשלה.

הצבעה

בעד הבקשה לפטור את הצעת החוק מחובת הנחה – 6

נגד – 6

נמנעים – אין

הבקשה לפטור את הצעת החוק מחובת הנחה לא נתקבלה.

היו"ר יעקב מרגי:

6 בעד, 6 נגד ואין נמנעים. בקשתה של הממשלה לא אושרה.

קריאה:

אני מבקש רביזיה.

היו"ר יעקב מרגי:

אני מבקש להצביע על הרביזיה.

הצבעה

בעד הרביזיה – 6

נגד – 5

נמנעים – אין

הרביזיה נתקבלה.

היו"ר יעקב מרגי:

6 בעד, 5 מתנגדים ואין נמנעים. הרביזיה נתקבלה. אנחנו עוברים להצבעה על
הבקשה לפטור את הצעת החוק מחובת הנחה. נא להצביע.

הצבעה

בעד הבקשה לפטור את הצעת החוק מחובת הנחה – 10

נגד – 6

נמנעים – 1

הבקשה לפטור את הצעת החוק מחובת הנחה נתקבלה.

היו"ר יעקב מרגי:

10 בעד, 6 מתנגדים ו-1 נמנע. הבקשה לפטור מחובת הנחה בקריאה ראשונה את הצעת
חוק חובת המכרזים (תיקון מס' 19), התשס"ז-2007 נתקבלה. אני מודה לכולם,
הישיבה נעולה.

הישיבה ננעלה בשעה 10:05
