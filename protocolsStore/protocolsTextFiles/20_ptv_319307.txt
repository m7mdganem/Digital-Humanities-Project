הכנסת העשרים

מושב שני

פרוטוקול מס' 95

מישיבת ועדת הכנסת

יום רביעי, כ"ה בטבת התשע"ו (06 בינואר 2016), שעה 9:15

סדר היום:

בחירת ממלא מקום ליו"ר הכנסת בעת העדרו מהארץ

נכחו:

חברי הוועדה:

דוד ביטן – היו"ר

רועי פולקמן

יואב קיש

מוזמנים:

מזכירת הכנסת ירדנה מלר-הורוביץ

מנהלת הוועדה:

אתי בן-יוסף

רישום פרלמנטרי:

שלומית כהן

בחירת ממלא מקום ליו"ר הכנסת בעת העדרו מהארץ

היו"ר דוד ביטן:

אני פותח את הישיבה. בחירת ממלא מקום ליו"ר הכנסת בעת העדרו מהארץ.

אני מבין, ירדנה, שהוא לא יכול.

מזכירת הכנסת ירדנה מלר-הורוביץ:

אתם בחרתם בחבר הכנסת וקנין, והוא לא יכול. הפרוצדורה היא, שכאשר יושב-ראש
הכנסת ממליץ על ממלא מקום, אני פונה לממלא המקום ובודקת אתו אם הוא יכול או
לא, לפני שאני כותבת את המכתב. עם וקנין לא דיברנו, כי ביקשו את סמוטריץ,
אבל וקנין לא יכול. לכן זה חזר אליכם.

היו"ר דוד ביטן:

הוא אומר שזה שבת, הוא לא רוצה בשבת. לא בגלל סיבה שהוא לא יכול. חוץ מזה,
אני אומר לך את זה במפורש, לא נחה דעתנו מהדבר הזה. אני אומר לך את זה
בצורה גלויה. יושב-ראש הכנסת שבוחר לעצמו – אם הוא היה בוחר בסמוטריץ בעוד
שלושה חודשים לא הייתה בעיה, אבל לא כשזה במיינסטרים של ההתנגדויות. הוא
צריך להפעיל טיפה שיקול דעת, ולא רק להגיד: זה התפקיד שלי למנות. ממש לא
נחה דעתנו. אני אומר לך את זה בצורה מפורשת, ואת יכולה להגיד לו את זה. זאת
הפעם האחרונה. בפעם הבאה לא נקבל את זה, נצביע מה שאנחנו חושבים. את יכולה
גם את זה להגיד לו.

מזכירת הכנסת ירדנה מלר-הורוביץ:

אבל לפי התקנון ועדת הכנסת - - - את מה שהוא ממליץ.

היו"ר דוד ביטן:

איזה תקנון?

מזכירת הכנסת ירדנה מלר-הורוביץ:

אני אראה לך.

היו"ר דוד ביטן:

שמה, שאנחנו חייבים להחליט? אני לא מכיר דבר כזה שאני חייב להחליט. התקנון
אומר שאנחנו צריכים לאשר. ואם לא מאשרים אז מה קורה?

מזכירת הכנסת ירדנה מלר-הורוביץ:

אתם לא מאשרים? אוקיי. אני מקריאה את סעיף 20א(א) מהתקנון: "יצא יושב ראש
הכנסת את גבולות המדינה, ימלא סגן ליושב ראש את מקומו עד שישוב היושב ראש".

היו"ר דוד ביטן:

אנחנו לא נגד סמוטריץ. ברגע זה הדבר בעייתי. זה לא שאני נגד היושב-ראש, אבל
תפעיל שיקול דעת. מה זה הדבר הזה.

מזכירת הכנסת ירדנה מלר-הורוביץ:

סעיף 20א(ד) קובע: "הסגן ליושב ראש שיכהן כממלא מקום של יושב הכנסת... הוא
הסגן שנבחר לכך על ידי ועדת הכנסת".

היו"ר דוד ביטן:

יפה. אז מי צודק?

מזכירת הכנסת ירדנה מלר-הורוביץ:

לא, אבל הוא ממליץ.

היו"ר דוד ביטן:

הוא ממליץ, אז לא קיבלנו פה את ההמלצה שלו. אני אומר לך שלא נחה דעתנו. הוא
צריך להפעיל שיקול דעת בדברים האלה. זה לא רק דבר פורמאלי.

מי בעד?

הצבעה

בעד – 3

נגד – אין

נמנעים – אין

הבקשה לבחירת ממלא מקום ליו"ר הכנסת נתקבלה.

היו"ר דוד ביטן:

תעבירי לו את המסר הזה.

מזכירת הכנסת ירדנה מלר-הורוביץ:

הוא יכול לראות את הדיון ואת הפרוטוקול.

היו"ר דוד ביטן:

שיראה מה שהוא רוצה. יש דברים שצריך להפעיל שיקול דעת ולא להביא לנו את זה
כדבר מובן מאליו. אנחנו לא נגד סמוטריץ, אנחנו חושבים שכרגע המינוי שלו הוא
בעייתי. בעוד שלושה חודשים הוא לא יהיה בעייתי. יש את נורית קורן, למה
אי-אפשר למנות אותה?

מזכירת הכנסת ירדנה מלר-הורוביץ:

הוא כבר מינה אותה. נורית קורן קיבלה את ההתפטרות של בנט.

יואב קיש (הליכוד):

אני מאוד אוהב את סמוטריץ.

היו"ר דוד ביטן:

אני גם אוהב את סמוטריץ. הוא בחור נחמד.

מזכירת הכנסת ירדנה מלר-הורוביץ:

אני רוצה רק להגיד שנורית קורן כבר מונתה כממלאת-מקום.

יואב קיש (הליכוד):

הוא חבר שלי, אבל הוא עושה פה בעיה לצד השני. מחר ירצו את אחמד טיבי, ולי
תהיה בעיה. אז מה? אז אני אומר, אני לא רוצה קיצוניים. אני אוהב את
סמוטריץ, הוא חבר שלי, אני עושה אתו דברים ביחד, אבל הוא נחשב מפלגה שהיא
לא קיצונית, היא לא מרכז. לכן, אם אתה לוקח ממלא מקום, קח מהמחנה הציוני או
מהליכוד. זה יותר הגיוני.

היו"ר דוד ביטן:

הוא לא צריך להפעיל שיקול דעת טיפה? טיפה.

מזכירת הכנסת ירדנה מלר-הורוביץ:

בתחילת הקדנציה, ואני אומרת לכם כי אני כבר מזה שש שנים מכהנת כמזכירת כנסת
ולפני כן הייתי עוד שש שנים סגנית, תמיד יושב-ראש הכנסת היה מבקש מי ימלא
את מקומו, והוא שוקל את השיקולים. הוא רואה אם יש ישיבות כנסת, הוא רואה אם
יש סוף-שבוע. הוא יודע. בתחילת הקדנציה הזאת יצא כמה פעמים שהוא ביקש באמת
מסיעה, את הקואליציה, את וקנין. אתם אמרתם: לא, לא טוב, צריך רוטציה.

היו"ר דוד ביטן:

לא אמרנו. אמרנו שלעמדתנו צריך - - - זה מה שאמרנו.

מזכירת הכנסת ירדנה מלר-הורוביץ:

אז הוא המליץ פעם אחת על נורית קורן, ובאמת נורית קורן הייתה, בנט התפטר,
הגיש לה את ההתפטרות, בסדר. עכשיו הוא הביא את חבר הכנסת סמוטריץ, אז זה
יצא כאילו פגיעה בסמוטריץ שלא מביעים בו אמון. אני חושבת שליושב-ראש הכנסת
יש שיקול דעת, הוא פרלמנטר ותיק, הוא יושב-ראש הכנסת ומכבדים את בקשתו.

היו"ר דוד ביטן:

- - - שיקול הדעת - - - לא היה הכי טוב - - -

מזכירת הכנסת ירדנה מלר-הורוביץ:

זה תמיד היה כך, שוועדת הכנסת מכבדת את החלטות יושב-ראש הכנסת ואת בקשותיו.

יואב קיש (הליכוד):

אין לי בעיה, גם עם סמוטריץ אני בסדר. אני רק חושב מה אני אצטרך להגיד
כשיהיה אחמד טיבי.

היו"ר דוד ביטן:

לא, אז הוא ימנה רק מהקואליציה. זה מה שהוא אומר.

יואב קיש (הליכוד):

אה, אוקיי. רק מהקואליציה? זה בסדר.

מזכירת הכנסת ירדנה מלר-הורוביץ:

אני לא יודעת. אני לא קוראת את מחשבותיו של יו"ר הכנסת. אני יודעת ש - -

היו"ר דוד ביטן:

לא משנה. עם כל הכבוד ליושב-ראש הכנסת, הפעלת שיקול הדעת שלו פה לא הייתה
נכונה. בגלל שאנחנו מכבדים אותו אנחנו לא משנים את ההחלטה הזאת.

מזכירת הכנסת ירדנה מלר-הורוביץ:

יכול להיות שהמקום הראוי שתגיד לו את זה הוא בשיחה אישית ולא בוועדה. אבל
בסדר, אתה יושב-ראש הוועדה.

היו"ר דוד ביטן:

מה לעשות, אמרתי את זה לראש המטה שלו והוא מחזיר את אותו הדבר. כאילו אומר:
לא, אני החלטתי, אתם תעשו מה שאנחנו אומרים.

יואב קיש (הליכוד):

נעלת את הוועדה?

היו"ר דוד ביטן:

כן. תודה רבה.

הישיבה ננעלה בשעה 09:30.
