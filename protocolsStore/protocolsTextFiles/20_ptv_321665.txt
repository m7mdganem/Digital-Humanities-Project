הכנסת העשרים

מושב שני

פרוטוקול מס' 104

מישיבת ועדת הכנסת

יום שלישי, כ"ג בשבט התשע"ו (02 בפברואר 2016), שעה 10:30

סדר היום:

ערעורים על החלטת נשיאות הכנסת שלא לאשר דחיפות הצעות לסדר היום

נכחו:

חברי הוועדה:

דוד ביטן – היו"ר

חברי הכנסת:

עבדאללה אבו מערוף

ג'מאל זחאלקה

אוסאמה סעדי

נורית קורן

מוזמנים:

מזכירת הכנסת ירדנה מלר-הורוביץ

מנהלת הוועדה:

אתי בן יוסף

רישום פרלמנטרי:

אור שושני

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

אני פותח את הישיבה.

ג'מאל זחאלקה (הרשימה המשותפת):

בחודש ינואר נהרגו שבעה אנשים בתאונות עבודה בבניין, שזה פי 3 יותר מהממוצע
בשנה שעברה. המצב מאוד קשה ואנחנו רוצים שיהיה דיון דחוף, כדי שתהיה
היערכות בחורף. יש דברים שהשר יכול לעשות, למשל לתת הוראה להידוק הפיגומים
ועוד כל מיני דברים שקשורים לבטיחות בחורף.

ההרג הוא תמרור אדום בשבילנו, ואנחנו העלינו את הנושא הזה - - -

נורית קורן (הליכוד):

זה לא הרג, זה תאונות.

ג'מאל זחאלקה (הרשימה המשותפת):

כן, כן, תאונות. אבל אנשים נהרגים בתאונות האלה.

אוסאמה סעדי (הרשימה המשותפת):

זה רצח בתאונות.

נורית קורן (הליכוד):

לא, זה לא רצח.

היו"ר דוד ביטן:

כמה תאונות יש היום?

ג'מאל זחאלקה (הרשימה המשותפת):

עשרות תאונות, אבל נהרגו שבעה.

היו"ר דוד ביטן:

וכמה יש בינואר בדרך כלל?

ג'מאל זחאלקה (הרשימה המשותפת):

19 פצועים ושבעה הרוגים. דרך אגב, בין ההרוגים – וזה חשוב – אחד הוא ממוצא
מזרחי - - -

נורית קורן (הליכוד):

זה לא משנה.

ג'מאל זחאלקה (הרשימה המשותפת):

חכי שנייה, גברתי. יש גם אחד ממוצא רוסי, אחד עובד זר, וארבעה ערבים. זה כי
הממשלה - - -

היו"ר דוד ביטן:

אבל הם נהרגו בסערה או במהלך חודש ינואר? כי אתה כותב "בדגש על עת סערה".

ג'מאל זחאלקה (הרשימה המשותפת):

כן, כי בעת הסערה הפיגומים... יש סכנה בעבודה בסערה.

היו"ר דוד ביטן:

השאלה היא מה היה, עזוב מה אני יודע.

ג'מאל זחאלקה (הרשימה המשותפת):

ארבעה מהם בסערה.

היו"ר דוד ביטן:

אז למה עבדו? היו יושבים בבית.

ג'מאל זחאלקה (הרשימה המשותפת):

לא, כי מכריחים אותם לבוא.

אוסאמה סעדי (הרשימה המשותפת):

דוד, זה בדיוק חלק מהעניין. בימים כאלה באמת לא צריך ללכת לעבוד.

היו"ר דוד ביטן:

סגנית היושב-ראש, נורית קורן, תעני למה לא אישרתם את זה דחוף?

נורית קורן (הליכוד):

בנשיאות תמיד אנחנו לוקחים את הנושאים הכי בוערים וחשובים ודחופים לאותו
שבוע. אם יש נושא שנראה שמאוד חשוב שהוא יידון באותו שבוע, אנחנו דנים בו.
ולכן צריך תמיד לעשות בחירות מה נושא דחוף מאוד וכמה הוא חשוב.

היו"ר דוד ביטן:

הסתכלתי על חמש ההצעות שאישרתם כדחופות. תחלואת תינוקות במוקדי הזיהום
בחיפה – דחוף, אין ויכוח. החלטת הממשלה לאשר לנשות הכותל רחבה מיוחדת –
דחוף, גם על זה אין ויכוח. יוזמת השלום הצרפתית – דחוף, אין ויכוח. תמ"א 41
וקידום הפחתת השימוש בפחם – אני לא יודע מה זה תמ"א 41, אז למה - - -

נורית קורן (הליכוד):

אני גם לא יודעת, אבל כבר מהמילה תמ"א אני אומרת לך - - -

היו"ר דוד ביטן:

מישהו פה יודע מה זה תמ"א 41?

נורית קורן (הליכוד):

כשאני שומעת תמ"א אני מבינה שזו תכנית - - -

אוסאמה סעדי (הרשימה המשותפת):

אפשר לדון בזה בוועדת הפנים, למה זו הצעה דחופה?

היו"ר דוד ביטן:

למה זה דחוף לחודש הזה?

נורית קורן (הליכוד):

אם זו תמ"א אז תמיד יש איזו תכנית, וצריך להגיש התנגדויות, ולכן זה עולה.

היו"ר דוד ביטן:

אבל לא כתוב "תיקון התמ"א".

נורית קורן (הליכוד):

לא משנה, כי כשאומרים לי כזה דבר אני תמיד מבינה שזה יכול להיות.

היו"ר דוד ביטן:

עושר ושגשוג אל מול עוני וייאוש, פריפריה מול מרכז – זה לא דבר דחוף.

נורית קורן (הליכוד):

אבל זה מה שהוחלט - - -

היו"ר דוד ביטן:

האמת, אני לא רציתי לאשר לכם את זה, חשבתי שזה לא דחוף, אבל שכנעתם אותי
שזה דחוף. אבל לעשות הצעה לסדר זה לא נותן כלום. תכלס, זה לא ייתן כלום.
אתם תדברו שלוש דקות, זה יעבור לוועדה, ואולי בעוד שנה יהיה עם זה משהו.

איזו ועדה מטפלת בזה?

ג'מאל זחאלקה (הרשימה המשותפת):

העבודה והרווחה. למען השקיפות אומר שיש החלטה בוועדה לקבל דיווח כל ארבעה
חודשים מהרשויות בעניין הזה, כי רוצים לעשות משהו בנושא הזה – ואנחנו רוצים
לזרז את השלטונות, אני לא רוצה רק סיכומים.

אוסאמה סעדי (הרשימה המשותפת):

היה דיון לפני חודשיים.

ג'מאל זחאלקה (הרשימה המשותפת):

מטרת ההצעה שלי היא לא - - -

היו"ר דוד ביטן:

מי השר כאן?

נורית קורן (הליכוד):

כלכלה.

חבר הכנסת זחאלקה, הנושא כבר נדון בוועדה?

ג'מאל זחאלקה (הרשימה המשותפת):

בטח שנדון.

נורית קורן (הליכוד):

אז מה אנחנו נשיג במליאה חוץ מאשר מודעות? הרי זה יחזור לוועדה.

ג'מאל זחאלקה (הרשימה המשותפת):

אני בא להציע הצעות רציניות. אחת מהן - - -

היו"ר דוד ביטן:

אתה הרי רוצה לפתור את הבעיה, ושלוש דקות דיבור זה לא מה שיעשה את זה.

ג'מאל זחאלקה (הרשימה המשותפת):

אני רוצה למנוע את זה, ואני רוצה להגיד לשר שאם יש לו בעיה אז אנחנו רוצים
שהוא... יש 17 מפקחים - - -

היו"ר דוד ביטן:

אז אנחנו צריכים את השר פה.

ג'מאל זחאלקה (הרשימה המשותפת):

תן לי רגע לשטוח את טענתי. יש כאן סכנת נפשות, ומה שהיה בינואר זה אות
אזהרה בכל צבע שאפשר.

היו"ר דוד ביטן:

אז כשיש סופות שלא יעבדו, מה הבעיה? שלא יעבדו יומיים-שלושה, לא יקרה להם
כלום.

אוסאמה סעדי (הרשימה המשותפת):

לא יקרה?

היו"ר דוד ביטן:

כלום לא יקרה.

נורית קורן (הליכוד):

אדוני היושב-ראש, אני מסכימה עם חבר הכנסת זחאלקה, כי יכול להיות ש - - -

ג'מאל זחאלקה (הרשימה המשותפת):

אני מציע צעד חירום. צעד החירום שאני מציע הוא זה: היות שיש 17 מפקחים על
13,000 אתרי בנייה - - -

היו"ר דוד ביטן:

לא צריכים פיקוח, צריך פשוט לא לעבוד, ואז אין לך בעיה.

נורית קורן (הליכוד):

אבל הוא הולך יותר רחוק, הוא רוצה שברגע שתהיה סופה, שגם הקבלנים יקשרו את
מה שצריך לקשור, את הגדרות ואת הכול, כדי שלא יהיה אסון.

ג'מאל זחאלקה (הרשימה המשותפת):

בדיוק, אני רוצה שתהיה לו בעיית פיקוח.

נורית קורן (הליכוד):

הוא רוצה שהשר יענה לו. אנחנו צריכים להחליט אם זאת הדרך להציף את הנושא.
יכול להיות שכן, כי אז תהיה תשובה של השר ואחר כך זה ממילא יעבור לוועדה.
אז אדוני היושב-ראש, מה שאתה תחליט. אבל לא ייצא מזה הרבה.

ג'מאל זחאלקה (הרשימה המשותפת):

למה לא ייצא מזה הרבה?

נורית קורן (הליכוד):

כי השר - - -

היו"ר דוד ביטן:

אבל זה נושא חשוב.

נורית קורן (הליכוד):

זה נושא חשוב. אז שהוא ייתן - - -

היו"ר דוד ביטן:

אתם לא נתתם את הדעת על זה.

נורית קורן (הליכוד):

אני מסכימה אתך.

ג'מאל זחאלקה (הרשימה המשותפת):

אני לא שר ואין לי חבורה של יועצים, אבל זה מסוג הנושאים שהשר צריך לכנס
ישיבת חירום. שבעה אנשים נהרגו, זה לא דבר של מה בכך, ויש עדיין חורף
לפנינו, והסופה עצמה הייתה הגורם להרג של לפחות ארבעה אנשים – ולכן צריך
לעשות מעשה. ויש הרבה דברים שהוא יכול לעשות. השר יכול לזמן אליו את רשם
הקבלנים, את הסתדרות הקבלנים, את כולם, ולהגיד להם: חבר'ה, אתם צריכים
להקפיד לבדוק שכל הפיגומים קשורים נכון, לבדוק את כל הכשירות, ואם יש
איזשהו חשש, לא לעבוד. הם יכולים להניע תהליך שיכול לחסוך בחיים אדם. הוא
גם יכול לשכור 100 מפקחים לתקופה של חודש מחברה מסוימת, שיפשטו על כל
המקומות ויתפסו אותם. זה דבר שהוא ראוי.

אוסאמה סעדי (הרשימה המשותפת):

אדוני היושב-ראש, גם מדובר בהצעה רק של חבר הכנסת ג'מאל זחאלקה, בסך הכול
שלוש דקות, כך שזה לא יעמיס על סדר-היום.

היו"ר דוד ביטן:

אני יכול לאשר את זה, אבל זה לא ייתן כלום, תאמינו לי.

נורית קורן (הליכוד):

מצד שני, אולי צריך דיון ענייני בוועדה.

ג'מאל זחאלקה (הרשימה המשותפת):

הוא יעשה את זה, אלאלוף שרוף על העניין הזה.

היו"ר דוד ביטן:

אני אסכם את זה. תשאירו לי את זה ואני אודיע לכם עוד שעה.

אוסאמה סעדי (הרשימה המשותפת):

אוקיי, סומכים עליך.

אתי בן יוסף:

מה ההחלטה?

היו"ר דוד ביטן:

אני לא מצביע על זה, אני אסכם את זה אתם.

ג'מאל זחאלקה (הרשימה המשותפת):

האמת היא שאני רציתי לחכות ארבעה חודשים - - -

היו"ר דוד ביטן:

בעיקרון אתם צודקים, אבל ההצעה לסדר לא תיתן כלום.

ג'מאל זחאלקה (הרשימה המשותפת):

אני יזמתי את הנושא הזה בוועדה, אמרו "עוד שלושה-ארבעה חודשים", אמרתי "אבל
עד הישיבה הבאה יקרו דברים - - -

היו"ר דוד ביטן:

תקשיב, אם תעשה דיון בשבוע הבא יבואו אנשי המקצוע, ולכן זה עדיף לך מאשר
הצעה לסדר, שבה תדבר שלוש דקות, זה יעבור לוועדה, ועוד חודשיים-שלושה - - -

נורית קורן (הליכוד):

נכון. אז אני מציעה להעביר את זה - - -

היו"ר דוד ביטן:

אני לא מאשר, אני אודיע לך - - -

נורית קורן (הליכוד):

אדוני היושב-ראש, אני מציעה להעביר את זה לדיון מהיר, כי בוועדת העבודה
והרווחה זה לא יהיה בשבוע הבא אלא זה יהיה עוד שבועיים.

היו"ר דוד ביטן:

מה זה דיון מהיר?

נורית קורן (הליכוד):

דיון מהיר זה 14 יום.

אתי בן יוסף:

אבל אנחנו צריכים להחליט על הערעור ואז להמליץ על התחליף.

היו"ר דוד ביטן:

אם זה בהסכמה אז לא צריך דיון מהיר, הוא יעשה את זה וזהו.

נורית קורן (הליכוד):

אם אתה תעשה על זה דיון מהיר זה יותר טוב מאשר - - -

היו"ר דוד ביטן:

לא, אם אני מגיע להסכם עם היושב-ראש אז אין צורך בדיון מהיר, הוא יקבע את
זה בסדר היום וזהו.

נורית קורן (הליכוד):

אבל דרך המסלול של דיון מהיר.

היו"ר דוד ביטן:

לא, דרך סיכום בינינו.

ג'מאל זחאלקה (הרשימה המשותפת):

דרך יוזמה של היושב-ראש.

נורית קורן (הליכוד):

בסדר, אין בעיה.

היו"ר דוד ביטן:

אם אתם מתעקשים אני אאשר לכם את הערעור, אבל זה לא ייתן לכם כלום, תאמין
לי.

אתי בן יוסף:

אז אתה מחליט למשוך או להשאיר?

היו"ר דוד ביטן:

אתה רוצה לפתור את הבעיה, לא לדבר במליאה שלוש דקות, נכון?

ג'מאל זחאלקה (הרשימה המשותפת):

אוקיי, אני משאיר את זה לשיקול דעתך.

הישיבה ננעלה בשעה 12:15.
