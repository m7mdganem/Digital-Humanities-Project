ירושלים, כ' בחשון, תשס"ב

6 בנובמבר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 239

מישיבת ועדת הכנסת

יום שני, י"ט בחשון התשס"ב (5.11.2001), שעה 11:30

סדר היום:

א'. בקשת היועץ המשפטי לממשלה לנטילת חסינות מחבר הכנסת עזמי בשארה –
הצבעה;

ב'. קביעת מסגרת הדיון להצעות להביע אי אמון בראש הממשלה;

ג'. בקשות להעברת הצעות חוק מוועדה לוועדה משותפת;

ד'. בקשת חברת הכנסת זהבה גלאון, יו"ר ועדת החקירה הפרלמנטרית לנושא סחר
בנשים, להארכת משך כהונתה של הוועדה.

נכחו:

חברי הוועדה:

יוסי כץ – היו"ר

זבולון אורלב

  אפי אושעיה

מיכאל איתן

זאב בוים

מוחמד ברכה

יצחק גאגולה

זהבה גלאון

עבד-אלמאלכ דהאמשה

אברהם הירשזון

צבי הנדל

אליעזר זנדברג

  נעמי חזן

  שאול יהלום

אליעזר כהן

אמנון כהן

  ישראל כץ

  סופה לנדבר

  יצחק סבן

  מרינה סולודקין

יאיר פרץ

  נחמה רונן

מוזמנים:

אריה האן – מזכיר הכנסת

אנה שניידר – היועצת המשפטית לכנסת

דוד לב – סגן מזכיר הכנסת

רות קפלן – סגנית מזכיר הכנסת

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

בקשת היועץ המשפטי לממשלה לנטילת חסינות מחבר הכנסת עזמי בשארה – הצבעה

היו"ר יוסי כץ:

בוקר טוב, אני מתכבד לפתוח את ישיבת הכנסת. באשר להצבעה שאמורה להתקיים כאן
עכשיו אני מבקש להזכירכם כי רשאים להצביע אך ורק חברי הוועדה או מי שהוחלפו
בדין - -

אתי בן-יוסף:

לא הודיעו לנו על החלפות.

היו"ר יוסי כץ:

אם כך רק חברי הוועדה ישתתפו בהצבעה בקשר לבקשת היועץ המשפטי לממשלה לנטילת
חסינותו של חבר הכנסת עזמי בשארה.

שאול יהלום:

האם אפשר לדעת מה הוא הנושא שעל סדר היום?

היו"ר יוסי כץ:

בקשת היועץ המשפטי לממשלה מתייחסת לשני כתבי אישום. אחד נוגע לארגון יציאה
בלתי חוקית מהארץ, והשני עניינו התבטאויות שיש בהם משום תמיכה בארגוני
טרור, אחת באום-אל-פאחם והשנייה בקרדחה.

קיימנו דיון יסודי מאד בסוגיות שעלו על הפרק, סוגיות רגישות וחשובות שיש
להן משמעות רבה להוויית החיים בכנסת, למעמדה של הכנסת כבית המחוקקים, כבית
הנבחרים שלנו ולסוגיית החסינות - - -

מיכאל איתן:

ולקיומה של מדינת ישראל.

היו"ר יוסי כץ:

בדיון שקיימנו דנו בשאלות היכן גבולות ההגנה על הדמוקרטיה, היכן גבולות
חופש הביטוי, מה המשמעות כשמדובר על דיבור ומה המשמעות כשמדובר במעשה והאם
יש משמעות לעובדה שבחלק הראשון מדובר על התבטאויותיו של חבר הכנסת? כמו כן
דנו בשאלות מה הן ההשלכות של חוק יסוד: הכנסת, לגבי הלגיטימיות של המעשים
עליהם מדובר? האם יש להשליך מחוק יסוד: הכנסת, והמגבלות שהוא מציב, על
סוגיית החסינות?

השאלה שנשאלת כאן על ידי הוועדה היא האם ההתבטאות של חבר הכנסת בשארה
מחייבת את הסרת חסינותו?

פרופסור קלוד קליין שהופיע בפנינו ציין שזה המקרה הקשה ביותר שהתגלגל
לשולחנה של הוועדה מאז הקמת המדינה - - -

אברהם הירשזון:

איך הוא נימק את דבריו אלה?

היו"ר יוסי כץ:

הוא אמר עוד כי אסור לנו להתחמק מהכרעה - - -

אברהם הירשזון:

אני מבקש לדעת מה פרופסור קלוד קליין אמר לוועדה?

היו"ר יוסי כץ:

אסור לנו להתחמק מהכרעה. מי שחושב שלוועדה אין סמכות להכריע בסוגייה כל כך
חשובה – טועה. הוועדה הזאת משמשת בית המשפט הפרלמנטרי הראשון של בית
הנבחרים - - -

שאול יהלום:

אדוני היושב ראש, שכחת לציין שעיינו בפרוטוקולים.

היו"ר יוסי כץ:

אני משוכנע שחברי הוועדה עיינו במשך שלושת הימים האחרונים בפרוטוקולים, מכל
מקום כפי שכבר התחלתי לומר, הוועדה הזאת מוסמכת להחליט מה הם גבולות
החסינות וכל אחד יצביע על פי צו מצפונו, כאשר ההצבעה תהיה שמית.

אני מעמיד להצבעה את כתב האישום שנוגע לארגון יציאה בלתי חוקית - - -

מיכאל איתן:

אתה לא מעלה להצבעה את כתב האישום אלא את בקשת היועץ המשפטי לנטילת החסינות
בגין כתב האישום.

היו"ר יוסי כץ:

ההצבעה הראשונה עניינה החלטת הוועדה לגבי בקשת היועץ המשפטי לממשלה להסיר
את חסינותו של חבר הכנסת עזמי בשארה בנוגע לארגון יציאה בלתי חוקית לסוריה.

אנה שניידר:

הכוונה היא להציע למליאת הכנסת את הסרת החסינות.

היו"ר יוסי כץ:

אני אקרא את שמות חברי הוועדה שיצביעו בהצבעה שמית;

חבר הכנסת אפי אושעיה - נגד

חבר הכנסת מקסים לוי - לא נוכח

חבר הכנסת אלי בן-מנחם - לא נוכח. האם מישהו מחליף אותו?

קריאות:

אי אפשר להחליף.

היו"ר יוסי כץ:

  -----------------------------------------------------------------------

  -----------------------------------------------------------------------

חברת הכנסת סופה לנדבר -

אפי אושעיה:

אדוני היושב ראש, הערה לסדר. אני מבקש להודיע שבעקבות הבקשה שלנו מהישיבה
הקודמת להתייעצות סיעתית, לא היתה כזאת בעקבות הערת היושב ראש שיש לוועדה
מעמד משפטי, לכן גם לא החלטנו.

היו"ר יוסי כץ:

תודה. נמשיך בהצבעה השמית;

חברת הכנסת סופה לנדבר - בעד

חבר הכנסת מוחמד ברכה - נגד

חבר הכנסת עמיר פרץ - אינו נוכח

חבר הכנסת זאב בוים - בעד

חבר הכנסת אברהם הירשזון - בעד

חבר הכנסת ישראל כץ - בעד

חבר הכנסת מיכאל איתן - בעד

חבר הכנסת אמנון כהן - אינו נוכח

חבר הכנסת יצחק סבן - בעד

חבר הכנסת יצחק גאגולה - בעד

חבר הכנסת יאיר פרץ - בעד

חברת הכנסת נעמי חזן - נגד

חברת הכנסת זהבה גלאון - נגד

חברת הכנסת מרינה סולודקין - בעד

חבר הכנסת אליעזר זנדברג - בעד

חברת הכנסת נחמה רונן - בעד

חבר הכנסת שאול יהלום - בעד

חבר הכנסת משה גפני - אינו נוכח

חבר הכנסת עבד-אלמאלכ דהאמשה - נגד

חבר הכנסת אליעזר כהן - בעד

חבר הכנסת אמנון כהן - בעד

חבר הכנסת יוסי כץ - נגד.

צבי הנדל:

מה עם בני אלון?

מיכאל איתן:

הוא שר, הוא לא יכול להשתתף בהצבעה.

היו"ר יוסי כץ:

תוצאות ההצבעה: 6 הצביעו נגד, בעד הצביעו 14, הבקשה התקבלה. ההכרעה הסופית
תתקבל במליאת הכנסת.

אני מעמיד להצבעה את הבקשה השנייה של היועץ המשפטי לממשלה להסיר את חסינותו
של חבר הכנסת בשארה בשל שתי התבטאויות שיש בהן, על פי כתבי האישום, משום
תמיכה במעשי טרור.

אני אקרא את שמות חברי ועדת הכנסת שיצביעו בהצבעה שמית.

חבר הכנסת אפי אושעיה - נגד

חבר הכנסת מקסים לוי - אינו נוכח

חבר הכנסת אלי בן-מנחם - אינו נוכח

חברת הכנסת סופה לנדבר - בעד

חבר הכנסת מוחמד ברכה - נגד

חבר הכנסת עמיר פרץ - אינו נוכח

חבר הכנסת זאב בוים - בעד

חבר הכנסת אברהם הירשזון - בעד

חבר הכנסת ישראל כץ - בעד

חבר הכנסת מיכאל איתן - בעד

חבר הכנסת אמנון כהן - בעד

חבר הכנסת יצחק סבן - בעד

חבר הכנסת יצחק גאגולה - בעד

חבר הכנסת יאיר פרץ - בעד

חברת הכנסת נעמי חזן - נגד

חברת הכנסת זהבה גלאון - נגד

חברת הכנסת מרינה סולודקין - בעד

חבר הכנסת אליעזר זנדברג - בעד

חברת הכנסת נחמה רונן - נגד

חבר הכנסת שאול יהלום - בעד

חבר הכנסת משה גפני - אינו נוכח

חבר הכנסת עבד-אלמאלכ דהאמשה - נגד

חבר הכנסת אליעזר כהן - בעד

חבר הכנסת יוסי כץ - נגד

אליעזר כהן:

אדוני יושב ראש הישיבה, מה עם החוק שלי בנושא הזה?

היו"ר יוסי כץ:

תוצאות ההצבעה: 7 נגד, 13 בעד, בקשת היועץ המשפטי לממשלה אושרה גם לגבי כתב
האישום השני.

אני מודה לכם ומכריז על עשר דקות הפסקה בישיבה. בשעה שתים עשרה נתכנס שוב
כדי להמשיך את הישיבה.

(הישיבה הופסקה בשעה 11:45 וחודשה בשעה 12:00)

קביעת מסגרת הדיון להצעות להביע אי אמון בראש הממשלה

היו"ר יוסי כץ:

אני מתכבד לחדש את ישיבת ועדת הכנסת. סיעות מרצ, גשר, הבחירה הדמוקרטית
ועמ"ל-רע"מ-חד"ש-בל"ד-תע"ל הגישו ליושב ראש הכנסת הצעות להביע אי אמון בראש
הממשלה בשל: 1 – כניסת כוחות צה"ל לשטחי הגדה והרצועה; 2 – התמודדות הממשלה
עם המשבר הכלכלי בישראל. ההצעה הראשונה היא של מרצ
ועמ"ל-רע"ם-חד"ש-בל"ד-תע"ל, וההצעה השנייה היא של גשר והבחירה הדמוקרטית.

ההצעות יידונו בישיבה שתתקיים היום וועדת הכנסת מתבקשת לקבוע מסגרת לדיון.
ההצעה שלי היא להקציב שלוש דקות לכל סיעה. האם הצעתי זאת מקובלת עליכם? אני
מעמיד אותה להצבעה.

הצבעה

ההצעה אושרה.

היו"ר יוסי כץ:

אני מודה לכם.

נעבור לנושא הבא בסדר יומנו - בקשות להעברת הצעות חוק מוועדה לוועדה
משותפת.

בקשות להעברת הצעות חוק מוועדה לוועדה משותפת

היו"ר יוסי כץ:

חבר הכנסת צבי הנדל, יושב ראש ועדת העלייה, הקליטה והתפוצות, פנה אליי
במכתב בזה הלשון: מליאת הכנסת החליטה בישיבתה מיום 24 באוקטובר 2001 להפוך
את הצעת חוק סיוע בלימודים לתלמידים עולים, התשס"א-2001, של חבר הכנסת
ויקטור בריילובסקי, להצעה לסדר היום ולהעבירה לוועדת החינוך והתרבות.

כידוע כל הטיפול בענייני העולים נמצא בתחום סמכותה של ועדת העלייה, הקליטה
והתפוצות. כיוון שכך, חבר הכנסת הנדל מבקש להעביר גם את הנושא הזה לוועדה
שלו - - -

זאב בוים:

במקום לוועדת החינוך והתרבות?

היו"ר יוסי כץ:

סליחה, הוא מבקש להעביר את העניין לוועדה משותפת של ועדת החינוך והתרבות
וועדת העלייה, הקליטה והתפוצות, בראשות יושב ראש ועדת החינוך והתרבות.

אנחנו נמליץ על שלושה חברים מכל ועדה. שלושה מוועדת החינוך והתרבות ושלושה
מוועדת העלייה, הקליטה והתפוצות.

אתי בן-יוסף:

אנחנו צריכים להמליץ לכנסת לשנות את ההחלטה - - -

היו"ר יוסי כץ:

אני מעמיד להצבעה את ההמלצה לשנות את ההחלטה ולהעביר את הצעת חוק סיוע
בלימודים לתלמידים עולים, התשס"א-2001, לוועדה המשותפת.

הצבעה

ההמלצה אושרה.

היו"ר יוסי כץ:

אני מודה לכם.

העברת חוק הקמת בית חולים באשדוד מוועדת הכספים לוועדת העבודה, הרווחה
והבריאות. הכותרת של הבקשה הזאת מטעה; ועדת העבודה והרווחה הודיעה לי שלא
התקיים כל דיון בחוק הזה - - -

אתי בן-יוסף:

בזמנו הקמנו ועדה משותפת של ועדת העבודה, הרווחה והבריאות וועדת הכספים אבל
ההודעה הזאת עדיין לא נמסרה למליאה.

סופה לנדבר:

אני מבקשת להעביר את הצעת החוק להקמת בית חולים באשדוד, לוועדת הכספים.

היו"ר יוסי כץ:

אני מציע להעביר את הצעת החוק לוועדה משותפת, בראשות יושב ראש ועדת הכספים.

סופה לנדבר:

מקובל עליי.

היו"ר יוסי כץ:

אם כך אני מעמיד להצבעה את ההצעה להעביר את הצעת החוק לוועדה משותפת של
ועדת העבודה, הרווחה והבריאות וועדת הכספים, בראשות ועדת הכספים.

הצבעה

ההצעה אושרה.

היו"ר יוסי כץ:

תודה.

נעבור לנושא הבא בסדר יומנו – בקשת חברת הכנסת זהבה גלאון, יושבת ראש ועדת
החקירה הפרלמנטרית לנושא סחר בנשים, להארכת משך כהונתה של הוועדה.

בקשת חברת הכנסת זהבה גלאון, יושבת ראש ועדת החקירה הפרלמנטרית

לנושא סחר בנשים, להארכת משך כהונתה של הוועדה

היו"ר יוסי כץ:

חברת הכנסת זהבה גלאון כתבה לי כי משך כהונתה של הוועדה יסתיים בחודש דצמבר
2001, וכי היא מבקשת להאריך את מנדט הוועדה עד תום הכנסת החמש עשרה בתקווה
שהוועדה תספיק לסיים את דיוניה בנושא, ולהניח את המקסנות על שולחן הכנסת.

זהבה גלאון:

אדוני יושב ראש הוועדה, חשבנו שבמקום לבוא כל כמה חודשים לוועדת הכנסת כדי
לבקש הארכה - - -

שאול יהלום:

על פי התקנון כל כמה זמן צריך לבקש הארכה?

זהבה גלאון:

פעם בחצי שנה.

היו"ר יוסי כץ:

אני מעמיד להצבעה את הבקשה להאריך את המנדט של ועדת החקירה הפרלמנטרית
לנושא סחר בנשים, עד 31 בדצמבר 2002.

הצבעה

הבקשה אושרה.

אתי בן-יוסף:

ממליצים לכנסת להאריך את משך כהונתה של הוועדה עד 31 בדצמבר 2002.

היו"ר יוסי כץ:

אני מודה לכם. הישיבה נעולה.

הישיבה ננעלה בשעה 12:05
