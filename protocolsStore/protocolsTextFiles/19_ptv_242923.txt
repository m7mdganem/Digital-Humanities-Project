הכנסת התשע-עשרה

נוסח לא מתוקן

מושב ראשון

פרוטוקול מס' 35

מישיבת ועדת הכנסת

יום שני, ט"ו באב התשע"ג (22 ביולי 2013), שעה 17:00

סדר היום:

1. סדרי הדיון בקריאה השניה ובקריאה השלישית בהצעת חוק התקציב לשנות הכספים
2013 ו-2014, התשע"ג-2013 והצעת חוק לשינוי סדרי עדיפויות לאומיים (תיקוני
חקיקה להשגת יעדי התקציב לשנים 2013 ו-2014), התשע"ג-2013 ובדבר דיוני
הכנסת בשבועות שבהם ידונו הצעות חוק אלה

2. סדרי הדיון בהצעות החוק הבאות, בקריאה הראשונה, בהתאם לסיכום שהושג
בוועדת ההסכמות:
א. הצעת חוק שירות ביטחון (תיקון מס' 19 והוראת שעה) (שילוב תלמידי
ישיבות), התשע"ג-2013) (מ/787);

ב. הצעת חוק שירות אזרחי לתלמידי ישיבות (הוראת שעה), התשע"ג-2013) (מ/787)

נכחו:

חברי הוועדה:

צחי הנגבי – היו"ר

באסל גאטס

יצחק הרצוג

יצחק וקנין

יריב לוין

דב ליפמן

יפעת קריב

מאיר שטרית

איילת שקד

משה גפני

רינה פרנקל

עפר שלח

מוזמנים:

מזכירת הכנסת ירדנה מלר-הורוביץ

זהבה אילני – מנהלת סיעת העבודה

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הילה לוי

1. סדרי הדיון בקריאה השניה ובקריאה השלישית בהצעת חוק התקציב לשנות הכספים
2013 ו-2014, התשע"ג-2013 והצעת חוק לשינוי סדרי עדיפויות לאומיים (תיקוני
חקיקה להשגת יעדי התקציב לשנים 2013 ו-2014), התשע"ג-2013 ובדבר דיוני
הכנסת בשבועות שבהם ידונו הצעות חוק אלה

היו"ר צחי הנגבי:

אני פותח את הישיבה. רבותי, כפי שהתחייבנו ביקשנו מהיושב-ראש אישור לכינוס
מיוחד ואנחנו עושים אותו כדי להגיע להחלטה בדבר סדרי הדיון בקריאה השנייה
והשלישית. בינתיים אנחנו ממילא נכנסים להצגת ההסכמות שהושגו בעניין סדרי
הדיון. אני אקריא את ההחלטה ולאחר מכן נקיים הצבעה.

ועדת הכנסת קבעה בהתאם לסעיף 98 לתקנון הכנסת את סדרי הדיון הבאים:

1. הצעת חוק התקציב לשנות הכספים 2013 ו-2014, התשע"ג-2013, (להלן – הצעת
חוק התקציב), והצעת חוק לשינוי סדרי עדיפויות לאומיים (תיקוני חקיקה להשגת
יעדי התקציב לשנים 2013 ו-2014), התשע"ג-2013, (להלן – הצעת חוק לשינוי
סדרי עדיפויות), משוחררות מחובת המתנה לפני הקריאה השנייה והשלישית לפי
סעיף 88 לתקנון הכנסת.

על זה יש שאלות?

2. ביום שלישי, ט"ז באב התשע"ג, 23.7, יום ג', מחר בשעה 13:00 ייפתח הדיון
בהצעת חוק התקציב בקריאה השנייה. יושב-ראש ועדת הכספים יציג את הצעת החוק
ולאחר מכן תחל הנמקת ההסתייגויות להצעה זו. בהמשך אותו יום בשעה 19:00
ובכפוף להנחת הצעת חוק לשינוי סדרי העדיפויות על שולחן הכנסת ייפתח הדיון
בקריאה השנייה בהצעת חוק זו. יושב-ראש ועדת הכספים יציג את הנושאים מתוך
הצעת החוק שנדונו בוועדת הכספים ואחריו יציגו יושבי-ראש הוועדות האחרות
שטיפלו בחלקים מתוך הצעת החוק את הנושאים שנדונו בוועדות שבראשותם.

משה גפני:

למה אתה מקריא את זה?

היו"ר צחי הנגבי:

כי קיבלתי פקודה מארבל.

יצחק הרצוג:

כי הוא רוצה שלא יהיו תלונות.

ארבל אסטרחן:

זה צריך להיות בפרוטוקול.

יצחק הרצוג:

יש לנו תיקונים, יש לנו הערות. גפני, תתפלא, יש תיקונים.

היו"ר צחי הנגבי:

יש כמה תיקונים. לאחר הצגת ההצעות יתקיים דיון משולב בשתי הצעות החוק
ותימשך הנמקת ההסתייגויות עד השעה 22:00. אז אנחנו אומרים שמחר מאחת עד עשר
בלילה. זה הדיון. בלי הצבעות מחר.

למחרת ביום רביעי, 24.7, מתחילים בעשר עד עשר בלילה. תימשך הנמקת
ההסתייגויות בשתי הצעות החוק החל בשעה 10 ועד השעה 22:00.

משה גפני:

וגם אין הצבעות.

היו"ר צחי הנגבי:

אין הצבעות. מסגרת הזמן הניתנת לחברי הכנסת בדיון תחולק על-ידי מזכירות
הכנסת באופן הבא: 3/4 לחברי סיעות האופוזיציה, 1/4 לחברי סיעות הקואליציה.

יצחק הרצוג:

יש לי פה שאלה כי זהבה העירה לי ולא הבנתי. מה השאלה?

זהבה אילני:

רבע זה לקואליציה. הם מדברים?

מאיר שטרית:

כן.

יצחק הרצוג:

תגידי, תגידי. אני לא רוצה אחר כך אי הבנה. לזהבה יש איזושהי שאלה.

זהבה אילני:

הוא אמר שהם מדברים אז הם מדברים.

יצחק הרצוג:

מה הפחד? שמה? שזה יסתיים מוקדם יותר?

זהבה אילני:

לא, כי אם הם לא מדברים אז כל הזמן הוא שלנו. נחלק אותו אחרת.

יצחק הרצוג:

אנחנו 3/4 וזה מחולק לפי גודל הסיעות? לפי מה זה?

ירדנה מלר-הורוביץ:

אנחנו נראה את מספר ההסתייגויות ונעשה את החלוקה.

יצחק הרצוג:

אני לא קם עד שאני לא מבין אם לזהבה יש עוד שאלות.

משה גפני:

אני אגיד לך, אני גם אומר את זה. אם יש רבע לחברי הקואליציה וחברי
הקואליציה ירצו שיהיה חור ושלא ידברו באמצע, הם יפסיקו את רשות הדיבור שלהם
ואנחנו נישאר ככה עם לשון בחוץ. זה ייראה רע. אומר יושב-ראש הקואליציה שהוא
מסכים. אם חברי הקואליציה לא ידברו ברבע הזמן שלהם אנחנו נקבל את זה.

יריב לוין:

חד משמעית.

היו"ר צחי הנגבי:

קודם כל, אין פה שאלה בכלל שפתאום יישאר חור. אם אנשים נרשמים והם לא
מגיעים או לא נרשמים, כל מי שנרשם מדבר עד לתום הדיון. אין מצב של הפסקה כי
הקואליציה לא הצליחה להגיע.

משה גפני:

כן, אבל יש אפשרות לעשות תרגיל, שיירשמו - - -

יריב לוין:

לא, לא.

היו"ר צחי הנגבי:

אין פה תרגילים, הכל בהסכמות.

יצחק הרצוג:

בסדר גמור.

היו"ר צחי הנגבי:

אתה מכיר מושג כזה "תרגיל פרלמנטרי"?

משה גפני:

ממש לא. מאיפה אני יכול להכיר דבר כזה? למדתי ליבה?

היו"ר צחי הנגבי:

אנחנו בסעיף 6. בשבוע הזה אין הצבעות. בימים שלישי ורביעי דיונים לפי השעות
שאמרנו, סיום בעשר.

ביום שני, 29.7, בשעה 9 בבוקר יסתיים הדיון המשולב בדברי דוברים אלה: ראשי
כל הסיעות, כל אחד במסגרת זמן של חמש דקות. יושב-ראש ועדת הכספים
ויושבי-ראש יתר הוועדות שטיפלו בחלקים מתוך הצעת החוק, כל אחד מהם מסגרת
זמן של עשר דקות. ראשת האופוזיציה, שר האוצר. זה לגבי יום שני, סיום הדיון.

הדיון מסתיים ואז מתחילים להגיע להצבעות. עם סיום הדיון יתקיימו ההצבעות.
לא כתוב פה מתי מתחילות ההצבעות.

יצחק הרצוג:

בערך בשעה 10 בבוקר וזה יימשך כמעט יממה. אני מציע שייאמר: החל מהשעה 10.

היו"ר צחי הנגבי:

פה כתוב שעה 9.

ארבל אסטרחן:

אפשר לכתוב: עם סיום הדיון ולא לפני השעה 10.

יריב לוין:

אין בעיה מ-10, אבל ברור שזה יהיה לא לפני 10. זה יגיע לשעה 11.

יצחק הרצוג:

אני מקבל את הצעת ארבל: עם סיום הדיון ולא לפני השעה 10.

מאיר שטרית:

אפשר להתחיל את הישיבה ב-10. זה יותר הגיוני.

היו"ר צחי הנגבי:

אני לא הבנתי. למעשה הדיון מסתיים ביום רביעי בשעה 10 בלילה. למה משתמשים
בביטוי שביום שני בשעה 9 יסתיים? מבחינת העברית יש פה משהו מוזר.

יצחק הרצוג:

ההערה נכונה כי זה רצף של דיונים בשלישי-רביעי.

ארבל אסטרחן:

יש דיון בשלישי וברביעי. ברביעי ב-10 בלילה הולכים הביתה. בשני ב-9 בבוקר
בעצם הדיון מגיע לסיומו בכך שידברו ראשי הסיעות, ראש האופוזיציה, שר האוצר.

היו"ר צחי הנגבי:

הבנתי. אז הוא לא נגמר בשעה 9. הוא למעשה מתחדש.

ארבל אסטרחן:

מתחדש. נכון.

מאיר שטרית:

למה לא בשעה 10? אנשים באים מהצפון, מהדרום.

היו"ר צחי הנגבי:

ייפתח הדיון המשולב בשעה 9 ויסתיים כשאלה גומרים ואפשר להגיד שלא לפני השעה
10. ב-10 מתחילות ההצבעות או יותר מאוחר.

מאיר שטרית:

עד שמסיימים.

היו"ר צחי הנגבי:

אתם באמת רוצים 24 שעות?

יצחק הרצוג:

כרגע אנחנו אופוזיציה עם אלפי הסתייגויות. התשובה היא כן. אחר כך נראה מה
יהיה.

היו"ר צחי הנגבי:

אבל זה לא יהיה אף פעם. אתה יודע.

יצחק הרצוג:

היה. אפילו בלילות הגדולים של שרון היו פה לילות שלמים.

היו"ר צחי הנגבי:

אין לי בעיה. אני הפסדתי כבר את הנסיעה שלי למשחק בבזל אז זה לא משנה.

יצחק וקנין:

ההתחייבות שלנו שבשעה 9 מסיימים את ההצבעות. זאת ההתחייבות. זה יכול להיות
לפני כן, אבל המקסימום זה 9 שלמחרת.

היו"ר צחי הנגבי:

אם בשלוש בבוקר מסתיים הדיון?

יצחק הרצוג:

זה רק ההצבעות.

היו"ר צחי הנגבי:

אם כך אני קורא.

משה גפני:

לא היה דבר כזה בעבר, משך זמן כזה ארוך של הצבעות. אבל אף פעם גם לא היה
תקציב רע כזה.

היו"ר צחי הנגבי:

זאת הבעיה. לכן אני אומר שלא יהיו יותר מחמש שעות הצבעות. התקציב הוא טוב,
אתם תשתכנעו בזה. ייקח לכם חמש שעות להשתכנע.

משה גפני:

אני כבר השתכנעתי בדיוק כמוך.

היו"ר צחי הנגבי:

רבותי, עם סיום הדיון יתקיימו הצבעות על הצעות חוק לשינוי סדרי עדיפויות
ולאחר מכן על הצעת חוק התקציב. הן יסתיימו לא יאוחר מהשעה 9 ביום שלישי,
ה-30 ביולי.

באסל גאטס:

איך פרקטית עושים דבר כזה? ואם נמשכו יותר?

יצחק הרצוג:

אנחנו מושכים את ההסתייגויות.

היו"ר צחי הנגבי:

אבל גם לא יקרה יותר.

ארבל אסטרחן:

מה שמושך את הזמן זה ההצבעה על ההסתייגויות.

ירדנה מלר-הורוביץ:

וגם אתם משלבים הצבעות שמיות.

היו"ר צחי הנגבי:

באחת בלילה כבר תהיה מתחת לשמיכה עם כוס קפה מהביל.

יצחק הרצוג:

לא בטוח שבאחת בלילה אבל אולי בשלוש.

היו"ר צחי הנגבי:

מ-10 בבוקר. גם לא תגיע ל-10 בלילה. תאמין לי. אני מכיר את חברי הכנסת. זה
לא קשור לאופוזיציה, זה קשור לבני אדם.

מאיר שטרית:

צחי, אני מציע לנסח את זה כך: ההצבעות יימשכו עד שייגמרו.

היו"ר צחי הנגבי:

לא. אני רוצה לקבוע רף סיום.

בואו נתקדם. בימי הדיונים וההצבעות בשתי הצעות החוק האמורות לא ידונו
נושאים אחרים במליאת הכנסת.

מתחילת הדיונים ביום שלישי, 23.7 ב-13:00, ועד סיום ההצבעות על הצעת חוק
התקציב לא יתקיימו ישיבות בוועדות במקביל לישיבות המליאה. כלומר, בכל הימים
שיש דיונים במליאה, שזה בשבוע הזה – שלישי ורביעי, ובשבוע הבא – יום שני,
לא תתאפשרנה ישיבות של הוועדות.

יריב לוין:

לא כולל הקטע של ההצבעות, כי אתה יכול פתאום להחזיר דברים לוועדה.

היו"ר צחי הנגבי:

אנחנו נוסיף.

ארבל אסטרחן:

למעט בהצעות חוק אלה.

יפעת קריב:

מחר זה רק דיונים, לא הצבעות. למה להפסיק את עבודת הוועדות?

היו"ר צחי הנגבי:

כי אנשים רוצים להיות בדיונים. זה לא מכובד שאנחנו מראש יודעים שהאולם יהיה
ריק. אין מה לעשות, ככה זה תמיד.

יריב לוין:

אני מציע שנכתוב שיהיו דיוני ועדות בהצעות שנוגעות לתקציב וכן דברים שהם
בהסכמה מלאה.

היו"ר צחי הנגבי:

לא, יתחילו לנדנד לנו.

יצחק הרצוג:

רק שנוגעות לשני חוקים אלה.

היו"ר צחי הנגבי:

רבותי, אני מקריא שוב את הנוסח: מתחילת הדיונים ביום שלישי, 23.7 בשעה
13:00 ועד סיום ההצבעות על הצעת חוק התקציב לא יתקיימו ישיבות בוועדות
במקביל לישיבת המליאה, למעט בהצעות חוק אלה, שזה שתי הצעות החוק.

ביום שלישי, כ"ג באב, 30.7, בשבוע הבא, לא תידון חקיקה במליאת הכנסת אלא
בהסכמת סיעות האופוזיציה. זאת אומרת שלא צריך שם גיוסים מיוחדים.

ארבל אסטרחן:

אולי נבהיר שביום שלישי הישיבה תיפתח בשעה 16:00.

היו"ר צחי הנגבי:

יום רביעי, כ"ד באב, 31.7, יוקדש לדיון בהצעות חוק ממשלתיות ופרטיות בקריאה
הראשונה, השנייה והשלישית. כלומר, זה יום עם הצבעות.

יצחק הרצוג:

היה סיכום עם יריב שתהיה הסכמה ככל הניתן. התחייבת.

היו"ר צחי הנגבי:

זה נמחק על-ידי ארבל אבל זאת התחייבות.

יריב לוין:

אני אגיד לך בדיוק למה התחייבתי.

יצחק הרצוג:

ככל הניתן.שיהיה בפרוטוקול רשום ככל הניתן.

יריב לוין:

ככל הניתן. אני לא מבטיח שאני מוכן להסכים על כל דבר. אני אומר לפרוטוקול
ולא נכון לכתוב את זה כאן. לפרוטוקול אני אומר שהמטרה תהיה לנסות להגיע עד
כמה שניתן להסכמות בעניין הזה. אני אומר מראש שיכול להיות שיהיו דבר או
שניים מהותיים שלא נצליח להגיע בהם להבנה. זה יכול לקרות.

היו"ר צחי הנגבי:

ככל הניתן זה אומר שייעשה מאמץ אמתי וכן.

יצחק הרצוג:

על שיוויון בנטל היושב-ראש הצהיר חד משמעית שלא יועלה לקריאה שנייה
ושלישית.

יריב לוין:

היושב-ראש הצהיר. יש לנו את ההצהרה של היושב-ראש.

איילת שקד:

שיוויון בנטל לא יעלה. וגם משילות.

יריב לוין:

זאת היתה הצהרה של היושב-ראש, התחייבות שהוא נתן.

היו"ר צחי הנגבי:

יש עוד נושאים שאנשים רוצים לשאול בהם שאלות? העניינים בהירים? אנחנו
צריכים להצביע. מי בעד ההצעה כפי שהוצגה?

הצבעה

בעד ההצעה – פה אחד

נגד – אין

נמנעים –אין

ההצעה נתקבלה.

היו"ר צחי הנגבי:

ההצעה עברה פה אחד.

2. סדרי הדיון בהצעות החוק הבאות, בקריאה הראשונה, בהתאם לסיכום שהושג
בוועדת ההסכמות:

א. הצעת חוק שירות ביטחון (תיקון מס' 19 והוראת שעה) (שילוב תלמידי ישיבות)
)התשע"ג-2013) (מ/787);

ב. הצעת חוק שירות אזרחי לתלמידי ישיבות (הוראת שעה), התשע"ג-2013) (מ/787(

היו"ר צחי הנגבי:

יש עוד נושא שהוא בהסכמה: בקשה לקיים דיון משולב על הצעת חוק שירות ביטחון,
שילוב תלמידי ישיבות. יהיה דיון אישי משולב בשתי הצעות החוק. ועדת הכנסת
מתבקשת לקבוע כי זמן הדיבור לדובר לא יפחת מזמן הדיבור שהיה נתון לדוברים
לולא נקבע דיון משולב. בפועל זה 6 דקות לדובר.

הצבעה

בעד הבקשה – פה אחד

נגד – אין

נמנעים – אין

הבקשה נתקבלה.

היו"ר צחי הנגבי:

הבקשה התקבלה.

לפני שנסגור את הישיבה אנחנו מבקשים להודיע שחבר הכנסת דב ליפמן יהיה ממלא
מקום קבוע בוועדה בראשות חברת הכנסת איילת שקד.

תודה רבה לכולם, הישיבה נעולה.

הישיבה ננעלה בשעה 18:00
