הכנסת העשרים

מושב רביעי

פרוטוקול מס' 306

מישיבת ועדת הכנסת

יום שני, ל' בכסלו התשע"ח (18 בדצמבר 2017), שעה 9:30

סדר היום:

א. אישור קיום ישיבת כנסת מיוחדת לכבוד סגן נשיא ארצות הברית, מר מייקל פנס

ב. קביעת ועדות לדיון בהצעות החוק הבאות:

1. הצעת חוק שעות עבודה ומנוחה (תיקון מס' 16), התשע"ח-2017 (מ/1180)

2. הצעת חוק נכסים של נספי השואה והטבות לניצולי שואה נזקקים (תיקוני חקיקה
– הוראת שעה), התשע"ח-2017 (מ/1181)

ג. בקשת יושב ראש ועדת החוקה, חוק ומשפט להעברת הצעת חוק נכסים של נספי
השואה (השבה ליורשים והקדשה למטרות סיוע והנצחה) (תיקון - סיוע לניצולי
שואה הזקוקים לכך), התשע"ו-2016 (פ/3076/20), מוועדת החוקה, חוק ומשפט
לדיון בוועדה משותפת שתוקם לצורך דיון בהצעת החוק הממשלתית בנושא זה

ד. תנאים של היועצים הפרלמנטריים - פניית חה"כ ענת ברקו

ה. לינה של חברי כנסת במלון בתקופת מושב הכנסת - פניית חה"כ אלעזר שטרן

נכחו:

חברי הוועדה:

יואב קיש – היו"ר

אמיר אוחנה

רוברט אילטוב

יואל חסון

שולי מועלם-רפאלי

אלעזר שטרן

חברי הכנסת:

אלי אלאלוף

ענת ברקו

משה גפני

מוזמנים:

מזכירת הכנסת ירדנה מלר הורוביץ

  ------------------------------------------------------------------------
  גור בליי          –   יועץ משפטי, ועדת החוקה, חוק ומשפט
  ----------------- --- --------------------------------------------------
  אלעזר שטרן        –   יועץ משפטי, ועדת החוקה, חוק ומשפט

  אסף פרידמן        –   מנהל ועדת החוקה, חוק ומשפט

  שגית אפיק         –   יועצת משפטית, ועדת הכספים

  אייל לב-ארי       –   יועץ משפטי, ועדת הכספים

  שלומית ארליך      –   יועצת משפטית, ועדת הכספים

  ענת מימון         –   יועצת משפטית, ועדת העבודה והרווחה

  תמר הרן           –   עוזרת פרלמנטרית של חברת הכנסת ענת ברקו
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אושרה עצידה

א. אישור קיום ישיבת כנסת מיוחדת לכבוד סגן נשיא ארצות הברית מר מייקל פנס

היו"ר יואב קיש:

בוקר טוב, שלום לכולם. אני פותח את הישיבה. סעיף א' בסדר היום הוא אישור
קיום ישיבת כנסת מיוחדת לכבוד סגן נשיא ארצות הברית מר מייקל פנס. נמצאת
איתנו ירדנה מלר הורוביץ מזכירת הכנסת.

בגלל השינוי של הנסיעה של סגן הנשיא פנס, דיברה איתי מראש המזכירה שזה הזמן
היחידי שניתן לארגן את הישיבה. היושב-ראש החליט לעשות ישיבה מיוחדת לבקשת
האורח לכבוד סגן נשיא ארצות הברית. שאלו אותי מראש, לראות שבאמת אין סיבה
שוועדת הכנסת תתנגד. לא ראיתי שום סיבה. לכן, אני ממליץ לוועדה לאשר את
בקשת היושב-ראש.

אני אקריא את המכתב: הישיבה המיוחדת לכבוד סגן נשיא ארצות הברית מר מייקל
פנס שהיתה אמורה להיות ביום שני נדחתה ליום חמישי, ג' בטבת תשע"ח,
21.12.2017, בשעה 14:00, לבקשת האורח. לפיכך, בהתאם לסעיף 19א לתקנון, מבקש
יושב-ראש הכנסת חבר הכנסת יולי אדלשטיין לקבוע ישיבת כנסת נוספת ביום
חמישי, ג' בטבת התשע"ח, 21.12.2017, בשעה 14:00.

אנחנו מתבקשים לאשר את הבקשה. אנחנו כבר אישרנו לו לשאת דברים במליאה.
למעשה, הכול היה סגור כבר ליום שני, ובגלל העיכוב שלו יש פה את הבקשה
לדחייה.

אני מעלה את זה להצבעה. מי בעד? ירים את ידו.

אלי אלאלוף (כולנו):

רגע, תן לנו הבהרה. אני חושש מההתכנסות ביום חמישי ומזה שהנוכחות של חברי
הכנסת תהיה דלה.

היו"ר יואב קיש:

ראשית, אתה צודק. היה עדיף שזה יהיה או ביום שני או ביום רביעי - זה ברור.
אבל הלו"ז של האורח לא אפשר את זה. זה היה על הפרק ודיברו. שאלה אותי
המזכירה אם היא יכולה להוציא את ההזמנות אפילו לפני ועדת הכנסת, בכפוף
כמובן, ואמרתי כן. בדיוק בשביל זה - כדי שאנשים יידעו מוקדם. בסוף זה אירוע
חגיגי. לא כל פעם הוא מגיע לפה. אני חושב שגם חברי הכנסת מבינים את זה,
ויגיעו. מי שתכנן להגיע, יגיע. מי שלא תכנן להגיע, לדעתי ממילא לא יגיע.

אלי אלאלוף (כולנו):

אתה מנחש נכון שאני בעד. אני רק אומר, בואו נעשה את הפעולות הנדרשות לשכנע
את חברי הכנסת שזה מאוד חשוב, ושזה לא סתם. זה לא קשור למעמד ירושלים.

היו"ר יואב קיש:

אני מסכים איתך. יש פה את מנהלות הסיעה וראשי הסיעות. יואל, מאוד חשוב
שתביא נוכחות מלאה של משפחת חסון ביום חמישי בביקורו של סגן הנשיא פנס.
צריך להגיד לכל חברי הכנסת כדי שכולם יהיו מודעים ויתקנו ויעשו את השינויים
הנדרשים בתוכניות.

אלעזר שטרן (יש עתיד):

אבל אלי עדיין צודק. יש לי הרצאה ל-250 פרקליטים שפרקליט המדינה ביקש ממני
מזמן. אני לא יכול לשנות, ובטח יש עוד בודדים. גם אני הייתי מתאמץ לבוא.

אלי אלאלוף (כולנו):

וגם חונכים את בית החולים אסותא באשדוד אחרי אלפיים שנה.

היו"ר יואב קיש:

נכון, אבל זה בבוקר. זה עוד איכשהו אולי אפשר. זה ב-14:00, אבל אני מציע
לכולם להגיע לפה בשעה 12:00 כי יהיה בלגן גדול, וביקורת, וכל מיני.

ענת ברקו (הליכוד):

אני לא חברת ועדה, להצביע?

היו"ר יואב קיש:

תצביעי, את יכולה להצביע.

מי בעד? ירים את ידו.

הצבעה

בעד - פה אחד

אישור קיום ישיבת כנסת מיוחדת לכבוד סגן נשיא ארצות הברית מר מייקל פנס,
נתקבל.

היו"ר יואב קיש:

פה אחד.

ב. קביעת ועדות לדיון בהצעות החוק הבאות:

1. הצעת חוק שעות עבודה ומנוחה (תיקון מס' 16), התשע"ח-2017 (מ/1180)

היו"ר יואב קיש:

נמצא פה יושב-ראש ועדת העבודה והרווחה. יש לנו מספר דברים שקשורים אליו
ונתחיל איתם. זה דברים די מהירים יחסית. יש לנו את הצעת חוק שעות עבודה
ומנוחה שבישיבת מליאת הכנסת התקבלה החלטה להעביר את ההצעה לוועדת הפנים
והגנת הסביבה. למעשה, יש לנו הצעה דומה, פרטית, של חבר הכנסת גפני שהיא כבר
נמצאת אצלך בוועדת העבודה והרווחה. "נושא זה הוא מתחום עניינה של ועדת
העבודה והרווחה", כך אתה אומר. אתה מבקש להעביר את זה לוועדה שלך.

מה אומר הייעוץ המשפטי לגבי זה? איפה?

ארבל אסטרחן:

ועדת העבודה והרווחה.

היו"ר יואב קיש:

ועדת העבודה והרווחה. אז למה נאמר - - -?

ארבל אסטרחן:

לא נאמר.

אתי בן יוסף:

זה היה טעות במליאה.

היו"ר יואב קיש:

אתם כל הזמן עושים טעויות בדברים האלה.

ארבל אסטרחן:

הטעות לא היתה של הלשכה המשפטית.

היו"ר יואב קיש:

אז של מי? מישהו יושב שם בין החוקים ומחליט כל פעם. היה גם בחוק לשון הרע
שלי שהיה אמור להיות ועדת העבודה והרווחה במקום ועדת חוקה.

ארבל אסטרחן:

גם אצלך הלשכה המשפטית החליטה ועדת חוקה. אני לא יודעת איך זה הגיע.

מזכירת הכנסת ירדנה מלר הורוביץ:

אצלו זו היתה טעות אצלנו.

היו"ר יואב קיש:

איך זה קרה?

מזכירת הכנסת ירדנה מלר הורוביץ:

זה קרה כי קפצה לנו שורה במחשב. אבל כאן זה לא טעות.

ענת מימון:

אנחנו עשינו את ה- - - ועדכנו עבודה ורווחה.

ארבל אסטרחן:

יש הרבה חקיקה.

היו"ר יואב קיש:

אין הרבה, אנחנו מאוד easy.

מזכירת הכנסת ירדנה מלר הורוביץ:

בחוק שלך בוודאות זו היתה טעות שלנו. החוק הזה - אני לא יודעת.

היו"ר יואב קיש:

אוקי. העיקר שעושים תחקיר, בודקים למה היתה טעות ומתקנים - שלא נתכנס כאן
לחלק כל חוק לאן שצריך.

מזכירת הכנסת ירדנה מלר הורוביץ:

אני אבדוק.

היו"ר יואב קיש:

אני לא רואה סיבה שלא להעביר את זה.

חבר הכנסת אלאלוף, אתה רוצה להגיד עוד משהו?

אלי אלאלוף (כולנו):

לא, לא. אני חושב שזה רק טבעי.

ארבל אסטרחן:

אני עכשיו נזכרת. לגבי החוק הזה - לא שהיתה שם טעות. מה שקרה זה שזה היה
החוק האחרון שעבר בחמש לפנות בוקר. יו"ר הישיבה בטעות לא הכריז את ההחלטה
לאן זה הולך. לכן, זה הגיע לכאן.

מזכירת הכנסת ירדנה מלר הורוביץ:

בדיוק, נכון.

היו"ר יואב קיש:

הבנתי. אז לא שזה היה לוועדת הפנים. מי אמר ועדת הפנים?

מזכירת הכנסת ירדנה מלר הורוביץ:

לא, לא. אני אגיד לך מה שקרה. מכיוון שלסיעת מרצ היתה בעיה שהם לא הבינו
למה הם לא רשומים לדיבור והתחיל ויכוח והם התקרבו לדוכן, בהיסח הדעת מאיר
כהן אמר שההצעה עברה לוועדה. הוא רק לא אמר לאיזה ועדה.

היו"ר יואב קיש:

טוב. אני מעלה להצבעה.

אלי אלאלוף (כולנו):

אני יכול להצביע - - -?

היו"ר יואב קיש:

כן.

מי בעד להעביר את הצעת חוק שעות עבודה ומנוחה (מ/118) לוועדת העבודה
והרווחה?

ענת, את מצביעה איתנו?

הצבעה

בעד - פה אחד

ההצעה להעביר את הצעת חוק שעות עבודה ומנוחה (תיקון מס' 16), התשע"ח-2017
(מ/1180), לוועדת העבודה והרווחה, נתקבלה.

היו"ר יואב קיש:

פה אחד, ההצעה התקבלה.

אני צריך להקריא את זה גם במליאה, נכון?

אתי בן יוסף:

כן.

היו"ר יואב קיש:

והצבעת מליאה גם.

ארבל אסטרחן:

קביעת ועדה זה רק הודעה למליאה.

היו"ר יואב קיש:

זה לא היה ועדת פנים וזה שינוי?

מזכירת הכנסת ירדנה מלר הורוביץ:

לא, לא. זה רק להודיע להם: אתם הצבעתם לוועדה, והוועדה ש - - -

היו"ר יואב קיש:

אז נודיע היום במליאה, יפה.

אלי, תודה.

2. הצעת חוק נכסים של נספי השואה והטבות לניצולי שואה נזקקים (תיקוני חקיקה
– הוראת שעה), התשע"ח-2017 (מ/1181)

היו"ר יואב קיש:

עכשיו יש לנו הצעת חוק נכסים של נספי השואה והטבות לניצולי שואה נזקקים
(תיקוני חקיקה - הוראת שעה) (מ/1181).

היה דיון ארוך וגם היה אמור להיות בשבוע שעבר. הוא התעכב בגלל שראשי
הוועדות משום מה לא הגיעו לוועדה הזו לבקשתי. אני שוחחתי איתם. הם הגיעו
להסכמות לוועדה משותפת, אני מבין שבראשות ועדת חוקה. נמצאים איתנו היועצים
גם של כספים וגם של חוקה, חוק ומשפט. תחליטו מי מכם רוצה להציג את ההחלטה
שהם הגיעו אליה.

גור בליי:

אני אציג. בהתאם לסיכום בין יושב-ראש ועדת הכספים ויושב-ראש ועדת החוקה
סוכם שהצעת החוק תעבור לוועדת משותפת בראשות ועדת חוקה. בנוסף, גם הצעת חוק
שצמודה, הצעת חוק שעוסקת בנושא דומה, הצעת חוק פרטית שנמצאת בוועדת חוקה של
חברת הכנסת מרב מיכאלי, תעבור גם לאותה ועדה משותפת. הוועדה המשותפת אמורה
להתחיל לדון. יש פה לחץ של זמן. הוועדה המשותפת אמורה לדון, ואנחנו מקווים
להשלים ביום רביעי הקרוב. אם לא, בתחילת השבוע הבא.

היו"ר יואב קיש:

זה גם צריך הצבעה במליאה.

שגית אפיק:

כשאת הדיון על חוק נכסי השואה ינהל יושב-ראש ועדת החוקה, ואת הדיון על חוק
ההטבות ינהל יושב-ראש ועדת הכספים.

היו"ר יואב קיש:

אה, זה ההסכמה - במקום לפצל.

שגית אפיק:

בדיוק, במקום לפצל.

היו"ר יואב קיש:

לעשות את זה יותר יעיל, רק שאת הדיון ינהלו בהתאמה. זה בהסכמת שני יושבי
הראש.

שגית אפיק:

בהסכמה של שני יושב-הראש.

ארבל אסטרחן:

יו"ר הוועדה הוא אחד, אבל - - -

שגית אפיק:

כן, אבל הניהול יהיה מפוצל.

אלעזר שטרן (יש עתיד):

מישהו פעם יכול להסביר לי את מה שאני לא הצלחתי להבין? למה נלחמים על זה?
כבר היה יכול להיות הדיון. למה הם רוצים את זה כל כך? יש להם מספיק עבודה,
לא?

היו"ר יואב קיש:

אין לי הסבר. באופן עקרוני, אני לא יודע אם זה נכון ספציפית למקרה הזה, כל
ועדה רוצה לשמור היטב, וכל יושב-ראש ועדה, על תחומי סמכותו ואחריותו. בנושא
הזה במקרה היו שני דברים שנגעו לשתי הוועדות: אחד, הכסף שפה זה כל מה שקשור
לתקצוב מחדש כי ביטלו את החקיקה. השני, הנושא העקרוני שהוועדה של ניסן עסקו
בו רבות. לכן, שתי הוועדות מצאו את עצמן באותו מטריה.

אני חושב שהגיעו לפתרון דווקא ראוי בעיניי, במיוחד שהגיעו להסכמה מי מנהל
את הדברים בכל דבר שמתאים. היה אפשר לפצל את החוק, זה גם היה על הפרק. גם
היה אפשר שאחד מראשי הוועדות היה מוותר לשני, אבל זה היה חשוב לשניהם והם
לא היו מוכנים והגענו לפתרון שהגענו.

אני מקריא את הסיכום שהגיע אליי מיושב-ראש ועדת החוקה, חוק ומשפט, וזה יעלה
להצבעה: הקמת ועדת משותפת לדיון בהצעת חוק נכסים של נספי השואה והטבות
לניצולי שואה נזקקים (תיקוני חקיקה - הוראת שעה) (מ/1181), להלן הסיכום בין
חבר הכנסת גפני לחבר הכנסת סלומינסקי: הקמת ועדה משותפת בהרכב הבא: מטעם
ועדת החוקה, חוק ומשפט: חבר הכנסת ניסן סלומינסקי כיושב-ראש, חברת הכנסת
ענת ברקו, חברת הכנסת מרב מיכאלי, חבר הכנסת אלעזר שטרן, חברת הכנסת טלי
פלוסקוב. לחברת הכנסת טלי פלוסקוב תהיה ממלאת מקום קבועה שולי מועלם-רפאלי.

מטעם ועדת הכספים - חבר הכנסת משה גפני, חבר הכנסת יצחק וקנין, חבר הכנסת
מיקי (מכלוף) זוהר, חבר הכנסת איתן ברושי, וחבר הכנסת אילן גילאון.

אני משאיר את אילן כי אני רוצה נציג של מרצ בוועדה.

שגית אפיק:

אתה דיברת עם גפני? הוא ביקש את מיקי לוי.

היו"ר יואב קיש:

אני יודע שהוא ביקש את מיקי לוי. אבל לא הגיוני שיהיו שני נציגים של יש
עתיד בלי אף נציג של מרצ. אם אלעזר שטרן מוכן לוותר על מיקומו בוועדת
החוקה, חוק ומשפט אז נשים שם את מיכל רוזין - לא אכפת לי.

יואל חסון (המחנה הציוני):

איזה ועדה זו?

היו"ר יואב קיש:

אני שעה מדבר, ואני מבקש מחבר הכנסת חסון להקשיב בפעם הבאה. מקימים עכשיו
ועדה משותפת. נשים מישהו אחר מחוקה, אין בעיה. מדובר בוועדה משותפת לדיון -
זה ישיבה אחת - בהקמת חוק נכסים של נספי השואה והטבות לניצולי שואה נזקקים.

מי יש לנו בליכוד בוועדת החוקה חוץ מברקו? אז בני בגין. בני בגין חזר
לחוקה? הוא בחוקה.

יואל חסון (המחנה הציוני):

אבל למה אתה קובע לנו מי אתה שם?

היו"ר יואב קיש:

אתה יכול להחליף. הם לא קיבלו את המכתב הזה? לא? אנחנו נשים את בני בגין
במקום ענת ברקו - תרשמו.

יואל, אני חוזר עכשיו למחנה הציוני. יש לך מחוקה את מרב מיכאלי ואיתן ברושי
מכספים.

יואל חסון (המחנה הציוני):

לא. אז את מיקי רוזנטל מכספים ואת מרב מיכאלי מחוקה.

היו"ר יואב קיש:

זה נשאר.

יש עתיד, יש לכם שינוי בנציגות - מיקי לוי?

אלעזר שטרן (יש עתיד):

לא.

היו"ר יואב קיש:

לא, נשאר ככה. אני מקריא עוד פעם את החברים למען הסדר הטוב: ניסן
סלומינסקי - יושב-ראש ועדת החוקה, חוק ומשפט, חבר הכנסת בני בגין, חברת
הכנסת מרב מיכאלי, חבר הכנסת אלעזר שטרן, חברת הכנסת טלי פלוסקוב עם מ"מ
קבועה שולי מועלם-רפאלי.

ועדת הכספים: משה גפני, יצחק וקנין, מיקי (מכלוף) זוהר, איתן ברושי ואילן
גילאון.

אתי בן יוסף:

רגע, הוא אמר רוזנטל.

היו"ר יואב קיש:

סליחה, רוזנטל. לא מחוק אצלי. במקום ברושי - רוזנטל. צודקים.

אנחנו נפעל בסדר יום זריז ונעלה את זה היום להצבעה. אני מבין שצריך אישור
והצבעה במליאה.

ארבל אסטרחן:

לא. ועדה משותפת זה הודעה. על מרב מיכאלי צריך הצבעה.

היו"ר יואב קיש:

תיכף נעשה את ההעברה ואז נעשה הצבעה.

אני מעלה את ההחלטה על הקמת הוועדה המשותפת. מי בעד? ירים את ידו.

הצבעה

בעד – פה אחד

  ההחלטה על הקמת הוועדה המשותפת, נתקבלה.

היו"ר יואב קיש:

פה אחד, ההחלטה התקבלה. רק על הקמת הוועדה הצבענו.

ג. בקשת יושב ראש ועדת החוקה, חוק ומשפט להעברת הצעת חוק נכסים של נספי
השואה (השבה ליורשים והקדשה למטרות סיוע והנצחה) (תיקון - סיוע לניצולי
שואה הזקוקים לכך), התשע"ו-2016 (פ/3076/20), מוועדת החוקה, חוק ומשפט
לדיון בוועדה משותפת שתוקם לצורך דיון בהצעת החוק הממשלתית בנושא זה.

היו"ר יואב קיש:

יש לנו בקשה של יושב-ראש ועדת החוקה, חוק ומשפט להעביר הצעת חוק פרטית
(פ/3076/20) של חברת הכנסת מרב מיכאלי בנושא חוק נכסים של נספי שואה, חוק
שמאוד דומה ומתבסס על מה שהולכים לעשות ועשו הוועדות עד עכשיו בעניין הזה -
להעביר את זה לוועדה המשותפת שדרך אגב, הקמנו אותה, אבל זה בכפוף להודעה
במליאה.

ענת ברקו (הליכוד):

והחוק שלנו - - -, השאלה אם אפשר לעשות שזה יהיה גם בוועדה הזו?

היו"ר יואב קיש:

איפה החוק שלך נמצא? הוא עבר טרומית?

ענת ברקו (הליכוד):

לא.

היו"ר יואב קיש:

זה רק חוקים שעברו טרומית. אם תספיקי - תספיקי. אני לא יודע. ענת, את הדיון
הזה אחר כך, בבקשה. זה לא לענייננו.

אני מציע, בכפוף להקראה במליאה, שגם הצעה זו תעבור לוועדה המשותפת. מי בעד?
ירים את ידו.

הצבעה

בעד - פה אחד

בקשת יושב ראש ועדת החוקה, חוק ומשפט להעברת הצעת חוק נכסים של נספי השואה
(השבה ליורשים והקדשה למטרות סיוע והנצחה) (תיקון – סיוע לניצולי שואה
הזקוקים לכך), התשע"ו-2016 (פ/3076/20), מוועדת החוקה, חוק ומשפט לדיון
בוועדה משותפת שתוקם לצורך דיון בהצעת החוק הממשלתית בנושא זה, נתקבלה.

היו"ר יואב קיש:

פה אחד, ההצעה התקבלה.

ארבל אסטרחן:

קודם תודיע במליאה.

היו"ר יואב קיש:

ברור, ברור.

חברים, יש שאלות? לא.

ד. תנאים של היועצים הפרלמנטריים - פניית חה"כ ענת ברקו

ה. לינה של חברי כנסת במלון בתקופת מושב הכנסת - פניית חה"כ אלעזר שטרן

היו"ר יואב קיש:

אנחנו עוברים לדון בסעיפים ד' ו-ה' שהם תנאים של היועצים הפרלמנטריים. נדון
בהם ביחד, ברשותכם. ענת, את יכולה ללכת להצביע. בינתיים נתחיל איתו ונחכה
לך. תעלו מפנים לפה. ענת, את יכולה ללכת. אנחנו בפירוש נחכה לך.

אלעזר שטרן (יש עתיד):

גם אני שם בחוקה.

ענת ברקו (הליכוד):

אני מקוזזת עם אלעזר.

היו"ר יואב קיש:

תודה, אלעזר. הנה פתרתם את הבעיה. רק תוודאי את זה. אסף, יש לך קיזוז
בוועדת חוקה.

ארבל אסטרחן:

אבל הסיעה צריכה לדעת מזה.

היו"ר יואב קיש:

אז אני אומר, תודיעו לסיעות. הנה, לי פה. יש לנו קיזוז. כל עוד שניכם פה,
תתקזזו. כשתלכו אז תלכו. ענת, אם את רוצה ללכת תלכי ותחזרי. אני רוצה לפתוח
את שני הנושאים. אני בכוונה מתייחס אליהם יחדיו, ואגיד למה.

יש לנו מכתב שהתקבל מחברת הכנסת ענת ברקו בנושא תנאי הלנת יועצים
פרלמנטריים ויש לנו מכתב שהתקבל מחבר הכנסת אלעזר שטרן לגבי לינה של חברי
כנסת במלון. אני אגיד לכם למה אני מאחד אותם. ראשית, כי הנושא הכללי זה
נושא של לינה בירושלים, וכמובן שמדובר פה גם על חברי הכנסת וגם על העוזרים
הפרלמנטריים, כל אחד עם ההסתייגויות שלו. זה לא שאני מצפה שלעוזרים
פרלמנטריים יהיו אותם תנאים כמו של חברי הכנסת, לא. אבל זה הנושא הכללי,
ותיכף אגיד מדוע.

הנושא השני - אני רוצה שנוציא מהדיון הזה איזושהי פנייה לוועדה הציבורית.
כי איך התהליך עובד? לצורך העניין, יכולתם שניכם, כל אחד, לפנות ישירות
לוועדה הציבורית ולהגיד שזה הנושא שהוא מבקש.

אלעזר שטרן (יש עתיד):

אני פניתי.

היו"ר יואב קיש:

פנית. קיבלת תשובה?

אלעזר שטרן (יש עתיד):

לא.

היו"ר יואב קיש:

לא קיבלת תשובה.

אלעזר שטרן (יש עתיד):

פניתי. גם אחרי מה שאמרת, בדקתי איפה.

ארבל אסטרחן:

לא, אבל אתה ביקשת במפורש ממני לא להביא את זה לדיון בוועדה הציבורית אלא
להביא את זה כאן לדיון פה בוועדה.

אלעזר שטרן (יש עתיד):

כשאת אמרת לי שלא פניתי, בדקתי וכן פניתי.

ארבל אסטרחן:

אני לא יודעת למי כי אני מרכזת הוועדה, אבל בסדר. הוועדה הציבורית לא דנה
בזה.

אלעזר שטרן (יש עתיד):

לפי הכתובת שאתם נתתם.

ארבל אסטרחן:

אבל אתה ביקשת ממני לא להביא את זה לדיון.

היו"ר יואב קיש:

היתה פה אולי טעות. אני רוצה להסביר את הנוהל.

אלעזר שטרן (יש עתיד):

- - - צודקת - - -

היו"ר יואב קיש:

החלטת ועדת הכנסת היא מאוד פשוטה מההחלטה הקודמת. כל מה שקשור לתנאים
ולשכר, ראשית, שיעלה בוועדה הציבורית. הוועדה הציבורית יכולה לתת את
החלטתה. ההחלטה מגיעה הנה. אנחנו מחליטים אם לקבל את החלטת הוועדה הציבורית
או לא. אם מחליטים שכן אז נגמר הסיפור. אם מחליטים שלא, אנחנו יכולים לעלות
לוועדה הציבורית עוד פעם עם הדרישה של מה אנחנו רוצים לתקן. הוועדה
הציבורית עוד פעם יכולה להחליט לתקן או לא, ואז זה חוזר הנה. אנחנו יכולים
להחליט לשמוע בעצתה או לקבל החלטה אחרת. זה הסיבוב הארוך שקורה, וקרה לא
מעט פעמים.

אנחנו נעשה פה דיון כי זה הגיע לשולחן הוועדה וחשוב לי כן שלפחות יהיה איזה
מסר עקרוני של איך חברי הכנסת רואים את הדברים האלה בלי החלטה. אנחנו לא
נחליט. אנחנו נוציא בקשה בסוף לוועדה הציבורית לדון ונעביר שיהיה להם גם
הפרוטוקול ויוכלו לראות מה אמרו חברי הכנסת. בעניין הזה הם יקבלו החלטתם
וכשזה יחזור הנה נחליט. אנחנו נתכנס.

סדר הדוברים: ברקו, שטרן, חסון ושולי, והיועצת הפרלמנטרית תמר. תמר תדבר
בקצרה אחרי ברקו.

שוב, זה יהיה התהליך. אנחנו נשמע את התייחסות חברי הכנסת לנושאים שעל הפרק,
ומפה נמשיך.

חברת הכנסת ברקו, בבקשה.

ענת ברקו (הליכוד):

תודה, יושב-הראש. יש לנו איזשהו קושי במובן הזה שאין חפיפה בין שעות ההכרה
של זכאות בלינה לחברי כנסת לבין היועצים. קודם כל, הבעיה היא גם לגבינו.
לפעמים אומרים לנו שסדר היום יהיה מאוד מאוד ארוך, ואני באופן אישי משתדלת
לנסוע הביתה.

היו"ר יואב קיש:

כולנו.

ענת ברקו (הליכוד):

כולנו משתדלים לנסוע הביתה. אם למחרת צריכים להיות מאוד מאוד מוקדם ואנחנו
מסיימים בסביבות 22:00 או 23:00 אז זה כבר הופך להיות לא משתלם כי השעות
האלה על הכביש הן שעות שינה. יוצא מצב שאנחנו ב-23:00 בלילה שהיא שעה
מאוחרת מדי להחליט שאנשים יישארו עד 23:00 בלילה ולמחרת כשהם צריכים להיות
ב-8:00 בבוקר ועוד שעות נסיעה, אז זה אומר שאפילו אין להם שש שעות שינה
מטכ"ליות של טירונים. זה נראה לי אבסורד לחלוטין.

מעבר לזה, צריכה להיות חפיפה בין השעות של קבלת הזכאות לחברי הכנסת לבין
היועצים מהסיבה הפשוטה שהיועצים איתנו. מה הם יעשו? קרה מצב שבגלל רבע שעה,
10:45, תמר נשארה איתי. אני באופן אישי שילמתי עבורה את הלינה כי לא הסכימו
לתת לה החזר על זה. זאת אומרת, זה משהו שהוא אבסורדי. זה לא נכון, זה לא
צריך להיות כך.

אני מאמינה שאם אנחנו עובדים עד כאלה שעות מאוחרות, צריך לקבוע את השעה
22:00 כרף גם לחברי כנסת וגם ליועצים. אם יש אמירה בכנסת משעות הצהריים או
אחר הצהריים שחייבים להזמין מלון כי נשארים מאוחר ומשהו משתנה בסדר היום,
זה לא צריך להיות באחריות היועצים וגם לא באחריות חברי הכנסת. אם הלו"ז
משתנה ברגע האחרון ואי-אפשר לבטל את הלינה אז מה אנחנו אמורים לעשות?

היו"ר יואב קיש:

לא. לדעתי, לח"כים נותנים לבטל - אם אני לא טועה.

ענת ברקו (הליכוד):

עד 21:30. אבל קרה כבר מצב שזה נגמר לפני 23:00 ואי-אפשר היה לבטל.

היו"ר יואב קיש:

הלינה הזו של 23:00 זה רק למי שהוא בטווח של ה-100 ק"מ? אלעזר, לך לא עושים
את החשבון של השעה? הרחוקים יכולים בכל שעה שהם רוצים.

ענת ברקו (הליכוד):

כן.

אמיר אוחנה (הליכוד):

יש פה מישהו מהחשבות?

היו"ר יואב קיש:

לא.

אמיר אוחנה (הליכוד):

אולי צריך להיות מישהו?

היו"ר יואב קיש:

תיכף אסביר, לא צריך.

ענת ברקו (הליכוד):

אדוני יושב-הראש, אי-אפשר לא להתחשב בכך שהיועצים עובדים מאוד מאוד קשה
סביב הלו"ז של חברי הכנסת. השעה חייבת להיות אחידה. 22:00 זו שעה מספיק
מאוחרת כדי לקבוע את העניין הזה. אם יש שינוי בלו"ז, הכנסת צריכה להתחייב
לזה כי לנו אין שליטה על זה. זאת אומרת, אי-אפשר להזמין מלונות, ברגע
האחרון אי-אפשר יהיה להזמין אותם. צריך לקחת את זה בחשבון. אני מבקשת
שתציגו באמת את העניין הזה כי גם לחברי כנסת - - -

היו"ר יואב קיש:

זאת אומרת הבקשה - מה שאת אומרת שצריך להוריד גם ליועצים וגם לח"כים להוריד
את השעה מ-23:00 ל-22:00. ואם יש שינוי בלו"ז אז לא להאשים ולא להתנות את
זה בחובת ביטול.

ענת ברקו (הליכוד):

כן, כי אין לנו שליטה על זה. ברגע שאומרים לנו שהלו"ז הוא ארוך לתוך הלילה,
היועצים מזמינים לנו מלונות. איך אנחנו יכולים לדעת אם יש שינוי בלו"ז?
אנחנו נערכים לזה. אני נוסעת עם קיטבג בבגאז'. יותר מזה מה אפשר לעשות? אני
מבקשת באמת שתהיה גם התחשבות ביועצים שעובדים מאוד מאוד קשה ולא להקשות
עליהם.

אמיר אוחנה (הליכוד):

דבר אחד ברור - שהכללים שחלים על הח"כים צריכים לחול על היועצים. זה צריך
להיות ברור.

היו"ר יואב קיש:

אני לא בטוח בעניין הזה.

אלעזר שטרן (יש עתיד):

אני רוצה לומר על היועצים משפט. אני אומר לכם את האמת, אפשר להעמיס הוצאות.
כל חבר כנסת או חברת כנסת זה אחד, אבל יש לנו שלושה עוזרים. אני מציע
להתחיל לנהל אותם. אם אנחנו נשארים פה עד 22:00 בלילה לא צריך להחזיק
שלושה.

היו"ר יואב קיש:

ברור, אף אחד לא מחזיק.

אלעזר שטרן (יש עתיד):

זה שמחזיקים לא צריך לבוא ב-09:00 בבוקר. זה כספי ציבור. זה הכי קל להגיד
את זה, אני אומר לכם את האמת.

אמיר אוחנה (הליכוד):

אז לא כל השלושה, אבל אחד?

אלעזר שטרן (יש עתיד):

לא שמעתם מה שאני אומר.

היו"ר יואב קיש:

תנו לו לדבר. הוא אומר שאם אחד נשאר עד מאוחר, שייסע הביתה ולא יבוא
ב-09:00.

אלעזר שטרן (יש עתיד):

הוא יכול לבוא ב-12:00 בצהריים. יש לך שלושה.

היו"ר יואב קיש:

אלעזר, אבל אם אתה צריך את אותו אחד?

תמר, בבקשה.

תמר הרן:

קודם כל, תודה רבה לחברת הכנסת ברקו ולשאר חברי הכנסת שהגיעו לכאן. חברת
הכנסת ברקו הציגה את הבעיות העיקריות בהקשר הזה של תנאי הלינה של היועצים.
קודם כל, אני חברת הוועד. ועד היועצים הוא ועד- - - בשלב הזה. אנחנו לקראת
הסכם על החוזה שלנו.

יש קצת אבסורד בכל הנושא הזה גם מבחינת העניין הזה של אי-אחידות בשעות.
בכתב כתוב 23:00. נכון, מאשרים להם לפני. כבר בסביבות השעה 22:00 הם יכולים
כבר להחליט שהם נשארים. על פניו זה אותו דבר מאחר ובפועל נותנים להם לפני.
אבל צריך שתהיה אחידות בנושא הזה גם ליועצים.

מבחינת ההסדרים במלונות - לחברי הכנסת יש הסדר עם שלושה מלונות קבועים
שמולם יש גם הסכם שאם המליאה בסופו של דבר מסתיימת  - - אז אפשר יהיה לבטל,
ליועצים אין מלונות בהסדר. אנחנו נדרשים לחפש איזשהו מלון.

היו"ר יואב קיש:

מה זאת אומרת? אין לכם מלונות בהסדר בכלל?

תמר הרן:

לא. אנחנו נדרשים לחפש לעצמנו איזשהו מלון.

היו"ר יואב קיש:

יש מלון ליועצים, מה זה אין מלון?

תמר הרן:

יש מלונות שעם הזמן הלכו לקראתנו. יש כל מיני הצעות יפות שהגיעו בזכות
קשרים כאלו ואחרים.

היו"ר יואב קיש:

את אומרת שההסדר קיים רק לח"כים.

תמר הרן:

רק לח"כים.

היו"ר יואב קיש:

מה הבעיה לעשות הסדר ליועצים?

תמר הרן:

מסכימה איתך לגמרי.

היו"ר יואב קיש:

אה, הם לא עובדי כנסת.

יואל חסון (המחנה הציוני):

גם אתה לא עובד כנסת.

קריאה:

אבל לח"כים יש הסדר עם החשכ"ל.

מזכירת הכנסת ירדנה מלר הורוביץ:

לח"כים יש הסדר עם חשב כללי.

תמר הרן:

גם אנחנו מקבלים את השכר שלנו מ - - -

היו"ר יואב קיש:

לא משנה, צריך להשיג להם הסדר. אם לא הכנסת אז החשכ"ל. לא יודע, מישהו צריך
לדאוג להסדר. לא יודע אם הכנסת, פה נכנסים לחוקי עבודה. מי שאחראי עליהם
צריך לדאוג להם להסדר.

מזכירת הכנסת ירדנה מלר הורוביץ:

אתם בחוזה עם חבר הכנסת, הסכם העבודה שלכם הוא מול חבר הכנסת ולא מול
הכנסת.

יואל חסון (המחנה הציוני):

האמירות האלה הן בדיחה. מה זה "הסכם מול חבר הכנסת"? האם אני משלם לו את
המשכורת?

מזכירת הכנסת ירדנה מלר הורוביץ:

אבל אתה מחליט להפסיק את ההתקשרות איתו.

יואל חסון (המחנה הציוני):

מספיק עם המסכות האלה - נו, באמת. הכנסת יותר מדי זמן מסירה אחריות מהעניין
של עוזרים פרלמנטריים, גברתי המזכירה. מספיק עם זה כבר. אני לא באמת מעסיק
את העוזרים שלי. זה פשוט שקר להגיד את זה. יש כאן איזה נוהל שהם חותמים
מולנו. אני משלם לו את המשכורת? אני קובע לו את המשכורת? זה לא נכון, זה
שקר. תיקחו אחריות עליהם במסגרת הזו כמו שאתם לוקחים אחריות על כל אחד אחר.

מזכירת הכנסת ירדנה מלר הורוביץ:

אבל אתה קובע אם אתה מעסיק אותו או לא.

יואל חסון (המחנה הציוני):

אני לא מעסיק אותו, זה שקר.

מזכירת הכנסת ירדנה מלר הורוביץ:

מי מחליט להחליף עוזר או לפטר? האם אתה מחליט או הכנסת?

אלעזר שטרן (יש עתיד):

זה לא הדיון בכלל. יש יתרונות לגודל וברור שצריך לעשות להם - מה אכפת לנו?

יואל חסון (המחנה הציוני):

אבל הכנסת מסירה מהעוזרים אחריות כל הזמן. כל הזמן יש את האמירה הזו: אבל
חברי הכנסת מעסיקים אתכם. איזה שטויות אלה? חברי הכנסת לא מעסיקים את
העוזרים, זה הכנסת מעסיקה אותם. זה תרגיל של הכנסת שצריך להפסיק אותו, זה
הכל.

אלעזר שטרן (יש עתיד):

יואל, בלי קשר למה שאתה אומר לגבי מי מעסיק אותם, כדאי לעשות את ההסכם הזה.

יואל חסון (המחנה הציוני):

אבל הכנסת כל הזמן בגלל האמירה הזו מתרחקת ולא לוקחת אחריות.

אלעזר שטרן (יש עתיד):

בסדר, אז את זה צריך להגיד להם.

יואל חסון (המחנה הציוני):

זה מה שאני אומר.

תמר הרן:

יש איזשהו מצב אבסורדי שאנחנו נדרשים לבד לחפש לנו סידור. במידה והמליאה
נגמרת מוקדם מהצפוי, לפני השעה 23:00 שאנחנו לא רשאים אבל המליאה כבר
הסתיימה ולנו יש כבר מקום באיזשהו מלון, אנחנו נדרשים להתחנן בפני מנהל
הקבלה או מי שנמצא בכלל באותו זמן - לא תמיד יש מישהו בכיר שיכול לענות
לו - שיבטלו לנו את החדר כי אחרת אנחנו נדרשים לשלם בעד זה.

היו"ר יואב קיש:

מה התקציב היום לחדר?

תמר הרן:

מתוקצב לנו עד 330, ואנחנו משלמים על זה גם מס.

היו"ר יואב קיש:

כמה זמן המספר הזה קיים? האם מישהו יודע להגיד מתי העלו פעם אחרונה?

תמר הרן:

לפחות מהכנסת הזו - - -

ארבל אסטרחן:

יש גם סמכות לחשב הכנסת - סכום גבוה יותר שיקבע החשב - - -, ובהתאם
לשינויים

ענת ברקו (הליכוד):

אדוני היושב-ראש, אני חייבת ללכת להצבעה. אלו הדברים ואני חושבת שצריך לקחת
בחשבון שאנשים צריכים לישון יותר משש שעות.

תמר הרן:

מלשכת מנכ"ל היו איתי בקשר אישי בעקבות הפנייה של חברת הכנסת ברקו. הציגו
איזושהי תוכנית. לצערי הרב, אף אחד מלשכת מנכ"ל הגיע לכאן כדי להציג את
הדברים. אני מצרה על כך מאוד.

היו"ר יואב קיש:

אני דיברתי איתם. אחר כך אסביר גם למה. איזה תוכנית הם הציעו?

תמר הרן:

הם הציעו רעיון מאוד יפה שבשעה 18:00 מזכירות הכנסת תשלח מייל בתפוצה לכלל
הח"כים ש- --

מזכירת הכנסת ירדנה מלר הורוביץ:

את מקדימה את המאוחר. נקבעה ישיבה שאנחנו צריכים לקיים אותה. לכן, לא הגיעו
לכאן, ולכן אני כאן.

היו"ר יואב קיש:

יואל, בבקשה.

יואל חסון (המחנה הציוני):

קודם כל, אתייחס בעניין העקרוני למעמדם של העוזרים הפרלמנטריים שבאמת עבר
איזושהי מהפכה מאוד גדולה מלפני הרבה שנים למה שהוא היום. המעמד היום הרבה
יותר טוב גם מבחינת השכר, וגם מבחינת התנאים. זה סביר.

אני לא מכיר הרבה עובדים בשירות הציבורי שצמודים ללו"זים מאוד מאוד קשים.
אמרו פה: שיצטרפו ב-12:00. יש עוזרים שכל אחד עושה את תחומו. אם קבעו לך
ראיון ב-09:00 בבוקר באיזשהו מקום, אתה תיקח את הדובר שלך לשם. אם יש לך
פגישה פרלמנטרית אתה תיקח את היועץ הפרלמנטרי איתך ולא משנה אם הוא נשאר
איתך עד 24:00 בלילה באותו יום. זאת אומרת, אי-אפשר לעשות את המשחקים האלה.
קודם כל, באמירה הכללית העוזרים חייבים להיות מבחינת הבקשה של חברת הכנסת
ברקו מוצמדים לשעות של הלינה באותו צורה. אם אנחנו עד 22:00 אז גם הם
צריכים להיות עד 22:00. לא שמתי לב לזה אף פעם למה הם צריכים להיות ב-23:00
אם אנחנו ב-22:00. זה פשוט לא נראה לי הגיוני בשום צורה. לכן, אנחנו צריכים
להפנות לוועדה בקשה בעניין הזה.

גם בנושא של המס, אני לא חושב שהם צריכים לשלם מס. למה אנחנו לא נדרשים
לשלם מס והם צריכים לשלם מס? האם דמנו סמוק יותר? מה ההבדל בינינו לבינם
בהקשר הזה של שעות עבודה? אני לא מבין את ההבדל. עד השעה 22:00 אתה מגולם.

ארבל אסטרחן:

מי שגר עד 100 ק"מ משלם מס.

יואל חסון (המחנה הציוני):

כן, אבל אם אתה בשעות שהמליאה עד מאוחר אתה לא משלם מס. באישור מיוחד אתה
לא משלם מס. אם יש מליאה מאוחרת לא משלמים מס, תגידו את זה בלי כל
הסרבולים.

ארבל אסטרחן:

- - - אישור מיוחד של המנכ"ל. זה חריג, לא הכלל.

יואל חסון (המחנה הציוני):

לא משלמים מס אם המליאה מתמשכת. רוב חברי הכנסת שגרים קרוב לא נשארים לישון
פה אם המליאה לא מתמשכת. אין פה תענוג גדול לישון במלונות כאן, זה לא איזה
שררה יוצאת דופן.

לגופו של עניין , זו סוגיה שבאמת צריך לדבר עליה. כי מצד אחד אנחנו אלה
שבוחרים את העוזרים שלנו, וזה נכון. זה שיקול הדעת שלנו גם להחליף אותם.

אלעזר שטרן (יש עתיד):

אני יכול לבקש שהדיון הזה לא יהיה עכשיו?

היו"ר יואב קיש:

אמרת עד 10:30. הוא מסיים, הוא אחרון הדוברים.

יואל חסון (המחנה הציוני):

לא מרחיב את זה. הח"כים יכולים לבחור את העוזרים שלהם, יכולים גם לפטר את
העוזרים שלהם בכל עת, בכל שלב. זה נתון להחלטתם. בגלל זה יש את העניין הזה
של ההעסקה הישירה כאילו שחותמים מולנו על ההסכם. אני מקבל את זה בהגדרה
בגלל היכולת שלנו לבחור את מי לקח ואת מי לא. אבל מצד שני, זה שקר גדול.
ההעסקה הזו היא על ידי הכנסת.

היו"ר יואב קיש:

זה לא הנושא כרגע.

יואל חסון (המחנה הציוני):

אבל זה ברור גם ברמת התנאים. זה השפיע כל הזמן על התנאים גם. ההעסקה היא של
הכנסת.

היו"ר יואב קיש:

לך זה ברור. יואל, תודה. אסכם את הנושא של העוזרים. אני רוצה להגיד שני
דברים: ראשית, זה טעות שאין הסכם מלונות ליועצים - חד וחלק. זה משהו שצריך
לטפל בו. אני מבין שסביב שזה יהיה הדיון אולי ב- - -

מזכירת הכנסת ירדנה מלר הורוביץ:

סביב זה, סביב שעות המליאה.

היו"ר יואב קיש:

גם לגבי שעות המליאה אנחנו נחכה לשמוע את מסקנות הדיון. אני יכול להוסיף
עוד משהו. לדעתי, גם 320 שקלים זה לא מספיק. יכול להיות שצריך להעלות את
זה. ראינו את זה במשברים שהיו פה כשלא היו עוד מלונות בסכום הזה. אני חושב
ששווה להעלות את זה לאזור ה-400 שקלים ולתת - - -

ארבל אסטרחן:

כתוב במפורש - - -

היו"ר יואב קיש:

בסדר. אני אומר שצריך להגיד לחשב שבשוטף 320 נראה נמוך.

ארבל אסטרחן:

330.

היו"ר יואב קיש:

אני מבקש שזה הסיכום שייצא לוועדת הציבורית.

רוברט אילטוב (ישראל ביתנו):

אני מבקש להוסיף לוועדה הציבורית נושא אחד. כשדיברנו על תנאים של העוזרים
סוכם שאלה שגרים בנתניה באופן כללי יקבלו כלכלה שווה. יש מצב שאחד שגר
בנתניה באזור מסוים מקבל יותר, ו-300 או 400 מטר ממנו זה תשלום אחר לגמרי.
זה הפרש גדול מאוד. אני זוכר שהעליתי את זה בוועדה. נאמר לי בצורה הכי
מפורשת שהתנאים יושוו.

היו"ר יואב קיש:

אז תעלי את זה לוועדה ונראה את ההתייחסות.

אלעזר שטרן (יש עתיד):

אני מבקש להדגיש שיש לנו אחריות ציבורית בדברים האלה לנסות לתמרן בין
העוזרים שלנו. יש שלושה עוזרים ואפשר לעשות חפיפה בתחומים שנקלעים למצב
כזה.

היו"ר יואב קיש:

ברור. שמענו אותך וגם את יואל.

אנחנו עוברים לנושא הבא של אלעזר, בבקשה.

אלעזר שטרן (יש עתיד):

לנושא הבא, להבדיל מהנושאים שעלו עד עכשיו בהקשרים האלה, אין לו שום משמעות
כלכלית. לכן, הוא נראה לי טריוויאלי. אני כמו חברים אחרים או חברות אחרות,
גר מעל 100 ק"מ. אני זכאי לשני לילות בשבוע בין ימי דיונים בכנסת. אני רוצה
לומר שבלילה לוקח לי לנסוע שעה וארבעים ובבוקר זה יכול להיות בין שלוש
לארבע שעות. לפעמים בכלל אני גומר פעילות בירושלים ביום ראשון בערב, ואני
צריך לנסוע להושעיה ולבוא בבוקר.

ארבל אסטרחן:

אם זה פעילות של הכנסת גם יש זכאות.

אלעזר שטרן (יש עתיד):

יש לי פעילות סתם - חתונה או פעילות פוליטית, לא משנה מה. אני צריך לנסוע
ולחזור. אם זה פעילות פוליטית הכנסת אומרת לי בצדק: זבש"ך - יכול להיות,
בסדר.

היו"ר יואב קיש:

לא בטוח שבצדק. אבל לא משנה, תמשיך.

רוברט אילטוב (ישראל ביתנו):

אתה חבר כנסת, אתה כל הזמן בפעילות פוליטית.

אלעזר שטרן (יש עתיד):

אוקי, אבל לא נותנים לנו. אין בעיה, לא משנה. אמרתי אני לא מבקש להרחיב את
הדיון הזה.

רוברט אילטוב (ישראל ביתנו):

גם לחתונה אתה מגיע כי אתה פוליטיקאי.

אלעזר שטרן (יש עתיד):

יכול להיות, אני בטח אבין את זה. אבל אני אומר, ללכת למקום הטריוויאלי. יש
לי שני לילות בשבוע. אני מבקש עכשיו שאם אני רוצה לישון יום ראשון כזה
בלילה או יום רביעי בלילה - אני לא רוצה את זה בחמישי, שישי, שבת, אבל בגשר
שבין ימי העבודה האלה יגידו לי: אדוני, זה המושב. יש לך 46 ימים - בבקשה,
זה הבנק שלך בזה. אם אני צריך יום ראשון פתאום, אני צריך להתקשר למנכ"ל
לקבל אישור, להגיד למלון - את כל הנוהל הזה. בחלק גדול מהפעמים הוא ייתן.
אגב, לא תמיד. בטקס הדלקת המשואות שחברי הכנסת מוזמנים הוא אמר לי: לא. זה
לא בין שני ימי פעילות. למחרת היה לי בית הנשיא ואני בא לשם כחבר כנסת.

היו"ר יואב קיש:

אני יכול להגיד לך שני דברים: ראשית, אני חושב שזה גם ברור בציבור וגם
לוועדה הציבורית שחבר כנסת מעדיף לישון בבית שלו.

אלעזר שטרן (יש עתיד):

נכון.

היו"ר יואב קיש:

לכן, אם הוא בוחר לישון במלון בירושלים זה נובע רק מהסיבה שהפעילות שלו,
בין הפרלמנטרית ובין הפוליטית, מחייבת אותו וגורמת לו אי-נוחות בנסיעות
מיותרות ושעות קשות. כי הרי אנחנו הרבה פעמים מעדיפים לצאת גם אם זה קשה
וגם אם זה בפקקים כי רוצים להגיע הביתה. אבל בסוף זה באמת מגיע למקרים שבהם
אתה אומר: זה כבר לא הגיוני ואין סיבה לנסוע הביתה, בטח למקומות הרחוקים
יותר, וגם לאזור תל אביב. אני חייב להגיד לך שגם כשאני מסיים פה דיונים ויש
לי למחרת ועדה ב-09:00, אז אני אומר: אם אני אסע עכשיו הביתה אני אמצא את
כולם ישנים, אני אצא בבוקר לפני שכולם קמים. ואז מה עשיתי בזה? דווקא למקום
הזה להתחיל להתחשב כמו שאתה מתאר במקרים של יום ראשון בלילה או רביעי
בלילה, או להתחשב אם השעה היא 22:02 או 23:02, אני מרגיש כאילו קצת כמו
בייביסיטר. אבל אני אומר שאם חבר כנסת מחליט שנכון לו להישאר לישון באותו
יום בירושלים אז באופן טבעי יש לו סיבה טובה לכך, אחרת הוא ירצה לישון
בבית.

לכן, קצת קשה לי עם כל המגבלות כמו שאתה מתאר. קשה לי עם המגבלה הזו של
השעה 23:00 או 22:00, או כל שעה שישימו. זה בעיניי נראה קצת מגוחך. אם בסוף
חבר כנסת מחליט להישאר לישון בירושלים, אני חושב שצריכה להיות לו
הפררוגטיבה להגיד: אני ישן היום בירושלים כי אני מסיים היום מאוחר, וזה לא
משנה אם זה מליאה, או חתונה, או פגישות עבודה, או בבוקר למחרת עם הנושא -
מה לעשות? לכן, המגבלה הזו היא בעייתית מלכתחילה.

אני גם לא אוהב את כל ההתנהלות הזו של חברי הכנסת מול מנכ"ל הכנסת. זה נראה
לי מיותר. אני רוצה לבקש להמליץ לוועדה הציבורית שאם חבר כנסת מבקש לישון
בירושלים אז בוודאי כשזה המרחק של אלעזר זה יהיה התנהלות שלו ישירה והוא לא
יצטרך - - -

רוברט אילטוב (ישראל ביתנו):

חבר כנסת ביום חמישי יכול להיות גם בכנסת.

ארבל אסטרחן:

אם יש ישיבה בכנסת יש זכאות ללינה כבר היום.

רוברט אילטוב (ישראל ביתנו):

הוא יכול בלי ישיבה להיות בכנסת. אין מגבלה על חבר הכנסת להיות בכנסת ביום
חמישי וביום ראשון. אם הוא בוחר לעבוד בלשכה בכנסת - - -

היו"ר יואב קיש:

נכון. אין לי לשכה במקום אחר. התקציב של לשכה עושה את זה לא הגיוני להשכיר
במרכז לשכה. אי-אפשר, לא הגיוני. אני אגמור את כל תקציב קשר לציבור של כ-
100,000 שקלים.

רוברט אילטוב (ישראל ביתנו):

בכסף הזה קשה למצוא מקום.

היו"ר יואב קיש:

בדיוק. אז מה עשיתי? אז אני לא שוכר לשכה בתל אביב. יכול להיות שמי שגר
בפריפריה ורחוק אז גם העלויות יותר נמוכות וגם יש היגיון שתהיה לשכה. לי
אין, ואני עובד מירושלים. בסוף אני מוצא את עצמי באמת בימים שגם מסיימים
מאוחר נוסע ויוצא למחרת בשש בבוקר בשביל להגיע כי אין זכאות. בעיניי בעסק
הזה צריך לעשות רביזיה שלמה.

אני מבקש מהוועדה הציבורית לבחון היטב בהתאם לשיקולים שנאמרו פה את הנושא
של בכלל האם חבר כנסת צריך אישור בשביל להישאר ללינה בירושלים. ברור לי
שאפשר להחריג את סופי השבוע. אף אחד לא מצפה מחברי הכנסת להיות בסופי שבוע.
אבל אם חבר כנסת רוצה לישון ביום רביעי בירושלים אז יש לו סיבה, ואם הוא
רוצה לישון ביום ראשון בירושלים אז יש לו סיבה. וגם אם המליאה נגמרת
ב-18:00 ואני מחליט לישון בירושלים אז יש לי סיבה. וגם אם זה 100 ק"מ. הרי
ממבשרת אף אחד לא יבוא לישון בירושלים. אבל כן לבוא מתל אביב, עם כל הכבוד
לשיא המחלפים, בשעות הלחץ כשאני יוצא בבוקר, אז אני לוקח שעתיים, שעתיים
וחצי ספייר כדי לא לאחר.

רוברט אילטוב (ישראל ביתנו):

מנתניה זה שעתיים וחצי נטו.

היו"ר יואב קיש:

לכן, ה-100 ק"מ הזה לא רלוונטי כבר. זה היום פקקים של שעתיים פלוס בשעות
הלחץ. אני מבקש מהוועדה הציבורית. דיברה פה קודם על השש שעות בלילה של
הטירונות. אנחנו לא טירונים ואני מבקש מהוועדה הציבורית לשנות את המנטליות
בנושא אישורי מנכ"ל לשהייה בירושלים, להבין שמדובר בחברי כנסת. אני חושב
שאם חבר כנסת בוחר לא לישון בביתו אז יש לו סיבה טובה.

ארבל אסטרחן:

צריך לדעת שהמנטליות זה החלטה של ועדת הכנסת.

היו"ר יואב קיש:

בסוף, בסדר. אבל אני מעלה את זה לשאילתה לוועדה הציבורית. תחזור התשובה של
הוועדה הציבורית. אם נחליט שוועדת הכנסת לא מקבלת את התשובה - דיברתי על
התהליך קודם. אני רוצה שוועדה ציבורית תבין את העניין. לכן, אני מסביר
ומפרט את הנימוקים. אנחנו נוציא מכתב מסודר בעניין הזה לוועדה הציבורית
ואנחנו נבקש לשמוע את תשובתה בעניין.

ארבל אסטרחן:

ובנק לינות - - -

היו"ר יואב קיש:

יהיה בעיניי מיותר. אני לא מבין למה הוא צריך להתנהל מול בנק בתור חבר כנסת
שרוצה להיות בבית שלו אבל גר שלוש שעות נסיעה ובראשון בערב יש לו החלטה האם
הוא נשאר לישון וממקסם את היום שלו, ואולי עושה עוד פגישות בירושלים כי הוא
כבר החליט להישאר ולמחרת נשאר פה, או שלא. זה החלטה שלו בלבד, הוא לא צריך
אישור מנכ"ל או אישור לא יודע מה בשביל הדבר הזה.

אלעזר שטרן (יש עתיד):

יואב אומר שני דברים. אני הלכתי על המינימום. זה בכלל נראה לי בדיחה שאני
בתוך הבנק, בתוך אותן הוצאות שישנן, אלא אם כן מישהו מרוויח מזה פה בכנסת.
מתקציב הכנסת ירד עכשיו יותר. זאת האמת, צריך להגיד את זה.

היו"ר יואב קיש:

בסדר, את נושא התקציב צריך לתקן. נתקן.

אלעזר שטרן (יש עתיד):

בדיוק. ומה שיואב אומר: תשחררו אותנו משיקולי הדעת האלה.

ארבל אסטרחן:

מראשון עד רביעי - - -

היו"ר יואב קיש:

שיקולי חברי הכנסת לישון. אני לא צריך שחברי הכנסת יבקשו אישור מהמנכ"ל.

ארבל אסטרחן:

כולל חמישי בלילה?

אלעזר שטרן (יש עתיד):

לא חמישי.

היו"ר יואב קיש:

עד רביעי לילה, לא חמישי לילה. ראשון לילה עד רביעי לילה. המשרד שלנו פה.

ארבל אסטרחן:

ראשון עד רביעי בירושלים, ללא קשר למרחק.

היו"ר יואב קיש:

כן, ללא קשר. מה זה "ללא קשר"? אני מבטיחה לך שמי שגר במבשרת ילך לישון
בבית שלו. לדעתי, גם מי שגר בגוש עציון ילך לישון בבית שלו. אבל מה לעשות
שיש ימים שלבוא לפה מתל אביב זה כבר שעתיים-שעתיים וחצי. אתם יודעים את זה
בדיוק כמוני.

שולי מועלם-רפאלי (הבית היהודי):

רציתי להעלות את הסיפור של מנהלי הסיעות. אולי בזמן שלא הייתי פה מישהו אחר
העלה את זה כבר. איך אנחנו מתמודדים עם מה שהיה בשבוע שעבר? סיימנו בחמש
בבוקר ומנהלי הסיעות - - -

ארבל אסטרחן:

התנאים שלהם לא נקבעים בכלל על ידי ועדת הכנסת. הסיעה יכולה להלין אותם.

שולי מועלם-רפאלי (הבית היהודי):

גם העוזרים הפרלמנטריים לא עובדי כנסת.

ארבל אסטרחן:

אבל רואים את העוזרים הפרלמנטריים כחלק מתנאי חברי הכנסת.

היו"ר יואב קיש:

אז למי כפופים מנהלי הסיעות? לסיעות. אז זה מול הסיעות. לצורך העניין, את
יכולה בבית היהודי כיושב-ראש סיעה להוביל החלטה שתהיה שונה מההחלטה של סיעת
כולנו ששם לא יודעים אם אוהבים את מנהלת הסיעה.

שולי מועלם-רפאלי (הבית היהודי):

טוב שאת אומרת כי חשבתי שגם מנהלי הסיעות הם כמו העוזרים הפרלמנטריים.

ארבל אסטרחן:

לא, הם שונים מאוד. הכנסת אכן משלמת את שכרם, וחלק מהסיעות פשוט מוסיפות
להם שכר ותנאים כפי שהם רוצים. פה אין הגבלות, מה שאי-אפשר למשל לגבי
עוזרים פרלמנטריים.

שולי מועלם-רפאלי (הבית היהודי):

ברור, בסדר גמור.

היו"ר יואב קיש:

זה החלטה של הסיעות.

רוברט, אתה רוצה להוסיף עוד משהו?

רוברט אילטוב (ישראל ביתנו):

אני רוצה לחזור עוד פעם על הסיפור הזה של עוזרים שגרים בבית כשאחד גר 300
מטר מהשני והוא מקבל X כסף ואחד מקבל X מינוס מאות שקלים.

ארבל אסטרחן:

זאת אומרת, אתה לא רוצה לבטל לגמרי את המגבלה של 100 ק"מ, אלא העיר נתניה?

רוברט אילטוב (ישראל ביתנו):

לצאת מנתניה זה פשוט בלתי אפשרי היום.

ארבל אסטרחן:

זה לא הגבלה. עד 100 ק"מ מקבלים סכום מסוים, מעל 100 ק"מ הסכום גבוה יותר.
אתה רוצה 100 ק"מ בנתניה.

רוברט אילטוב (ישראל ביתנו):

נתניה נכללה לתוך מעל 100 ק"מ גם לחברי כנסת וגם לעוזרים.

ארבל אסטרחן:

כי כנראה היא מעל 100 ק"מ, כי כנראה זה המרחק שלה.

רוברט אילטוב (ישראל ביתנו):

לא. אם את נוסעת דרך כביש 6 זה מאה ומשהו ק"מ, ואם את נוסעת דרך כביש 2
שאי-אפשר לנסוע בו היום זה 89 ק"מ. שוב, תלוי מאיזה נקודה בנתניה כי היא
מאוד ארוכה - 13 ק"מ אורך העיר. מהצפון זה מעל 100 ק"מ ומהדרום זה - - -

ארבל אסטרחן:

אז מה הבקשה? שזה יהיה 100 ק"מ ונתניה?

רוברט אילטוב (ישראל ביתנו):

שנתניה תיכלל כאילו היא 100 ק"מ, נקודה.

ארבל אסטרחן:

רק נתניה.

רוברט אילטוב (ישראל ביתנו):

רק נתניה.

היו"ר יואב קיש:

אסכם את הדיון. עלו לנו מספר נושאים. הנושא האחרון זה בקשה של חבר הכנסת
רוברט אילטוב - תשובה של הוועדה הציבורית.

שני נושאים נוספים: נושא היועצים - אני מבקש מהחשב לשקול להעלות את התקציב
ל-400 שקלים.

ארבל אסטרחן:

הוא כתב לי בינתיים, כשדיברנו, שהוא אישר לאחרונה 400 שקלים.

היו"ר יואב קיש:

בסדר, אני רוצה באופן קבוע. אני חושב שבאופן קבוע. הרי אנחנו רוצים לעשות
הסדר שיהיו כמה שיותר מלונות. 330 נראה לי היום נמוך במחירים, ואני פונה
לחשב בעניין הזה. זה לא קשור לוועדה הציבורית.

ארבל אסטרחן:

אם רוצים לעשות שינוי של קבע זה כן קשור.

היו"ר יואב קיש:

אוקי, אז לוועדה הציבורית שאם מדובר בשינוי של קבע.

והנושא של הסכם - אני לא יודע מי, אנחנו הבנו שיש פגישה בנושא של הצוות של
המנכ"ל והכנסת. המצב הזה שליועצים אין הסכם מלונות קבוע ומוסדר הוא לא
ראוי. אנחנו כחברי כנסת מלינים על כך. אני מבקש להעלות את זה גם לנקודה
להתייחסות לוועדה הציבורית. אני לא מצפה מהם, אבל שיידעו. אני רוצה ליידע
אותם בזה. כי בסוף המנכ"ל יבוא עם משהו, יכול להיות שיצטרכו את האישור. אני
מבקש ליידע את זה.

אותו דבר לגבי השעות של העוזרים, שאם השעה היא 22:00 בלילה אז זה כבר
בוודאי כבר מספק.

לגבי הח"כים, וזה הסיכום, להפסיק את נוהל האישורים. מיום ראשון עד יום
רביעי ח"כ יכול להחליט להישאר בבית מלון מסיבותיו שלו: ייעול יום העבודה
שלו, פגישות נוספות בירושלים, שימוש בלשכה שלו כמשרד. לכן, אני לא רואה שום
סיבה להתחיל להביא אישורים לדבר הזה.

ארבל אסטרחן:

וזה שהיום מי שגר עד 100 ק"מ ממוסה, אמרת שגם את זה לבטל? היום יש ח"כים
שגרים עד 100 ק"מ - - -

היו"ר יואב קיש:

לא. שיהיה מה שיהיה, מבחינת המיסוי אני לא משנה את מדיניות המיסוי. אולי זה
יהיה איזשהו אינסנטיב נוסף לאלה שגרים קרוב לא להישאר. אם זה אחרי 23:00
הוא ממוסה גם כן?

ארבל אסטרחן:

באישור של המנכ"ל הוא לא ממוסה.

היו"ר יואב קיש:

לא, אני לא רוצה את אישורי המנכ"ל. כל הקטע זה המסוי לח"כים? כאילו היום אם
אני נשאר ביום ראשון - - -

קריאה:

אתה - - -

היו"ר יואב קיש:

לא, אז כמובן שהסיפור זה המיסוי. כל הסיפור זה המיסוי, כל הסיפור זה
המיסוי.

ארבל אסטרחן:

לא, ביום ראשון סתם אין לך היום בכלל זכאות - - -

היו"ר יואב קיש:

לא, אז צריך שיהיה. מספיק עם אישורי מנכ"ל, אין יותר ח"כים שמבקשים אישורי
מנכ"ל. יש לח"כ את הזכות.

שולי מועלם-רפאלי (הבית היהודי):

גם לא הקרובים?

היו"ר יואב קיש:

גם לא הקרובים. מה זה הקרוב? הרי זה לא מבשרת, זה תל אביב שאני אומר לך
שלוקח שעתיים. הרי את תלכי לישון בבית.

שולי מועלם-רפאלי (הבית היהודי):

אני בכל מקרה אלך לישון בבית.

היו"ר יואב קיש:

בדיוק. אמרתי פה שלח"כ יש אינטרס לישון בבית. אם הוא בוחר לא לישון בבית זה
סימן שיש לו עבודה בירושלים.

ארבל אסטרחן:

זה שינוי שוועדת הכנסת יחסית קיבלה לאחרונה - עניין המיסוי. אם אתה אומר
שמי שגר בתל אביב ולא משנה באיזה יום נשאר בירושלים - - -

היו"ר יואב קיש:

אני לא רוצה לעשות הפרדה למי שגר בתל אביב. מי שמחליט לישון בירושלים,
נקודה.

ארבל אסטרחן:

- - - הכנסת תגלם את המס.

היו"ר יואב קיש:

כן, בלי אישור מנכ"ל גם אם הוא גר במבשרת. אני רק מאמין שאף אחד ממבשרת לא
יבוא למלון אלא ילך למבשרת - זה הכול. אני מאמין שמי שיישאר לישון במלון זה
מי שיודע שלוקח לו הרבה זמן לנסוע בבוקר לירושלים.

ארבל אסטרחן:

צריך לדעת שהמרחק של 100 ק"מ, בזמנו דובר על זה שהוא נלקח מתקנות מס
הכנסה - - -

היו"ר יואב קיש:

בסדר. אז יש פה שינוי בתנאים של הח"כים שעכשיו אם הם מחליטים לישון
בירושלים הכנסת תגלם את העלות הזו.

אני סוגר את הישיבה. תודה רבה לכולם.

הישיבה ננעלה בשעה 10:20.
