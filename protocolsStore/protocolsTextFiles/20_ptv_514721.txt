הכנסת העשרים

מושב רביעי

פרוטוקול מס' 4

מישיבת הוועדה המשותפת לוועדת הכלכלה וועדת הכנסת לדיון בהצ"ח משק החשמל

(תיקון מספר 16 והוראת שעה) (רפורמה במשק החשמל), התשע"ח-2018 (מ/1244)

יום רביעי, כ"ח בתמוז התשע"ח (11 ביולי 2018), שעה 21:00

סדר היום:

הצעת חוק משק החשמל (תיקון מס' 16 והוראת שעה) (רפורמה במשק החשמל),
התשע"ח-2018 (מ/1244)

נכחו:

חברי הוועדה:

איתן כבל – היו"ר

יעקב אשר

שולי מועלם-רפאלי

איילת נחמיאס ורבין

רועי פולקמן

חברי הכנסת:

יעל כהן-פארן

מוזמנים:

  ------------------------------------------------------------------------
  אודי אדירי    –   מנכ"ל משרד האנרגיה
  ------------- --- ------------------------------------------------------
  חרות חסיד     –   עורך דין רשות החשמל, רשות החשמל

  דרורה ליפשיץ  –   יועמ"ש, משרד האנרגיה

  רועי          –   לשכה משפטית, משרד האנרגיה
  גולדשטיין         

  דרור וגשל     –   מח' ייעוץ וחקיקה (כלכלי), משרד המשפטים

  שי אגמון      –   מתמחה, מח' ייעוץ וחקיקה, משרד המשפטים

  יודפת אפק     –   סגנית בכירה למנהל הרשות, משרד האוצר
  ארזי              

  אפרת נחלון    –   עו"ד בלשכה המשפטית, משרד האוצר

  אפרת פרוקציה  –   סגנית היועץ המשפטי במשרד האוצר, משרד האוצר

  איתי כהן      –   רכז חשמל ברשות החברות הממשלתיות, משרד האוצר

  אמיר רשף      –   רכז אנרגיה ותשתיות באגף תקציבים, משרד האוצר

  איציק         –   רכז אנרגיה ומים באגף החשב הכללי, משרד האוצר
  מרמלשטיין         

  ישי פרלמן     –   עוזר ראשי משפטית, רשות המסים, משרד האוצר

  דוד גרשביץ    –   רפרנט אנרגיה באגף תקציבים, משרד האוצר

  רעות רבי      –   אגף איכות אויר, המשרד להגנת הסביבה

  מאיר פרי      –   מנהל אגף אסטרטגיה, רשות מקרקעי ישראל

  יעל שיינין    –   עו"ד, רשות ההגבלים העסקיים

  אסף אילת      –   יו"ר רשות החשמל, רשות החשמל

  נורית פלתר    –   ראש אגף אסטרטגיה ובקרת מדיניות, רשות החשמל
  איתן              

  מיכאל מקייה   –   יועמ"ש רשות החשמל, רשות החשמל

  עופר בלוך     –   מנכ"ל חברת החשמל

  אורן הלמן     –   סמנכ"ל שיווק ורגולציה, חברת החשמל

  גרשון ברקוביץ –   סגן היועמ"ש לפעילות במשק החשמל, חברת החשמל

  עינב חשאי     –   מנהל תחום רגולציה וקשרי ממשל, חברת החשמל

  גיל דותן      –   מנהל יחידת ניהול המערכת, חברת החשמל

  אמיר ליבנה    –   מנהל האסטרטגיה והשינוי המבני ועוזר בכיר, חברת החשמל

  יעל נבו       –   היועצת המשפטית של חברת החשמל, חברת החשמל

  אולגה גופמן   –   יחידת ניהול המערכת, חברת החשמל

  יעל בן פורת   –   יחידת ניהול המערכת, חברת החשמל

  דוד (מיקו)    –   יו"ר הארגון הארצי, ועד עובדי חברת החשמל
  צרפתי             

  שחר הררי      –   יועץ פיננסי וכלכלי, ועד עובדי חברת החשמל

  אילן פנחס     –   יו"ר הועד הצפוני, ועד עובדי חברת החשמל

  בצלאל שליו    –   יועץ של ועד עובדים, חברת החשמל

  איתן פרנס     –   מנכ"ל, איגוד חברות אנרגיה ירוקה לישראל

  נתי בירנבוים  –   מנכ"ל, פורום יצרני חשמל פרטי מגז טבעי

  עמית קריספין  –   יועץ, פורום יצרני חשמל פרטי מגז טבעי

  מאיר רובין    –   מנכ"ל, פורום קהלת

  נילי אבן-חן   –   סמנכ"ל כלכלה ומחקר, התנועה למען איכות השלטון בישראל

  תהילה פינק    –   שדלן/ית (משרד עו"ד ארנה לין ושות') אינו/ה מייצג/ת
  בנישו             לקוחות בדיון זה (לקוחות קבועים נוספים שנושא הישיבה
                    נוגע אליהם באופן ישיר: ארגון עובדי חברת החשמל לישראל,
                    הוועד הארצי)

  חניתה חפץ     –   שדלן/ית (פוליסי בע"מ), מייצג/ת את ועד עובדי חברת החשמל

  בועז רדי      –   שדלן/ית (אימפקט (ל.א.ב) בע"מ), מייצג/ת את חברת החשמל

  שגיא אהרון    –   שדלן/ית (קונטקטי בע"מ), מייצג/ת את OPC Rotem
  ------------------------------------------------------------------------

ייעוץ משפטי:

אתי בנדלר

מנהל/ת הוועדה:

לאה ורון

רישום פרלמנטרי:

ס.ל., חבר תרגומים

הצעת חוק משק החשמל (תיקון מס' 16 והוראת שעה) (רפורמה במשק החשמל),
התשע"ח-2018

היו"ר איתן כבל:

שלום לכולם, ערב טוב. אפשר לעשות את זה בדרך הקלה או בדרך הקשה, אבל לפני
כן אנחנו נאמר ערב טוב, גברתי מנהלת הוועדה, היועצת, היועצות, רשם
פרלמנטרי, דובר, חברתי איילת נחמיאס. מנכ"ל משרד האנרגיה, אורחים נכבדים,
יושב ראש ועד חברת החשמל, שלום לכולם. אני באמת שמח לראות אתכם.

ברשותכם, אנחנו חייבים לסיים את הדיונים עד מחר, לא יאוחר מן השעה 12:00
בצהריים. זה אומר, אני אומר בשיא הרצינות ואני מתכוון שלכל המאוחר, אם אני
אדרש, כי גם כבר קבעתי אחרי, כדי לאתגר את עצמי, אבל מעבר לעניין הזה יש
מחויבות של הצוות המקצועי, מסיבות פנימיות שאנחנו לא נרחיב אותן, כללי
עבודה של הכנסת, זה אומר שאפשר הלילה להישאר עד 12 בלילה ואולי אחת בלילה,
או שבמקום שאנחנו נבלבל את המוח יתר על המידה, אנחנו כבר מבינים, אנחנו
בתוך החוק, אנחנו יודעים איפה הבעיות, איפה יותר, איפה פחות, איפה צריך
לשים דוושה, הכול בסדר, אז אנא מכם אין דבר שלא ניתן לפתרון, אנא היו איתנו
על העניין.

אני רק רוצה להזכיר, אין הצהרות, אנחנו עוסקים בסעיפי חקיקה ולכן כיוון
שאנחנו עוסקים ב - - - דרך אגב, המצהיר היחיד, אם ירצה את זה היום או לדחות
את זה למחר, זה אודי אדירי או מי מטעמו, או לחילופין, אם יחליטו שזה יושב
ראש רשות החשמל, או אמיר בעניין הזה, לגבי נושאים שאנחנו סיכמנו עליהם. אתה
זוכר איך התעריפים נקבעו ומה ההשפעה עליהם. אני אגיד את זה בצורה יותר
ברורה.

יש לנו רשימה של סעיפים שעברנו אותם ואני רוצה לחזור אליהם, תגידו לי האם
לחזור, כן או לא. יש לנו כאן גם את נציגי ניהול המערכת, אני אאפשר לכם לומר
כמה מילים, לא יותר מדי, אני מצטער אם התכוננתם כל היום, נעשה את זה קצר.
יש כאן גם את יושב ראש הוועד שיאמר בהקשר הזה כמה מילים, אני אומר את
ההתייחסות שלי, יש כאן גם את מנכ"ל החברה החדשה, נעשה את זה קצר, נתקתק את
הדברים וניסע.

אתי בנדלר:

החברה החדשה?

היו"ר איתן כבל:

איך זה נקרא?

קריאה:

חברת החשמל, 65 שנה.

איילת נחמיאס ורבין (המחנה הציוני):

מנהלת המערכת.

היו"ר איתן כבל:

מנהלת המערכת. לא התכוונתי למר בלוך. אמיר, אתה איתי? אפרת, את איתי?

אפרת נחלון:

כן.

היו"ר איתן כבל:

תודה. יש לנו השלמות של סעיף 2, הגדרת חטיבת קרקע, צרכן ותעריפים, האם אתם
ערוכים כבר עכשיו לתת לנו תשובות או שמחר בבוקר אנחנו יושבים על העניין
הזה?

אמיר רשף:

אנחנו ערוכים.

אתי בנדלר:

הם ערוכים לתת תשובות שליליות.

היו"ר איתן כבל:

לא, אני מתכוון האם אנחנו יכולים לקבל החלטות בעניין הזה?

אמיר רשף:

אנחנו נציג לכם את עמדתנו. חשבנו על זה, דיברנו על זה ויש לנו עמדה שאנחנו
רוצים להציג בפני הוועדה.

היו"ר איתן כבל:

בסדר, אין שום בעיה. אני רוצה רק לדעת, כי אני רוצה לסמן מה אני הולך לדון
עכשיו. סעיף 3(1), הוספת סעיף קטן (ג) לסעיף 3 לחוק העיקרי, צרכן בחטיבת
קרקע.

אתי בנדלר:

זה קשור לאותו נושא.

אמיר רשף:

זה קשור, אם נפתור את חטיבת קרקע - - -

היו"ר איתן כבל:

אני יודע, אוקיי. סעיף 4(3), הוספת סעיף קטן לסעיף 4 לחוק העיקרי, רישיון
לניהול המערכת ורישיון להולכה לחברה ממשלתית, אתם ערוכים לתת לנו תשובה?

אודי אדירי:

כן.

היו"ר איתן כבל:

אוקיי, הלאה. אני בהקראה של דברים שדילגנו.

איילת נחמיאס ורבין (המחנה הציוני):

רק דילגנו? לא נושאים חדשים? מה דילגת?

היו"ר איתן כבל:

אני יודע מה את רוצה.

יעקב אשר (יהדות התורה):

הוא לא שוכח את הרביזיות, לא מהיום הראשון ולא מהיום השני.

היו"ר איתן כבל:

לא, לגבי התאריך ולגבי זה, אני זוכר את זה. יש לנו סעיף 5 כולו, האם אנחנו
דנים בו היום?

אפרת נחלון:

כן.

היו"ר איתן כבל:

סעיף 6, הצעה להוספת פסקה שעניינה תיקון סעיף 6 לחוק העיקרי, האם אתם
ערוכים לדון בזה? 6(ט).

אפרת נחלון:

כמה דקות ואנחנו - - -

היו"ר איתן כבל:

לא, אל תגידו לי כמה דקות.

אמיר רשף:

לא, אנחנו נעשה את זה מחר.

היו"ר איתן כבל:

סעיף 12 כולו, אתם ערוכים לזה?

אפרת נחלון:

כן, יש נוסח חדש, אנחנו נשמח להקריא אותו.

אתי בנדלר:

אני שלחתי לכם תשובה עם הערות שלי, ראיתם?

אפרת נחלון:

ראינו, אני אשמח אם תוכלי להעיר אותן תוך כדי.

היו"ר איתן כבל:

אוקיי, בסדר. וסעיף 19, הוספת סעיף 60, הוראות מעבר.

אתי בנדלר:

זה כמעט כולו. אנחנו אישרנו - - -

היו"ר איתן כבל:

אתם ערוכים לזה?

אפרת נחלון:

בעיקרון - - -

היו"ר איתן כבל:

אין עיקרון, ערוכים, כן או לא.

אמיר רשף:

כן, ערוכים.

אתי בנדלר:

ואז יש את הסעיפים שעדיין לא הגענו.

היו"ר איתן כבל:

כן, אחרי זה הסעיפים, בהמשך הדברים. יש לנו ככה, יש לנו עובדי חנ"מ, אני
מזכיר לך, אודי אדירי, שביקשנו שמיעת התייחסות לעלויות הרפורמה ומדוע בחרו
לממן אותה באמצעות תעריפי החשמל. מה יקרה לתעריפים ממועד תחילת יישום
הרפורמה. זה חשוב גם שנאמר את הדברים לתוך ה - - -

אתי בנדלר:

לוועדה.

היו"ר איתן כבל:

לוועדה. הדברים האלה חשובים מאוד מאוד. עכשיו, כיוון שאני לא רוצה להחזיק
אתכם כאן לעניין החשוב שלשמו הגעתם לכאן, אני אתחיל איתכם, נעשה את זה קצר
וענייני ונתחיל להיכנס לתוך הסעיפים, כשהכוונה שלי היא קודם לגמור את כל מה
שלא הקראנו ולהיכנס לפחות שניים-שלושה עמודים קדימה, זאת אומרת שבמקרה
הגרוע יישארו לנו למחר לא יותר משלושה-ארבעה עמודים, שזה יהיה - - -

לאה ורון:

19(1)(א).

היו"ר איתן כבל:

יפה. אז קודם כל שם ותפקיד לפרוטוקול, מי מכן?

יעל בן פורת:

שתינו נדבר, בקצרה. יעל בן פורת, עובדת בחברת חשמל, באגף תפ"ט. קודם כל
אנחנו מאוד מתרגשות להיות פה הערב, אז תסלחו לנו אם חלק מהדברים אנחנו נקרא
מהדף.

ערב טוב, אנחנו רוצות להודות לכבוד היושב ראש ולשאר חברי הוועדה שאפשרתם
לנו לבוא לפורום מכובד זה ולהשמיע את דברינו ומקוות שדברינו לא רק יישמעו,
אלא גם יטופלו במלוא כבוד הראש. יחד עם זאת אנחנו רוצות למחות ולהגיד שזו
הפעם הראשונה שגוף מוסמך כלשהו נותן לנו את הבמה ואת האפשרות לומר את
דברינו, גם אם זה בקצרה.

אנחנו מייצגות חלק מקבוצה של 220 עובדים שאמורים לעבור לחברת ניהול המערכת
ולנהל את משק החשמל לטובת מדינת ישראל. החברה החדשה היא לב ליבה של הרפורמה
והצלחתה חשובה לכולנו. על מנת שהיא כן תצליח חשוב שיהיו בה לא רק עובדים
טובים ומקצועיים, אלא גם עובדים מרוצים, לכן בראש סדר העדיפויות צריכה
לעמוד לנגד עינינו, לטעמנו, זה הדאגה להון האנושי של החברה. אף על פי כן,
לתחושתנו, במקום להפעיל את שיטת הגזר שבה אנחנו באים ומנסים לפצות ולנטוע
בלב העובדים מוטיבציה על ולקראת המעבר לחברה החדשה ולהגן עלינו, הפעילו
עלינו את שיטת המקל ובעצם חתמו על הסכם מסגרת, הסכם קיבוצי, שבו חייבו
אותנו או לעבור או להיות מפוטרים. לתחושתנו זו לא הדרך להתייחס לעובדים
שנמצאים בלב הרפורמה ולא צריך להזכיר ולהכביר במילים שזו רפורמה שאנחנו
מחכים לה עשרות שנים.

אני רוצה להדגיש שלעובדים שנשארים בחח"י יש הנהלה וועד ואנחנו מוצאים את
עצמנו ללא הנהלה, הנהלה שטרם מונתה וללא שיתוף שלנו כנציגות העובדים. זאת
אומרת אנחנו לא ניהלנו את המשא ומתן ונחתם הסכם קיבוצי לשש וחצי השנים
הבאות, גם ה-18 חודשים שהם מהחקיקה וגם לעוד חמש שנים. מתוך אחריות כבדה
לניהול משק החשמל כבר מהיום הראשון, ככה נאמר לנו, שאנחנו אמורים לתפקד
ב-day one, אנחנו הנציגוּת של אותם עובדים שמתוכננים לעבור לחברה, מבקשים
מפורום נכבד זה לפני סיום החקיקה בראש ובראשונה שיאפשרו לנו לנהל משא ומתן
על תנאי המעבר ותנאי התעסוקה שלנו בחברה החדשה.

אני חייבת לציין שהובטח לנו לכאורה שיישמרו לנו מלוא התנאים, תנאי התעסוקה
בחברת החשמל, ושתהיה רציפות של תנאים, שהיא כוללת את כל ההטבות ואת כל
הנהלים, אבל - - -

שולי מועלם-רפאלי (הבית היהודי):

זה גם מה שנאמר לפרוטוקול הדיון בוועדה.

יעל בן פורת:

נכון, זה כתוב בהסכם הקיבוצי, אבל קשה לנו מאוד להאמין שחברה של 300 או 220
עובדים, אנחנו יכולים לקבל שם את אותה מעטפת של חברה של 13,000 עובדים.

אני אמשיך ואני אומר שיש לנו כמה דוגמאות מההסכם הקיבוצי שנחתם, למשל
שימוע. נקבע שם סעיף שימוע, אני לא ארד להרבה דוגמאות, זה באמת בקצרה, שתוך
90 יום מהחקיקה עורכים שימוע לעובדים ובעצם כל עובד יצטרך לבוא ולהשמיע האם
הוא חותם לעבור לחברת ניהול המערכת או להחליט להיות מפוטר, כשאנחנו לא באמת
יודעים מה התנאים שלנו. גם כשדרשנו את התנאים ואמרו לנו שרציפות התנאים
תימשך באנו ודרשנו מההנהלה אצלנו, אף אחד לא בא וישב איתנו והסביר לנו.
וכשאני אומרת 'לנו', אנחנו מייצגים את כל ה-220 עובדים.

אתם יודעים שהמון מהתנאים שיש בחברת החשמל זה תנאים שלא הכול בנהלים, יש
המון תנאים שהם הסכמים על גבי הסכמים על גבי הסדרים, לא הכול נמצא במערכת
נהלים.

קריאה:

הכול פה.

יעל בן פורת:

בסדר גמור, אנחנו לא אומרים שההסכם - - -

היו"ר איתן כבל:

אני מבקש, נא לכבוש את ההתלהבות, בעיקר לחדשים.

יעל בן פורת:

אני חייבת להדגיש שאנחנו לא חושבים שההסכם הוא רע עבורנו בכל הסעיפים
והסעיף הזה דווקא של רציפות התנאים, אני מרגישה שמיקו דווקא פה כן דאג לנו,
והיושב ראש, אבי ניסנקורן, אבל אנחנו רוצים לדאוג שבאמת מה שכתוב זה מה
שיהיה.

יש נקודה נוספת, שזה שכר עידוד. בהסכם רשום שמי שיקבע לנו את שכר העידוד,
לנו, לאלה שעוברים לחנ"מ, זה בעצם חברת חשמל. בואו ננסה לדמיין את זה, זה
בדיוק כמו שהיום אני עובדת חח"י ומי שיקבע לי את שכר העידוד זה היצרנים
הפרטיים. לי נראה קצת איזה שהוא ניגוד עניינים הסעיף הזה, קצת לא ברור לי
איך.

היו"ר איתן כבל:

אוקיי, אני לא רוצה לפתוח, ברשותך, את כל הדברים. אני רוצה לדבר ברמת
המקרו. אם גברתי רוצה להוסיף משהו?

אולגה גופמן:

כן. אולגה גופמן, עובדת באגף תפ"ט.

היו"ר איתן כבל:

ובעברית?

אולגה גופמן:

תכנון, פיתוח וטכנולוגיה.

רועי פולקמן (כולנו):

הסבירו לנו.

איילת נחמיאס ורבין (המחנה הציוני):

הסבירו לנו את זה לפני יום.

היו"ר איתן כבל:

אפילו נאמר שזה באקסטרים אפילו לאודי אדירי. מיקו אמר.

שולי מועלם-רפאלי (הבית היהודי):

בסוף התהליך מבחן על ראשי התיבות בחברת החשמל.

היו"ר איתן כבל:

רבותיי, תזכרו, זה או עוד שעתיים או עוד ארבע, אז עדיף מה פחות.

אולגה גופמן:

הנושא המהותי שאנחנו מדברים עליו זה האיתנות הפיננסית של החברה החדשה.
אנחנו עוברים לחברה חדשה, אין לה הכנסות, אין לה נכסים משמעותיים מחוץ להון
האנושי, מודל ההכנסות והאיתנות הפיננסית שלה עדיין לא ברורים, לכן אפילו
נציג בנק הפועלים, מר ליאור מלצר, הכריז בכנס הרשות שהחברה לא תוכל לחתום
על הסכמי PPA, שזה הסכמים לרכישת חשמל מיח"פים, ללא ערבות המדינה ואנחנו
העובדים, דורשים מאיתנו שנשים את יהבנו על חברה כזו. כיצד אנחנו יכולים
להיות בטוחים שחברה כזו תוכל לאורך השנים לשלם לשארים את הפנסיה התקציבית
המבוססת על תוחלת חיים עולה? כיצד נהיה בטוחים שבחברה כזו נזכה לאופק
תעסוקתי לאורך שנים? וכיצד בעלי פנסיה צוברת יוכלו להיות בטוחים שלא יחול
שינוי ביכולת החברה להפריש את חלקה לקרנות? אנחנו מבקשים לנהל דו שיח מסודר
עם ועד הפעולה הנבחר של עובדי חנ"מ, בכדי להבטיח, כפי שהובטח לאחרונה
לקצא"א כי החברה החדשה תהיה בעלת הון עצמי נאות ומודל פעולה עסקי מבוסס. רק
כך יתאפשר לנו להבטיח את אותה רציפות התנאים שמדברים ומבטיחים, ללא פגיעה
בעובדים.

הדבר השני, אם כבר מדברים על קצא"א, אז לפי כללי ועדת הכספים של הכנסת
זכאים עובדים מופרטים למענק הפרטה בשיעור של 30% הטבה על 10% המניות
המופרטות, או הטבה מקבילה בשיעור של 3% מערך ההפרטה. לאחרונה ובעידוד ועדת
הכספים של הכנסת קיבלו עובדי קצא"א, אשר עברו מחברה בבעלות המדינה בעלת
זיכיון לחברה חדשה נעדרת הזיכיון, מענק מקביל הדומה באופיו למענק ההפרטה.

היו"ר איתן כבל:

אולגה, ברשותך, ברשותכן, זה כבר ירידה שאנחנו לא - - - את מנהלת עכשיו
איתנו משא ומתן ואני אסביר, ברשותך. תודה שהצגת, אני רוצה להבהיר את
הפלטפורמה עליה אנחנו יושבים. קודם כל אתמול העלינו את העניין שלכם בוועדה
ואני אמרתי בצורה מפורשת שאנחנו נעקוב מקרוב אחרי כל ההתפתחות ואחרי כל
המשא ומתן איתכם. לי ברור החשש שלכם, זה מקום חדש, כל הגעה למקום חדש יש בה
את אותה אי בהירות, את אותם חששות. לי נראה שבסוף מי שיעבור לשם די - - -
זה בתחושה האישית שלי, כי אתם הולכים להגיע למקום שהוא לב פועם של משק
החשמל, אתם לא בדיוק עוברים לאיזה יחידת ייצור פחמית, יש כאן מערכת חדשה
שהיא הולכת להיות לב, לב פועם, של כל השיח הזה, של כל השעות שאנחנו אומרים,
אבל אנחנו לא מוציאים מכלל חשבון את העובדה שאין מצב שאתם עוברים למערכת
כזו או אחרת, בוודאי ובוודאי מתוך החממה של חח"י, שהיא חממה, אין ספק, כולם
רוצים שהיושב ראש שלהם יהיה מיקו צרפתי - - -

אולגה גופמן:

וכולם רוצים לעבוד בחברת החשמל.

היו"ר איתן כבל:

כן, כן, אבל, ברשותכם, אני רוצה להגיד את הדבר הבא. אני גם שוחחתי עם מיקו
והוא יגיד כמה מילים, חשוב שהוא יאמר אותם לפרוטוקול. אני יודע, גם משיחות
איתו, שהוא מלווה אתכם ודואג לכם וימשיך לדאוג לעניין הזה. דבר שני, אני
מודיע למדינה, אין מצב, אני אומר את זה בצורה הכי הכי ברורה, אני לא נכנס
עכשיו למשא ומתן הפנים מערכתי, אין לי גם את הכלים לדעת אותם אחת לאחת, אבל
אין ספק שאין מצב, אני אומר את זה כוועדה, שייגרע שכרם לאור העובדה שהם כבר
לא תחת מטרייה בעלת עוצמה כמו חח"י, אין סרט כזה. אני לא יודע לענות למענק
זה או זה, אני בקושי יודע לקרוא את התלוש של עצמי, אבל יחד עם זאת כללים
והבנה של מה נדרש, לא צריך בשביל זה לדעת לקרוא את השורות.

שולי מועלם-רפאלי (הבית היהודי):

וההתחייבות שניתנה אתמול לחברי הכנסת, על רציפות הזכויות שלהם, זאת הנקודה
הקריטית.

יעל בן פורת:

אנחנו מבקשים לעגן את זה.

יודפת אפק ארזי:

אז אני - - - -

היו"ר איתן כבל:

שם ותפקיד.

יודפת אפק ארזי:

יודפת, סגנית מנהל רשות החברות הממשלתיות. אתם גם בשבוע הבא באים אליי,
הנציגות הרחבה שלכם.

שולי מועלם-רפאלי (הבית היהודי):

יודפת, גם על העניין הנוסף של - - -

דוד (מיקו) צרפתי:

רגע, יודפת, מי מגיע אלייך? אלייך מגיעים?

יודפת אפק ארזי:

כן.

דוד (מיקו) צרפתי:

מתי?

יודפת אפק ארזי:

אחר כך אני אדווח לך.

דוד (מיקו) צרפתי:

נציגים?

יודפת אפק ארזי:

כן.

דוד (מיקו) צרפתי:

לא בלעדינו.

יודפת אפק ארזי:

בסדר, אחר כך נדבר על זה.

שולי מועלם-רפאלי (הבית היהודי):

יודפת, גם תעני על שאלת האיתנות הפיננסית.

דוד (מיקו) צרפתי:

לא בלעדינו, אנחנו עדיין הוועד המייצג, ההסתדרות ממשיכה לייצג. אני מבקש,
הרפורמה עוד לא חלה, עוד לא נכנסה לתוקף.

יודפת אפק ארזי:

הם במקרה מגיעים עם נציגי - - -

דוד (מיקו) צרפתי:

רק אחרי שהרפורמה תיכנס לתוקף תקיימו ישיבות נפרדות עם נציגויות של חברות
שתקומנה, עד אז יש פה נציגות אחת שמייצגת את עובדי חברת החשמל.

היו"ר איתן כבל:

קודם כל עמדתך ברורה, מיקו, והיא עמדה שמקובלת גם עליי, אין שום ספק. אני
רק רוצה לומר לך ואני אומר לכם, לפחות עמדתי בעניין הזה, שכדאי לכן שכל עוד
אתן יכולות לקבל את המטרייה, אתם יכולים לקבל את המטרייה של ועד עובדי חברת
חשמל, אני מציע לכן לא לוותר על זה מהר. זו הצעתי לכן וזו דעתי גם בעניין
הזה.

דוד (מיקו) צרפתי:

אני מתחייב שאנחנו עושים את המיטב ואנחנו גם ניפגש עם כל הנציגות ונסביר
להם את הכול, כשהרפורמה תיכנס לתוקף.

היו"ר איתן כבל:

בסדר גמור, תודה. רגע, שנייה, יש לך ענייני עבודה?

מאיר רובין:

ההסכם הקיבוצי.

היו"ר איתן כבל:

אני תיכף אתייחס.

קריאה:

אבל, שנייה, יש פה נציגות עובדים.

היו"ר איתן כבל:

גברתי, תודה. מאיר, אני זוכר. הממונה על השכר, הבאתם לי את ההסכם? איפה
הנציג?

קריאה:

אני אדבר איתו.

היו"ר איתן כבל:

אבל אמרתי לך, תשאיר פה עותק, אני ראיתי שנעלמת אתמול מהר, היה לך קשה. אני
יודע, היה קשה. מאיר בלחץ מהעניין. קודם היא תסיים. בבקשה, גברתי.

יודפת אפק ארזי:

אז קודם כל אני חושבת שכל גורמי המדינה, זה ברור לכולם שזה אחד המהלכים הכי
מרכזיים ברפורמה ולבנות את חברת ניהול המערכת בצורה טובה, כשבין השאר זו גם
חברה איתנה פיננסית, זה גם האינטרס המובהק שלנו. אף אחד לא רוצה לגרום לזה
שפעילות ניהול המערכת תצא מחברת חשמל לחברה שלא יכולה לקלוט את הפעילות
הזאת. זה אחד האתגרים המרכזיים שלנו ב-18 החודשים הקרובים, להביא לזה שחברת
ניהול המערכת תהיה מוכנה לקלוט את הפעילות בצורה המיטבית ביותר.

ההסכם הקיבוצי שנחתם אומר במפורש שכל תנאי השכר וההעסקה שלכם יישמרו במלואם
והם לא ייפגעו וגם יתרה מזה נקבע שאנחנו צריכים להקים לכם קופה מרכזית
לקצבה שגם זכויות הפנסיה שלכם לא ייפגעו. אז ההסכם אומר את זה במפורש.
למרות מה שמיקו אומר, לא משנה אם איתו או בלעדיו, מה שיוחלט, אבל אני חושבת
שגם אני וגם אסף וגם כל נציגי הממשלה האחרים, אנחנו כמובן תמיד מוכנים
לשמוע ולעזור במה שצריך, אבל זה ברור לנו שזה אינטרס שלנו.

היו"ר איתן כבל:

תודה.

איילת נחמיאס ורבין (המחנה הציוני):

יודפת, אבל זה כן משנה. כל זמן שהרפורמה לא נכנסת לתוקף זה עם הנציגים של
העובדים.

היו"ר איתן כבל:

איילת, הבנו, התקדמנו. שמך.

תהילה פינק בנישו:

קצר. עורכת דין תהילה בנישו, יועצת לוועד העובדים. אני רוצה לומר רק עניין
עובדתי שאני חושבת שאתם אמורים לדעת, אבל אם לא אז נספר לכם עכשיו. בהסכם
הקיבוצי יש נספח, הסכם קיבוצי של חברת ניהול המערכת מול ההסתדרות הכללית.
ככל שחברת ניהול המערכת לא תחתום על ההסכם הזה אתם לא תעברו כי זה תנאי
מתלה למעבר. וכל הדברים שיודפת ציינה, הקמת קופת גמל מרכזית לקצבה והסכם
התחשבנות עם חברת חשמל וכל התנאים שצריכים להתקיים כדי שתעברו והזכויות
שלכם תישמרנה הם תנאי למעבר, אחרת לא תעברו לחברת ניהול המערכת. אפשר לראות
בהסכם הקיבוצי את הנספח הזה, כתוב שם את כל התנאים.

יעל בן פורת:

ואין מצב שאחרי החקיקה בעצם יתעלמו מאיתנו ויזמנו אותנו 15 חודשים אחר כך?

היו"ר איתן כבל:

אין מצב. יעל, אין מצב, אני אומר לכם את זה, הכנסת לא תתפזר בחודשים
הקרובים, עדיין, אני אומר לך, אנחנו פה נלווה את זה בוועדה, אנחנו גם נבקש
דיווח.

יעל בן פורת:

מעולה.

היו"ר איתן כבל:

ואחרי שיתקיים המפגש, הוועדה מבקשת לקבל דיווח בכתב - - -

אתי בנדלר:

מיודפת.

היו"ר איתן כבל:

כן. על אשר - - -

יעל בן פורת:

וגם על מיפוי הזכויות שלנו, להשיג את הזכויות ותנאי ההעסקה שלנו.

אולגה גופמן:

זכויות מפורטות.

היו"ר איתן כבל:

אוקיי.

יודפת אפק ארזי:

האמירה בהסכם היא אמירה כללית של כל תנאי השכר וההעסקה, אין שם רשימה
מפורטת של כל - - -

אולגה גופמן:

זו בדיוק הבעיה.

תהילה פינק בנישו:

אם יורשה לי, יש רשימה מאוד מפורטת, כתוב כל הכללים, כל הנוהגים, כל
החוקים, הכול חל.

יודפת אפק ארזי:

תהילה, מה שמתכוונים זה - - -

היו"ר איתן כבל:

תסלחו לי, גברתי הסגנית, אתם לא עכשיו בישיבת ממשלה. מה אני רוצה להגיד
לכם? תסלחי לי, הן צריכות לדעת הכול. אם כתוב או לא כתוב, הן לא באות עם
האצבע כמו בניווט, 'זה בערך פה'. אין בערך פה, זה החיים שלהן, הן צריכות
לדעת מה קורה איתן. לא אמרתי שעכשיו חותמים איתם הסכם לפי הכללים, לפי מה
שנקבע, אבל אין דבר כזה שהם לא יודעים מה קורה איתם. אני מאלה שסבורים
שמצבם הולך להשתפר פי כמה, אבל אלוהים יודע, מה שאני מנסה להגיד לך, הם לא
יודעים עדיין. את יודעת איך זה כשאומרים לך 'תחכי', זו לא תחושה נעימה. זו
האמירה שלי, הם צריכים לדעת, שתהיה להם ודאות לאן הם הולכים. תודה רבה לכן.

יעל בן פורת:

תודה לכם.

היו"ר איתן כבל:

אתן מבחינתי יכולות להמשיך בעמל יומכן.

יעל בן פורת:

לנסוע צפונה.

היו"ר איתן כבל:

תודה, תודה לכולם. ברשותכם, אנחנו מתחילים. לפני שנכנסתם הודעתי מה הם
הדברים, יש דברים שדילגנו עליהם או השארנו אותם ואנחנו מתחילים אותם.
כמובן, איילת, לכשנגיע לחלק שבו - - -

איילת נחמיאס ורבין (המחנה הציוני):

אני מקווה שאני אשרוד.

היו"ר איתן כבל:

אז לפני שתלכי, אני אאפשר לך להגיד את העניין הזה, זה הסעיף ש - - -

איילת נחמיאס ורבין (המחנה הציוני):

שברושי העלה, שמשהו לא נופל פה - - -

היו"ר איתן כבל:

רבותיי, סעיף 2.

אתי בנדלר:

בסעיף 2, סעיף ההגדרות, ההגדרות שלא אושרו הן חטיבת קרקע, צרכן ותעריפים.
אחת הבעיות או הבעיה שהועלתה בקשר לכך היא מי הוא הצרכן בחטיבת קרקע ומה
היחס כלפי הצרכן הסופי או המשתמש הסופי בחשמל באותה חטיבת קרקע. הדוגמאות
שניתנו לצורך העניין הזה הן החל מחטיבת קרקע שהיא משמשת למסחר, כמו
קניונים, המשך בדיור מוגן, המשך במעונות סטודנטים וכיוצא באלה. הרעיון היה
לאפשר גם לאלה שמתגוררים או משתמשים, תלוי על מה אנחנו מדברים, על מסחרי או
מגורים, אבל ודאי אלה שהמקום משמש להם למגורים, לוודא שהתעריפים שגובה מהם
הצרכן לא מקפחים אותם לעומת התעריפים שמשלמים שאר הצרכנים.

היו"ר איתן כבל:

העניין ברור?

אתי בנדלר:

ולכך אנחנו אמורים לקבל תשובה.

דוד (מיקו) צרפתי:

לא הבנו, עוד הפעם.

קריאה:

- - - יש - - - אם הם גרים שם קבוע או - - -

אתי בנדלר:

לא דנו בעניין הזה. למשל דיור מוגן, זה בדרך כלל דיור - - - גם
הסטודנטים - - -

היו"ר איתן כבל:

שמעתם מה נאמר פה?

קריאה:

לא רלוונטי בכלל.

היו"ר איתן כבל:

נכון, זה מה שרציתי להגיד.

דוד (מיקו) צרפתי:

אבל לא הבנו.

היו"ר איתן כבל:

חבר'ה, תבינו תוך כדי תנועה. זה מה שרציתי להגיד לך, שזאת לא הבעיה. מי
מציג את הדברים?

מיכאל מקייה:

אני. אנחנו הסברנו לוועדה ולאחר שהוועדה בכל זאת ביקשה מאיתנו לעשות חשיבה
אנחנו חזרנו וישבנו ושקלנו שוב את הדברים. הנושא הוא כזה, רשות החשמל,
המומחיות שלה איננה בפיקוח על מערכות יחסים חוזיות בין צרכנים ובין פרטים,
המומחיות שלה היא בפיקוח על ספק שירות חיוני, לרבות תעריפים, שירותים,
באיכותם ובטיבם. סל השירותים שצריך לקבל צרכן בתחום החשמל הוא רחב, מהתקנת
חיבור, הגדלת חיבור, טיפול בתקלות וכלה בתשלום על מחיר חשמל מסוים. זה רק
בתחום החשמל.

כשאנחנו נכנסים לתוך חטיבת קרקע אנחנו נידרש לפקח על רכיב אחד מתוך כל
הרכיבים האלה, שזה רק המחיר הסופי, במסגרת חוזית בין צרכן לצרכן אחר. אם
רוצים להסדיר את הנושאים האלה, ואני מבין שיש היגיון בהסדרת מערכת יחסים
בין משכיר לשוכר, צריך לעשות את זה בחקיקה המתאימה ושהמפקח יהיה המפקח
המתאים. לי אין את הכלים המשפטיים לפקח על זה. אני רוצה לתת דוגמה, יש לנו
דבר כזה - - -

היו"ר איתן כבל:

האם אתה מעלה בדעתך, מיכאל, שאנחנו לא ניתן מענה, זאת אומרת שיהיה מקום שבו
יהיו שני תעריפי תשלום שונים?

רועי פולקמן (כולנו):

לא, רגע, איתן, אולי אני אעדכן רגע. ישבתי איתם בהפסקה גם להבין את העניין
כי זה היה לי חשוב, גם העליתי אותו אז בדיון. אני הבנתי את הטענה שהם
אומרים, אם אתה מחר רוצה להיכנס למעונות, אני נותן דוגמה, כי התעסקתי בזה,
אז הם אומרים, 'אני, חברת חשמל, מביאה עד הפתח של המעונות, שגרים בהם נגיד
300 סטודנטים, אני מביאה את החשמל ואת התשתית, עכשיו שם החוזה שאותו קבלן,
אותו בעל נכס שמחזיק את כולם, הוא מנהל, הוא אומר להם הם כמה משלמים ארנונה
וכמה הם משלמים חשמל ו-wifi וכל הדברים האלה', אז הם אומריםף אם אתה רוצה
להחליט למשל חובת דיווח שבתשלום, כמו בדיור מוגן, יהיה כתוב כמה על החשמל,
כמה הארנונה, כמה מים וכו', או אתה רוצה לוודא שהתעריף נכון, זה רגולציה
מסוג אחר שהיא כנראה לא קשורה לרפורמה הזאת כיוון שגם מים, למשל, אותו דבר,
אין שעון פר חדר במעונות סטודנטים, ולכן הטענה שלנו שזו רגולציה שנכון
לעשות אותה, זה באמת דיון שצריך לקיים אותו, אבל הוא כאילו לא קשור
לרפורמה, כי גם היום כשאתה בא למעונות סטודנטים אין פר חדר שעון חשמל.

היו"ר איתן כבל:

אוקיי, תודה. מאיר.

מאיר רובין:

כן. אנחנו, פורום קהלת, שוכרים חצי קומה בבניין משרדים בירושלים, משלמים על
החשמל מחיר קבוע, תעריף קבוע חודשי, בהסכם השכירות ולא משנה כמה אנחנו
צורכים וזה נוח לכולם. אבל כדי למנוע ניצול לרעה ובלי לדרוש יותר מדי
פיקוח, אפשר לקבוע שאסור למי שמספק חשמל לצרכן שמוכר לצרכני משנה, אסור לו
שסך כל הגבייה שלו מצרכני המשנה יעלה על חשבון החשמל שהוא עצמו קיבל ואם
מישהו חושב שיש בעיה הוא מתלונן ורשות החשמל יכולה לבקש את הספרים. זה
פשוט. אני לא חושב שמישהו אי פעם יצטרך להפעיל את התהליך הזה, אבל אם אתה
אומר שזה אסור וזה יהיה כתוב - - -

מיכאל מקייה:

אבל מה הסנקציה שאני מפעיל עליו היה והוא גבה יותר?

היו"ר איתן כבל:

חבר'ה, תסלחו לי. מה קרה, מיכאל? מה ההתלהבות הזו? אמר, הבנו. רעיון לא רע,
הפיקוח בעייתי. כשאני אומר פיקוח, שהוא מוביל בסוף ל - - -

דוד (מיקו) צרפתי:

מכיוון שהרימו לי להנחתה אני חייב לנצל את הרגע הזה, אבל זה בדיוק מה שיקרה
בכל המקומות שרוצים או חושבים, אם יש מישהו שחושב שהוא רוצה לעשות איים של
צרכנות. זה בדיוק מה שיקרה, יעשקו את האנשים, כי כל חלוקה היא מונופול
טבעי, אתה אמרת את זה בישיבה הקודמת, ואף אחד לא יודע כמה הוא משלם ולמי
הוא משלם והנה, נאמר פה שאף אחד לא יכול לפקח על זה. הגוף המפוקח היחיד
שאפשר לפקח עליו זה על חברת חשמל, לכן חשוב שהחלוקה תהיה בידיים של חברת
החשמל כי היא מפוקחת והיא לא תרמה אף אחד ולא תגבה את מה שאסור לה לגבות.

שולי מועלם-רפאלי (הבית היהודי):

זו מסקנה מרחיקת לכת.

דוד (מיקו) צרפתי:

אידיאולוגיה. זה בשבילך, מאיר.

מאיר רובין:

שישה מיליארד שקל בחשבון של רשות החברות הממשלתיות - - -

דוד (מיקו) צרפתי:

שאתה, לצערי הרב, מגן על טייקונים.

מאיר רובין:

היה לכם שישה מיליארד שקל בחשבון שרשות החברות הממשלתיות לא ידעה עליו.

דוד (מיקו) צרפתי:

לא על הצרכנים ולא על תועלת הצרכן.

מאיר רובין:

זה הגיע מהצרכנים.

דוד (מיקו) צרפתי:

הייתי חייב לומר את זה.

היו"ר איתן כבל:

תודה לשניכם, השכלתם אותנו מאוד, הכול בסדר. אתי, מה את אומרת?

אתי בנדלר:

אני מבינה שיש כאן בעיה.

מאיר רובין:

היום אני משלם את זה - - -

היו"ר איתן כבל:

מאיר, אתה נראה לי הרבה יותר חזק מהעניין. עם עמדות כאלה אתה חייב להיות
איש חזק.

אתי בנדלר:

אין ספק שהוצגה כאן בעיה אמיתית, אבל גם הבעיה של אלה שמתגוררים ביחידות
דיור בחטיבת קרקע, זה שבעצם מפקירים אותם ואין להם שום יכולת לעשות עם הדבר
ולא פעם הם עלולים להרגיש מקופחים לעומת צרכנים אחרים, זו גם בעיה.

רועי פולקמן (כולנו):

הטענה שזה לא לחוק הזה, שזה לא קשור לחוק הזה.

היו"ר איתן כבל:

אני אגיד לך, פעם בקיבוצים היה מחיר אחיד, היום מי שרוצה, מי שהרגיש ש - -
-

אתי בנדלר:

מתקינים לו מונה. אבל כאן אין להם סיי בכלל בעניין הזה. האמת היא שאין לי
פתרון בשליפה מהשרוול, יכול להיות שצריך להסמיך את השר או את הרשות לקבוע
כללים ולנסח את זה בדרך שיהיה ברור שזה לא כללי חובה אלא רשות, לקבוע כללים
למשתמשי קצה לחטיבת קרקע. אני לא יודעת, באמת שאין לי פתרון ראוי.

היו"ר איתן כבל:

אתי, זה חצי דרך. אני אגיד לכם איפה העניין. אני לא רוצה לייצר מצב, העניין
הוא כזה, בחטיבות קרקע יש כניסה, זה כמו כניסה לחצרים, בא בן אדם, אומר
'תשמע, אני בעל בית מלון', סתם לדוגמה, מלונית, בית אבות, 'יש לי חוזה
סטנדרטי שאומר חשמל גלובלי, מים גלובלי'.

שולי מועלם-רפאלי (הבית היהודי):

כמו במעונות סטודנטים.

היו"ר איתן כבל:

כן, כמו במעונות סטודנטים. אני חושש שאני עלול כאן להכניס את כל המערכת
לאיזה סיבוך, לאיזה סחרור. יתחילו המעקבים ויתחילו זה וכן לוקח יותר ולא
לוקח פחות, למה אני צריך את זה? מה דעתכם בעניין, כמוני? יצרני החשמל
הפרטיים.

עמית קריספין:

אנחנו בעניין הזה אדישים. אני חושב ש - - -

היו"ר איתן כבל:

לא, סתם עניין אותי האם אתם תשימו מונה לכל מקום.

עמית קריספין:

לא, אנחנו בכל מקרה לא יכולים לשים מונים כי אנחנו מסתמכים על המונים של
חברת החשמל. מבחינתנו הצרכן זה הצרכן שקונה מאיתנו.

היו"ר איתן כבל:

אח שלי, תודה, הבנתי, לא התכוונתי להרחיב.

שולי מועלם-רפאלי (הבית היהודי):

אדוני, השאלה האם כן למשתמש הקצה שמרגיש, לא יודעת, איזה שהיא תחושה שגובים
ממנו ביתר, יש למי לפנות?

אתי בנדלר:

לא תחושה, אין לו.

שולי מועלם-רפאלי (הבית היהודי):

גם היום אין לו למי לפנות?

אתי בנדלר:

גם אם יש לו מונה, גם אם יש מונים ביחידות המגורים - - -

מאיר רובין:

רבותיי, הבעיה לא קיימת, אף אחד לא בא לפה ואמר שיש לו בעיה.

היו"ר איתן כבל:

בדיוק.

מאיר רובין:

זה מצב שקיים היום ואף אחד לא הקים קול זעקה.

היו"ר איתן כבל:

מאיר צודק, אני אסביר לכם - - -

מאיר רובין:

זה לא ברפורמה.

רועי פולקמן (כולנו):

זה לא קשור לרפורמה, נכון.

היו"ר איתן כבל:

אני לא רוצה להרחיב, יש כאן שתי נקודות. אל"ף, אני אומר לך, אתי, זה לא חלק
מהרפורמה, בי"ת, זה העניין, שאני רוצה להתקדם - - -

רועי פולקמן (כולנו):

לא משנים את המצב הקיים היום. בואו נתקדם.

היו"ר איתן כבל:

יש עוד נקודה שחשוב להגיד אותה, בסוף זה חוזה שאתה עושה אותו הכול כלול.

רועי פולקמן (כולנו):

זה לא קשור, לא שינינו כלום מהמצב הקיים היום.

היו"ר איתן כבל:

אוקיי, הלאה.

אתי בנדלר:

אם כך, אדוני, אין עוד הערות נוספות, למיטב זיכרוני, אני חושבת שאפשר לאשר
את שלוש ההגדרות, חטיבת קרקע, צרכן ותעריפים. בהגדרה חטיבת קרקע אני
מזכירה, במקום 'חכירה לדורות והחזקה' יהיה 'חכירה לדורות או החזקה'.

היו"ר איתן כבל:

אני מעלה להצבעה את מה שהקריאה היועצת המשפטית. מי בעד? ירים את ידו. תודה,
אושר.

הצבעה

בעד – רוב

נגד – מיעוט

נמנעים – אין

סעיף 2, ההגדרות 'חטיבת קרקע', 'צרכן', 'תעריפים' – אושר.

היו"ר איתן כבל:

הלאה.

לאה ורון:

אם כך כל סעיף 2 אושר, נכון?

אתי בנדלר:

אכן.

היו"ר איתן כבל:

סעיף 3.

אמיר רשף:

זה גם קשור לסוגיה, בגלל זה לא הצבעתם.

היו"ר איתן כבל:

כן, אמרנו שזה קשור לסוגיה של חטיבת קרקע.

אתי בנדלר:

נכון, 'צרכן בחטיבת קרקע או בדרך ציבורית', ביקשתם להוסיף, 'אשר מוכר חשמל
לאדם אחר שיש לו זכות במקרקעין הכלולים בחטיבת הקרקע או זכות לגבי מקרקעין
כאמור, ובכלל זה זכות שימוש במקרקעין כאמור, וכן מעביר חשמל לאותו אדם;
פטור מרישיון הספקה לפי פסקת משנה זו לא יינתן לצרכן בחטיבת קרקע שהשימוש
העיקרי שהוא עושה בחטיבת הקרקע הוא מכירת חשמל'.

רועי פולקמן (כולנו):

איזה סעיף זה?

אתי בנדלר:

סעיף 3(1) לחוק המתקן, שבו מתקנים את סעיף 3(ב) לחוק העיקרי, בפסקה (1)
נאמר מי לא צריך רישיון.

אפרת נחלון:

פשוט מחדדים. ב-(ג) זה מתייחס לפטור משני רישיונות, גם רישיון הספקה וגם
רישיון חלוקה והמילים 'מעביר חשמל לאותו אדם', אבל אנחנו מחדדים שפטור
מרישיון חלוקה יינתן בכל מקרה, פטור מרישיון הספקה זה רק אם השימוש העיקרי
במקרקעין הוא לא למכירת חשמל, זאת אומרת שתחנת דלק חשמלית שתהיה בעתיד כן
תצטרך לקבל רישיון הספקה.

היו"ר איתן כבל:

הערות? אתי?

אתי בנדלר:

לי אין הערות.

היו"ר איתן כבל:

גם לנו אין הערות בעניין הזה.

לאה ורון:

אדוני מעמיד את סעיף 3 להצבעה?

היו"ר איתן כבל:

אני מעלה את סעיף 3, כי זה קשור למה שהצבענו. מי בעד? ירים את ידו. תודה,
אושר.

לאה ורון:

סעיף 3 כולו אושר.

הצבעה

בעד – רוב

נגד – מיעוט

נמנעים – אין

סעיף 3 – אושר.

היו"ר איתן כבל:

הלאה.

אתי בנדלר:

סעיף 4, פסקה (3), בפסקה (3) מוצע לתקן את סעיף 4 לחוק העיקרי, בין היתר
להוסיף בו מספר סעיפים קטנים. אני מדברת על סעיף קטן (ב1ד), 'רישיון לניהול
המערכת ורישיון הולכה יינתנו רק לחברה ממשלתית ובכל עת יהיה בתוקף רק
רישיון אחד לכל אחת מהפעילויות כאמור, למעט לעניין סעיף 5(ג)(5)'. זו
התוספת שביקשתם, ביקשתם להשהות את ההצבעה כדי לשקול את הנוסח.

אפרת נחלון:

כן, וזה הנוסח שאנחנו מעוניינים להישאר איתו.

היו"ר איתן כבל:

אוקיי. הערות? אני מעלה להצבעה. מי בעד? ירים את ידו. תודה, אושר.

הצבעה

בעד – רוב

נגד – מיעוט

נמנעים – אין

סעיף 4(ב1ד) – אושר.

היו"ר איתן כבל:

סעיף 5, רוצים לדון בו עכשיו?

איילת נחמיאס ורבין (המחנה הציוני):

ענייננו בסעיף 4(ב1ב).

היו"ר איתן כבל:

בבקשה, גברתי. אני עדיין לא עושה רביזיה, אני רק מאפשר לך להציג את העניין
ולפי זה נחליט.

איילת נחמיאס ורבין (המחנה הציוני):

בסדר. סעיף 4(ב1ב)(3)(א). העלה איתן ברושי משהו לגבי המועד, אני אמרתי גם
למנכ"ל משרד האנרגיה.

לאה ורון:

אבל זה לא על סדר היום בינתיים.

היו"ר איתן כבל:

לא קשור, הוא ביקש ממנה להעלות, לא כרביזיה. יש כאן עניין.

אתי בנדלר:

לא כרביזיה?

היו"ר איתן כבל:

עדיין לא.

איילת נחמיאס ורבין (המחנה הציוני):

יכול להיות שנצליח להגיע להבנות בלי שתידרש רביזיה, כי כבר הצביעו.

אתי בנדלר:

אי אפשר ל - - -

היו"ר איתן כבל:

שנייה, רבותיי. תציגי את זה, אחר כך אני אחליט כי התחייבנו לעשות את זה.

איילת נחמיאס ורבין (המחנה הציוני):

אני הבטחתי לאיתן ברושי שאני עושה את זה כי אני גם חושבת - - -

היו"ר איתן כבל:

אם נראה שיש בזה, אני אעלה את זה. אם לא, אני אסיר את זה.

איילת נחמיאס ורבין (המחנה הציוני):

יש פה איזה סוג של אנומליה, אני אמרתי את זה גם למנכ"ל משרד האנרגיה קודם,
שהבקשה לרישיונות חלוקה, התאריך שנקבע להם הוא עד התאריך של ה-9 ביולי,
כלומר אנחנו נמצאים במצב שבו החוק עוד לא חוקק, אבל התאריך שהחוק עשה הוא
תאריך שכבר עבר. עזבו רגע את העניין המהותי, אבל מבחינת הנראות זה פשוט
נראה בעיניי - - -

היו"ר איתן כבל:

בעייתי.

איילת נחמיאס ורבין (המחנה הציוני):

כן.

היו"ר איתן כבל:

קודם כל זה שיש הרבה חוקים עדיין לא נתן את המענה.

דרור וגשל:

לא, הסיבה היא טובה. אני מזכיר לאדוני את הסיפור עם מוניות השירות. בזמנו
הממשלה החליטה על שינוי מדיניות. שינוי המדיניות הזה עוגן בהחלטת ממשלה,
אמרנו שמאיזה שהוא שלב, שהיה ידוע לציבור, כי זה פורסם בהחלטת ממשלה,
הממשלה הולכת לשנות מדיניות ולכן כל מי שהסתמך עד אותו רגע של החלטת
הממשלה, צריך להגן עליו.

איילת נחמיאס ורבין (המחנה הציוני):

אבל פה זה שרירותי, זה לא החלטת ממשלה.

אתי בנדלר:

לא, התאריך המקורי היה תאריך החלטת הממשלה ואני ביקשתי, אמרתי שזה לא ראוי,
כי החלטת הממשלה לא הייתה ידועה לכל מי שנמצא במשק ואז הם נתנו עוד חודש,
שזה מועד פרסום הצעת החוק.

איילת נחמיאס ורבין (המחנה הציוני):

הבנתי. אני לא בטוחה שזה הגיוני.

היו"ר איתן כבל:

מה ההיגיון?

מיכאל מקייה:

יש שלוש קבוצות שמקבלות רישיון חלוקה, אלה קבוצות סגורות. מי שכבר מחזיק
ברישיון חלוקה, חח"י, חמ"י, יש שני אזורי תעשייה שמחזיקים ברישיונות חלוקה,
יש מספר קיבוצים. לא רק חמ"י, יש כמה גורמים. זה סעיף קטן (1). יש קבוצה
שנייה, שזה מה שנקרא המחלקים ההיסטוריים, שזה הכפרים הדרוזיים, זה קיבוצים
שמבצעים חלוקה לרבות למגורים, ולכן אנחנו הסדרנו את הפעילות שלהם במסגרת
הסדרה של הרשות, בעצם ההסדרה הזו מקבלת מעמד חוקי בחקיקה ראשית ומאפשרת לנו
להמשיך לתת לנו רישיונות.

הקבוצה השלישית זה פשוט אנשים שלא רצינו לפגוע בהם כי הם כבר נכנסו לתהליך,
אבל בעצם בעולם אידיאלי לא היינו נותנים להם רישיון חלוקה כי הם היו
מוגדרים כחטיבת קרקע, שזה אותם אזורי תעשייה. עכשיו יש ארבעה אזורי תעשייה
כאלה. אני אומר לכם באופן אמיתי, מי שמקבל רישיון חלוקה לא משלם אותו תעריף
כמו מישהו שאינו מקבל רישיון חלוקה. אם אנחנו נפתח עכשיו את האופציה להיכנס
לתוך הקבוצה השלישית עד למועד פרסום החוק, דהיינו ביום שלישי, וזה ייוודע
היום יהיו לנו עשרות בקשות כאלה כי בין המועד שבו סיימנו את המשא ומתן עם
העובדים לבין המועד שפרסמנו את החלטת הממשלה, שבקושי היו כמה ימים נכנסו
שלושה חדשים. אנחנו לא רוצים להרחיב את ה - - -

איילת נחמיאס ורבין (המחנה הציוני):

מיכאל, תן לי לשאול אותך שאלה.

מיכאל מקייה:

אפשר לבטל את הסעיף הזה מבחינתי, אני מעדיף את זה.

איילת נחמיאס ורבין (המחנה הציוני):

רגע, מיכאל, בוא נעשה סדר, לפרוטוקול, לפחות שאנחנו נדע.

היו"ר איתן כבל:

אותי הוא שכנע בזה, דרך אגב.

איילת נחמיאס ורבין (המחנה הציוני):

רגע. אני רק רוצה שזה יהיה כתוב בפרוטוקול. אם השיקול הוא שהרחבת הקבוצה
השלישית ימשוך את השטיח מתחת לרפורמה, זה מה שאני מנסה להבין ממיכאל - - -

מיכאל מקייה:

לא, זה סתם יגרום לעלות מיותרת של המשק בגלל ההנחה שהם יקבלו כמחלקים.
המחלק, בגלל סוג אופי הפעילות שהוא מבצע - - -

היו"ר איתן כבל:

מיכאל, מבחינתי דעתי נחה, אז אני רוצה להעלות - - -

איילת נחמיאס ורבין (המחנה הציוני):

אתה לא צריך להעלות.

שולי מועלם-רפאלי (הבית היהודי):

אין לך מה להעלות, הרי הצבעת, זה לא רביזיה.

היו"ר איתן כבל:

לא, הרביזיה שלו.

איילת נחמיאס ורבין (המחנה הציוני):

אבל לא עשינו רביזיה.

היו"ר איתן כבל:

כפרה עלייך, רציתי פשוט לנפנף אותו, זה הכול.

שולי מועלם-רפאלי (הבית היהודי):

אתה משתמש במילה 'לנפנף' לפרוטוקול? אחרי הדיון המהולל שהיה לנו?

היו"ר איתן כבל:

נכון, אבל תלוי באיזה הקשר.

איילת נחמיאס ורבין (המחנה הציוני):

תקשיב, איתן, נורא פשוט. אם חבר הכנסת ברושי ירצה להגיש רביזיה הוא
יתכבד - - -

היו"ר איתן כבל:

אני אודיע לו, הרי הוא הביא דברים בשם אומרם.

איילת נחמיאס ורבין (המחנה הציוני):

מיכאל עשה סדר, הכול בסדר.

מאיר רובין:

לגבי זה, אני הצעתי כבר פעמיים-שלוש בדיונים, פשוט לבטל את כל סעיף 4(ב1)
ולהחזיר את הסמכות לרשות החשמל, שבאופן ענייני תבחן למי ראוי לתת רישיון
חלוקה ולמי לא, והיא יכולה לקבוע את המועד האחרון לקבלת רישיון חלוקה לפי
השיקולים העניינים שלה.

היו"ר איתן כבל:

תודה, מאיר, עמדתך לא התקבלה.

מאיר רובין:

לא, שנייה.

היו"ר איתן כבל:

מאיר, עשה לי טובה. אמרת, נתתי לך את האפשרות, אני מכבד אותך ותמיד נותן
לך. יש דברים שאני יודע שאתה יכול לשכנע אותי, בזה לא.

שולי מועלם-רפאלי (הבית היהודי):

אולי הוא שכנע את מיכאל בינתיים?

שחר הררי:

אדוני היושב ראש, רק הערה קטנה, לגבי סעיף 4.

היו"ר איתן כבל:

אתה חייב לקלקל?

שחר הררי:

אני רוצה לברך דווקא, רק להוסיף משהו. לגבי סעיף 4 לחוק העיקרי 4(2) סעיף
קטן (ב1)(2), רשום בהתחלה ככה 'ניתן לתת לחברה ממשלתית'. אנחנו לכל אורך
הדרך מבקשים שיהיה רשום ככה, 'יינתן לחברה ממשלתית שעסקה בתחום ערב הרפורמה
בסקטור ההולכה והחלוקה רישיון חלוקה ורישיון הספקה'. למעשה זו הבלעדיות
שהבטיחו לנו. הרי לא תיתנו לחברה ממשלתית מהירח, חברה ממשלתית שעבדה בתחום,
שעסקה בתחום ערב הרפורמה.

אודי אדירי:

כל מה שסוכם נמצא בנוסח.

היו"ר איתן כבל:

שחר, אני מבין מה שאתה אומר. זה עניין מאוד מאוד - - - אני לא אלך לפתוח
אותו. אם אתם רוצים אני אוציא אתכם, תלכו תשברו את הראש ביחד.

שחר הררי:

אבל זו הבלעדיות.

היו"ר איתן כבל:

אין מצב. הרי אם אתם טוענים שיש כאן שבירה של ההסכם בואו נעצור פה.

שחר הררי:

לא אמרתי שבירה, אמרתי חידוד של הנקודה.

רועי פולקמן (כולנו):

כל אחד משפר עמדה, משפרים עמדות.

היו"ר איתן כבל:

שחר, יקירי, הטענה של המדינה שהדברים אשר אתה אומר מבוררים בתוך ה - - -

יעל כהן-פארן (המחנה הציוני):

איתן, יש לי שאלה. למה אי אפשר לתת טיפה קדימה לחברות חלוקה להתארגן? הרי
זה לא הגיוני לתת רק מה שעד עכשיו, מה שהיה הוא שיהיה.

איילת נחמיאס ורבין (המחנה הציוני):

זה מה שאני שאלתי.

היו"ר איתן כבל:

נשמה, לא נעים לי להגיד לך, אנחנו דנים בזה כבר מאתמול בתשע - - -

יעל כהן-פארן (המחנה הציוני):

בסדר, אני לא יכולתי להגיע לכל הדיונים.

היו"ר איתן כבל:

לא, לא בגלל זה. את מחזירה אותנו כאילו אין כלום.

יעל כהן-פארן (המחנה הציוני):

לא הבנתי על מה הוא דיבר, אני הייתי בענייני השר במליאה - - - אבל לא הבנתי
שזה - - -

איילת נחמיאס ורבין (המחנה הציוני):

רגע, אבל מה שמיכאל אמר שמעת?

יעל כהן-פארן (המחנה הציוני):

לא, לא שמעתי.

היו"ר איתן כבל:

יעל, איילת.

יעל כהן-פארן (המחנה הציוני):

אל תבלבל, איילת ויעל זה אמנם שתי חיות שדומות קצת, אבל זה לא אותו דבר.

היו"ר איתן כבל:

תודה. נגמר. אפשרתי לך רק להעלות את העניין הזה. תודה רבה לכם, אנחנו
ממשיכים.

אתי בנדלר:

סעיף 5 כולו.

אפרת נחלון:

אז אנחנו מתחילים בהקראה של סעיף 5.

5.  תיקון סעיף 5. בסעיף 5 לחוק העיקרי –

(1) אחרי סעיף קטן (א) יבוא:

  "(א1) רישיון הולכה ורישיון חלוקה יכללו, נוסף על הוראות סעיף קטן (א) –

(1) הוראות בדבר חובה להתקנת מונים;

(2) הוראות בדבר חובת בעל רישיון לגלות מידע הנמצא בידיו, שהתקבל ממונה
    שהתקין, הכול בהתאם לאמות מידה שקבעה הרשות לפי סעיף 30(2); לעניין זה,
    "מונה" – ציוד למדידה ולחישוב של כמות אנרגיה חשמלית, ובכלל זה מנייה
    חכמה כפי שתוגדר על ידי הרשות";

אני הקראתי את מה ששלחנו, את תגידי אחר כך את ה - - -

אתי בנדלר:

אני אגיד את כל ההערות, גם את ההערות שאמרתי לכם כשנפגשנו.

היו"ר איתן כבל:

הלאה, סיימי את סעיף 5, בבקשה.

אפרת נחלון:

(2) בסעיף קטן (ב), במקום "סעיף קטן (א)" יבוא "סעיפים קטנים (א) ו-(א1)",
    ובמקום "מיצרן חשמל פרטי" יבוא "מבעלי רישיון ייצור, מבעלי רישיון
    אגירה או ממי שמייצרים חשמל או מבצעים אגירה של חשמל, הפטורים מחובת
    רישיון לפי סעיף 3(ב)(1)(א) ו-(ב), כולם או חלקם כפי שקבעה הרשות";

(3) בסעיף קטן (ג) –

(1) בפסקה (4), אחרי "ההולכה" יבוא "וההשנאה";

(2) אחרי פסקה (4) יבוא:

  "(5) חובה לרכוש ולאחסן סוגי דלק שמשמשים את משק החשמל, לשם הקצאתם
  ומכירתם לבעלי רישיונות ייצור או לאדם המייצר חשמל הפטור מחוברת רישיון
  לפי סעיף 3(ב)(1); חובה לפי פסקה זו תיכנס לתוקף במועד שקבעה הרשות
  באישור השר.";

(4) אחרי סעיף קטן (ג) יבוא:

  "(ד) רישיון חלוקה יכלול, נוסף על הוראות סעיפים קטנים (א) ו-(א1),
  הוראות בעניינים אלה:

(1) איסור לבצע חלוקה בחטיבת קרקע, אלא בהתאם לאמות מידה שקבעה הרשות לפי
    סעיף 30(2);

(2) חובה למכור חשמל לכל צרכן באזור החלוקה שהוגדר ברישיון, לבקשתו.

(5) לעניין רישיון חלוקה הניתן לפי סעיף 4(ב1ב)(2) או (3), תכלול הגדרת
      האזור שלגביו ניתן הרישיון, כאמור בסעיף קטן (א), התייחסות לאפשרות
      להרחבת האזור כאמור בשל הגדלת תחום הגוף המקומי או אזור התעשייה
      כאמור בסעיף 4(ב1ג).

(6) רישיון אגירה יכלול, נוסף על הוראות סעיף קטן (א), את תכלית האגירה."

היו"ר איתן כבל:

עכשיו ככה, את תסבירי. אל"ף, הסבר, לאחר מכן היועצת המשפטית תיתן את
הערותיה, לאחר מכן נשמע התייחסויות ונצביע. בבקשה, אפרת.

אפרת נחלון:

אז סעיף 5 - - -

יעל נבו:

אפשר, כבוד היושב ראש, לשאול שאלה? באמצע ההגדרה של סעיף קטן (א1)(2) עצרת
את ההקראה ולא שמעתי את סוף ההגדרה, אז אם אפשר לשמוע מה היה סוף הסעיף.

אפרת נחלון:

אנחנו הצענו לעניין זה 'מונה, ציוד למדידה ולחישוב של כמות אנרגיה חשמלית
ובכלל זה מנייה חכמה כפי שתוגדר על ידי הרשות'.

אז סעיף 5 זה סעיף שמתייחס למה צריך לכלול ברישיון. באופן כללי, אני רק
אזכיר בתור הקדמה שרישיון כולל אזור שלגביו הוא ניתן. מה שאנחנו מציעים
לגבי רישיונות חלוקה, אני אעשה את זה לאו דווקא לפי הסדר, אנחנו מציעים
לגבי רישיון חלוקה שניתן או לגופים מקומיים, דוגמת קיבוצים וכאלה, או
לאזורי תעשייה, אפשרות להרחבת האזור. במקרה שיש הרחבה של תחום הגוף המקומי
או הרחבת אזור התעשייה אנחנו מציעים שרישיון החלוקה יכלול איסור לבצע חלוקה
בחטיבת קרקע אלא בהתאם לאמות מידה שקבעה הרשות, וגם חובה למכור חשמל לכל
צרכן, אם הצרכן מבקש את זה, שזה בעצם ההשלמה למה שהזכרנו, שכל מחלק הוא גם
מספק, ברירת מחדל.

אנחנו מציעים לכלול בהוראה של רישיון חלוקה וגם רישיון הולכה גם חובה
להתקין מונים וגם חובה לגלות את המידע הזה, בהתאם לאמות מידה שהרשות תקבע.

ברישיון של ספק שירות חיוני אנחנו מציעים להתייחס, מאחר שאנחנו גם מוסיפים
רישיון אגירה וצריך להתייחס גם לרכישת חשמל ממנו, במידה שהרשות מחליטה אכן
לאשר רכישה כזאת וגם להתייחס לכך שחברת החשמל כבר לא תהיה מנהל המערכת
ואנחנו צריכים לאפשר גם לסש"ח שהוא מנהל המערכת לרכוש מחברת חשמל, אז במקום
לדבר על יצרן חשמל פרטי אנחנו מדברים על בעלי רישיונות ייצור, שזה כולל גם
יצרן פרטי, דוגמת היח"פים שנמצאים פה, וגם את חברת חשמל כשהיא מייצרת. לגבי
הרישיון של ניהול המערכת, אנחנו גם מחדדים את החובה לרכוש דלק.

ברישיון האגירה אנחנו רוצים שהרשות תקבע גם את תכלית האגירה. אני מזכירה
שאגב הסוגיה של האפשרות לתת רישיון אגירה גם לבעלי רישיונות ייצור אחרים,
אמרנו שזה ייקבע בהתאם לסוג הרישיון שיש בידי בעל הרישיון, תכלית האגירה
בהחלט קשורה לזה. יש תכליות שמתאים לתת לבעלי רישיונות אחרים ולא מתאים
לבעלי רישיונות מסוימים. גם על זה הרשות תיתן את דעתה ברגע שהיא צריכה
לקבוע את תכלית האגירה כשהיא נותנת רישיון אגירה.

היו"ר איתן כבל:

אוקיי. אתי, את רוצה לתת את הערותייך.

אתי בנדלר:

כן. יש לי מעט מאוד הערות, אדוני. ההערה הראשונה שלי מתייחסת להוראות שיש
לכלול ברישיון הולכה ורישיון חלוקה. בפסקה (2), הוראות בדבר חובת בעל
רישיון לגלות מידע הנמצא בידיו. שתי שאלות, למי, ודבר שני, חשוב מאוד,
באישור הצרכנים.

אפרת נחלון:

הכוונה היא שהרשות תקבע את זה כאן.

אתי בנדלר:

ואם הרשות לא תקבע את זה, אז היא יכולה לגלות מידע לא באישור צרכנים? זה
מידע פרטי, זה לא דבר שמשאירים לכללים, עם כל הכבוד, אני חושבת שזו הוראה
בסיסית.

רועי פולקמן (כולנו):

יש לי בקשה, לתיקון של הדבר הזה. דיברנו על זה. זה משנה את ההגדרה הזו.
ברור שהמידע דורש אישור צרכנים, כל המידע צריך להיות מרוכז במרכז מידע,
במערכת נתונים, שתהיה על ידי החברה המנהלת.

שולי מועלם-רפאלי (הבית היהודי):

בחברה המנהלת, לא אצל אף אחד ש - - -

רועי פולקמן (כולנו):

זה גם עלה בסיפור האשראי, זה כמו שב"א. זה בסדר, המונים יותקנו על ידי חברת
החשמל, זה בהחלט מקובל, זה חלק מההסכם ברפורמה, לא יהיה מצב, אני אומר לכם,
עברנו ויה דולורוזה עם חברת החשמל, אני אתעקש על זה, חברת חשמל לא הסכימה
להעביר נתונים גם כשעשינו כאן את מערכת נתוני האשראי, התחננו לחברת החשמל,
הם הגיעו לכאן דיון אחרי דיון ונלחמו בנו על נתוני אשראי. מאגר הנתונים
יישב בחברת הניהול וזהו, משם הם יקבעו האם ניתן להשתמש בו, אישור פרטי,
לגופים - - -

דוד (מיקו) צרפתי:

זה לא מה שסוכם ברפורמה.

רועי פולקמן (כולנו):

לא משנה, זה לא מעניין מה סוכם. לכו תתלוננו.

היו"ר איתן כבל:

מיקו, חברים יקרים - - -

רועי פולקמן (כולנו):

לא חותמת גומי הכנסת. אני מבין שאתם חושבים שפה חותמת גומי, כל מילה שאני
פותח את הפה אתם שולחים הודעות שמישהו יתלונן. אנחנו לא חותמת גומי, מיקו,
אני לא חותמת גומי פה ויש דברים שמקובל לגמרי בתוך ההסכם. זה לא מקובל,
המידע הזה צריך לשבת API לטובת כל המערכת. זה צריך לשבת לטובת כולם, זה לא
איזה ויתור גדול שלכם.

דוד (מיקו) צרפתי:

אני מסכים איתך שהוא צריך לשבת לטובת כולם.

רועי פולקמן (כולנו):

נכון, גמרנו, אז לא אצלכם. לא בחברת חשמל.

דוד (מיקו) צרפתי:

אם זה ככה תן לניהול המערכת את כל ההולכה והחלוקה ושלום על ישראל.

רועי פולקמן (כולנו):

בסדר גמור, בהצלחה.

דוד (מיקו) צרפתי:

קח את הכול, אתה לא צריך אותי. אין לי בעיה, תן להם.

רועי פולקמן (כולנו):

יש גבולות גזרה שצריך להתעקש עליהם.

דוד (מיקו) צרפתי:

אין בעיה, תן להם את כל החלוקה וההולכה והכול.

שולי מועלם-רפאלי (הבית היהודי):

מיקו, זאת גם החלטת הממשלה במקרה הזה.

היו"ר איתן כבל:

מיקו, עשה לי טובה, תן לי לגמור לפני שאתה מתלהב.

דוד (מיקו) צרפתי:

לא, זו לא החלטת הממשלה.

רועי פולקמן (כולנו):

נכון, זו גם החלטת הממשלה.

שולי מועלם-רפאלי (הבית היהודי):

זה כן, אומרת היועצת המשפטית של הוועדה.

דוד (מיקו) צרפתי:

זה לא.

אתי בנדלר:

אני פשוט מחזיקה את החלטת הממשלה, כפי שהיא פורסמה.

היו"ר איתן כבל:

אפשר לחזלש את האירוע? תודה. בואו נרגיע. חברים, אל תיזכרו עכשיו מה צריך
לומר, עכשיו אתם תקשיבו לי. אני קודם כל רוצה לשמוע את מנכ"ל חברת חשמל, את
עמדתו בעניין, מה עמדתו, לאחר מכן אני אומר לכם איך אני רואה את הדברים.

עופר בלוך:

העמדה היא שברור לחלוטין שהמידע שמגיע מהמונים הוא קודם כל רכושו של האזרח,
של הלקוח, והוא בסופו של דבר יכול לתת אישור למי שהוא רוצה שישתמש במידע
הזה. אי אפשר לנהל מערכת מניה, זה פשוט בלתי אפשרי, בלי לנהל את מאגר המידע
שמגיע מהמונים. אני מזכיר שגם המידע הזה בסופו של דבר צריך גם לייצר אצל
המספק את חשבונות החשמל.

רועי פולקמן (כולנו):

יהיה לך, אבל לא בלעדי.

עופר בלוך:

לכן הפתרון הנכון, וזה גם הפתרון שאני מכיר שמקובל בכל העולם, אני לא מכיר,
יתקנו אותי אם אני טועה, שמנהל המערכת מחזיק את מאגר המידע של המניה החכמה.
לא מכיר ואני לא חושב שזה קיים באיזה שהוא מקום בעולם, כי זה לא הגיוני.
מערכת המנייה היא מערכת שלמה שמתחילה בהתקנת המונה ומסתיימת בתהליך המנייה
ואגירת המידע שנובע ממנה. ועכשיו, המידע הזה יכול להינתן ויינתן על ידי
חברת החשמל לפי הוראות הרגולטור של חברת החשמל לכל מי שצריך לקבל אותו.
כלומר בראש ובראשונה האזרח, הלקוח, ובהמשך המספקים שיקומו ויהיו המספקים של
אותו לקוח והם יקבלו את המידע הזה כמו שהיום היצרנים הפרטיים מקבלים את
המידע. אפשר לשאול אותם האם יש להם בעיות בקבלת המידע של המניה. לא יודע,
אני לא שמעתי.

קריאה:

שאני אענה? תלוי במצב הרוח וביום.

היו"ר איתן כבל:

לא, לא.

רועי פולקמן (כולנו):

ברור, תלוי שזה תלוי במצב הרוח.

עופר בלוך:

זה לא תלוי בשום דבר, אתה מקבל את המידע בדיוק לפי ההנחיות של הרגולטור.

קריאה:

יש חשבונות ש - - -

היו"ר איתן כבל:

חברים יקרים, אנא מכם. אני מבקש, אל תשאל אותו כדי שהוא לא יענה לך.

עופר בלוך:

מאה אחוז.

היו"ר איתן כבל:

תודה, דבר איתי.

עופר בלוך:

ובסופו של דבר אי אפשר לעשות מהלכים שהם מהלכים מלאכותיים ולפרק מערכת, זאת
אומרת שהמערכת של המניה לא קיימת.

היו"ר איתן כבל:

אוקיי, אדוני המנכ"ל, הבנתי, תודה. כן, מאיר.

מאיר רובין:

קודם כל חברת החשמל לחלוטין משתמשת במידע כדי לפגוע בתחרות, היצרנים
הפרטיים יכולים לתת לזה דוגמאות מכאן עד להודעה חדשה, אבל זה לא העניין.
העניין הוא שגם אם מסתכלים על משהו נקי לחלוטין, חברה שמתנהלת כדין ובצורה
הכי תקינה שיכולה להיות, אם חברת החשמל היא המחזיקה הבלעדית של מאגר המידע
והבקשה פה היא לא שבחברת החשמל לא יהיה את המידע מהמונים, יהיה לה את כולו,
אלא רק שהיא תעביר את כל המידע שהיא צוברת מיד, תמיד ואת כולו, למנהל
המערכת והוא יעשה מאגר כפול.

למה זה חשוב? כי כשתהיה תחרות בהספקה, וזו הכוונה, אם מספק צריך לפנות
לחברת החשמל ולומר לה 'הנה ייפוי כוח מצרכן, אני רוצה, בבקשה, לקבל את מידע
המניה שלו', חברת החשמל יודעת שהצרכן הזה עבר ממספק א' למספק ב', הוא צורך
איקס חשמל ואחר כך הוא עבר למספק ג' כי הוא לא היה מרוצה אחרי שבוע, היא
יכולה לצבור אצלה את המידע ולדעת כמה צרכנים יש לכל מספק, כמה נכנסו, כמה
יצאו ממנו. ברגע שאתה מעביר את כל המידע הזה - - -

היו"ר איתן כבל:

זה לא רלוונטי.

מאיר רובין:

זה מידע מסחרי. עצם העובדה שחברת החשמל כל כך מתרגשת מזה שאנחנו מבקשים
עותק מהמידע. כל המידע גם יהיה שמור אצלה, רק מבקשים עותק מהמידע,
ושהמספקים שמתחרים בחברת החשמל לא יצטרכו לשלוח לה בקשות, אלא ישלחו את
הבקשות למנהל המערכת האובייקטיבי, זה כל מה שמבוקש כאן. זה משהו שמבחינה
טכנולוגית שיא הפשטות לייצר אותו, אין כאן שום כפילות מיותרת, בסך הכול
במקום שיפנו לחברת החשמל יפנו למנהל המערכת. זה הכול, הכי פשוט בעולם.

יעל כהן-פארן (המחנה הציוני):

יש בזה הרבה היגיון. הם גם שחקן בהספקה.

היו"ר איתן כבל:

אוקיי. כן?

נתי בירנבוים:

ערב טוב, גם אחרי הרפורמה המפוארת הזאת, קודם כל דעתנו מלכתחילה הייתה
שבכלל חברת החשמל לא צריכה, הולכה, חלוקה, לא צריך להיות שם המקטע בעניין
של המונים. קיבלנו, זו החלטת הממשלה. גם אחרי הרפורמה המפוארת הזאת,
כשיימכרו כל התחנות, חברת החשמל הולכת להישאר שחקן מאוד מהותי בעולם הייצור
ולכן היא הולכת להתחרות עם השוק הפרטי. דעתנו, ואני מצטרף פה לדעת חברי
הכנסת, המידע הזה לא צריך לשבת, לא אצל רישיון ההולכה ולא רישיון החלוקה,
הקמנו חברת ניהול מערכת, המידע הזה יישב אצלה וחברת ניהול המערכת, שכרגע
היא כבר לא תהיה חלק מחברת החשמל, היא זו שתחליט מה לעשות עם המידע, לתת
למספקים או לא לתת למספקים.

אמיר רשף:

לא, בכל מקרה מי שקובע זה הרגולטור.

נתי בירנבוים:

שהרגולטור יחליט.

היו"ר איתן כבל:

הממשלה, אני רוצה את עמדתכם.

אודי אדירי:

קודם כל אנחנו בנוסח החוק לא חידדנו את זה, השארנו את זה לשיקול הדעת של
רשות החשמל, זה מה שאומרת החלטת הממשלה.

אתי בנדלר:

לא, סליחה.

אודי אדירי:

דקה.

אתי בנדלר:

תקראו את סעיף י"ט להחלטה. אני מוכנה לקרוא אותו בקול רם, 'בעל רישיון
חלוקה יחויב לתת לבעלי רישיונות הספקה גישה חופשית למידע המופק ממונה החשמל
של לקוחותיהם באישור הצרכנים. כמו כן כל המידע מהמונים יועבר לחברת מנהל
המערכת וכן לגורמים נוספים ככל שייקבעו על ידי רשות החשמל'

אודי אדירי:

נכון, אז זה סוכם ברפורמה.

אתי בנדלר:

והכול בכפוף ל - - -

קריאה:

אז שיעוגן בחוק.

אמיר רשף:

אני רוצה טיפה לחדד. מרכז ניהול מידע זה מונח שלא דיברנו פה, לא אמרנו שזה
יישב פה ולא אמרנו שזה יישב פה, חברת החשמל בימים האחרונים של הגשת הצעת
החוק העלתה בפנינו את הנושא הזה ועכשיו רועי מעלה את זה פה, ואת האמת, אני
אגיד לך את האמת, את כל סוגיית המידע אנחנו פתרנו בהחלטת הממשל, סעיף
שמאפשר לנו לשקול איך אנחנו מתמודדים עם הסוגיה המורכבת הזאת עד הקצה אחר
כך.

שולי מועלם-רפאלי (הבית היהודי):

מה זה אחר כך? איך זה אחר כך?

אמיר רשף:

רגולציה של רשות החשמל.

שולי מועלם-רפאלי (הבית היהודי):

אחר כך מבטלת את עמדת חברי הכנסת, כי אחר כך זה לא פה.

רועי פולקמן (כולנו):

לא, זה בסדר, הוא לא אומר ש - - -

אמיר רשף:

לא, לא.

רועי פולקמן (כולנו):

הוא אומר ש - - -

אודי אדירי:

הוא אומר מה אנחנו - - -

אמיר רשף:

אני מסביר הכי בכנות, אני אומר איך אני הבנתי את - - -

היו"ר איתן כבל:

אמיר, שנייה. חברים יקרים, אני שואל - - -

אתי בנדלר:

הסכמת צרכנים זה א'-ב' שצריך לעגן, זה ברור לי לחלוטין.

רועי פולקמן (כולנו):

זה ברור.

היו"ר איתן כבל:

עכשיו תורי. קודם כל אני גם הבהרתי את זה לכל גורם, אני אומר את זה גם
מהניסיון שלי בעניינים אחרים, לגבי מידע שהמידע הוא של הלקוח, של הצרכן, על
זה אין שום ויכוח, מבחינתי אפשר לפרק את הכול. זה דבר שהוא ברור, אין
מחלוקת, לא עם העובדים, זה יהיה מעוגן בחקיקה בצורה שאינה משתמעת לשתי
פנים. זו נקודה אחת.

נקודה שנייה, יש כאן החלטת ממשלה, כתובה בצורה מאוד מאוד מאוד ברורה ואנחנו
נפעל בהתאם להחלטה הזאת. אני יוצא מנקודת הנחה שזה הסיכום ואם זה הסיכום
אנחנו לא באים עכשיו להפר את הסיכומים. יש כאן סיכום באחת הנקודות היותר
רגישות של המערכת. אם יש לכם הסתייגויות, מיקו, לגבי מה שהוקרא? לא, אז
בסדר, יפה.

רועי פולקמן (כולנו):

עכשיו רק צריך לתרגם את זה לחוק.

היו"ר איתן כבל:

יפה, בסדר.

רועי פולקמן (כולנו):

בדיוק ברוח מה שהוקרא, לתרגם את זה לחוק.

היו"ר איתן כבל:

מה מפריע לך שזה בחוק? אמור שם ותפקיד.

בצלאל שליו:

צלי שליו, יועץ משפטי של הוועד. החלטת הממשלה עשתה הבחנה בין מה שנכנס לחוק
לבין מה שאחרי זה נכנס להסדרה מפורטת של הרשות. זה נושא שמלכתחילה, בצדק,
לא נכנס לחוק. עכשיו, יש הרבה דברים בדיעבד שגם אנחנו היינו רוצים שייכנסו
לחוק, אבל אנחנו הבנו שיש הבחנה ואנחנו עובדים בהתאם להבחנה.

קריאה:

אני לא חושב שאתה צודק, כי סעיף 14 אומר - - -

אתי בנדלר:

אני חושב שהייתי מציעה לחברי הכנסת לאשר עכשיו את החוק כפי שהוא הונח וזהו.

היו"ר איתן כבל:

חברים יקרים, צלי, תשמע, אני רוצה להגיד את הדבר הבא, אני שואל עכשיו, קודם
כל לגבי השיוך ללקוח זה בחוק, גם אם הממשלה הייתה כותבת את זה בלא יודע מה
זה יהיה חלק מהחוק. עכשיו, חייב להיות אזכור בחוק לגבי החלטת הממשלה. אני
לא אומר שצריך לפרט את הכול, אבל זה חייב להתכתב אל, שזה לא חי מתוך עצמו.

שחר הררי:

רק, ברשותך, היושב ראש, אם יש החלטות ממשלה שלא נמצאות כרגע בחוק, בואו
נכתוב את כולן בדיוק לפי לשון החלטות הממשלה, נכתוב את כל מה שכתוב בהחלטת
הממשלה בתוך החוק, למה? יש הרבה נקודות שהן לטובת חברת החשמל ולא מופיעות
בחוק פתאום. זאת אומרת יש פה סלקציה, מה טוב לחברת חשמל לא בחוק, מה שנגד
חברת חשמל ומגביר את האילוצים בתוך החוק. אז בואו נלך כלשונו.

היו"ר איתן כבל:

שחר, הבנתי.

שחר הררי:

למשל בהספקה נקבע שתוך חמש שנים זה יבוא לדיון נוסף אצל השר, משום מה זה לא
מופיע. למשל, התחמ"שים והאגירה בתחמ"שים, כתוב בהחלטת הממשלה, פתאום בחוק
זה לא מופיע. אז יכול להיות שיש הרבה נושאים שמופיעים, אולי שווה לבדוק את
החלטת הממשלה שוב פעם, לעשות צ'ק ליסט, ותראי שיש הרבה נושאים כאלה - - -

היו"ר איתן כבל:

שחר, אני יודע את זה, אתה צודק. אני יודע שיש טענות לגבי עניינים שמופיעים
בהחלטת הממשלה שלא מופיעים בחקיקה, אבל בוא נעשה סדר. חוץ מהעניין הזה
שהעלינו עכשיו, האם יש עוד הסתייגויות לסעיף 5?

שחר הררי:

ל-4 ול-5, לעניין הבלעדיות.

היו"ר איתן כבל:

אני מדבר על 5. כן, גברתי. יעל, נכון?

יעל נבו:

כן, היועצת המשפטית של חברת החשמל. ההערה שלי לא לגבי מה שכתוב בסעיף 5,
אלא לגבי מה שלא כתוב פה. אנחנו מבקשים להוסיף התייחסות לעניין החלוקה.
סעיף 5 מדבר על רישיונות החלוקה ושיוגדרו בהם אזורים ופעילויות שיותרו על
פי רישיון החלוקה, אנחנו רוצים שיתווסף סעיף שאומר שבעל רישיון החלוקה לא
יפעל בתחום בעל רישיון חלוקה אחר, ולמעט פעילות חלוקה על ידי מי שפטור
מרישיון חלוקה, מכיוון שבמסגרת יש גם הגדרה של צרכנים שיהיו רשאים לעסוק
בחלוקה ללא רישיון, אז הכלל הזה לא יחול לגביהם. וכן שלא תבוצע פעילות
חלוקה באזור שנקבע בלי רישיון שלא על ידי בעל רישיון.

אתי בנדלר:

שלא מה?

יעל נבו:

אני אקריא את זה יותר ברור, 'בעל רישיון חלוקה לא יפעל בתחום בעל רישיון
חלוקה אחר ולמעט פעילות חלוקה המבוצעת על ידי מי שפטור מרישיון החלוקה לא
תבוצע פעילות חלוקה באזור שנקבע ברישיון שלא על ידי בעל רישיון'. כלומר
שיוגדרו אזורי החלוקה באופן מפורש ושלא תהיה זליגה של בעלי רישיונות חלוקה
מאזור אחד למשנהו.

דרור וגשל:

4(ב) סיפה, 'לא יינתן לגבי אזור מוגדר או חלק ממנו יותר מרישיון חלוקה
אחד'.

קריאה:

לא, זה לא זה.

היו"ר איתן כבל:

זה נראה לי. אני רוצה להעיר הערה לפני שיוצאים לאכול. כן, דרור ידידי,
תוציא את יומך.

דרור וגשל:

ההוראה הזאת אומרת בעל רישיון, ההוראה שמבוקש להכניס פה אומרת שבעל - - -
עוד פעם, אני מזכיר שהחוק, נתחיל מהיסוד, קובע שרישיון חלוקה, ייקבע בו
אזור חלוקה. לבעל רישיון חלוקה שנקבע בו אזור, הוא חייב לפעול באזור שבו
נקבע הרישיון. כשאנחנו נגיד עכשיו בעל רישיון, אסור לו לפעול במקום שבעל
רישיון אחר עושה, אפשר לכתוב כך לגבי כל הוראה בחוק. כל מה שקבענו ברישיון,
הוא צריך למלא אחרי כל תנאי הרישיון שלו, לא רק אחרי ההוראה הזו.

גרשון ברקוביץ:

אפשר להגיב?

היו"ר איתן כבל:

הבנתי מה שאתה אומר. יש דברים שלא בטוח שאתה צודק. כמו שאני, מצד אחד בא
ופועל מולם ורוצה לפעול, כל אחד רוצה את השלייקס שלו, לא קרה כלום. בבקשה,
כן, אדוני היועץ המשפטי של חברת החשמל.

גרשון ברקוביץ:

אני רק רוצה לחדד משהו. החלטת הממשלה מסדרת מחדש את מקטע החלוקה, יש לנו
חטיבות קרקע עם מחלקים פרטיים, עם צרכנים שעושים פעילות חלוקה כהגדרתה
בחוק. חברת חשמל היא למעשה מחלק שיורי בשטח הציבורי בעיקר, בדרכים ציבוריות
ובשטחים, והיא לא נכנסת יותר לחטיבות קרקע, לא משנה מה הייעוד, למעט כמובן
מגורים ותעשייה, אבל חטיבות קרקע פרטיות, כפי שיוגדרו על ידי הרשות, לחברת
חשמל אסור להיכנס על פי החוק, מה שלא קיים כיום. מה נשאר לחברת חשמל
בחלוקה? כל הרטוריקה של החלטת הממשלה מדברת על מונופול בחלוקה, אין לזה שום
ביטוי בחוק למעט הסעיף ש - - -

דוד (מיקו) צרפתי:

מדובר על בלעדיות של חברת החשמל.

גרשון ברקוביץ:

רק שנייה. אני מדבר על - - -

אודי אדירי:

רק בחלוקה.

דוד (מיקו) צרפתי:

חלוקה בסייגים.

גרשון ברקוביץ:

רק שנייה. אני אומר, המקום היחיד שמבטא את הסדר מחדש - - -

היו"ר איתן כבל:

אח שלי, אתה קבוע בחברה או בריטיינר?

דוד (מיקו) צרפתי:

רק שתדעו משהו, רק שתדעו לגבי גרשון, אני הסכמתי שהוא יעבור לחוזה אישי
והוא נתון לידיים של המנכ"ל, הוא מפוטר מיד.

היו"ר איתן כבל:

ברשותכם, אני רוצה לסכם.

דוד (מיקו) צרפתי:

רגע, גרשון, אתה סיימת את העניין של הבלעדיות?

גרשון ברקוביץ:

סיימתי להגיד את ה - - -

היו"ר איתן כבל:

ככה, עד שנסיים לאכול אני רוצה להבהיר לכם שהעניין של הלקוח, שהוא בעל
הבית, אין ויכוח בחקיקה, אני רוצה שיובהר בצורה שאיננה משתמעת לשתי פנים
שאף כוח בעולם לא יכול לעצור העברת חומר לאיזה שהוא גורם.

איילת נחמיאס ורבין (המחנה הציוני):

העברת מידע.

היו"ר איתן כבל:

העברת מידע. אני רוצה שיהיה ניסוח מדויק. זה לא יעזור, אין פה בכלל, שיהיה
ברור העניין הזה.

שולי מועלם-רפאלי (הבית היהודי):

יש ויכוח, כי עובדה שגם היום הם לא מקבלים את זה והוא אומר לך, פה זה תלוי
במצב הרוח.

גרשון ברקוביץ:

זה סתם השמצה.

שולי מועלם-רפאלי (הבית היהודי):

בסדר, כיוון שעברנו את הוויה דולורוזה, כמו שרועי אמר, כל מי שישב בוועדת
הרפורמות, אז אי אפשר להגיד לנו שזאת סתם השמצה.

היו"ר איתן כבל:

אבל, שולי, זה רק - - - אל תגרמו לי שאחר כך אתם תלכו ואני אשאר לבד, גם
אני רוצה לסיים את זה.

יעל נבו:

כבוד היושב ראש , רק הערה קטנה.

היו"ר איתן כבל:

לא, בבקשה, לא. תגידי לי את זה אחר כך בחוץ ואני אחליט אם צריך להגיד את
זה.

יעל נבו:

בסדר.

היו"ר איתן כבל:

מה שאני רוצה לומר לכם, זה הדבר הנוסף, הבקשה הנוספת שעלתה לגבי החידוד.
היועצת המשפטית אומרת שזה מופיע כבר בתוך החוק בנוסח הזה.

אתי בנדלר:

סעיף 4(ב), כך אני מבינה על כל פנים, אלא אם כן אני טועה. בסעיף 4(ב) הנוסח
המקורי אמר רישיון יינתן לפעילות אחת, למקום או לאזור מוגדר ויכול שיינתנו
ביחס לתחנות כוח רישיונות בפטור מסוגים שונים וכאן יש תוספת 'לא יינתן לגבי
אזור מוגדר או חלק ממנו יותר מרישיון חלוקה אחד'.

גרשון ברקוביץ:

אבל, אתי, לחברת חשמל אין אזור, אין לנו קיבוץ. חברת חשמל מחלקת בדרכים
ציבוריות, אין לי אזור.

היו"ר איתן כבל:

סליחה, אדוני היועץ, תודה. יש לכם בעיה עם תוספת כזו?

אודי אדירי:

מה שהוועדה תחליט.

היו"ר איתן כבל:

תודה. חברים, אני אמליץ לחבריי לתמוך בעניין, זה לא היום הרת עולם. תודה,
דרור, הבנו, אנחנו רק נצטרך למצוא את הדרך של החידוד של הסעיף.

השעה עכשיו 22:25 ברבע ל- אנחנו מתחילים. תודה.

(הישיבה נפסקה בשעה 22:25 ונתחדשה בשעה 22:46.)

היו"ר איתן כבל:

יקיריי, התחלנו את הדיון. סעיף 5, לא לחינם אני ביקשתי שאתם תצאו לאכול,
בדיוק כדי שנוכל להוציא אנרגיות על אוכל, זה תמיד יוצא תוצאה טובה.

אז אני רוצה לומר לכם את ההחלטה שלי בכל מקרה, מה שנכתב בהחלטת הממשלה זה
מה שיהיה. אני לא מתכוון לשחק עם זה, אני מניח שהחלטת הממשלה היא זו שאמורה
לכוון אותנו, היא כתובה בצורה מאוד ברורה וזה מה שאני מתכוון להביא, גברתי
היועצת המשפטית.

אתי בנדלר:

אדוני, גם אני ניצלתי את הזמן לקצת שיחות - - -

היו"ר איתן כבל:

במסדרון.

אתי בנדלר:

כן, פחות או יותר. קודם כל אני חושבת שנכון לעגן את החלטת הממשלה בנוסח
החוק, אבל קשה לעשות את זה בצורה חקוקה כי הם אומרים שאם אנחנו נכתב
'בהסכמת הצרכנים', לקבל בפועל את הסכמת 200,000 צרכנים, לא יודעת כמה - - -

רועי פולקמן (כולנו):

שניים וחצי מיליון.

אתי בנדלר:

יכול להיות בעייתי. מצד שני, אני לא חושבת שאפשר ליצור מודל של העברה ללא
הסכמת צרכנים כי ככל שמדובר במידע פרטי אנחנו יודעים שהפרטיות היא זכות
יסוד מוגנת וצריכים לחשוב על זה. בחוקים אחרים, להיבטים האלה ניתנה הדעת,
למשל הזכיר חבר הכנסת פולקמן את חוק נתוני האשראי, שאדוני עסק בזה הרבה
מאוד, אז לכן נתוני האשראי עוברים לבנק ישראל, אבל יש פרק שלם שנוסף בקשר
לשמירת הפרטיות שם ומ - - - מינוי ממונה פרטיות וכיוצא בזה. כאן אנחנו
רוצים לשלוף מהשרוול איזה שהוא הסדר שלא גובש בעצם ולא בדקו את כל ההשלכות
שלו.

אפרת אמרה לי שהיא מוכנה במהלך הלילה, אני מקווה שהוא לא יהיה קצר מדי,
לנסות לעמוד בקשר עם אנשי - - -

אפרת נחלון:

אנחנו נדבר עם משרד המשפטים ואנחנו נראה איך אפשר - - -

אתי בנדלר:

עם משרד המשפטים, החבר'ה שממונים על הגנת הפרטיות שם ואולי גם ברמו"ט,
ברשות למשפט וטכנולוגיה, כדי לבדוק איזה פתרון אפשר לייצר לעניין. אני מאוד
לא הייתי רוצה בנושא כל כך משמעותי לייצר פתרון ללא מחשבה.

אודי אדירי:

אבל זה אישור של כל צרכן פרטני, כן?

אתי בנדלר:

יכול להיות שאפשר את ההעברה לחברה המנהלת להעביר בלי אישור פרטני, אבל
בתנאי שיהיו הוראות מאוד מפורטות וברורות בקשר להגנת הפרטיות.

היו"ר איתן כבל:

אני רוצה להבהיר, הוועדה הזו, בכל הנוגע להגנה על הפרטיות, אצלנו פה זה
עניין רציני מאוד מאוד. אני עם זה לא משחק, בעיקר בעולם שבו אנחנו כבר
לא - - - ממש, הזכות הזו, המציאות גורמת לכך שהיא כבר כמעט לא קיימת או
מופרת.

אתי בנדלר:

אני חושבת שאין מנוס אלא לדלג כרגע על הסעיף, לראות אם הם יצליחו עד מחר
בבוקר לייצר פתרון ואם לא, אני לא יודעת מה לעשות.

היו"ר איתן כבל:

אבל אני רוצה להבהיר שוב שהעניין של המאגר ייעשה בדיוק כמו שכתוב בהחלטת
הממשלה, הסעיף שיעל ביקשה יהיה חלק בלתי נפרד מהסעיף - - -

אתי בנדלר:

מה שאני מבקשת, שגם אותו תנסחו כדי שהוועדה תדע בדיוק על איזה נוסח להצביע.
או שהנוסח שהקראת - - -

היו"ר איתן כבל:

שיעל הקריאה.

אתי בנדלר:

כי אני לא כתבתי אותו.

שולי מועלם-רפאלי (הבית היהודי):

היועצת המשפטית יעל, לא חברת הכנסת יעל.

אפרת נחלון:

כן, אני לא הבנתי - - -

שולי מועלם-רפאלי (הבית היהודי):

כן, ראיתי, אפרת, שאת תוהה.

אודי אדירי:

אני רק רוצה להבין שהבנו את הבעיה, בעצם לכל מספק שרוצים להעביר זה בהסכמת
הצרכן. אני מבין שהקושי יותר להבהרה, שכרגע כתוב לחברת ניהול המערכת או
לגורמים נוספים שייקבעו על ידי רשות החשמל, את זה צריך, לדעתך, לסייג באופן
שיגן על הפרטיות.

אתי בנדלר:

נכון. צריכים למצוא את הפתרון הראוי כדי להגן על הפרטיות.

קריאה:

בלי שמות.

רועי פולקמן (כולנו):

ההצעה, כדי לא להסתבך, זה בהתאם לנהלים שייקבעו, נהלי הגנת הפרטיות שייקבעו
על ידי - - -

אודי אדירי:

אולי בהיוועצות עם הרשות להגנת הפרטיות.

היו"ר איתן כבל:

אתי, עם כל הכבוד גם למה שאומרת אפרת, שהיא תישאר כל הלילה והכול בסדר
גמור, מה שאני מנסה להגיד, האם אי אפשר להגיד שכל הכללים האלה ייקבעו
בתקנות? כיוון שאני מעוניין שזה לא ייעשה בחטף, התקנות של הגנת הפרטיות,
האם שנקבע שתותקנה תקנות מיוחדות - - -

אתי בנדלר:

באישור מי?

היו"ר איתן כבל:

באישור ועדת הכלכלה.

אתי בנדלר:

מי, השר?

מיכאל מקייה:

לא, לא השר, הרשות. זה עולה בקנה אחד עם מה שנקבע בהחלטת הממשלה וזה מצוין.

דרורה ליפשיץ:

אבל אז זה אמות מידה, לא באישור ועדה.

מיכאל מקייה:

אמות מידה.

דרורה ליפשיץ:

לנושא הזה של הגנת הפרטיות מצאנו פתרון בהנחות שניתנות על ידי חברת החשמל
עכשיו בתעריף לאנשים שיש להם זכויות לגמלאות וכו', אנחנו מצאנו פתרון להגנת
הפרטיות בכך שהתקנו את זה בתקנות, מקבלים הסכמה של מי שזכאי להנחות האלה
והמידע עובר. אפשר את אותו פתרון ל - - -

אתי בנדלר:

אני לא יודעת אם אפשר לקבל כאן הסכמה של כל אחד מהצרכנים כשאנחנו מדברים על
- - -

אודי אדירי:

יש לי הצעה פשוטה.

רועי פולקמן (כולנו):

היא מתכוונת לגורם שלישי.

אתי בנדלר:

לגורם שלישי, ברור שצריך הסכמה פוזיטיבית.

אודי אדירי:

יש לי הצעה פשוטה שאני חושב שהיא יכולה לתת מענה פה כי בסוף תקנות, אני לא
חושב שתקנות עכשיו - - -

היו"ר איתן כבל:

אודי, דבר.

אודי אדירי:

אני מדבר.

היו"ר איתן כבל:

לא, אתה לא מדבר, אתה נותן לי הרצאה. תגיד לי מה ההצעה.

אודי אדירי:

אני מדבר בקצרה. אני חושב שהדרך הכי טובה, יש במדינת ישראל גוף שמוסמך על
הגנה על הפרטיות, הרשות להגנה במשרד המשפטים, שהכללים שתקבע הרשות לעניין
זה יהיו בהיוועצות או בהסכמה או what ever עם הרשות הרלוונטית במשרד
המשפטים.

היו"ר איתן כבל:

כפרה עליך, שתהיה בריא, זה מראה שאתה לא מבין כלום בעניין.

אודי אדירי:

וזאת למה?

היו"ר איתן כבל:

כי אנחנו כבר עסקנו בזה, אני לא רוצה לשלוח לאף אחד. או תקנות ש - - -

שולי מועלם-רפאלי (הבית היהודי):

מובאות לפה.

היו"ר איתן כבל:

הן חלק בלתי נפרד. עם כל הכבוד להם, אני גם מכיר אותם, עבדתי איתם, עבדנו
איתם - - -

אודי אדירי:

חשבתי שהם רציניים.

היו"ר איתן כבל:

לא, הם רציניים מאוד, אבל מי שצריך לקבוע את זה בסוף זה אנחנו. הם גם, כל
אחד בא ורואה את זה מהמקום שלו, מהזווית שלו. עזוב, הצעה רעה.

אסף אילת:

אני רוצה להגיד שיש פה שני עניינים שונים, האחד זה האם המידע יועבר לחברת
ניהול המערכת והשני זה איך זה יוצא ללקוחות הפרטיים, ששם יש את הפגיעה
בפרטיות. אני לא חושב שאפשר להניח שכשחברת ניהול המערכת אז היא פחות תשמור
על הפרטיות מחברת החשמל. לכן אפשר לחלק לשני שלבים, קודם כל אפשר להעביר
לניהול המערכת, ללא קשר לפרטיות, ואז איך זה יוצא משם?

אתי בנדלר:

אני חולקת על דעתך. לצרכן, לכל צרכן יש התקשרות אישית עם חברת החשמל.

מאיר רובין:

לא, אין.

אתי בנדלר:

לכל לקוח. אני פונה לחברת החשמל, שיספק לי חשמל - - -

מאיר רובין:

לא, אבל את המונה, מכריחים אותי להתקשר עם חברת החשמל, אני אף פעם לא
ביקשתי אותה. מכריחים אותי, שהיא תעשה לי מניה וחלוקה. אני לא רוצה אותם,
אבל אני לא - - -

יעל כהן-פארן (המחנה הציוני):

זה יצטרך להשתנות אצל ספקים פרטיים.

מאיר רובין:

לא, בהחלטת הממשלה כתוב שהמידע נמסר למנהל המערכת.

רועי פולקמן (כולנו):

אתי, בואי נתקדם, כי מאוחר. ההצעה הכי פשוטה, הנוסח כפי שהיועץ המשפטי של
חברת החשמל, זה הנוסח של החלטת הממשלה, זה העברה למנהל המערכת והעברה למנהל
המערכת, לפי החלטת הממשלה, בכפוף להנחיות ההגנה על מאגרי מידע כפי שייקבעו
על ידי הרשות. אין מה להכניס יותר מזה. לגבי ההעברה לגורמים נוספים, זה
ייקבע - - -

היו"ר איתן כבל:

לא, אתה לא יכול לריב איתי שעה על העניין של המאגר, לשמור אותו, לא לשמור
אותו, כן לשמור אותו, ועכשיו 'תעביר אותו לשם, הוא ייתן לו אחר כך אם זה
בסדר או לא בסדר'. תקשיב, זה לא עובד ככה.

רועי פולקמן (כולנו):

מה אתה רוצה ב - - -

היו"ר איתן כבל:

אני אגיד לך מה אני רוצה. אין שום מניעה שלא יובאו לנו תקנות, יישבו, יביאו
את התקנות, נאשר אותן. אפשר לחשוב שכבר בשבוע הבא הם הולכים לעשות הכול.
חבר'ה, נו באמת. זה כולה, הם יכולים להביא לנו - - - דרך אגב, המסד של
הכללים האלה, דרור, אתה יודע, כבר קיים בגדול, צריך רק לבצע לו את ההתאמות.
שנייה וחצי, מה קרה? כל אחד עושה לי פה כאילו איזה סיפור. זה הכול.

אתי בנדלר:

מי יתקין תקנות? כי הרשות לא מתקינה תקנות.

היו"ר איתן כבל:

השר. השר הוא זה שמתקין את התקנות, כמו בכל מקום. היועץ שלו, במקרה הזה,
מצד אחד, בצדדים הטכניים של חברת החשמל, של נתוני חשמל, זה הרשות, ומצד שני
יש לו את הזרוע הנוספת, סייבר, מייבר וכל אלה - - -

לאה ורון:

ממונה על הגנה על הפרטיות.

היו"ר איתן כבל:

וממונה על ההגנה על הפרטיות.

אודי אדירי:

היושב ראש, אני חושב שמנהל המערכת זו יחידה בחברת החשמל שהיא היום אמונה על
הרבה מאוד מהידע שיש בחברת החשמל והיא מופרדת לחברה ממשלתית, במאה אחוז
ממשלתית נפרדת, אולי יש הגיון לגבי מנהל המערכת לעשות את זה, היא בסוף חברה
ממשלתית שמופרדת מחברת החשמל.

היו"ר איתן כבל:

אני אגלה לך סוד. אני לא הולך עכשיו לסאגה שניהלתי אותה עם בנק ישראל. בנק
ישראל ניהל מערכת שלמה איך לא לעשות, איך להעביר להוא וההוא יעשה ואני
יודע, 'מה, אתה לא סומך עליי? אני אעשה, הכול בסדר', אתם זוכרים בדיוק את
כל הדברים האלה והתקבלה החלטה. מנקודת המבט שלי זה מה שיהיה, אי אפשר, אני
חוזר ואומר לכם, שאתם מבלבלים לי את המוח על החשיבות של העניין הזה ועכשיו
בואו נדרדל את זה.

רועי פולקמן (כולנו):

איתן, אז רק עוד הערה אחת שקשורה, שדיברנו על הדדיות - - -

היו"ר איתן כבל:

אנחנו מדברים על זה עוד שתי דקות בלבד.

רועי פולקמן (כולנו):

מכיוון שדיברנו על הדדיות, יש שני דברים שאני חושב שנכון לאור זה לתקן
בסעיף ההגדרות, 11, ההגדרה של תפקיד מנהל מערכת, אחת, ניהול מאגר מידע
צרכנים כפי שהוגדר - - -

קריאה:

לא, לא, לא.

רועי פולקמן (כולנו):

והדבר הנוסף שהיה בהחלטת הממשלה והוא, ההערה שלהם, גם נושא הסליקה של
תשלומים במשק וכו'. זאת אומרת יש החלטה שהייתה, בסעיף ההגדרות צריך להכניס
הגדרה שאומרת שתפקיד מנהל המערכת גם לטפל בסליקה, דיברנו על זה קודם, כי זה
הוגדר וסוכם בהחלטת הממשלה ואנחנו רוצים להכניס - - -

היו"ר איתן כבל:

עזוב אותי, עשה לי טובה - - -

קריאה:

איפה נכנס סליקה פה?

היו"ר איתן כבל:

סליחה, שהממשלה תבוא אליי ותגיד מחר לא יודע מה, תביא לי את זה.

רועי פולקמן (כולנו):

לסעיף 11?

היו"ר איתן כבל:

כן, אני לא מתעסק עם זה עכשיו.

נילי אבן-חן:

אבל לא, אתה - - -

היו"ר איתן כבל:

לא, הם צריכים להביא - - -

קריאה:

סליקה מצרכנים? סליקה מלקוחות פרטיים?

רועי פולקמן (כולנו):

לא, מספקים חיצוניים. זה החלטת הממשלה. אתם ביקשתם את זה.

קריאה:

לא נושא הסליקה.

רועי פולקמן (כולנו):

זה בהחלטת ממשלה.

היו"ר איתן כבל:

מסלקה.

רועי פולקמן (כולנו):

מסלקה, לא סליקה מצרכנים פרטיים. מסלקה התכוונתי, סליחה. זה צריך להיות
בהגדרה של סעיף 11.

היו"ר איתן כבל:

חברים, אני לא פותח את זה ברגע זה. עד מחר תביא לי, תדבר איתם, תשכנע אותם,
אני אביא. לא פותח את זה.

אתי בנדלר:

אם תשכנע אז אתה צריך להגיש בקשה לדיון מחדש.

רועי פולקמן (כולנו):

בסדר, בסדר.

היו"ר איתן כבל:

נילי, בבקשה.

נילי אבן-חן:

אני מפנה את זה לייעוץ המשפטי ואני מבקשת שהתקנות תוגבלנה בזמן.

היו"ר איתן כבל:

ברור כשמש לאור הירח.

נילי אבן-חן:

לא, הן תוגבלנה בזמן שצריך לתקן את התקנות, כיוון שמניסיוננו כשאנחנו
עוברים על חקיקה אנחנו רואים שבמקומות רבים, במקומות שצריך לקבוע תקנות,
אחרי - - -

היו"ר איתן כבל:

יקירה, עד שלא תהיינה תקנות - - - אני אוודא, אני יודע את זה, אני מכיר את
זה, אני גם הגשתי בג"צ בעבר על זה. אז בואו לא נפתח את זה.

נילי אבן-חן:

אז שיהיה כתוב מועד שבו - - -

יעל כהן-פארן (המחנה הציוני):

לא, אבל מה המועד? היא צודקת.

היו"ר איתן כבל:

אני לא פותח את זה עכשיו.

יעל כהן-פארן (המחנה הציוני):

אוקיי, אבל יהיה מועד שעד אליו צריך להגיש תקנות?

היו"ר איתן כבל:

ברור, יקירה. חברים יקרים, אני לא מצביע על סעיף 5, אני רק נתתי את הנחיות
הדרך למחר כדי שהדברים האלה יהיו מוכנים. סגרנו?

אתי בנדלר:

כן, אני רק רוצה להבין את התהליך, מה יקרה מחר, האם אתם תנסחו סעיף בהקשר
הזה?

אפרת נחלון:

האמת שאם אנחנו יכולים כן ללכת - - -

דרורה ליפשיץ:

צריך לחשוב על פתרון.

אפרת נחלון:

אנחנו צריכים לדבר שוב עם דרור ואז עם ה - - -

אתי בנדלר:

אני לא שואלת כרגע מה ייכתב בסעיף - - -

דרור וגשל:

לא, היושב ראש לא רצה את זה, אם מה שהבנתי נכון.

היו"ר איתן כבל:

מי?

דרור וגשל:

אם מה שהבנתי נכון, לא רצית שנשב וננסח סעיף. אתה רוצה לכתוב עכשיו שכל
התקנות יהיו באישור ועדה ו - - -

היו"ר איתן כבל:

חברים יקרים, אני - - -

אתי בנדלר:

איזה תקנות?

אפרת נחלון:

התקנות לעניין העברת המידע.

אתי בנדלר:

את הסעיף שמדבר על העברת המידע אני מבקשת לנסח מחדש ולכלול בו גם הוראות
בקשר לשמירת פרטיות, גילוי מידע לחברה לניהול המערכת ולמספקים אחרים. מה
יהיה הפתרון בקשר לכך, תנסחו, תחשבו מה אתם מציעים בקשר לעניין הזה. אחרי
שתתייעצו עם החבר'ה של הגנת הפרטיות אצלכם במשרד ועם רמו"ט ותראו אם אפשר
ליצור פתרון שיאמר רק תקנות שר באישור ועדה, או משהו אחר. תבדקו את הנושא
הזה. ובאותה הזדמנות תכניסו לסעיף הזה או לסעיף אחר גם את התוספת שעורכת
דין יעל - -

היו"ר איתן כבל:

של היועצת המשפטית.

אתי בנדלר:

- - מחברת החשמל הציעה, כדי שהוועדה תוכל להצביע על זה.

דרורה ליפשיץ:

אם נהיה מסוגלים להכניס את נוסח הסעיף בלי תקנות זה יהיה עדיף, נחשוב על
זה.

היו"ר איתן כבל:

גברתי, שלא תכניסי לי מה שנקרא מהחלון. אני אמרתי מה אני מבקש, תודה רבה
לכם, זה מה שיהיה. מה שהיועצת המשפטית אמרה זה בדיוק מה שיהיה. תודה רבה,
אנחנו ממשיכים הלאה. מחר, אני כבר מודיע לכם, אני בא, הקראה, מצביעים
ושלום, בלי בלבולי מוח, ולכן כדאי שתעבירו מבעוד מועד את ההחלטה שלכם
ליועצת המשפטית.

אתי בנדלר:

מתי יהיה מבעוד מועד?

היו"ר איתן כבל:

לא יודע.

שולי מועלם-רפאלי (הבית היהודי):

בין חמש לשש בבוקר.

היו"ר איתן כבל:

חברים, תודה. הסעיף הבא, אתי. ואז אנחנו מדלגים לסעיף - - - אמיר ביקש
שנדלג - - -

אתי בנדלר:

רגע, אני מציעה, סעיף 5 כולל עוד חלקים שאולי כדאי לדבר עליהם, אדוני.

היו"ר איתן כבל:

שאלתי אם יש חוץ מזה עוד הערות.

אתי בנדלר:

כן, אז יש. למשל ההגדרה מונה. אדוני, אני לא יודעת, אני קצת - - - שאלו כאן
שאלות בקשר למונה, מה זה מונה שמאפשר תקשורת דו כיוונית, אם זה מונה גם
קריאה מרחוק והאם הרשות מאשרת את המונה, אז מה שהביאו במקום כל מה שהיה
כתוב קודם זה סך הכול 'ובכלל זה מנייה חכמה, כפי שתוגדר על ידי הרשות'.

אני מוכרחה לומר, אפשר לאשר את זה, אבל אני לא יודעת מה זה מנייה חכמה.
אומרים לכם תאשרו משהו שתגדיר הרשות. אני לא יודעת מה זה מנייה חכמה.

היו"ר איתן כבל:

אני אגיד לך מה זה. מנייה חכמה - - -

רועי פולקמן (כולנו):

לא, כי זה - - - הרגולציה לא יודעת להגיד היום בדיוק מה זה.

היו"ר איתן כבל:

בדיוק. אתה לא יכול לכתוב פה, אתה יודע שהעולם הולך למנייה מרחוק. זה יכול
להיות אלף ואחד דברים, הם עוד יכולים לעשות מכרז, אחד יעשה מונה כזה, אני
לא יודע.

אתי בנדלר:

האם המונח מנייה חכמה - - -

אסף אילת:

הוא מונח שקשה להגדיר אותו. ניסינו הרבה זמן להגדיר אותו ובסוף הבנו שאנחנו
לא יודעים איך, לא יודעים לצפות את ההתפתחויות של רגולציות העתידיות.

מיכאל מקייה:

בשלב הזה.

יעל כהן-פארן (המחנה הציוני):

אתי, זה מונח מוכר וההגדרה הספציפית היא באמת תהיה על ידי הרשות, אבל זה
מונח מאוד מוכר.

היו"ר איתן כבל:

אוקיי. הלאה, אתי, מה עוד?

אתי בנדלר:

אוקיי. האם ברור מתוך כך שאתם צריכים לא רק להגדיר מה היא מנייה חכמה אלא
גם לאשר את סוג המונה כדי לוודא שהוא באמת אמין.

מיכאל מקייה:

אמות המידה של הרשות קובעות כבר היום סוגי מונים שונים, יש מוני תעו"ז,
מוני מת"מ.

אתי בנדלר:

שאתם מאשרים אותם?

מיכאל מקייה:

כן, יש גם תקנות.

אסף אילת:

יש הפניה לתקנים בינלאומיים.

אתי בנדלר:

עד עכשיו דיברנו בסעיף 5, התיקונים המוצעים בפסקה (1). בפסקה (2) מוצעים
תיקונים בסעיף קטן (ב). לי לא היו הערות, אני לא יודעת אם יש למישהו הערות.
אם אין הערות אפשר להצביע.

היו"ר איתן כבל:

תודה. יש הערות? תודה. מי בעד? תודה, אושר.

הצבעה

בעד – רוב

נגד – מיעוט

נמנעים – אין

סעיף 5(2) – אושר.

היו"ר איתן כבל:

הלאה.

אתי בנדלר:

בפסקה (3) מוצעים תיקונים בסעיף קטן (ג) של סעיף 5 לחוק העיקרי ובין היתר
'חובה לרכוש ולאחסן סוגי דלק שמשמשים את משק החשמל לשם הקצאתם ומכירתם
לבעלי רישיונות ייצור או לאדם המייצר חשמל הפטור מחובת רישיון לפי סעיף
3(ב)(1); חובה לפי פסקה זאת תיכנס לתוקף במועד שקבעה הרשות באישור השר'.
אני רוצה להביא לתשומת ליבכם שאין כאן שום תאריך שמדברים עליו.

אמיר רשף:

אנחנו נסביר את זה. אנחנו בסעיף הזה מעבירים למנהל המערכת את האחריות על
דלקים שאנחנו קוראים להם דלקים משקיים, דלקים שבעיקר משמשים את המשק לשעת
חירום, כיום זה נמצא אצל חברת החשמל. חברת מנהל המערכת היא חברה חדשה
שצריכה לעמוד על הרגליים, בטח מהבחינה הפיננסית, כדי שהיא תוכל לעמוד
במשימותיה ולכן את הנושא הזה של האחריות לדלקים, שזה אומר אחריות מאוד מאוד
גדולה ויכולת לקבל אותם, אנחנו מבקשים שתהיה את האפשרות לדחות את זה מעבר
ל-18 חודש שכל האחריות עוברת לחברת ניהול המערכת.

אתי בנדלר:

ללא הגבלת זמן?

אמיר רשף:

כן, ללא הגבלת זמן.

אתי בנדלר:

הוועדה שמעה?

היו"ר איתן כבל:

לי אין בעיה עם זה.

אתי בנדלר:

אם אין הערות נוספות, אדוני, אפשר להצביע גם על סעיף קטן (3).

היו"ר איתן כבל:

אוקיי, תודה. מי בעד? תודה, אושר.

הצבעה

בעד – רוב

נגד – מיעוט

נמנעים – אין

סעיף 5(3) – אושר.

אתי בנדלר:

פסקה (4), שבה מציעים להוסיף את סעיפים קטנים (ד), (ה) ו-(ו). לי אין הערות
לגביהם.

היו"ר איתן כבל:

יש הערות? תודה. מי בעד? תודה, אושר.

הצבעה

בעד – רוב

נגד – מיעוט

נמנעים – אין

סעיף 5(4) – אושר.

היו"ר איתן כבל:

הלאה.

אתי בנדלר:

אוקיי, אז נשארה רק פסקה (1) בסעיף 5.

היו"ר איתן כבל:

אוקיי. יש לנו עכשיו את סעיף 12.

קריאה:

רוצים לעבור ל-62.

היו"ר איתן כבל:

אוקיי, בואו נעבור לסעיף 62. תיקון סעיף 62, בבקשה.

אפרת נחלון:

20. תיקון סעיף 62. בסעיף 62 לחוק העיקרי –

(1) אחרי סעיף קטן (ג) יבוא:

  "(ג1) על אף הוראות סעיפים קטנים (א) עד (ג), רשאים השרים לאשר הסכם בין
  המדינה וחברת החשמל לעניין הזכויות והנכסים האמורים בסעיפים קטנים (א)
  ו-(ב), כולם או חלקם, שיחול על אף הוראות סעיפים קטנים (א) ו-(ב) וסעיף
  46 לתוספת לפקודת זיכיונות החשמל, אם ראו כי יש באישור הסכם כאמור תועלת
  משקית, ויחולו לעניין זה הוראות סעיף קטן (ג), רישה, בשינויים
  המחויבים.";

(2) בסופו יבוא:

  "(ו) (1) אישרו השרים הסכם כאמור בסעיף קטן (ג1), לא תחויב חלוקת הנכסים
  והזכויות בין המדינה לחברת החשמל בהתאם לאמור בהסכם, ובכלל זה רישומם
  בהתאם לחלוקה כאמור על שם המדינה או החברה, לפי העניין, במרשם המתנהל לפי
  כל דין, במס, אגרה, היטל או כל תשלום חובה אחר, לפי כל דין, ולא יראו
  אותה כמכירה לעניין כל דין שעניינו מס, אגרה, היטל או תשלום חובה אחר
  כאמור.

  (2) יראו לעניין פקודת מס הכנסה וחוק מיסוי מקרקעין (שבח ורכישה),
  התשכ"ג-1963, את המחיר המקורי, יתרת המחיר המקורי, שווי הרכישה ויום
  הרכישה של כל אחד מהנכסים והזכויות, כפי שהיו אלמלא בוצעה החלוקה כאמור
  בפסקה (1); לעניין זה, "מחיר מקורי", "יתרת המחיר המקורי" ו"יום הרכישה"
  – כהגדרתם בסעיף 88 לפקודת מס הכנסה."

איציק מרמלשטיין:

אני אסביר. איציק מרמלשטיין, אני מנהל יחידת תשתיות ופרויקטים בחשב הכללי.
הזיכיון שנתן המנדט הבריטי לפני כמעט 100 שנה, ב-1926, לחברת החשמל קבע
הוראות מסוימות לחלוקת הנכסים של חברת החשמל בין המנדט הבריטי לבין החברה
שהייתה אז עוד חברה פרטית. ההוראות האלה אולי התאימו למצב של אז ולמצב
המשקי שהיה קיים - - -

רועי פולקמן (כולנו):

לא, למה לשנות? אם זה 100 שנה למה לשנות? זה עובד כבר 100 שנה.

איציק מרמלשטיין:

אני שואל איפה הבריטים.

היו"ר איתן כבל:

חברים יקרים, אני שמח שיש ערב הווי, אבל יש שעון.

איציק מרמלשטיין:

בשנת 96', כשנחקק חוק משק החשמל ערב תום הזיכיון נעשה תיקון מסוים לזיכיון,
אבל באופן שלא פתר את הבעיה היסודית שהייתה בדברים איך שהם הוגדרו לפני 100
שנה והדבר הזה יצר סכסוך מתמשך בין המדינה לבין חברת חשמל, סכסוך שיצר שני
דברים קשים. האחד, הוא יצר דד לוק, כלומר חברת החשמל לא יכלה להזיז את
הנכסים שלה, למכור אותם, נוצר מצב שחברת החשמל יושבת בנכסים שלה אין תועלת
בהם והמשק לא נהנה מהם. דבר שני שזה יצר, ואנחנו מדברים פה הרבה על איתנות
פיננסית, נוצר מצב שבשנת 2015 באה רשות ניירות ערך לחשב הכללי ולרשות
החברות ואמרה להם 'יש פה כזה אי ודאות לגבי הנכסים של חברת החשמל, אנחנו לא
יכולים לאשר לחברת החשמל בכלל לצאת לגייס כסף', לגייס אג"ח, זה מצב שחברת
החשמל בסוף לא יודעת לגייס חוב, זה מצב שבמשק בכלל לא יודעים איך להתמודד
איתו.

בעקבות זה התחיל תהליך של משא ומתן בינינו לבין החברה, כדי לראות איך אנחנו
ממצים את התועלות מהנכסים ובכל זאת מאפשרים להתקדם כי אנחנו חושבים שהנוסח
של החוק והזיכיון כמו שהוא היה בזמנו הוא לא ישים ולא מותאם למציאות
הנוכחית ואי אפשר להתקדם איתו. ולכן הגענו להסכם עם חברת החשמל, שבמסגרת
ההסכם הזה 16 נכסים מרכזיים של חברת החשמל, חלק בלב אזורי ביקוש, כמו למשל
בתל אביב, שחברת החשמל, אגב האירוע הזה יוצאת מלב אזורי הביקוש בתל אביב,
אני מדבר פה על אלפי יחידות דיור ועשרות אלפי מטרים של תעסוקה, ועוברת
לשורק.

וחוץ מזה לא התעמקנו רק בנכסים באזורי ביקוש, אלא גם נכסים שחשבנו שיש להם
ערך ציבורי, כמו למשל חופים, פארקים וכו', שגם חברת החשמל הסכימה בסוף
שנכון להעביר אותם למדינה.

היו"ר איתן כבל:

הם היו בצה"ל בתחרות, איפה הם יושבים על האזורים הכי טובים.

שולי מועלם-רפאלי (הבית היהודי):

הם לפני צה"ל, אני מזכירה לכם, 100 שנה.

יעל כהן-פארן (המחנה הציוני):

הם תפסו יותר טובים.

היו"ר איתן כבל:

אני אשתוק, אתם מתלהבים מכל דבר שאני אומר.

שולי מועלם-רפאלי (הבית היהודי):

איפה עוד תקבל דבר כזה, איתן?

איציק מרמלשטיין:

בעקבות זה הגענו להסדר עם חברת החשמל, אבל כמו שאמרתי ההסדר הזה לא - - -

היו"ר איתן כבל:

אדוני יכול להתקרב לתקופתנו?

איציק מרמלשטיין:

בתקופתנו הלא רחוקה נחתם הסכם עם חברת החשמל ואנחנו פה במסגרת תיקון החקיקה
אמרנו שהחקיקה שהייתה, לדעתנו היא לא ישימה ולא משקפת את המציאות ולכן
אנחנו מבקשים לתקן את החקיקה ולהתאים אותה - - -

היו"ר איתן כבל:

שזה בעצם הסדר חדש.

איציק מרמלשטיין:

הסדר שנחתם בינינו לבין חברת החשמל.

אפרת פרוקציה:

אבל רק נבהיר שההסכם הזה בעצם מותנה במעבר של החוק. יש גם אישורים שהוא
מותנה בקבלתם, אבל ללא התיקון של החקיקה ההסכם הזה לא יכול להיכנס לתוקף.

היו"ר איתן כבל:

תודה. מאיר.

מאיר רובין:

כשהונח תזכיר החקיקה בפני הממשלה הערכת העלות שלו הייתה אפס, העלות
התקציבית שלו הייתה אפס, הוסיפו איזה שהיא הערה שתהיה השקעה מסוימת בחברת
מנהל המערכת כנגד המניות, אבל בעצם החוק הזה קובע במפורש פטור מוחלט ממסים
ואגרות על העברה של שורה ארוכה של נכסים, מדובר במאות נכסים ואף אחד בעצם
לא יודע כמה זה ולכן היה צריך לכתוב בפני הממשלה וגם בפני ועדת הכלכלה, היה
צריך לומר להם שלא יודעים בעצם על מה מוותרים פה לחברת החשמל. יכול להיות
שמס השבח הוא סכום עצום.

איציק מרמלשטיין:

לא, לא מוותרים פה. אין פה ויתור לחברת חשמל.

מאיר רובין:

אתה מוותר על הכנסות ממסים שלא חישבת אפילו.

איציק מרמלשטיין:

אל"ף, אין פה מאות נכסים, יש פה מספר נכסים שעוברים למדינה, 16 נכסים
שעוברים למדינה. המטרה היא להגיד שהנכסים עוברים למדינה, כשהמדינה - - -

מאיר רובין:

כמה נכסים יש בהסדר הנכסים?

איציק מרמלשטיין:

יש נכסים שנשארים בחברת חשמל.

מאיר רובין:

נכון, כמה נכסים יש בהסדר הנכסים?

מאיר פרי:

16 נכסים יש, זה הכול. 16 נכסים ועוד - - -

מאיר רובין:

שאלתי כמה נכסים יש בכל ההסדר?

היו"ר איתן כבל:

מאיר, הוא לא בחקירה. בחיאת דינאק, אתה שואל אותו, תיכף תיתן לו נגחה.

איציק מרמלשטיין:

אני אחדד. הנקודה פה היא בדיוק להבהיר את הנקודה הזו. זה שעכשיו נכסים
נשארים בחברת חשמל והיו ממילא בידה כל התקופה זה לא סיבה ליצור חיוב מס,
הנכסים היו בחברת החשמל, נשארו בחברת החשמל, אין סיבה להעמיס עכשיו עלות
עודפת של כל המיסוי הזה.

היו"ר איתן כבל:

מקובל עליי.

איציק מרמלשטיין:

הנכסים שעוברים למדינה, כשהמדינה תשווק אותם, רמ"י תיקח את הנכסים, יושב פה
סמנכ"ל אסטרטגיה ברמ"י.

יעל כהן-פארן (המחנה הציוני):

הם עוברים למדינה ללא כל תמורה לחח"י?

איציק מרמלשטיין:

בעצם מה קורה מבחינת התהליך? חברת החשמל קיבלה בשנות ה-80 ממדינת ישראל
הלוואה על סך 15 מיליון שקל. ההלוואה הזו בתקופת האינפלציה הלכה והתנפחה
והיום האג"ח הזה רשום בספרי חברת חשמל ב-2.5 מיליארד שקל, הלוואה של 15
מיליון. סך הכול עשינו - - -

יעל כהן-פארן (המחנה הציוני):

וואו.

רועי פולקמן (כולנו):

איפה היינו אז?

איציק מרמלשטיין:

בסך הכול עשינו עסקה לא רעה.

היו"ר איתן כבל:

למה לא ביקשו ממני הלוואה?

איציק מרמלשטיין:

גם המדינה לפעמים יודעת לעשות עסקאות טובות.

שולי מועלם-רפאלי (הבית היהודי):

תיכף נחלק טישו מסביב לשולחן לכל הנזקקים.

איציק מרמלשטיין:

בעצם בתוך התנאים של אג"ח היה שעם העברת המפעל לידי המדינה, זה חלק מהתנאים
של האג"ח, חברת החשמל תוכל לפרוע את האג"ח בגובה הקרן. לכן היום כשאנחנו
מממשים את ההסדר הזה אז הם יכולים לפרוע את זה בגובה הקרן, ב-15 מיליון
שקל. הם פורעים את זה לפי התנאים.

היו"ר איתן כבל:

תודה. נילי.

נילי אבן-חן:

שני דברים. האם לא חלק מהנכסים, שתקופת הזיכיון הסתיימה לגביהם וממילא היו
צריכים לעבור למדינת ישראל?

אמיר ליבנה:

זה שנוי במחלוקת - - -

אפרת פרוקציה:

אחד הדברים שצריך לשים עליהם דגש שבעצם היה כאן - - -

היו"ר איתן כבל:

אם אנשים רוצים למלמל יבקש אישור גם למלמל. אם אדוני רוצה לומר, שמך?

אמיר ליבנה:

אמיר ליבנה.

היו"ר איתן כבל:

אם אתה רוצה להגיד אני אאשר.

אמיר ליבנה:

אני יכול?

היו"ר איתן כבל:

לא, אתה מלמלת. זה שני דברים שונים. בבקשה, קודם כל תגיד את המשפט שרצית
לומר. שמך.

אמיר ליבנה:

אמיר ליבנה, חברת החשמל. אני אחראי על הרפורמה. בהסדר הזה, כמו שאמר איציק,
כל נושא סיווג הנכסים, מה היה שייך לחברה, מה לא היה שייך לחברה, נמצא
במחלוקת משפטית שהיא יותר ארוכה מהתקופה של הרפורמה וזה בדיוק הדד לוק
שאיציק דיבר עליו, שאף אחד לא היה מסוגל להכריע בו ולכן המדינה עברה על כל
הנכסים של החברה ואת כל הנכסים הפנויים, בעלי הערך, כולל הנכסים ששווים
מיליארדים, הם עוברים למדינה בתוך ההסדר הזה.

אפרת פרוקציה:

אז אני רק אאריך בעניין הספציפי הזה. המחלוקת היא לא רק משפטית, היא גם
כלכלית. נקבעו במסגרת הזיכיון תנאים שטובי המומחים ואנשים שיודעים לקרוא
ולהבין גם כלכלה וגם משפטים ניסו להבין מה כתוב שם. אל"ף, מאוד קשה להבין,
מעבר לזה, גם כשמבינים מה כתוב שם, ליישם את זה כלכלית, למצוא את המידע
שרלוונטי ליישום, לא ניתן לעשות את זה.

היו"ר איתן כבל:

בסדר, לא צריך להרחיב יתר על המידה.

אפרת פרוקציה:

לא ניתן לעשות את זה ולכן אין כאן איזה שהוא ערך שניתן - - -

היו"ר איתן כבל:

גברתי, תודה. כן, אדוני.

מאיר פרי:

רק לציין שהנכסים, נאמר פה קודם, שבסופו של דבר הם פרי תהליך מאוד ארוך
שעשינו יחד עם יתר הגופים האחרים כאן סביב השולחן, אלה נכסים שנבחנו ונבחרו
בקפידה רבה, יש להם אפיון כלכלי מאוד גבוה, הם בעלי היתכנות תכנונית מאוד
מאוד גבוהה, הם נמצאים בלב אזורי הביקוש, כפי שציין איציק קודם, ולכן
הם - - -

היו"ר איתן כבל:

מאה אחוז, אם הטוחנים הראשיים אומרים את זה אני לא מלין. תודה. משפט. שם.

ישי פרלמן:

ישי פרלמן מרשות המסים. רק אני רוצה להבהיר משהו שהיה נראה לי לא ברור לאור
השאלה שעלתה קודם. כשכתוב פה פטור ממס בעצם אנחנו לא מדברים על פטור מלא,
אלא על דחיית מס. כלומר המס על כל הנכסים האלה ישולם בעתיד לכשהם יימכרו.

היו"ר איתן כבל:

תודה. ברשותכם העניין ברור. קודם כל תודה לך. אני יכול להצביע על זה?

אתי בנדלר:

כן.

היו"ר איתן כבל:

מי בעד ההצעה? ירים את ידו, סעיף 20. תודה, הסעיף אושר.

הצבעה

בעד – רוב

נגד – מיעוט

נמנעים – אין

סעיף 20 – אושר.

היו"ר איתן כבל:

מה אנחנו ממשיכים? נילי, משפט.

נילי אבן-חן:

מתי נוכל לראות את ההסכם הקיבוצי, שזה יהיה עוד רלוונטי לפני סיום חקיקת
החוק? זו שאלה אחת. הרי זה חלק מהרפורמה.

קריאה:

הוא לא באתר הסכמים קיבוציים?

נילי אבן-חן:

לא. זה חלק מהרפורמה ומתי תהיה לנו אפשרות להתייחס לזה? זו שאלה אחת. והדבר
השני זה חוות הדעת של גיזה, יש הסכם קיבוצי - - -

היו"ר איתן כבל:

נילי, תודה, רשמתי לפניי. אני, ברשותך, רוצה להתקדם, אנחנו נראה מה אני
אעשה בסוף.

נילי אבן-חן:

רק חוות הדעת של גיזה.

מאיר רובין:

אני רק רוצה לומר לפרוטוקול שהנציגים של החשב הכללי ורשות מקרקעי ישראל,
אני אומר בעיקר לכם, לא ענו לשאלה כמה נכסים בהסדר הנכסים נשארים בחברת
החשמל. וכששאלתי את הנציג של רשות מקרקעי ישראל, שברח מפה בשנייה
שהצביעו - - -

היו"ר איתן כבל:

לא, הוא הלך.

מאיר רובין:

הוא ברח שנייה אחרי ששאלתי אותו.

היו"ר איתן כבל:

אולי הוא זריז? למה להגיד ברח?

מאיר רובין:

שאלתי אותו כמה נכסים נשארים בחברת החשמל והוא אמר 'אנחנו לא יודעים'.
לפרוטוקול, שיירשם.

אודי אדירי:

לפרוטוקול, הוא לא כאן.

מאיר רובין:

שיחזור.

היו"ר איתן כבל:

מאיר, אני יודע שיש לכם כבר תקציב לבג"צ.

מאיר רובין:

אנחנו לא עותרים נגד הכנסת.

היו"ר איתן כבל:

כן, הם דואגים שאחרים יגישו. מאיר, אתה רוצה שאני אעשה לך דיאטת שאלות?
עזוב, הבנו, אני רוצה להתקדם עכשיו.

יעל כהן-פארן (המחנה הציוני):

בקצרה. אני רוצה להציע משהו קטן, אני חוזרת לסעיף 8 בתיקון,

שולי מועלם-רפאלי (הבית היהודי):

רגע, תני לנו לחזור אליו.

יעל כהן-פארן (המחנה הציוני):

אחת, סעיף 7(א), שיקולים של איכות הסביבה ובריאות הציבור. אני הייתי מציעה
לתקן אותו בנוסח שלו.

לאה ורון:

הוא הוצבע.

יעל כהן-פארן (המחנה הציוני):

בסדר, אני מציעה, אני לא הייתי כשהצביעו. הנוסח שלו כרגע הוא 'השר מוסמך',
בקיצור, אם הוא מאוד משתדל ואולי אולי אולי, אם הוא רוצה, 'ככל שהדבר
ניתן', להכניס שיקולים של סביבה. אני חושבת שצריך לחזק את זה. אולי זה
חוזק, זה מה שיש לפניי. זו הערה אחת.

היו"ר איתן כבל:

אוקיי. יש כאן נציג של הגנת הסביבה?

קריאה:

כן.

יעל כהן-פארן (המחנה הציוני):

הערה שנייה, אני מבקשת להכניס תיקון באותו סעיף, בסעיף 7(א)(6) לחוק
העיקרי, סעיף 8 בתיקון סעיף 7, לעניין רישיון לניהול המערכת, להוסיף בסוף
המשפט 'ועמידה ביעדי ייצור ואנרגיה מתחדשת, כהגדרתם בסעיף 58ג'.

היו"ר איתן כבל:

אוקיי, תודה.

יעל כהן-פארן (המחנה הציוני):

אני רק אנמק, אני אסביר?

היו"ר איתן כבל:

לא, זה ברור.

יעל כהן-פארן (המחנה הציוני):

ממש בשורה. היה לנו דיון קצר על זה מאחורי הקלעים. דווקא בגלל שמנהל המערכת
הוא זה שאחראי לכל הפיתוח של הרשת, תפ"ט, התכנון, להגיד בצורה מפורשת
שאנרגיה מתחדשת היא משהו חשוב, להגיד את זה כאן בתיקון הזה, להאיר את
העניין.

היו"ר איתן כבל:

תודה. אני ביקשתי את נציגת המשרד להגנת הסביבה והעיר ירושלים. בבקשה

רעות רבי:

אנחנו הגענו להסכמה ממשלתית לגבי הסעיפים האלה. כמובן שכל המרבה הרי זה
משובח.

היו"ר איתן כבל:

טוב, כן, בסדר, יפה. בשביל זה החזקנו אותך מאתמול, ביקשנו שתבואי? היית
יכולה לשלוח לנו את זה במייל, היית חוסכת לעצמך. תודה לך.

אתי בנדלר:

אני רוצה לומר משהו לגבי סעיף 7(א), שאושר אתמול. אני ביקשתי למחוק את
המילים 'ככל שהדבר ניתן'.

היו"ר איתן כבל:

נכון.

אתי בנדלר:

אדוני אמר ככה, 'אני מאשר את זה עם המילים 'ככל שהדבר ניתן', אבל אני מבטיח
לך שאם את תבדקי ותבקשי ממני - - -

היו"ר איתן כבל:

נכון, לשנות.

אתי בנדלר:

'אני אעשה כך'. בדקנו את העניין הזה, נעמה, ליתר דיוק, בדקה את כל המקרים.
המקרים הספורים שיש 'ככל שהדבר ניתן' הם רק במקומות שיש חובה לשקול ואז
אומרים אם ניתן. כשזה מנדטורי אז מוסיפים את זה, כשזה במסגרת שיקולים אחרים
אף פעם אין את התוספת של המילים האלה. נדמה לי שכאן יש גם חגורה וגם שלייקס
מיותרים ולכן אני חושבת שהמילים האלה מיותרות. ועכשיו אדוני ישקול אם הוא
יגיש אם הוא יגיש בקשה לדיון מחדש.

היו"ר איתן כבל:

אני אגיש רביזיה. שמעת? תהיה רביזיה. כן, אודי.

אודי אדירי:

קודם כל לעניין בעל רישיון ניהול מערכת בהקשר של תכנית הפיתוח. כפי שכתוב,
תכנית הפיתוח לפי העקרונות שקובע השר והעקרונות האלה מחויבים לכל מטרות משק
החשמל, כמובן שאנרגיות מתחדשות וכמובן ששמירה על רציפות אנרגטית וביטחון
אנרגטי ועקרונות של יעילות כלכלית, לפי כל העקרונות הללו, שהם המדיניות,
שהם הרוח של החוק, קובע השר את המדיניות ומבצע בעל רישיון ניהול המערכת את
תכנית הפיתוח. לא ניתן לכתוב מכל הפרמטרים בעולם, ויש רבים, דווקא דגש על
פרמטר אחד כי זה מפר את האיזון המאוד בסיסי של תכנית הפיתוח.

אמיר רשף:

שר קובע מדיניות, רשות החשמל - -

היו"ר איתן כבל:

דיברנו על זה כבר.

אמיר רשף:

- - איך להוציא את זה לפועל. בעל רישיון מנהל המערכת צריך לתת את
האינפוטים, לעשות את התפקידים שלו מכוח הרישיון, הוא לא יכול עכשיו שיהיה
רק דבר אחד שמכווין את הפעילות שלו, יש לו סל של הוראות ברישיון - - -

יעל כהן-פארן (המחנה הציוני):

זה לא דבר אחד.

אמיר רשף:

ככל שיש מדיניות שהוא צריך ל - - - אז הרשות - - -

היו"ר איתן כבל:

אוקיי, תודה רבה לך. אסף.

אסף אילת:

אני מסכים לגמרי, אנחנו כמובן מחויבים למדיניות השר, אני לא חושב שצריך
איזה מין אג'נדה עצמאית באיזה שהוא אספקט של מנהל המערכת.

היו"ר איתן כבל:

אני אגיד לכם משהו, את האמת להגיד לכם, הייתי צריך לנפנף אתכם. כיוון
שקיימנו את הדיון הזה - - -

יעל כהן-פארן (המחנה הציוני):

אותי אתה לא יכול לנפנף, איתן.

היו"ר איתן כבל:

קיימנו את הדיון הזה, ברשותכם. אני ביקשתי, אתמול ביקשנו לחזק את העניין
הזה ויש בזה מין ההיגיון שבסוף המדיניות הנקבעת היא מדיניות השר על פי
החלטות הממשלה על פי כל הדברים האלה. מה חסר לי פה? הדבר היחיד שחסר לי פה,
אנחנו יודעים שיש גז, יש את כל הדברים שאנחנו מכירים, ואנרגיה מתחדשת, אם
אני יודע לתת לה, אפילו בדקלרציה, איזה שהוא חיזוק, אתה מבין?

אסף אילת:

נתנו לה.

היו"ר איתן כבל:

השר לא חייב, אבל בכל זאת - - -

יעל כהן-פארן (המחנה הציוני):

רשאי, רשאי לתת את ההנחיות. הלמעלה של סעיף 7א חסר קצת.

אפרת נחלון:

הוספנו בסעיף 57א, הוספנו התייחסות לאיכות סביבה.

יעל כהן-פארן (המחנה הציוני):

נכון.

שולי מועלם-רפאלי (הבית היהודי):

לאנרגיות מתחדשות.

יעל כהן-פארן (המחנה הציוני):

אבל זה מאוד דקלרטיבי, פה זה בתוך ה - - -

אודי אדירי:

גם זה דקלרטיבי.

יעל כהן-פארן (המחנה הציוני):

כן, אבל זה בתוך ה - - -

היו"ר איתן כבל:

אני רוצה לומר לכם את הדבר הבא ואני מסיים את זה. תראו, גז זה כבר הכוח
המוביל, אנרגיות מתחדשות, עובדים על זה מאוד. יש תהליכים - - -

יעל כהן-פארן (המחנה הציוני):

תראה פני עתיד, זה יהיה הכוח המוביל.

היו"ר איתן כבל:

האנרגיות המתחדשות, הרי יש גם חוקים אחרים שמחויבים לפעול על פיהם ואנחנו
דנו בהם פה בוועדה, זה לא דבר שהוא מנותק מ-.

יעל כהן-פארן (המחנה הציוני):

החוק נכנס לסעיף 58.

היו"ר איתן כבל:

נכון, זה כאילו אנחנו לא סומכים על כל מה שכתבנו. איתן, אתה מבין מה שאני
אומר? הרי יש היום חקיקה, יש היום חקיקה שמחייבת את השרים. השר הזה, אפשר
להגיד עליו הרבה, אבל בעניין הזה לפחות הוא מנסה לשבור כללים, אי אפשר לקחת
את זה ממנו. תודה רבה לכם.

רעות רבי:

אפשר רק לשאול אם 'ככל הניתן' יורד?

היו"ר איתן כבל:

יירד, כן.

דרורה ליפשיץ:

לא, צריכה להיות רביזיה.

היו"ר איתן כבל:

ברור כשמש לאור הירח.

דרורה ליפשיץ:

ואז נציע אולי הצעה.

היו"ר איתן כבל:

דרורה, אני הודעתי שתהיה רביזיה וביקשתי ממנהלת הוועדה, מבחינתי זה כבר
היה, זאת אומרת טכנית מחר רק 'מי בעד? מי נגד?' ונוסעים.

דרורה ליפשיץ:

אז אפשר להציע איזה שהיא הצעה כאשר תהיה הרביזיה מחר בבוקר, או שנציע אותה
עכשיו? אם נציע עכשיו - - -

היו"ר איתן כבל:

מה יותר נוח לך?

דרורה ליפשיץ:

ננסה להציע עכשיו.

היו"ר איתן כבל:

בבקשה.

דרורה ליפשיץ:

הרעיון בסעיף הזה וכפי שאמרה נציגת המשרד להגנת הסביבה, זה היה הסכמה
ממשלתית, לעגן גם את השקילה של השיקולים של הגנת הסביבה ובריאות הציבור,
אבל לא להפר את האיזונים שיש בחוק.

היו"ר איתן כבל:

החזירו אותך בגלל הבג"צ שלו?

מאיר פרי:

שמעתי שהייתה אי הבנה. אני אחזור ואדייק. בתהליך עצמו היו 220 נכסים. 220
נכסים שישבנו וחפרנו ובדקנו אותם יחד עם חשכ"ל ורשות החברות, עברנו נכס נכס
ובדקנו מה טיבו ומה מצבו התכנוני ואם הוא שווה, כדאי וכו'. בפילטר הזה,
אחרי שהעברנו בדיקה מאוד מאוד ארוכה שארכה זמן רב נבחרו 16 נכסים באזורי
ביקוש, 16 נכסים שמאפיינים גם דירות, גם תעסוקה, גם מסחר, גם פארקים ועוד.
בנוסף, יש עוד 123 נכסים שהם נכסים שלמעשה בתוכם יש גם תחנות כוח וגם מבנים
מנהליים וגם כל הסיפור הזה, שיצרנו בהם תמריצים כלכליים להתייעלות החברה
וכאלה מאפיינים שיגרמו לחברה מאוחר יותר לפנות כדי להתייעל ברמה המשקית,
ברמת החזקת הנכסים וניהול הקרקע.

יתרת הנכסים, בניכוי מה שאמרתי, אלה הנכסים שנותרים בידי החברה. זה לא פלאג
נאמבר, אין פה הפתעות ואין פה שום דבר. 220 מינוס 16 זה מה שנותר.

היו"ר איתן כבל:

תודה. הזריזות שהייתה לך כבר גרמה לו להגיד - - -

שולי מועלם-רפאלי (הבית היהודי):

התשובה מושלמת.

היו"ר איתן כבל:

אבל לא חשוב, לא נורא. היית נהדר, תודה.

מאיר רובין:

שנייה, שנייה.

היו"ר איתן כבל:

מאיר, אני לא פותח.

מאיר רובין:

אבל ההסדר לא שקוף.

היו"ר איתן כבל:

מאיר, הייתי צריך לנזוף בך, ויתרתי כי זה גדול עליי, אז עזוב. עזוב, מאיר,
אמר, נתן תשובה מצוינת.

מאיר רובין:

אין הסדר, אתה לא יכול לקרוא אותו.

רועי פולקמן (כולנו):

דרורה, היית באמצע דברים.

מאיר רובין:

איפה ההסדר?

מאיר פרי:

יש נכסים בידי החברה שהם לא במסגרת ההסדר ומטבע הדברים הם לא רלוונטיים.

היו"ר איתן כבל:

תודה רבה לך, סע לשלום.

מאיר רובין:

איתן, אתה לא רוצה לראות את ההסדר הזה? אתה לא רוצה לקרוא את ההסדר לפני
שאתה מאשר?

היו"ר איתן כבל:

לא מעניין אותי עכשיו לקרוא את ההסדר. אני לא ממשלה, בסדר? די, עזוב,
מספיק. בחיאת דינאק, זה עכשיו עברת לחפירות 1914. מספיק. סיכמנו, תן לנו
להתקדם. אני לא כאן עכשיו זה שעובר, אקרא את ההסכם הקיבוצי ואקרא את הזה.

לאה ורון:

עורכת הדין ליפשיץ ברשות דיבור.

היו"ר איתן כבל:

דרורה, בבקשה, אבל תעשי את זה מהר, ברשותך.

דרורה ליפשיץ:

בסדר. בכל אופן הסיכום לקבוע סעיף מיוחד שמדבר על שיקולים בנושאים האלה היה
באמת במידה ובמשורה ולא כדי להפר את האיזונים הקיימים בחוקים האלה. צריך
לזכור, חוק משק החשמל, יש לו המון שיקולים, הבטיחות האנרגטית, הרציפות
האנרגטית, הספקת החשמל הסדירה וגם השיקולים האחרים של איכות הסביבה ובריאות
הציבור. ברגע שאנחנו כותבים סעיף מיוחד כזה ולא מסייגים אותו אנחנו משנים
את המערכת של העיקר והפחות חשוב בחוק. ויש חשיבות, יש סעיף מטרות ולקבוע
סעיף מפורש - - -

יעל כהן-פארן (המחנה הציוני):

אז תוסיפי במטרות את האנרגיה המתחדשת. אין אפילו אנרגיה מתחדשת במטרות.

דרורה ליפשיץ:

במטרות, הוספנו עכשיו את ההתייעלות האנרגטית.

יעל כהן-פארן (המחנה הציוני):

את ההתייעלות, נכון - - -

היו"ר איתן כבל:

אני חשבתי שאת רוצה להציע לי הצעה.

דרורה ליפשיץ:

ההצעה שלי, אפשר במקום ה'ככל הניתן' אולי לכתוב 'אם מצא לנכון כי הדבר נדרש
בנסיבות העניין', כלומר שיהיה שיקול דעת נוסף של השר, לא בצורה אוטומטית גם
אם כתוב מוסמך. ראשית צריך להבהיר באמת, ואני מבינה - - -

לאה ורון:

אז בכל מקרה צריך את הדיון מחדש.

דרורה ליפשיץ:

אני מבינה שמה שעולה מפה ומה שאמרה אתי, שזה רשאי וכמובן לא חייב. זה רשאי
ולא רשאי במובן של חייב וזאת הכוונה של כולם, של כל מי שיושב סביב השולחן
הזה, אבל בכל מקרה, גם אם אנחנו מדברים על רשאי ושזה רק במסגרת הסמכות שיש,
צריך להיות איזה שהוא אזכור לכך שלא מדובר בסעיף אוטומטי.

היו"ר איתן כבל:

תודה. אני רוצה לומר לכם את הדבר הבא, תגידו תודה שאני משאיר את זה ככה.
תגידו תודה, כי אני לא רוצה לעשות עכשיו - - -

דרורה ליפשיץ:

זה האינטרס הציבורי.

היו"ר איתן כבל:

תודה רבה, את נתת לי הרצאה שהייתי צריך לעצור אותך מלכתחילה. עזבי, על זה
יש לפעמים אמירות יתר. הדברים שאני הייתי מכניס היו הרבה יותר ברורים והרבה
יותר חדים. קיימנו את הדיון, ביקשתי מהיועצת המשפטית לעשות את הבדיקה, אני
אומר לך, השתכנעתי. אני מעדיף את זה בלי מאשר כל ה - - - כי גם ככה אני לא
בדיוק מתלהב, אבל בסדר, נוסע עם זה, לא צריך עכשיו לעקר לנו את זה לגמרי.
אני לא אוהב את הסעיף הזה, אל תטעי, הוא סעיף חלושס, צריך להגיד את האמת.

יעל כהן-פארן (המחנה הציוני):

נכון, בדיוק.

היו"ר איתן כבל:

סעיף 19.

אתי בנדלר:

כן, רק חלק קטן בו אושר. זה הוראת המעבר. זה בעצם הסעיף המרכזי של חברת
החשמל.

היו"ר איתן כבל:

הוא כבד? אתם מעדיפים אותו מחר?

אתי בנדלר:

לא, סעיף 19 להצעת החוק שעניינו הוספת סעיף 60א, הוראות מעבר, תיקון מספר
16.

איתן פרנס:

איתן, אפשר, 21? סעיף קטן. יומיים אני מחכה לזה.

היו"ר איתן כבל:

בבקשה.

אפרת נחלון:

21. הוראת שעה לעניין הספקה.

  מיום פרסומו של חוק זה (להלן – יום התחילה) עד תום שש שנים מהמועד האמור,
  לא יראו מכירת חשמל באמצעות עמדה לטעינת כלי רכב חשמלי או אופניים
  חשמליים כהספקה לעניין החוק העיקרי.

אני רק מזכירה, בתחילת הישיבה הזו אנחנו דיברנו על זה שאנחנו פטרנו מרישיון
חלוקה, אבל צרכן שמשתמש בחטיבת הקרקע בשימוש עיקרי למכירת חשמל, כמו לדוגמה
עמדה לטעינת כלי רכב חשמליים או אופניים חשמליים, אותה אנחנו לא פוטרים
אוטומטית מרישיון הספקה, פה אנחנו מציעים לעשות הוראת שעה של שש שנים
ולפטור אותם במהלך שש השנים הללו.

היו"ר איתן כבל:

תודה. איתן פרנס, בבקשה.

איתן פרנס:

טוב, תחום הרכב החשמלי הוא תחום ינוקא, אנחנו צריכים לפחות עשר שנים וכאן
אני מבין שתהיה הסכמה להגדיל את שש השנים ואני רוצה לשמוע באמת אם זה
מקובל. אם לא מקובל עשר שנים, מה כן מקובל.

היו"ר איתן כבל:

יש לכם בעיה?

אודי אדירי:

שמונה שנים.

היו"ר איתן כבל:

שמונה שנים, סגרנו, הלאה. חברים יקרים, תודה רבה לכם. מי בעד סעיף 21 עם
התיקון? ירים את ידו. תודה. אושר.

אתי בנדלר:

שמונה שנים, נכון?

היו"ר איתן כבל:

שמונה שנים. הלאה.

הצבעה

בעד – רוב

נגד – מיעוט

נמנעים – אין

סעיף 21 – אושר.

היו"ר איתן כבל:

הלאה, 22.

אפרת נחלון:

רק לשיקולכם, אדוני, כי סעיף 22 מתייחס להוראת מעבר לגבי תכנית הפיתוח
וסעיף 12 קשור.

שולי מועלם-רפאלי (הבית היהודי):

אז בואו נחזור אליו.

אפרת נחלון:

השאלה אם אנחנו יכולים להציג את המצגת על תכנית הפיתוח ולעשות את סעיף 12
ואז 22?

היו"ר איתן כבל:

יקירה, כל מה שעכשיו הוא לא מצגת אני רוצה להעביר אותו. מצגת, עד שהוא
יעביר, יגלגל, כבר יגיע 12.

אפרת נחלון:

22. הוראת מעבר לעניין תכנית פיתוח.

  על אף האמור בסעיף 19(א) לחוק העיקרי, כנוסחו בסעיף 12(1) לחוק זה (בסעיף
  זה – סעיף 19(א) לחוק העיקרי), מוסמך השר, בהתייעצות עם הרשות ובהסכמת שר
  האוצר –

(1) לאשר תכנית פיתוח למערכת ההולכה וההשנאה שהגיש בעל רישיון הולכה ערב
    יום התחילה ויחולו לעניין זה הוראות סעיף 19(א) לחוק העיקרי לעניין
    אישור שינויים בתכנית כאמור; אושרה תכנית פיתוח כאמור, לא יפעל בעל
    רישיון הולכה אלא בהתאם לתכנית שאושרה;

(2) לדרוש מחברת החשמל להגיש לאישורו, באופן ובמועד שידרוש, תכנית פיתוח
    לייצור ולהשנאה שעניינה תכנון לפי חוק התכנון לגבי אתרים המנויים בסעיף
    60א(ב)(2) עד (6) לחוק העיקרי, כנוסחו בסעיף 19 לחוק זה, וכן תכנון
    כאמור לצורך הקמה של שתי יחידות ייצור באתר אורות רבין כאמור בסעיף
    60א(ו)(2) לחוק העיקרי, כנוסחו בסעיף 19 לחוק זה, ולאשר את התכנית;
    הוראות סעיף 19(א) לחוק העיקרי, לעניין אישור שינויים בתכנית כאמור
    יחולו לעניין זה.

אנחנו רק נסביר שסעיף 19 לחוק העיקרי, לחוק משק החשמל, מדבר על תכנית
פיתוח. היום השר יכול, בהתייעצות עם הרשות ובהסכמת שר האוצר, לדרוש מבעל
רישיון ספק שירות חיוני להגיש תכנית פיתוח, אני רק מזכירה, בעל רישיון ספק
שירות חיוני זה או מנהל המערכת או בעל רישיון הולכה או בעל רישיון חלוקה,
להגיש לאישור השר, בהסכמת שר האוצר ובהתייעצות עם הרשות, תכנית פיתוח.

במסגרת התיקון, שאנחנו גם נקרא מחר, אנחנו מציעים שמי שיוכל להגיש תכנית
פיתוח יהיה בעל רישיון לניהול מערכת ובעל רישיון חלוקה. הסיבה לזה היא
שאנחנו רוצים שבעל רישיון ההולכה יפעל בהתאם לתכנית הפיתוח שמגיש בעל
רישיון לניהול מערכת. כמובן יהיו התייעצויות עם בעל רישיון ההולכה בנקודות
שצריך וישקפו לשר ככל שיש מחלוקות, אבל בגלל שאנחנו רוצים מבעל רישיון
ההולכה להגיש תכנית פיתוח יש איזה שהיא הוראת מעבר שלגביה אנחנו כן עדיין
רוצים שיהיה אפשר לבקש תכנית פיתוח מבעל רישיון ההולכה וזה מתייחס לשני
דברים, אל"ף, תכנית פיתוח למערכת ההולכה וההשנאה שהוגשה או הוכנה לאחרונה,
ואנחנו רוצים לא לאבד את ההזדמנות לאשר אותה. כמובן שזה לא אומר שאי אפשר
יהיה לעשות בה שינויים, ואנחנו רוצים שהשרים יוכלו גם לעשות בה שינויים,
וכמובן בעתיד, כשיהיה את החוק העיקרי, בעל רישיון ניהול המערכת יוכל להביא
כל תכנית אחרת שגם תציע לשנות את התכנית הזאת, ואנחנו רוצים כמובן לקבוע
במפורש שאם אושרה תכנית פיתוח כזו, אז בעל רישיון ההולכה יפעל בהתאם לתכנית
שאושרה.

בנוסף אנחנו רוצים להדגיש שיחולו ההוראות שייקבעו לגבי סעיף 19, לגבי אישור
שינויים בתכנית כאמור. אנחנו אגב התיקון לסעיף 19 מציעים לקבוע מנגנון שבכל
תכנית פיתוח אפשר יהיה גם לכלול איזה שהוא מנגנון לעדכון התכנית במובן של
אישור שינויים, זה יהיה ככה בערך מהות השינוי והגורם שיכול לאשר את זה, אז
אנחנו רוצים שזה יהיה גם לגבי תכנית הפיתוח הזאת.

היבט נוסף של תכנית פיתוח שאנחנו רוצים לדרוש מבעל רישיון ההולכה זה לגבי
התחנות שחברת החשמל צריכה למכור במסגרת הרפורמה, מה שדיברנו עליו בסעיף
60א, וגם התכנון לשתי יחידות הייצור באתר אורות רבין שיהיו של חברת הבת.
אנחנו פשוט רוצים לעשות את זה במסגרת תכנית הפיתוח כדי שאנחנו נוכל לעשות
את זה בלוחות הזמנים המתאימים. אנחנו חושבים שהתכנון יקל על המכירה של
האתרים האלה, כמובן שהרוכש לא יהיה מחויב דווקא לתכנון שחברת החשמל הציעה,
אבל אנחנו חושבים שזה יקל על הליך המכירה.

אמיר רשף:

במשפט. יש עוד שנה וחצי עד פיצול החברות. הסעיף הזה מאפשר למערכת להמשיך
לעבוד, חברת החשמל תגיש את תכנית הפיתוח בהולכה, חברת החשמל תמשיך לקדם
תכנון גם באתרים שנמכרים וגם ביחידות הייצור שהיא צריכה - - -

היו"ר איתן כבל:

תודה. יש הערות? אפשר להצביע?

אתי בנדלר:

אפשר להצביע בכפוף לכך שיש כאן הפניות לסעיף 19 שעדיין לא הוקרא ולא אושר.
אני מציעה ככה, אם הוועדה משתכנעת שהוראת המעבר הזו היא ראויה, לאשר אותה
בכפוף לכך שלא יהיו שינויים בסעיף 19 שיחייבו שינויים בסעיף הזה.

היו"ר איתן כבל:

נכון. מי בעד? ירים את ידו. תודה, אושר.

הצבעה

בעד – רוב

נגד – מיעוט

נמנעים – אין

סעיף 22 – אושר.

היו"ר איתן כבל:

הלאה.

אפרת נחלון:

23. תיקון חוק להסדרת הביטחון בגופים ציבוריים. בחוק להסדרת הביטחון בגופים
    ציבוריים, התשנ"ח-1998 –

(1) בתוספת השנייה, בפרט (7), בסופו יבוא "וחברת ניהול המערכת בע"מ";

(2) בתוספת החמישית, בפרט (8), בסופו יבוא "וחברת ניהול המערכת בע"מ".

החוק להסדרת ביטחון בגופים ציבוריים זה בעצם חוק שמתייחס לגופים מסוימים
וקובע להם איזה שהן הסדרות ביטחוניות לפעול בכפיפות לגורמים מסוימים.
לפעמים זה השב"כ, לפעמים זה המשטרה, לפעמים זה רשות הסייבר. היום חברת
החשמל מנויה בתוספת השנייה ובתוספת החמישית, אנחנו חושבים שצריך להוסיף שם
גם את חברת ניהול המערכת, בעצם יחידות שנמצאות בחברת החשמל הן אלה שייצאו
לחברת ניהול המערכת וזאת ההצעה שאנחנו מציעים פה.

היו"ר איתן כבל:

יש הערות? תודה. מי בעד? תודה, אושר.

הצבעה

בעד – רוב

נגד – מיעוט

נמנעים – אין

סעיף 23 – אושר.

היו"ר איתן כבל:

הלאה. מה יש לנו עכשיו?

אתי בנדלר:

יש את סעיף 19 שנשאר למחר.

אפרת נחלון:

אם הוועדה מסכימה, יש עוד תיקון לסעיף שאנחנו מבקשים לעשות, זה משלים לזה
שאמרנו שמנהל המערכת, חלק מהתפקידים שלו זה גם לעסוק בדלקים משקיים ובעצם
הוא גם צריך להקצות ולמכור את הדלקים האלה גם לבעלי רישיון ייצור וגם למי
שעוסקים בייצור בלי רישיון, אנחנו רוצים לעשות איזה שהוא תיקון עקיף לחוק
משק הגז הטבעי. היום סעיף 4 לחוק משק הגז הטבעי אומר מי לא רשאי לעסוק
בשיווק של גז טבעי, ספק חשמל מופיע שם. ספק חשמל בחוק משק הגז הטבעי מוגדר
כבעל רישיון ספק שירות חיוני, אז אנחנו רוצים כמובן להחריג מגדר זה בעל
רישיון לניהול מערכת שפועל לצורך מילוי תנאי רישיונו.

היו"ר איתן כבל:

נראה לי הגיוני.

אתי בנדלר:

אני רק חושבת שצריכים לראות איזה - - - זה חדש לגמרי. זה לא תיקון של
איזה - - -

אפרת נחלון:

נכון, והיום אנחנו ככה עיבדנו את זה ו - - -

יעל כהן-פארן (המחנה הציוני):

שבעל רישיון לניהול מערכת יוכל להיות גם ספק גז?

דרורה ליפשיץ:

לא, לא ספק גז, גם למכור - - -

היו"ר איתן כבל:

אפרת, דרורה, מה שאני מציע, מחר בבוקר תניחו לנו את התיקון. אין סיבה שלא,
רק צריך שנראה את זה מול עינינו.

אתי בנדלר:

אם כך מה שנשאר, אם אני מבינה נכון, זה סעיף 6.

אפרת נחלון:

אפשר מבחינתנו לבטל את סעיף 6(ט), אז אפשר להוסיף את זה וכבר להצביע על
סעיף 6.

רועי פולקמן (כולנו):

זה תיקון לסעיף 6 - - -

אודי אדירי:

כן, הייתה בקשה של היועצת המשפטית לבחון את התיקון של סעיף 6(ט).

אתי בנדלר:

אוקיי, אז מוחקים את סעיף 6(ט) לחוק העיקרי.

היו"ר איתן כבל:

הלאה, מה עוד יש לנו?

אתי בנדלר:

סעיף 12 נשאר ו-19. אתה צריך להצביע על ביטול סעיף קטן 6(ט). זה סעיף קטן
(ט) בסעיף 6 לחוק העיקרי.

היו"ר איתן כבל:

מי בעד? ירים את ידו. תודה, אושר.

הצבעה

בעד – רוב

נגד – מיעוט

נמנעים – אין

ביטול סעיף 6(ט) – אושר.

היו"ר איתן כבל:

הלאה.

שחר הררי:

ב-19 יש שני נושאים שפתוחים.

אתי בנדלר:

כן, שני נושאים ואתה רצית להציע את סעיף - - -

היו"ר איתן כבל:

שנייה, בואו נעשה קודם כל סיכום של מה שנשאר לנו. נשאר לנו את סעיף 5,
להביא אותו למחר אחרי התוספות, שינויים, פלוס ההגנה על הפרטיות.

שולי מועלם-רפאלי (הבית היהודי):

והסעיף של היועצת המשפטית.

אפרת נחלון:

אתי, אולי נציע את זה בתור סעיף 5א רבתי, אני קצת הסתכלתי, זה נראה לי יותר
מתאים להיות 5א רבתי.

אתי בנדלר:

אין בעיה שזה יהיה בסעיף נפרד. אחר כך בניסוח אנחנו יכולים לעשות העברות.

רועי פולקמן (כולנו):

סיפור עוד שתי ההארכות, הזכרתם?

היו"ר איתן כבל:

עוד לא. אתה תעשה מחר רביזיה.

אתי בנדלר:

יש את הסעיף של יעל.

אפרת נחלון:

יש לנו את התיקון העקיף לחוק משק הגז הטבעי שאנחנו רוצים להעביר לכם.

היו"ר איתן כבל:

מה שביקשת, נכון.

אפרת נחלון:

אנחנו צריכים לדבר על כל מיני דברים בסעיף 60א.

היו"ר איתן כבל:

מה זה כל מיני דברים בסעיף 60א רבתי?

אתי בנדלר:

רגע, קודם כל סעיף 12.

אפרת נחלון:

סעיף 12 זה הסעיף שאתם רוצים מחר, פשוט בגלל המצגת.

היו"ר איתן כבל:

כן.

אתי בנדלר:

נכון, אוקיי, אז סעיף 12 שעניינו סעיף 19 לחוק העיקרי וסעיף 19 להצעת החוק
שעניינו הוספת סעיף 60א, הוראת המעבר. רק מספר פסקאות מצומצם אושר.

היו"ר איתן כבל:

ואני מזכיר לך, אודי אדירי, שמחר אני רוצה לשמוע התייחסות לעלויות הרפורמה
ומדוע בחרתם לממן אותה באמצעות תעריפי החשמל, מה יקרה לתעריפים ממועד תחילת
יישום הרפורמה.

ואני מבקש חובת דיווח של התקדמות הפרויקט. אני מבקש ששר האנרגיה ידווח
לוועדת הכלכלה של הכנסת עד ל-31 בינואר בכל שנה על ההתקדמות ביישום הוראות
תיקון 16 בשנה שקדמה ובכלל זה מספר הרישיונות והבקשות לקבלת רישיונות ייצור
והספקה, מספר הרישיונות שניתנו, מכירת יחידות ייצור על ידי החברה הממשלתית,
שינויים בשיעור הצרכנים של החברה הממשלתית, מכלל היצרנים, בחלוקה לצרכני
מתח גבוה, עליון ועל עליון וצרכני מתח נמוך. פשוט כדי שנדע - - -

רועי פולקמן (כולנו):

איתן, יש לי לעניין הדיווח עוד הערה אחת. אנחנו דיברנו הרבה על המכירה - -
-

היו"ר איתן כבל:

כולל מכירת - - -

אתי בנדלר:

אתה כתבת כאן, אמרת כאן מכירת תחנות.

היו"ר איתן כבל:

כן, הקראתי מכירת תחנות.

רועי פולקמן (כולנו):

אבל אנחנו רוצים גם דיווח על התקנות שתקבע הרשות בעניין המכירה, כי אתם
קובעים תקנות ולדעתי אתם התחייבתם תוך שלושה חודשים להביא את זה, או שאני
טועה? לא את התקנות, את הרגולציה לעניין המכירה. עכשיו, למה הטענה? היה לנו
ויכוח עם חברת החשמל על הזמנים של מכירת התחנות, אבל יש תלות במכירה,
ברגולציה שתיקבע.

מיכאל מקייה:

שלושה חודשים זה רק עקרונות, חצי שנה יהיה הסדרה.

רועי פולקמן (כולנו):

מצוין. אז הבקשה שלי שבתוך שלושה חודשים ידווחו העקרונות ובתוך חצי שנה
ידווחו ה - - - כדי שנוכל לדעת שמציבים רגולציה שהיא סבירה.

היו"ר איתן כבל:

בסדר גמור.

אודי אדירי:

אתה רוצה את זה בחובת הדיווח?

רועי פולקמן (כולנו):

כן, חובת הדיווח.

שולי מועלם-רפאלי (הבית היהודי):

לא, לא, לא.

אתי בנדלר:

לא, זה שני דברים שונים. חובת דיווח אחת זה של השר וזה חובת דיווח של
הרשות.

רועי פולקמן (כולנו):

אני רוצה חובת דיווח מרשות החשמל.

אתי בנדלר:

והשר צריך לדווח רק אחת לשנה עד 31 בינואר על השנה שחלפה, כאן הוא מדבר על
שלושה חודשים מיום תחילת החוק, נכון?

רועי פולקמן (כולנו):

וחצי שנה, כן.

אתי בנדלר:

אז בתוך שלושה חודשים - - -

רועי פולקמן (כולנו):

על הרגולציה. אתה הולך לדרוש מהם למכור תחנות, אנחנו רוצים - - -

היו"ר איתן כבל:

כן, העניין ברור.

אתי בנדלר:

על איזה רגולציה? אני צריכה לכתוב את זה בחוק?

רועי פולקמן (כולנו):

בחובת הדיווח.

אתי בנדלר:

אז אני לא יכולה שתדווח על רגולציה, אני צריכה - - -

אמיר רשף:

הסדרה למכירת תחנות הוא רוצה, אבל נראה לי - - -

אודי אדירי:

אבל שאלה, צריך גם להגיד שבסוף הרגולציה היא לא פעם אחת, יכול להיות
שיהיו - - -

אפרת נחלון:

אתי, את יכולה לכתוב, הסדרות הרשות שנוגעות לסעיף 60א רבתי.

אודי אדירי:

ולכן אפשר להכניס את זה בחובת הדיווח של השר.

רועי פולקמן (כולנו):

לא, זה בסדר שהם ידווחו שהם גיבשו את הרגולציה, ואם צריך נבקש מהם לדווח
שוב, אבל - - -

היו"ר איתן כבל:

הסדרות הרשות לעניין סעיף 60א רבתי.

אסף אילת:

אני רק רוצה להעיר שתוך שלושה חודשים אנחנו נצא לשימוע ציבורי של עקרונות.

רועי פולקמן (כולנו):

אתה רוצה חצי שנה? שמונה חודשים?

אסף אילת:

עדיף.

דרורה ליפשיץ:

אבל אני חושבת שהדיווח צריך להיות במסגרת הדיווח של השר.

שולי מועלם-רפאלי (הבית היהודי):

אבל זה לא יהיה רחוק מדי, דרורה?

דרורה ליפשיץ:

לא, אפשר לעשות את זה אחת לחצי שנה.

אודי אדירי:

יש לכם דיווח של השר כבר בעוד - - -

שולי מועלם-רפאלי (הבית היהודי):

בינואר, ה-31 בינואר.

דרורה ליפשיץ:

דרך אגב, אפשר לעשות את הדיווח לעניין הרשות אחת לחצי שנה.

רועי פולקמן (כולנו):

רגע, אם יש דיווח ראשון בינואר הקרוב - - -

שולי מועלם-רפאלי (הבית היהודי):

אז הוא יכלול את הרגולציה.

רועי פולקמן (כולנו):

להוסיף לתוך חובת הדיווח של השר, שהשר ידווח על ה - - -

אתי בנדלר:

לא, אין דיווח בינואר הקרוב של השר.

רועי פולקמן (כולנו):

למה לא?

אתי בנדלר:

כי הוא צריך לדווח על כל מיני דברים שקרו במהלך השנה הקודמת.

רועי פולקמן (כולנו):

הבנתי, אין בעיה, אז עוד חצי שנה דיווח של רשות החשמל על הרגולציה הצפויה
למכירת התחנות.

דרורה ליפשיץ:

לא לגבי לוחות הזמנים, על לוחות הזמנים אני לא מעירה עכשיו, אבל הדיווח
צריך להיות, בגלל מארג היחסים של השר עם הרשות, כפי שעכשיו קיים - - -
דיווח של השר שהוא כולל גם את הדיווח - - -

אודי אדירי:

רגע, אפשר לעשות דיווח כבר ב-31 בינואר הזה, אין בעיה. אנחנו נעשה דיווח
כבר ב-31 בינואר הזה ומטבע הדברים רוב מה שנדווח בו זה יהיה על הדברים
האלה.

שולי מועלם-רפאלי (הבית היהודי):

בדיוק, זה יהיה על הדבר הזה.

אתי בנדלר:

רגע, אני מבקשת דבר כזה, אני מבקשת לא להצביע עכשיו על סעיפי הדיווח כי הם
לא ראו את הנוסח הזה. אני נותנת את זה עכשיו לאפרת, את הנוסח של הדיווח
לוועדת הכלכלה כדי שיוכלו לעיין בזה ולהעיר הערות. מצד שני, אני מצפה שאתם
תעבירו לנו נוסח של הדיווח בהתאם לבקשה של חבר הכנסת פולקמן.

רועי פולקמן (כולנו):

אפרת, אז רק תוסיפי את עניין הרגולציה.

היו"ר איתן כבל:

היא הוסיפה כבר.

אמיר רשף:

אם אפשר להציע שבדיווח הראשון אכן יינתן דיווח על - - -

היו"ר איתן כבל:

אמיר, כבר אמרנו, כפרה עליך, די.

אמיר רשף:

לא לכתוב את זה בחוק, להתחייב בפרוטוקול. אם נתחיל לכתוב הסדרה למכירת
תחנות יינתן בדיווח הראשון שיינתן ב - - -

אודי אדירי:

התקדמות תהליכים רגולטוריים לקראת ה - - -

שולי מועלם-רפאלי (הבית היהודי):

האופן שבו אפרת תנסח את זה וזה יענה על הצורך - - -

רועי פולקמן (כולנו):

כדי שנדע שהם יכולים לעמוד בהתחייבות שלהם.

היו"ר איתן כבל:

חברים, מר סעיף 12, דבר. תציג.

אמיר רשף:

למעשה בסעיף 12 להצעת החוק, סעיף 19 לחוק, שמדבר על תכנית הפיתוח, אנחנו
מפצלים את זה לשני סוגים של תכניות פיתוח, אחת זה תכנית פיתוח לרשת ההולכה
והפרוצדורה הולכת באופן הבא, אני אסביר איך זה הולך לקרות. בהתחלה שר
האנרגיה בהתייעצות עם רשות החשמל ובהסכמת שר האוצר מוציא דרישה לתכנית
פיתוח, זה לא שונה מהמצב הקיים, אבל הוא מוציא אותה לבעל רישיון מנהל
המערכת, שזה מי שמגבש את התכנית. במסגרת גיבוש התכנית הוא מתייעץ עם בעל
רישיון ההולכה, שזה חברת חשמל, גם על חלופות הביצוע וגם כמובן על לוחות
הזמנים.

הוספנו סעיף מפורש שאומר שתכנית הפיתוח תכלול את לוחות הזמנים לביצוע
הפעולות והקמת הקווים. אחרי שהוא עושה את ההתייעצות הזאת הוא מגבש את
ההמלצה שלו ובעל רישיון המערכת הוא זה שצריך להגיש את תכנית הפיתוח, לאחר
שגיבש אותה, אל השרים. אבל פה יש התפצלות, במידה שיש הסכמה מלאה עם בעל
רישיון ההולכה הוא פשוט מגיש את התכנית לשרים לאישורם. כמובן שהשרים, תיכף
נדבר על זה, יצטרכו לעשות עוד התייעצות עם רשות החשמל. במידה שיש חילוקי
דעות, אז הוא צריך להביא בפני השרים ובפני רשות החשמל את עמדת בעל רישיון
ההולכה לעניין איפה שיש מחלוקות. מאוד חשוב שהשרים יקבלו את האינפורמציה
איפה חברת החשמל אומרת 'פה יש דברים שאני חושבת שמנהל המערכת טועה, דורש
קצב ש - - -

היו"ר איתן כבל:

ברור.

אמיר רשף:

לאחר השלב הזה אנחנו מגיעים לשלב של אישור. כמובן השרים לא חייבים לאשר את
התכנית כמו שהוגשה להם, הם יכולים גם לעשות שינויים.

רועי פולקמן (כולנו):

אישור על ידי איזה שרים?

אמיר רשף:

שר האנרגיה בהסכמת שר האוצר ואחרי שהתייעצו עם רשות החשמל.

היו"ר איתן כבל:

כל זה נקרא.

אמיר רשף:

מי שמבצע את תכנית הפיתוח לרשת ההולכה זה בעל רישיון ההולכה, כלומר חברת
החשמל. במקביל יש לנו תכנית פיתוח לרשת החלוקה. המחלק העיקרי המרכזי, כמו
שהסברנו, זה הולך להיות חברת החשמל. גם פה יש הליך ראשוני של דרישה לתכנית
פיתוח בדומה לרשת ההולכה. פה הממשק הוא שחברת החשמל מדברת עם בעל רישיון
ניהול מערכת על הממשקים והשפעות הגומלין על נקודות החיבור בין רשת החלוקה
לרשת ההולכה, זו האינפורמציה שהם צריכים לדון בה במסגרת השלב הזה. בעל
רישיון החלוקה מגבש את ההמלצות שלו לתכנית הפיתוח ומביא אותה בפני השרים.
זהו, זאת הפרוצדורה, זה מה שרשום בסעיף הזה.

אתי בנדלר:

מאוד יפה לעשות דבר כזה מהיום למחר, שאפו.

אמיר רשף:

זה דוד גרשביץ שיושב פה.

אתי בנדלר:

כל הכבוד.

היו"ר איתן כבל:

מי זה? דוד, תרים את היד. בוא נצלם אותך לפרוטוקול.

אמיר רשף:

הכנסנו בסעיף גם מנגנון להכנסת אישורים בתכנית. התכנית אמורה להיות תכנית
רב שנתית, סביר שבמקומות מסוימים יהיה נכון לחשוב אם רוצים להזיז לוחות
זמנים, רוצים לעשות התאמות מסוימות ויהיה נספח או איזה שהוא מסמך בתוך
התכנית, הוא לא קובע מה הולכים לשנות, מן הסתם, הוא קובע מי יכול לאשר מה
במסגרת השימושים.

היו"ר איתן כבל:

תודה. אני רוצה שעותק מהמצגת יינתן לי.

אתי בנדלר:

אז מחר, אדוני, נקרא את הסעיף ונראה עד כמה הוא תואם למצגת.

היו"ר איתן כבל:

התאמה, כן. את רוצה שנצביע על זה?

אתי בנדלר:

צריכים לקרוא את זה ויש מקום אחד קטן שזה לא תואם עד הסוף.

היו"ר איתן כבל:

אני אגיד לכם מה אני מפחד? שמחר יגיעו חבר'ה חדשים ואני אצטרך לפתוח את זה
מחדש.

אתי בנדלר:

אז תקרא את זה.

שולי מועלם-רפאלי (הבית היהודי):

בואו נקרא את זה עכשיו ונצביע על זה עכשיו.

היו"ר איתן כבל:

כן, סעיף אחרון, קדימה.

אפרת נחלון:

אני מקריאה מהנוסח העדכני החדש ששלחנו.

12. תיקון סעיף 19. בסעיף 19 לחוק העיקרי –

(1) בסעיף קטן (א), במקום "מבעל רישיון ספק שירות חיוני" יבוא "מבעל רישיון
    לניהול המערכת ומבעל רישיון חלוקה", ובסופו יבוא "לרבות שינויים בתכנית
    שאושרו כאמור בסעיף (א4) ולחובות החלות עליו לפי כל דין ובכלל זה סעיף
    17.";

(2) אחרי סעיף קטן (א) יבוא:

  "(א1) בעל רישיון לניהול מערכת יכלול בתכנית הפיתוח למערכת ההולכה
  וההשנאה שהוא מגיש לפי סעיף קטן (א), לוחות זמנים לביצוע הפעולות הכלולות
  בתכנית.

  (א2) טרם הגשת תכנית פיתוח למערכת ההולכה והשנאה לאישור לפי סעיף קטן
  (א), יתייעץ בעל רישיון לניהול המערכת עם בעל רישיון הולכה בנוגע ללוחות
  הזמנים לביצוע הפועלות הכלולות בתכנית ולחלופות לפעולות אלה; התגלעו
  חילוקי דעות בין בעלי הרישיונות האמורים לגבי ההיתכנות לביצוע הפעולות,
  ובכלל זה ההיתכנות לביצוען בלוחות הזמנים כאמור (בסעיף קטן זה – מחלוקת)
  –

(1) יגיש בעל רישיון לניהול המערכת לשר, נוסף על תכנית הפיתוח כאמור שערך,
    גם את עמדת בעל רישיון ההולכה במחלוקת;

(2) יציין השר, בפנייתו לרשות החשמל ולשר האוצר לפי סעיף 19(א), את המחלוקת
    ויעביר להם את העמדות כפי שהוגשו לו.

  (א3) בעל רישיון חלוקה יערוך את תכנית הפיתוח לרשת החשמל המשמשת לחלוקה
  שהוא מגיש לפי סעיף קטן (א) בהתאם להנחיות בעל רישיון לניהול המערכת
  לעניין נקודות החיבור והשפעות הגומלין בין מערכת ההולכה למערכת החלוקה.";

  (א4) תכנית פיתוח שאושרה כאמור בסעיף קטן (א) יכול שתכלול הוראות לעניין
  אישור שינויים בתכנית ובכלל זה הגורם שיהיה מוסמך לאשרם.

(3) בסעיף קטן (ב), במקום "בעל רישיון ספק שירות חיוני" יבוא "בעל רישיון
    לניהול מערכת או בעל רישיון חלוקה", במקום "לפי סעיף קטן (א)" יבוא
    "לפי סעיפים קטנים (א) ו-(א1) עד (א3), לפי העניין" ובמקום הסיפה החל
    במלים "לקבוע לו תכנית פיתוח" יבוא "לקבוע לו תכנית פיתוח; קבע השר
    תכנית פיתוח כאמור, יהיה על בעל רישיון ספק חיוני לפעול לפיה ולפי
    החובות החלות עליו לפי כל דין ובכלל זה סעיף 17; בטרם יקבע השר תכנית
    פיתוח לרשת חשמל המשמשת לחלוקה לפי הוראות סעיף קטן זה, ישמע את עמדתו
    של בעל רישיון לניהול המערכת לעניין נקודות החיבור והשפעות הגומלין בין
    מערכת ההולכה למערכת החלוקה, ויחולו לעניין אישור שינויים בתכנית כאמור
    הוראות סעיפים קטנים (א) ו-(א4)".

היו"ר איתן כבל:

בדיוק עקבתי, דבר דבור על אופניו. מי בעד? ירים את ידו.

הצבעה

בעד – רוב

נגד – מיעוט

נמנעים – אין

סעיף 12 להצעת החוק – אושר.

גיל דותן:

רגע, יש לי תיקון, בבקשה. שמי גיל דותן, אני מנהל יחידת תכנון המערכת בחברת
החשמל, אני מייצג פה את דעתו של ברק רשף, שהוא מנהל את התחום הזה באגף
תפ"ט. בהקשר הזה אישור השינויים שמוצגים פה, המנגנון הזה של אישור
השינויים, מבחינתו, כפי שברק רואה את זה, מהווה בעיה שיכולה לעצור את תחום
ניהול מערך השינויים במשק ולעכב את הביצוע של התכנית. הוא ביקש להשאיר את
זה בצורה כזו שייקבעו קריטריונים וייקבעו אמות מידה, אבל לא להגיע למצב
שנצטרך לבקש אישור לכל שינוי שנעשה בתכנית הפיתוח. זה בעצם מה שהוצג פה.

היו"ר איתן כבל:

אוקיי. אמיר, דבר בקצרה, כי אני רוצה להחליט.

אמיר רשף:

אמרתי, מנגנון לשינויים שיקבע מי מאשר מה, אפשר גם לקבוע, ואנחנו צריכים
עוד לדבר על זה, שחלק מהשינויים יהיו בסמכות של מנהל מערכת, חלק מהשינויים
בסמכות של רשות החשמל, יו"ר רשות החשמל, שר האנרגיה, יהיו רמות שונות בתוך
מנגנון השינוי.

אסף אילת:

כן. אני רוצה רק להוסיף משפט, זה שזה חברה מפוקחת לא אומר שכל דבר הם
צריכים להביא לאישור, מי שמפקח יכול גם ליצור מסגרת.

רועי פולקמן (כולנו):

אבל איפה השפיל שיש להם לעשות שינויים? את התכנית הם מאשרים בנוהל שהוא
הראה, אבל אם פתאום יש שינוי קטן.

אסף אילת:

אז אנחנו נגיד להם מראש, שינויים קטנים תעשו בעצמכם, יהיו קריטריונים.

אמיר רשף:

מנגנון לשינויים ומי יכול לאשר - - -

היו"ר איתן כבל:

תודה, אני מקבל את זה. אני מכיר את הטענה הזו שאומרים 'מה, אני כל פעם
ארוץ?'

רועי פולקמן (כולנו):

ברור, לא על כל שינוי קטן צריך ל - - -

היו"ר איתן כבל:

אם טענה כזו לא הייתה נשמעת היום לא הייתי יכול לסגור, אתה סידרת לנו את
העניין.

גיל דותן:

בשביל זה אמרתי.

היו"ר איתן כבל:

בסדר גמור. אז קודם כל מי בעד? אמרתי? הצבעתי על זה? הצבענו.

אתי בנדלר:

הייתה הצבעה?

היו"ר איתן כבל:

הצבענו.

רועי פולקמן (כולנו):

נצביע שוב.

הצבעה

בעד – רוב

נגד – מיעוט

נמנעים – אין

סעיף 12 להצעת החוק – אושר.

היו"ר איתן כבל:

תודה. כן, אפילו אמרת שנחה דעתך וכל - - -

לאה ורון:

לא, אבל השאלה אם הייתה הצבעה.

היו"ר איתן כבל:

חבר'ה, לא חשוב, עשינו בכל מקרה.

לאה ורון:

אם אתם אומרים - - -

היו"ר איתן כבל:

לא, כבר הצבענו שוב.

לאה ורון:

אפילו יותר טוב.

היו"ר איתן כבל:

מה שאני מנסה לומר לכם, קודם כל ככה, מחר ב-9:30 אנחנו נפגשים כאן, אני
מבקש לדייק. היחיד שיכול לאחר זה אני. אני אומר לכם ברצינות, אני מאוד מבקש
שנגיע ונהיה מדויקים, אני רוצה ואני אעשה את הכול כדי שב-12:00 נסיים את
הדיון. אז אני מזכיר, יש כאן את הרשימה שהקריאה אותה עורכת הדין בנדלר. אז
תודה רבה לכם, הישיבה נעולה.

הישיבה ננעלה בשעה 00:04.
