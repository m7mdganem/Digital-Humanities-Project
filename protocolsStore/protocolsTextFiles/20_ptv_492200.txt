הכנסת העשרים

מושב רביעי

פרוטוקול מס' 345

מישיבת ועדת הכנסת

יום שני, כ"ה באדר התשע"ח (12 במרץ 2018), שעה 14:45

סדר היום:

א. רביזיה על בקשת יו"ר ועדת החוקה, חוק ומשפט להקדמת הדיון בהצעת חוק
לצמצום השימוש במזומן, התשע"ח-2015 (מ/945), לפני הקריאה השנייה והשלישית.

ב. סדרי הדיון בחוק התקציב והצעת חוק המדיניות הכלכלית לשנת התקציב 2019
בקריאה השנייה והשלישית.

ג. קביעת ועדה לדיון בהצעת חוק הסמים המסוכנים (עבירת קנס מיוחדת - הוראת
שעה), התשע"ח-2018 (מ/1211)

ד. בקשת חה''כ רחל עזריה יו''ר הוועדה המיוחדת לדיון במספר הצעות חוק
ובסעיפים מהצעת חוק ההסדרים – להעברת הצעת חוק המקרקעין (תיקון מס' 33)
(חלקה תלת-ממדית), התשע''ח-2018 (מ/1200), מוועדת הפנים והגנת הסביבה לדיון
בוועדה המיוחדת בראשותה.

נכחו:

חברי הוועדה:

מכלוף מיקי זוהר – היו"ר

רוברט אילטוב

דוד ביטן

יואל חסון

אברהם נגוסה

איילת נחמיאס ורבין

רויטל סויד

רועי פולקמן

יואב קיש

חברי הכנסת:

נאוה בוקר

ניסן סלומינסקי

רחל עזריה

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדר אביב

א. רביזיה על בקשת יו"ר ועדת החוקה, חוק ומשפט להקדמת הדיון בהצעת חוק
לצמצום השימוש במזומן, התשע"ח-2015 (מ/945), לפני הקריאה השנייה והשלישית

היו"ר מכלוף מיקי זוהר:

אני מתכבד לפתוח את הדיון שעצרנו קודם עקב התחלת ישיבות הסיעה. זו ישיבה
חדשה, בהתאם למה שאומרת מנהלת הוועדה.

יואל חסון (המחנה הציוני):

למה אין ייעוץ משפטי פה?

אתי בן יוסף:

היא כבר באה. היא קפצה לוועדת הכספים לרגע.

היו"ר מכלוף מיקי זוהר:

אני מבקש לדון ברביזיה על בקשת יושב-ראש ועדת החוקה, חוק ומשפט להקדמת
הדיון בהצעת חוק לצמצום השימוש במזומן, התשע"ח-2015, לפני הקריאה השנייה
והשלישית. מתכבד יואל חסון, מגיש הרביזיה, לנמק את בקשתו.

יואל חסון (המחנה הציוני):

אדוני היושב-ראש, מה שאנחנו חווים בשעות האחרונות, אתה כל פעם אומר לעצמך
אם יש שיא חדש של התנהלות הקואליציה או התנהלות מי שמחזיקים בהגה
הקואליציה, ואנחנו כל פעם מופתעים משיאים חדשים ומהתנהלות חדשה, ומעבירים
פה כל מיני חוקים בלוחות זמנים לא הגיוניים ולא נורמליים, בלי באמת דיון
אמיתי, כאשר לחוקים האלה יש השפעה מכרעת על הכלכלה הישראלית ועל כולנו. מה
גם שהכול נעשה בצורה שהיא מאוד חסרת ודאות. אף אחד בכלל לא יודע אם יש
תקציב, אין תקציב, אם נעביר תקציב, לא נעביר תקציב, סדר היום הוא המלצה
בלבד.

לכן אני חשבתי שרביזיה היא הזדמנות טובה עבורכם - - -

היו"ר מכלוף מיקי זוהר:

אתה יודע שאין הסתייגויות לחוק הזה?

יואל חסון (המחנה הציוני):

אני יודע הכול.

היא הזדמנות עבורכם לחשוב אולי להגיד או להצהיר בפני חברי הכנסת והכנסת מה
אתם רוצים, מה המטרות שלכם, מה סדר היום האמיתי, עם מה אנחנו צריכים
להתמודד, אם אנחנו באמת נערכים לתקציב, לא נערכים לתקציב, אם רפורמת המזומן
הזאת תעבור ומצד שני לא יעבור תקציב, מה המשמעות של זה. יש פה משמעויות
מאוד מאוד רחבות שהן פוליטיות והן גם קואליציוניות, ואני חשבתי שטוב שתהיה
רביזיה שתאפשר לכם את הזמן לדון.

אם אין לכם מה לחדש לנו בנושא הזה, אדוני, אז אני מצטער שאתם ממשיכים לזלזל
בסדר היום של הכנסת וחברי הכנסת, ולא לדעת. ולכן בואו נצביע.

היו"ר מכלוף מיקי זוהר:

מי בעד הרביזיה? ירים את ידו. מי נגד?

הצבעה

בעד – מיעוט

נגד – רוב

הרביזיה לא אושרה.

היו"ר מכלוף מיקי זוהר:

שלושה בעד. ארבעה נגד. הרביזיה לא התקבלה.

ב. סדרי הדיון בחוק התקציב והצעת חוק המדיניות הכלכלית לשנת התקציב 2019
בקריאה השנייה והשלישית

היו"ר מכלוף מיקי זוהר:

סדרי הדיון בחוק התקציב והצעת חוק המדיניות הכלכלית לשנת התקציב 2019
בקריאה השנייה והשלישית – אנחנו רוצים להציע בתיאום עם האופוזיציה את סדרי
הדיון הבאים: התחלת הדיון תהיה מחר ב-11:15, סוף הדיון יהיה ביום רביעי
בשעה 14:00, הדיון יהיה ברצף, ואז יהיו הסיכומים ומשם נעבור להצבעות. לגבי
הצבעות שמיות, נכבדי, כמה הצבעות שמיות האופוזיציה? - - -

יואל חסון (המחנה הציוני):

עד חמש.

היו"ר מכלוף מיקי זוהר:

עד חמש הצבעות שמיות.

ארבל אסטרחן:

חמש על כל החוקים ביחד?

היו"ר מכלוף מיקי זוהר:

על כל החוקים.

ארבל אסטרחן:

יש על סדר היום כמה עניינים: יש את חוק התקציב, התוכנית הכלכלית, ההתייעלות
הכלכלית, והייתי עכשיו בוועדת הכספים ויכול להיות שלהתייעלות הכלכלית יהיו
גם פיצולים שירצו להכניס באותו יום. ויש שלושה צווים: צו הבלו על דלק, הטלת
בלו, תיקון הוראת שעה, צו תעריף המכס והפטורים ומס קנייה על טובין (תיקון
מס' 8) וצו תעריף המכס והפטורים ומס קנייה על טובין (תיקון מס' 9), שהם
קשורים לחוק התקציב בוועדת הכספים.

יואל חסון (המחנה הציוני):

וזה יכול להיות דיון משולב על הכול?

ארבל אסטרחן:

זה יכול להיות כי זה קשור לחוק התקציב.

יואל חסון (המחנה הציוני):

הערה. הזמן הזה של הדיון שאנחנו הסכמנו באופוזיציה הוא זמן האופוזיציה.
השאלה היא לכם, הקואליציה, יש הסתייגויות או שאתם תיקחו זמן?

היו"ר מכלוף מיקי זוהר:

לא.

יואב קיש (הליכוד):

לא, יש הסתייגויות לקואליציה.

ירדנה מלר-הורוביץ:

בפעם הקודמת החלטתם על שלושה רבעים מהזמן לאופוזיציה ורבע מהזמן לקואליציה.

יואב קיש (הליכוד):

זה הגיוני. מיקי, אתה צריך זמן לקואליציה. אנשים רוצים לדבר.

יואל חסון (המחנה הציוני):

יש לכם הסתייגויות?

היו"ר מכלוף מיקי זוהר:

יש, לא הרבה. אנחנו נחלק את זה, שלושה רבעים ורבע.

יואל חסון (המחנה הציוני):

שליש ושני שליש. אני לא מוכן שליש ושליש.

היו"ר מכלוף מיקי זוהר:

אתם לא תצליחו למלא את כל החלון הזה.

יואל חסון (המחנה הציוני):

מה אתה אומר? רוצה לנסות אותנו? רוצה עוד יום?

היו"ר מכלוף מיקי זוהר:

נו, נראה.

יואל חסון (המחנה הציוני):

בוא נעשה עוד יום.

היו"ר מכלוף מיקי זוהר:

אם זה היה תלוי בי, מצדי, עוד יומיים.

יואל חסון (המחנה הציוני):

יש פה עניין שאם מחלקים את הזמנים והם ירצו לדבר, צריכים לחלק את זה באופן
שווה. לא שבלילה לא יבואו לדבר ויבואו לדבר רק בסוף.

היו"ר מכלוף מיקי זוהר:

נחלק את זה באופן שווה. אנחנו נעביר שמות, אנחנו נדבר עם חברי הקואליציה.
להערכתי, לא הרבה ידברו. אנחנו נשאיר לכם את הבמה.

יואל חסון (המחנה הציוני):

אבל לא יהיה מצב שהקואליציה תבוא לקראת הסוף ותקבל את הזמן שלה. ממש לא.
היא צריכה להיות לאורך כל הדיון באופן שוויוני.

ארבל אסטרחן:

בפעם שעברה היה רשום שמסגרת הזמן תחולק על ידי מזכירות הכנסת כך שיהיה
שלושה רבעים לאופוזיציה ורבע לקואליציה.

היו"ר מכלוף מיקי זוהר:

זה מה שנעשה גם הפעם.

יואל חסון (המחנה הציוני):

איך שלושה רבעים ורבע?

יואב קיש (הליכוד):

זה הגיוני.

ירדנה מלר-הורוביץ:

ככה זה היה. גם בשעת שאלות זה מה שעושים, שלוש רבעים ורבע.

היו"ר מכלוף מיקי זוהר:

אז סיכמנו.

ארבל אסטרחן:

אותו דבר, שלושה רבעים ורבע?

היו"ר מכלוף מיקי זוהר:

כן.

ארבל אסטרחן:

שואלת פה העוזרת של חברת הכנסת אורלי לוי אבקסיס איך היא תקבל את הזמן
שלה - - -

היו"ר מכלוף מיקי זוהר:

אנחנו ניתן לה אותו על חשבון הקואליציה.

רויטל סויד (המחנה הציוני):

ארבל, מיקי, אבל שיהיה ברור שהרבע הזה שזור לאורך כל שעות הדיון. הרבע הזה
הוא לא בסוף, הוא שזור לאורך כל הדיון.

יואב קיש (הליכוד):

ברור. מזכירות הכנסת תחלק את זה שווה בשווה.

היו"ר מכלוף מיקי זוהר:

כן. מזכירות הכנסת תחלק את זה באופן שוויוני.

קריאות:

- - -

היו"ר מכלוף מיקי זוהר:

שתדבר עם רכז האופוזיציה ותסכם איתו.

יואל חסון (המחנה הציוני):

לא, לא. בואו נפתור את העניין של אורלי פה. ברור ש-40 שעות לא תקבלו. זה
ברור. כמה זמן היא אמורה לקבל אם מחלקים את העניין באופן יחסי?

היו"ר מכלוף מיקי זוהר:

תחלק את זה בחמישים ומשהו, זה מה שמגיע לה.

ארבל אסטרחן:

הדיון ייפתח בהצגת ההצעה על ידי - - -

יואב קיש (הליכוד):

חצי שעה לכל אחד. חצי שעה מספיק לה?

קריאות:

- - -

ארבל אסטרחן:

צריך לכתוב את הכול בצורה מסודרת. פתיחת הדיון תהיה על ידי יו"ר ועדת
הכספים ויושבי-ראש הוועדות האחרות. ואז יתחיל הדיון המשולב של הנמקת
ההסתייגויות, כלומר, רק מי שיגיש הסתייגויות יוכל לדבר. זה משהו שאנחנו
צריכים להדגיש כי זה תמיד נשאל. ח"כ שלא הגיש הסתייגות, לא יוכל לדבר כי זה
דיון בהנמקת הסתייגויות. מה שנקבע פה זה מסגרת זמנים אחרת, אבל אם יש ח"כים
מהקואליציה שלא הגישו הסתייגויות, הם לא יוכלו לדבר.

ירדנה מלר-הורוביץ:

ואותו הדבר מהאופוזיציה.

ארבל אסטרחן:

מזכירות הכנסת תחלק את הזמן בין חברי הכנסת, שלושה רבעים לאופוזיציה ורבע
לקואליציה.

קריאה:

ובפיזור, נכון?

ירדנה מלר-הורוביץ:

כן.

ארבל אסטרחן:

כן, נגיד את זה. ואז הדיון נמשך באופן רציף. אם אין חבר כנסת שרוצה לנמק,
עושים הפסקה.

ירדנה מלר-הורוביץ:

יש לי שאלה. אם אני מנהלת ישיבה בלילה ואני רואה שאין לי נואמים. רק כך אני
אדע אם אני עושה הפסקה, או מי יגיד לי שעושים הפסקה?

רויטל סויד (המחנה הציוני):

אם הנואם הבא בתור לא נמצא, וקבוע לו זמן, או זה שאחריו, אז עושים הפסקה.

ארבל אסטרחן:

ואם נמצא מישהו שאמור לדבר בעוד שעתיים?

ירדנה מלר-הורוביץ:

זה מה שאני שואלת.

רויטל סויד (המחנה הציוני):

אז בוודאי שאפשר לעשות את ההחלפות האלה.

ארבל אסטרחן:

אפשר. רק אם לא נמצא אף חבר כנסת, אז יוצאים להפסקה. אם יוצאים להפסקה, מתי
תתכנס המליאה ביום רביעי?

היו"ר מכלוף מיקי זוהר:

ביום רביעי בשעה 14:00 לסיכומים - - -

ארבל אסטרחן:

לא, נגיד שהמליאה נסגרה ביום שלישי באחת בלילה.

יואב קיש (הליכוד):

תשע בבוקר.

היו"ר מכלוף מיקי זוהר:

תשע בבוקר.

ארבל אסטרחן:

בתשע בבוקר היא תיפתח להמשך הדיון. בשעה שתיים יהיה סיכום על ידי – אני
אגיד לך מה היה בפעם שעברה – ראש האופוזיציה, יו"ר ועדת הכספים ושר האוצר
כל אחד 20 דקות. וההצבעות יחלו לא לפני השעה שלוש. אחרי דברי הסיכום יחלו
ההצבעות.

יואב קיש (הליכוד):

יש הגבלה לכמות הצבעות?

ירדנה מלר-הורוביץ:

בפעם הקודמת קיבלתם הסכמה לגבי כמות ההסתייגויות שמצביעים עליהן.

היו"ר מכלוף מיקי זוהר:

נכון. על כמה הסתייגויות אתה רוצה להצביע?

יואל חסון (המחנה הציוני):

אין לנו תשובה עדיין.

היו"ר מכלוף מיקי זוהר:

אנחנו צריכים לסכם את זה עכשיו.

יואב קיש (הליכוד):

כמה הסתייגויות יש?

היו"ר מכלוף מיקי זוהר:

כמה הסתייגויות בכלל יש?

קריאה:

לא יודעים. הם עדיין לא הצביעו.

ארבל אסטרחן:

- - - כי עוד לא הצביעו על זה בכלל. אם הדיון המשולב נגמר לפני שתיים, זאת
אומרת נפתח בתשע בבוקר ונגמרו הדוברים לפני שתיים, אז בפעם שעברה סוכם
שיוקדמו דברי הסיכום לקראת ההצבעות ובלבד שתימסר לחברי הכנסת הודעה של
שעתיים מראש על כך, ובמידת הצורך תהיה הפסקה. זה גם בסדר?

יואל חסון (המחנה הציוני):

מאה אחוז.

ירדנה מלר-הורוביץ:

מצוין.

ארבל אסטרחן:

בפעם שעברה דובר על כך שחלק מההנמקה תהיה אחרי שיתחילו ההצבעות. הצבעות
שמיות – אמרתם, עד חמש לכל צד על כל הנושאים ביחד. לא יוגשו יותר מחמש
בקשות לכל צד להצבעה שמית על כל הנושאים שעל סדר היום יחד. עוד דבר שהיה
בפעם שעברה, זה הצבעות על הסתייגויות.

יואל חסון (המחנה הציוני):

הערה לגבי הצבעה שמית – צריך שבכל זאת תהיה חלוקה בין קואליציה לאופוזיציה.
זה אומר שיש חמישה בסך הכול, אבל לדעתי הקואליציה לא יותר משניים, ואנחנו
לא יותר משלושה.

קריאה:

לא, חמש לכל צד.

יואל חסון (המחנה הציוני):

אה, חמש וחמש?

יואב קיש (הליכוד):

אין לך בעיה. השאלה היא בסוף להגביל את כמות ההצבעות, כי גם זה - - -

יואל חסון (המחנה הציוני):

חשבתי שזה חמש לכולם - - -

יואב קיש (הליכוד):

מיקי, אתה חייב הגבלה לכמות ההצבעות. יכול להיות לך אלף הצבעות ואתה לא
תגמור.

ארבל אסטרחן:

בפעם שעברה מה שהוסכם לגבי מה שאמר ח"כ קיש זה שתהיה הצבעה על כל
ההסתייגויות שהממשלה או הקואליציה יבקשו, ולא יותר מ-220 הסתייגויות
שהאופוזיציה תבקש על כל הנושאים.

היו"ר מכלוף מיקי זוהר:

אני חייב לסגור מספר. אם אתה רוצה 250, אז תעשה 250.

יואל חסון (המחנה הציוני):

לא, אין לי כלום. אני לא יודע מה יש ומה אין.

היו"ר מכלוף מיקי זוהר:

אבל אני לא יכול שתגיד לי בסוף 2,000. זה לא מתאים. זה לא יקרה. אז אני
אומר, תגיד מספר מקסימלי שנראה לך שאיתו אתה חי, ומזה אפשר רק לרדת.

קריאות:

- - -

היו"ר מכלוף מיקי זוהר:

זה היה דו שנתי בפעם שעברה. אתה לא יכול להשאיר את זה פתוח.

יואב קיש (הליכוד):

מיקי, המספר שהגבלנו אז נבע מחשיבה שאם הם מאריכים את הדיון, הממשלה נופלת
כי הם חוצים את דד ליין. פה במקרה הזה, יאריכו את הדיון בעוד שבוע-שבועיים,
כאילו מה אנחנו יכולים לעשות? לדעתי, עם הבנה ג'נטלמנית אפשר לעצור את
זה - - -

היו"ר מכלוף מיקי זוהר:

350? בסדר, אז 350.

יואב קיש (הליכוד):

אין חשש לנפילת הממשלה על התרגיל שאז פחדנו ממנו.

ארבל אסטרחן:

350 הסתייגויות על כל הנושאים.

קריאות:

- - -

יואל חסון (המחנה הציוני):

עד 350.

היו"ר מכלוף מיקי זוהר:

עד 350.

ארבל אסטרחן:

וצריך פטור מחובת הנחה לתקציב ולהסדרים.

היו"ר מכלוף מיקי זוהר:

אני מצביע על הכול בהצבעה אחת. אין בעיה, יש כאן הסכמות. מי בעד הצעת סדרי
הדיון והפטורים כפי שהציעה היועצת המשפטית ארבל? מי נגד? מי נמנע?

הצבעה

בעד – רוב

נגד – מיעוט

סדרי הדיון ופטורים מחובת הנחה אושרו.

היו"ר מכלוף מיקי זוהר:

ההחלטה התקבלה. אני מגיש על ההצעה הזו רביזיה.

יואל חסון (המחנה הציוני):

זו היתה הצבעה רק על הפטור.

היו"ר מכלוף מיקי זוהר:

על הכול. על הפטור ועל סדרי הדיון.

יואל חסון (המחנה הציוני):

עושים פה בלגן. רביזיה, בסדר?

היו"ר מכלוף מיקי זוהר:

אני גם הגשתי רביזיה.

יואל חסון (המחנה הציוני):

כי אתם עושים פה בלגן.

היו"ר מכלוף מיקי זוהר:

מהתחלה. אתה רוצה הצבעה נפרדת?

יואל חסון (המחנה הציוני):

בבקשה, הצבעה נפרדת. הסכמנו על סדרי דיון. אני לא אצביע נגד מה שהסכמתי.

היו"ר מכלוף מיקי זוהר:

אז הצבעה על הפטורים. מי בעד הפטורים? ירים את ידו. מי נגד? מי נמנע?

הצבעה

בעד – רוב

נגד – מיעוט

פטורים מחובת הנחה אושרו.

היו"ר מכלוף מיקי זוהר:

ההחלטה התקבלה. עכשיו אנחנו עוברים לסדרי הדיון. מי בעד סדרי הדיון? ירים
את ידו. מי נגד? מי נמנע?

הצבעה

בעד – רוב

נגד – מיעוט

סדרי הדיון אושרו.

היו"ר מכלוף מיקי זוהר:

ההחלטה התקבלה, ואני מגיש רביזיה על סדרי הדיון.

יואב קיש (הליכוד):

גם על הפטור אתה חייב.

היו"ר מכלוף מיקי זוהר:

בסדר.

יואל חסון (המחנה הציוני):

אני מגיש רביזיה על הפטורים.

היו"ר מכלוף מיקי זוהר:

את הרביזיה על שני הסעיפים אני קובע לשעה 15:32.

יואל חסון (המחנה הציוני):

על שתי הרביזיות?

היו"ר מכלוף מיקי זוהר:

כן, ב-15:35.

ג. בקשות יו"ר ועדת החוקה, חוק ומשפט להקדמת הדיון בהצעות החוק לפני הקריאה
השנייה והשלישית:

1. הצעת חוק בתי המשפט (תיקון מס' 76), התשע"ד-2014 (מ/873)

היו"ר מכלוף מיקי זוהר:

בקשת יושב-ראש ועדת החוקה לדיון בהצעת חוק הסמים המסוכנים (עבירת קנס
מיוחדת - הוראת שעה), התשע"ח-2018 – רגע, והיה גם חוק בתי המשפט.

יואב קיש (הליכוד):

סמים מסוכנים זה לא הוא.

ניסן סלומינסקי (הבית היהודי):

סמים מסוכנים זה לא אני.

יואב קיש (הליכוד):

תצביע על סעיף ד', מיקי. שחרר אותנו מסעיף ד'.

היו"ר מכלוף מיקי זוהר:

על בתי המשפט לא הצבענו.

אתי בן יוסף:

על בתי המשפט הצבענו.

היו"ר מכלוף מיקי זוהר:

לא, לא הצבענו. הצבענו על בתי המשפט? הם הגישו רביזיה לא על בתי המשפט.

אתי בן יוסף:

הגישו רביזיה על המזומן.

היו"ר מכלוף מיקי זוהר:

על המזומן, ואת זה הפלנו. אבל על בתי המשפט לא הצבענו. אז נצביע עכשיו על
בתי המשפט. מה אומר אדוני? זה היה מהדיון הקודם.

ניסן סלומינסקי (הבית היהודי):

פנו אלינו מהנהלת בתי המשפט וממשרד המשפטים. היום הרכב של שלושה שופטים, אם
הוא צריך להתכנס, זה לפעמים לוקח תשעה חודשים או יותר, וסומנו שש עבירות
שבהם הם מבקשים שהדיון יהיה לא בפורום של שלושה אלא בפורום של שופט אחד,
ואז אפשר תוך חודשיים-שלושה. ויש מקרים, נניח עם נשים שבאו לארץ והן אמורות
לעזוב, שבכלל לא יספיקו. ולכן הבקשה היא גם לחסוך זמן מכל המערכת, גם לייעל
את העבודה, וגם בין כה וכה זה אותם דברים שבמצב רגיל היה מספיק שופט אחד רק
בגלל ההחמרות שהיו, העונש קפץ, ורוצים להחזיר את זה שיהיה בפני שופט אחד
ולא שלושה שופטים.

זו הצעת ייעול שאושרה בוועדה. היתה שם, נדמה לי גם מרב מיכאלי, ואנוכי,
ושנינו אישרנו את זה. זה לטובת המערכת, בקשה של המערכת. זה פשוט מתבקש
וחוסך המון זמן למערכת.

היו"ר מכלוף מיקי זוהר:

מי בעד מתן הפטור לחוק בתי המשפט? ירים את ידו. מי נגד?

הצבעה

בעד – רוב

נגד – מיעוט

הבקשה אושרה.

היו"ר מכלוף מיקי זוהר:

ארבעה בעד, שלושה מתנגדים. ההחלטה התקבלה.

ד. קביעת ועדה לדיון בהצעת חוק הסמים המסוכנים (עבירת קנס מיוחדת - הוראת
שעה), התשע"ח-2018 (מ/1211)

היו"ר מכלוף מיקי זוהר:

אנחנו עוברים לקביעת ועדה לדיון בהצעת חוק הסמים המסוכנים (עבירת קנס
מיוחדת – הוראת שעה), התשע"ח-2018.

ארבל אסטרחן:

פקודת הסמים המסוכנים נדונה בוועדת החוקה.

ניסן סלומינסקי (הבית היהודי):

לא, לא. זה לא נדון.

היו"ר מכלוף מיקי זוהר:

לא, לא. זה קביעת ועדה לדיון בהצעת חוק הסמים המסוכנים.

יואב קיש (הליכוד):

אני רוצה להציג את זה. אני אגיד רגע במה מדובר.

ארבל אסטרחן:

הסמים המסוכנים - - - וועדת החוקה.

יואב קיש (הליכוד):

ממש לא החוקה. ארבל, את לא בכיוון.

ארבל אסטרחן:

למה?

יואב קיש (הליכוד):

אני אגיד לך מה זה. הציג את זה השר לביטחון הפנים.

ארבל אסטרחן:

ראיתי שהוא ביקש לוועדת העבודה.

יואב קיש (הליכוד):

נכון, ולא לוועדת החוקה, כי זה השר לביטחון הפנים, וזה ועדת הפנים.

היו"ר מכלוף מיקי זוהר:

אבל אני חושב שזה קשור למשטרה, העניין הזה.

ארבל אסטרחן:

השר בכלל לא אמור לקבוע לאיזו ועדה זה הולך.

יואב קיש (הליכוד):

מיקי, אני אסביר בדיוק במה מדובר. חבל שחבר הכנסת אלי אלאלוף לא פה - - -

היו"ר מכלוף מיקי זוהר:

הוא לא דיבר איתי בכלל על החוק.

יואב קיש (הליכוד):

תקשיב, הוא לחוץ על זה מאוד. זה החוק שמדבר על הקנאביס, על היערכות המשטרה
לקנאביס. לא נעים לי. אני אומר לך, אתה מציע לי פה משהו שאני מאוד אשמח
ורוצה, אבל אני מרגיש לא הוגן כלפי אלי אלאלוף.

היו"ר מכלוף מיקי זוהר:

רחל, איפה נדב? אני צריך את נדב פה דחוף כי אני צריך להחליט מה לעשות עם
זה.

יואב קיש (הליכוד):

זה לא שייך לוועדת החוקה. או שזה אצל אלי או שזה אצלי.

ניסן סלומינסקי (הבית היהודי):

זה שייך אלינו?

ארבל אסטרחן:

כן.

יואב קיש (הליכוד):

מה פתאום? פקודת המסים? מה פתאום, ארבל?

היו"ר מכלוף מיקי זוהר:

איפה נדב? אני צריך אותו דחוף.

יואב קיש (הליכוד):

איפה אלי אלאלוף?

היו"ר מכלוף מיקי זוהר:

אני צריך הפסקה של חמש דקות. אני צריך לדבר עם נדב, העוזר של שר האוצר,
לראות מה אני מסכם איתו על הוועדות האלה ואז אני אהיה חכם יותר.

(הישיבה נפסקה בשעה 15:06 ונתחדשה בשעה 15:17.)

היו"ר מכלוף מיקי זוהר:

אני חוזר לישיבה בעניין קביעת ועדה לדיון בהצעת חוק הסמים המסוכנים. קודם
כל, אני מודיע, סעיף ד' יורד מסדר היום.

יואב קיש (הליכוד):

לא, בוא תצביע נגד, שהיא לא תבוא מחר ותבקש עוד פעם.

היו"ר מכלוף מיקי זוהר:

אנחנו נדבר על זה. בינתיים זה יורד מסדר היום. אתה תהיה במעקב כל הזמן
במיילים של ועדת הכנסת איזה - - -

יואב קיש (הליכוד):

לא, נו, מיקי. אז גם אני אתחיל לעשות לך פה שמח. או שמסכמים משהו או שלא.

היו"ר מכלוף מיקי זוהר:

יואב - - -

יואב קיש (הליכוד):

מיקי, זה לא מקובל.

היו"ר מכלוף מיקי זוהר:

יואב - - -

יואב קיש (הליכוד):

אתה מוריד את זה מסדר היום וזה לא חוזר, בסדר.

היו"ר מכלוף מיקי זוהר:

אני לא יודע להגיד לך אם זה לא חוזר.

יואב קיש (הליכוד):

לא, לא מקובל.

היו"ר מכלוף מיקי זוהר:

אני מוריד את זה מסדר היום, ואנחנו נדבר.

יואב קיש (הליכוד):

תקשיב, אין הצבעה על ותמ"ל היום וגמרנו. אם זה מה שאתם רוצים, ככה נתנהג.

היו"ר מכלוף מיקי זוהר:

תעשה מה שאתה רוצה.

קביעת ועדה לדיון - - -

יואב קיש (הליכוד):

לא, אני מציע לדבר עם נדב.

היו"ר מכלוף מיקי זוהר:

אני לא מדבר עם נדב. קביעת ועדה לדיון בהצעת חוק הסמים המסוכנים – אתה יודע
מה העניין? העניין הוא שעכשיו אתה מתנהג - - -

יואב קיש (הליכוד):

לא, אתה לא בסדר. היית אומר לי, זה ירד ולא יחזור, תודה, נגמר הדיון. אבל
אתה מחזיק אותי כאילו אתה משחק איתי משחקים.

היו"ר מכלוף מיקי זוהר:

יואב, אתה מתנהג כמו ילד.

יואב קיש (הליכוד):

אני מתנהג כמו ילד?

יואל חסון (המחנה הציוני):

לא, די, תפסיקו. אפילו אני לא רוצה שתריבו ככה.

היו"ר מכלוף מיקי זוהר:

למה? כי אתה יודע שאני לא עושה שום דבר בלי לדבר איתך ובלי לתאם איתך.
עכשיו אתה בלחץ כאילו אני אעלה את זה בלי שתדע ואני אנסה לעשות לך מחטף.
אתה יודע שזה לא יקרה, נכון? אז למה אתה מתנהג עכשיו כמו אני לא יודע מה?
תירגע.

יואל חסון (המחנה הציוני):

אני יכול לפשר פה?

יואב קיש (הליכוד):

אני אסביר. מיקי - - -

היו"ר מכלוף מיקי זוהר:

אני לא אעלה את זה בלי שאתה תדע ובלי שאתה תסכים. אז אני אומר לך, הכול
בסדר.

יואב קיש (הליכוד):

אוקיי, זה בסדר.

היו"ר מכלוף מיקי זוהר:

זה תמיד היה.

יואב קיש (הליכוד):

אוקיי, קיבלתי. מקבל את ההתחייבות שלך.

היו"ר מכלוף מיקי זוהר:

סעיף ד' יורד כרגע מסדר היום.

סעיף ה': קביעת ועדה לדיון בהצעת חוק הסמים המסוכנים (עבירת קנס מיוחדת –
הוראת שעה) - - -

יואב קיש (הליכוד):

מיקי, אני רוצה להתייחס לזה לפני הצבעה. חבר הכנסת אלי אלאלוף לא נמצא פה.
אני והוא בדין ודברים על העניין הזה. אני מבקש לא להחליט עכשיו כי אני יודע
להגיע איתו לפתרון.

היו"ר מכלוף מיקי זוהר:

מה, לוועדה משותפת?

יואב קיש (הליכוד):

לא. תן לי להגיע איתו לפתרון. הוא אפילו לא ענה לטלפון. הוא לא נמצא פה. מן
הראוי שתיתן לי לפתור את זה איתו. תאמין לי, זה יסתדר.

היו"ר מכלוף מיקי זוהר:

אז אני אעביר את זה ואגיש על זה רביזיה.

ניסן, אתה מתעקש על החוק הזה?

ניסן סלומינסקי (הבית היהודי):

שמעת אותי אומר מילה?

היו"ר מכלוף מיקי זוהר:

לא. הלאה. אז אני עובר להצבעה. מי בעד העברת הצעת חוק הסמים המסוכנים
לוועדת? - - -

יואב קיש (הליכוד):

אני לא מצביע. אני לא מצביע בניגוד למה שאני רוצה. אני מוכן לא להצביע נגד,
אבל אני לא אצביע בעד.

היו"ר מכלוף מיקי זוהר:

אז אני אעלה את סעיף ד' להצבעה?

יואב קיש (הליכוד):

תעשה מה שאתה רוצה. אני לא אצביע בעד. אמרתי לך, אני מוכן לרביזיה שלך.

ניסן סלומינסקי (הבית היהודי):

מיקי, תדחה את זה - - -

יואב קיש (הליכוד):

תדחה את זה, מיקי. מה הלחץ?

היו"ר מכלוף מיקי זוהר:

אני מעלה את סעיף ד' לסדר היום.

יואב קיש (הליכוד):

אין בעיה.

היו"ר מכלוף מיקי זוהר:

אני אעלה אותו.

יואב קיש (הליכוד):

לא יהיה ותמ"ל היום. מיקי, אני לא צוחק.

היו"ר מכלוף מיקי זוהר:

אני לא חושש מהוותמ"ל עכשיו.

יואב קיש (הליכוד):

בסדר, לא אכפת לי.

היו"ר מכלוף מיקי זוהר:

אני צריך פה הצבעה קואליציונית.

יואב קיש (הליכוד):

שמעת את היועץ המשפטי שאמר לך שזה צריך להיות בוועדת הפנים, כולם שמעו. זה
הרקע המקצועי הנכון. תעשה מה שאתה רוצה, מיקי.

ניסן סלומינסקי (הבית היהודי):

מה, הסמים?

יואב קיש (הליכוד):

לא. סעיף ד'.

היו"ר מכלוף מיקי זוהר:

ערב הבחירות, זה מה שאתה רוצה לעשות?

יואב קיש (הליכוד):

ד' סגרנו, ו-ג' אני אסתדר איתו.

היו"ר מכלוף מיקי זוהר:

ערב הבחירות, פריימריז על הראש.

יואל חסון (המחנה הציוני):

למי יש יותר מִפקד פה?

היו"ר מכלוף מיקי זוהר:

לי.

יואב קיש (הליכוד):

אנחנו במילא ביחד. זה לא משנה.

היו"ר מכלוף מיקי זוהר:

בדרך הזאת אתה יודע איפה אנחנו נהיה.

יואב קיש (הליכוד):

בסדר, אז גם אם צריך, נילחם. אין בעיה.

היו"ר מכלוף מיקי זוהר:

לא, אני לא אלחם בך.

יואב קיש (הליכוד):

גם אני לא.

יואל חסון (המחנה הציוני):

די, נו. הרגע הוא חזר ממנוחה. די.

היו"ר מכלוף מיקי זוהר:

לא, לא. אני רגוע. אתה עושה אותי חולני. הכול בסדר.

יואל חסון (המחנה הציוני):

לא, אני דואג לך.

היו"ר מכלוף מיקי זוהר:

אתה רוצה שנלך מכות ואני אראה לך שאני יותר חזק?

יואב קיש (הליכוד):

מיקי, בקיצור, את ג' תעזוב. אם הוא לא רוצה את זה, אני ואלי מגיעים לפתרון
בלי שאתה בוועדה.

היו"ר מכלוף מיקי זוהר:

מה אתה הולך להצביע לגבי חוק הסמים המסוכנים?

ניסן סלומינסקי (הבית היהודי):

רוצה להקים ועדה משולשת?

היו"ר מכלוף מיקי זוהר:

אתה מתכוון להצביע?

ניסן סלומינסקי (הבית היהודי):

לאן אתה רוצה?

היו"ר מכלוף מיקי זוהר:

לוועדת העבודה והרווחה.

ניסן סלומינסקי (הבית היהודי):

בסדר. אני אצביע כמו הקואליציה למרות שהוא טוען שזה צריך להיות אצלנו.

היו"ר מכלוף מיקי זוהר:

יואב?

יואב קיש (הליכוד):

אני לא מצביע על זה.

היו"ר מכלוף מיקי זוהר:

אני רוצה להעביר את זה לאלי אלאלוף, במקום לוועדה של יואב או של - - -

יואב קיש (הליכוד):

במילא תהיה רביזיה, מיקי.

היו"ר מכלוף מיקי זוהר:

אז אני אצביע רביזיה ואני אפיל אותה. אין לכם עמדה? מי בעד העברת חוק הסמים
המסוכנים?

יואל חסון (המחנה הציוני):

רגע, אני יכול התייעצות סיעתית?

היו"ר מכלוף מיקי זוהר:

התייעצות סיעתית.

(הישיבה נפסקה בשעה 15:21 ונתחדשה בשעה 15:27.)

היו"ר מכלוף מיקי זוהר:

אני חוזר לדיון. מי בעד העברת הדיון בהצעת חוק הסמים המסוכנים לוועדת
העבודה, הרווחה והבריאות?

הצבעה

בעד – רוב

נגד – מיעוט

ההצעה אושרה.

היו"ר מכלוף מיקי זוהר:

ההחלטה התקבלה.

קריאות:

- - -

יואל חסון (המחנה הציוני):

רביזיה.

היו"ר מכלוף מיקי זוהר:

הוגשה רביזיה שתידון בשעה 15:57.

(הישיבה נפסקה בשעה 15:30 ונתחדשה בשעה 15:35.)

היו"ר מכלוף מיקי זוהר:

אני מתכבד לחדש את הישיבה בעניין הרביזיה שהוגשה על ידי חברי חבר הכנסת
יואל חסון. אנא נמק את הרביזיה.

יואל חסון (המחנה הציוני):

על מה הרביזיה?

היו"ר מכלוף מיקי זוהר:

לעניין הפטורים.

דוד ביטן (הליכוד):

הוא שואל אותך על מה הרביזיה? הוא הגיש את הרביזיה.

יואל חסון (המחנה הציוני):

דוד, אני יודע. זה על הפטור. נראה לך שאני לא יודע?

דוד ביטן (הליכוד):

הצלחת לבלבל את היו"ר.

היו"ר מכלוף מיקי זוהר:

הוא הצליח לבלבל את היו"ר.

דוד ביטן (הליכוד):

רגע, תתחיל, בית המשפט העליון.

יואל חסון (המחנה הציוני):

אני אשמח מאוד להעביר לבית המשפט העליון - - -

רויטל סויד (המחנה הציוני):

למנות את דוד ביטן לשופט העליון. שמרן, שישמר את הקו השמרני.

היו"ר מכלוף מיקי זוהר:

טוב, חברים, אני רוצה להצביע על הרביזיה. יואל, אתה מוכן, בבקשה, לנמק את
הרביזיה שלך?

יואל חסון (המחנה הציוני):

אני לא יכול - - -

היו"ר מכלוף מיקי זוהר:

לא להפריע ליואל חסון לנמק את הרביזיה שלו.

יואל חסון (המחנה הציוני):

אני רוצה לומר לך, אדוני היושב-ראש, שאם אני משווה את תקופתך כיושב-ראש
ועדת הכנסת לתקופתו של חבר הכנסת ביטן, בתקופת חבר הכנסת ביטן היה לי הרבה
יותר זמן דיבור, היתה הרבה יותר סובלנות לטענות שלי, היתה הרבה יותר אפשרות
להשמיע את קול האופוזיציה, ואני מציע לך שתיקח דוגמה מדמוקרט כמו דוד ביטן.

רוברט אילטוב (ישראל ביתנו):

ליברל, ליברל.

היו"ר מכלוף מיקי זוהר:

ההערה נרשמה.

רויטל סויד (המחנה הציוני):

הרסת לו את המועמדות לעליון עכשיו, כשאמרת שהוא דמוקרט. אנחנו לא רוצים
דמוקרטים בעליון.

יואל חסון (המחנה הציוני):

אני מבקש שתדע לך שהוא הגן יותר על זכותי לדבר. רק מול דבר אחד לא הסתדרתי
אף פעם, זה מול ההפרעות שלו, שהוא היה מפריע לי לדבר.

איילת נחמיאס ורבין (המחנה הציוני):

אבל אתה יודע, זה המקום שהוא לא מפלה, הוא היה מפריע לכולם - - -

היו"ר מכלוף מיקי זוהר:

אז אדוני סיים את הנימוקים?

יואל חסון (המחנה הציוני):

לא, עוד לא התחלתי.

היו"ר מכלוף מיקי זוהר:

אז אנא נמק. איך היה כתוב כשהיינו ילדים? אנא, פרט, הסבר ונמק.

דוד ביטן (הליכוד):

הוא מנמק. מה אתה רוצה? אתה לא יכול להגיד לו מה לנמק.

יואל חסון (המחנה הציוני):

כפי שאמרתי בנושאים אחרים, הבעיה כאן היא שאנחנו מתבקשים לאשר כל מיני
תהליכים שקשורים לתקציב, ואין לנו בכלל מושג אם התקציב הזה באמת יעלה
ויידון. יש כאן משחק כפול, שמצד אחד, ממשיכים רגיל כאילו הכול בסדר, אבל
בחדרים אחרים יש עולם אחר. ויכול להיות שבכלל כל מה שקורה כאן זה ביטול
זמן, זה ביטול זמן וזלזול גם בחברי הכנסת וגם בזמן של חברי הכנסת,
בהתנהלות.

אני חושב שראש הממשלה צריך לצאת מהבונקר שהוא נמצא בו ופשוט להגיד מה הוא
רוצה, ולא לשחק משחקים. להגיד, אני רוצה תקציב, אני רוצה להמשיך בממשלה,
או, אני רוצה בחירות, אני לא רוצה להמשיך את הממשלה.

דוד ביטן (הליכוד):

היה כתוב ב-ynet.

יואל חסון (המחנה הציוני):

היה כתוב ב-ynet, בסדר. אני רוצה את ראש הממשלה מדבר לעם, לציבור, לכנסת,
ואנחנו היום בדיון 40 חתימות, יהיו לנו הרבה דברים להגיד לראש הממשלה
בפניו, ואני מקווה שהדברים שנאמר לו מספיק יגרו אותו לומר סוף סוף את האמת
ומה הוא רוצה, ולהפסיק להוביל את כולנו באף. וכשנדע מה הוא רוצה, נדע לפעול
בדיוק ההיפך ממה שהוא רוצה, אדוני, כי אנחנו לא כלי המשחק של נתניהו. כשאני
אדע מה נתניהו רוצה בדיוק, אני אדאג שאנחנו נעשה הפוך, כי מה שנתניהו רוצה
היום זה בדיוק מה שהציבור במדינת ישראל לא צריך.

היו"ר מכלוף מיקי זוהר:

אדוני, אני חייב לומר שההערה שהערת לי בתחילת דבריך לגבי זמן הדיבור אכן
נגעה ללבי, ולא בכדי אפשרתי לך לדבר כל כך הרבה.

יואל חסון (המחנה הציוני):

תודה רבה.

היו"ר מכלוף מיקי זוהר:

אני מתכוון לשמור על הקו הזה, ולאפשר לך לדבר כמה שתרצה, ובלבד שלא תרגיש
מקופח ולו לשנייה אחת. ועל כן אני עובר להצבעה. מי בעד הרביזיה? שירים את
ידו. מי נגדה?

הצבעה

בעד – מיעוט

נגד – רוב

הרביזיה לא אושרה.

היו"ר מכלוף מיקי זוהר:

הרביזיה לא התקבלה. תודה רבה. הישיבה נעולה.

הישיבה ננעלה בשעה 15:40.
