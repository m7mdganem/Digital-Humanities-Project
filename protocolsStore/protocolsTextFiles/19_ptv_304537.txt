הכנסת התשע-עשרה

נוסח לא מתוקן

מושב שלישי

פרוטוקול מס' 137

מישיבת ועדת הכנסת

יום שני, ט"ז בכסלו התשע"ה (08 בדצמבר 2014), שעה 18:30

סדר היום:

1. הצעת חוק מימון מפלגות (תיקון מס' 33 והוראת שעה), התשע"ה-2014.

2. בקשת יו"ר ועדת החוקה חוק ומשפט להקדמת הדיון בהצעת חוק הבחירות לכנסת
(תיקוני חקיקה), התשע"ה-2014.

נכחו:

חברי הוועדה:

יריב לוין – היו"ר

רוברט אילטוב

זאב אלקין

אילן גילאון

איתן כבל

אברהם מיכאלי

אלכס מילר

אורי מקלב

מוזמנים:

  -----------------------------------------------------------------------
  משה שיפמן                       –        דגל התורה
  ------------------------------- -------- ------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

סיגל גורדון

הצעת חוק מימון מפלגות (תיקון מס' 33 והוראת שעה), התשע"ה-2014

היו"ר יריב לוין:

אני פותח את ישיבת הוועדה, על סדר יומנו שני נושאים. הנושא הראשון: הצעת
חוק מימון מפלגות (תיקון מס' 33 והוראת שעה) (הלוואות ומועדי תשלום
המימון), התשע"ה-2014, הכנה לקריאה שנייה ושלישית. אני כבר אומר, על מנת לא
לעכב פה את מי שצריך ללכת, שאם יהיה לנו קוורום, נפסיק, נעבור לנושא השני,
ונחזור. בדרך הזאת נקצר את התהליך.

רבותי, הצעת החוק עברה בוועדה בקריאה ראשונה, בהובלתו של חברי, חבר הכנסת
איתן כבל, ואורי מקלב, שאחר כך החליף אותו. הננו כאן בהכנה לקריאה השנייה
והשלישית. אמרה לי היועצת המשפטית, שזה החוק שהיא מרגישה הכי שלמה אתו מאז
שהיא הגיעה לכנסת, מנוסח כדבעי, ללא שום בעיות חרף הזמן הקצר. אז אם רוצים
לעשות איזשהו מקצה שיפורים, תיקונים, עדכון ושינוי, זו ההזדמנות. נמצא כאן
שיפמן, שמבחינתי, לצורך העניין הוא מורה ההלכה בנושא הזה.

ארבל אסטרחן:

אני רוצה להגיד ככה, בעקבות הישיבה, העברנו שוב את הנוסח להערות של חברי
הכנסת, של אנשי המפלגות, של מבקר המדינה, ויש גם כמה שינויים, לא רבים, גם
כשעבדתי על הנוסח, שאני אגיד אותם כי היתר אלה דברים שנדונו פה באריכות
בישיבה אתמול ונכנסו לנוסח שאושר ברוב גדול בקריאה הראשונה.

אולי אני אגיד במילה אחת לטובת חברי הכנסת שלא היו כאן אתמול בדיון, שמדובר
בהצעת חוק גדולה, שמכניסה תיקונים רבים בחוק מימון מפלגות. אפשר להגיד,
שבגדול, השינויים העיקריים, יוצרים איזשהו מנגנון חדש של הלוואה מטעם
המדינה, שתינתן לסיעות שמיוצגות בכנסת. יש כל מיני הוראות שבאות להבטיח איך
ההלוואה הזאת תוחזר. זו הלוואה שתוחזר מכספי המימון השוטף. זה תיקון
משמעותי אחד. תיקון אחר הוא, הקדמת המועדים לתשלום מימון הבחירות. אם עד
היום היה חלק מסוים, 60% ששולם כמקדמה, חלק אחר ששולם כהשלמת מימון אחרי
הבחירות, וחלק אחרון ששולם אחרי קבלת דוח חיובי של מבקר המדינה, מוצע
להגדיל את המקדמה, ואת כל יתרת המימון, לשלם מיד לאחר פרסום תוצאות
הבחירות. איך תובטח האפשרות של המבקר להטיל על סיעה שהדוח שלה שולי? יש לזה
הסדר אחר, שזה, אותו סכום שהיה נלקח ממימון הבחירות, ינוכה מהמימון השוטף.

כדי ליצור איזונים שלא יפגעו במפלגות חדשות - העלאת המקדמות פוגעת בהן וזו
גם הסיבה שהחוק היה צריך לעבור ב-61 – נקבעו כל מיני הסדרים. למשל, האפשרות
להגדלת סכומי התרומות של סיעות חדשות, לא בהרבה, הן יכולות לקבל פי חמישה.
הגדלת תקרת ההוצאות שלהן, במקרה שהן נכנסות לכנסת וזוכות במנדטים.

לעניין תשלום המקדמה, כפי שאמרתי שמוגדל, נקבעה פה הוראת שעה. בעתיד,
המקדמה תהיה 70% מיחידת מימון לכל ח"כ, ולא 60% כמו היום, רק לבחירות
הקרובות היא תהיה 85%. הסיבה לזה, זה עניין חריג, אבל זה הוסבר כאן באריכות
אתמול.

אני אעבור על השינויים לעומת הנוסח של אתמול, חשוב שיופיעו בפרוטוקול:

מוצע להוסיף הגדרה של רשימת מועמדים, שהיא מתייחסת למפלגה שאינה מיוצגת
בכנסת והגישה בבחירות רשימת מועמדים. זה מונח שמשתמשים בו הרבה בחוק.
ובכלל, בכל החוק הזה, צריך לדעת, יש הרבה בלבול בין מפלגה, למפלגה שאינה
מיוצגת בכנסת, וסיעה, ורשימת מועמדים, וסיעה חדשה. בגלל קוצר הזמן, לא
הספקנו לפתור את כל הבלגנים האלה, אבל ניסינו. חלק מהשינויים פשוט נוגעים
למינוחים האלה. כנ"ל סעיף 2 שמוצע, שהוא גם מחליף את רשימת מועמדים בסיעה.
הכול חלק מהשינויים האלה.

יש עניין מסוים שדובר עליו אתמול, לעניין תרומות, אולי יראו כשנת בחירות –
היום יש הבדל בין תרומות שאפשר לקבל בין שנה רגילה לבין שנת בחירות – שנת
בחירות היא קלנדרית, היא מתחילה ב-1 בינואר, לא משנה מתי הבחירות באותה
שנה. היתה מחשבה, שהיא תתחיל מהיום הקובע, אבל ראינו, שזה מסובך כי עד מתי
היא תימשך.

היו"ר יריב לוין:

גם ככה כבר כל כך מסובכים כל הדינים האלה. רוצה לומר, שעכשיו אנחנו
מתמודדים בפריימריז, התבשרנו על מערכת חדשה שהתקין מבקר המדינה. פשוט לא
להאמין. כאילו אתה מנהל חברת שילוח בינלאומית, לא מתמודד בפריימריז של
שלושה שבועות. אתה צריך לפתוח כרטיסי ספקים. דברים מדהימים. אפשר לעבוד
במשרה מלאה, רק בלתפעל את זה.

ארבל אסטרחן:

אני זוכרת, שבתחילת הכנסת הזאת אמרת לי, שצריך לתקן את זה.

היו"ר יריב לוין:

נכון, ולצערי לא הספקנו לטפל בכל העניין. זה פשוט דבר מטורף. אז צריך
להיזהר מלהגיע לזה גם פה.

ארבל אסטרחן:

אני לא חושבת, שיש פה מהסוג הזה.

יש דבר שדובר עליו אתמול, הוא נוסח מחדש ולכן חשוב לי להבהיר אותו, דבר
שקיים גם היום, איך מחשבים את מימון הבחירות של סיעה חדשה. סיעה חדשה שלא
היתה מיוצגת בכנסת הקודמת, מימון הבחירות שלה הוא יחידת מימון לכל מנדט
שהיא זכתה בו. מוצע להבהיר, שגם סיעה שנוצרה במהלך הכנסת, עקב החלטה של
ועדת הכנסת על שינוי בהרכב הסיעתי - למשל סיעה שמתפלגת, או כמו שהיה לנו
כאן לאחרונה, סיעה שהפסיקה לייצג מפלגה מסוימת, התחילה לייצג מפלגה אחרת -
המימון של המפלגה שהיא מייצגת, שלא נבחרה בכנסת היוצאת, יהיה לה כמו של
סיעה חדשה, קרי, יחידת מימון לכל מנדט ולא לפי שיטת הממוצעים.

היו"ר יריב לוין:

לא הבנתי. זאת אומרת, שאם התנועה עשתה את המעבר, זה משנה מבחינת - - -

ארבל אסטרחן:

מימון הבחירות? בוודאי. איך מחושב מימון הבחירות? מה שהיה בתחילת כנסת, מול
תחילת כנסת חלקי שניים.

היו"ר יריב לוין:

זאת אומרת, שהיא לא תלך לשיטת הממוצעים? אם התנועה רצה במתכונת החדשה שלה,
היא לא היתה הולכת לשיטת הממוצעים.

ארבל אסטרחן:

אם היא תרוץ, היא לא תלך.

היו"ר יריב לוין:

זאת אומרת במילים אחרות, שאם היה לך בכנסת ארבעה מנדטים ועכשיו צופים לך
הסקרים 15 מנדטים, כדאי לך להחליף פלטפורמה מפלגתית, אתה יכול לקבל
מימון - - -

ארבל אסטרחן:

בגלל זה ביקשנו את ההסכמות של כולם.

משה שיפמן:

זה החוק הקיים כבר.

היו"ר יריב לוין:

זה עניין אבסורדי.

ארבל אסטרחן:

אם חץ תתמודד, יעשו לה ממוצע.

היו"ר יריב לוין:

את זה אני מבין. התוצאה מטורפת, היא בעצם אומרת, ששווה לך להחזיק שלט כזה,
אם אתה צופה שיהיה לך גידול, כדאי לך לקפוץ ולהשתמש בשלט התחליפי.

ארבל אסטרחן:

זה נכון, אבל זה המצב הקיים ולא משתמשים בו.

היו"ר יריב לוין:

אף אחד לא יודע. אגב, יש כאן גם עוד תופעה, שהמפלגות כל הזמן יורדות. אני
לא מצליח להיזכר בדוגמה, שמישהו הצליח לעלות מכנסת אחת לשנייה.

ארבל אסטרחן:

זה לא דבר מאוד נפוץ, שמפלגה מפסיקה להיות מיוצגת ומתחילה להיות מיוצגת על
ידי מפלגה אחרת. משהו קצת דומה היה לנו היום עם רע"מ-תע"ל, אבל בשינוי
מסוים.

הרעיון הוא, שעושים ממוצעים רק למפלגה שזכתה בכנסת היוצאת ובכנסת הנכנסת.
אם היא נוצרה בכנסת היוצאת - - -

היו"ר יריב לוין:

וההסתכלות היא לא סיעתית, אלא מפלגתית.

ארבל אסטרחן:

בדיוק, מפלגתית. עבורה, המימון הוא, יחידת מימון לכל מנדט. זו איזה שהיא
הבהרה שנהוגה לפיה ולא היתה בחוק. זה הוכנס, שיניתי את הנוסח ולכן ציינתי
את זה.

פה יש משהו שהוא די טכני, שלא דיברנו עליו אתמול. היום, בסעיף 6 לחוק מימון
מפלגות כתוב: שתנאי לקבלת המימון, שהסיעה צריכה לעשות כל מיני דברים, להגיש
כל מיני טפסים וכו'. העירו לנו בזמנו מחשבות הכנסת, שתוך 15 ימים מהיום
הקובע. לא תמיד הסיעה יודעת בכלל איך היא תרוץ ומי בא הכוח שלה ומי רואה
החשבון שלה, דברים עוד יכולים להשתנות אחרי זה. לכן, מה שמוצע להגיד, שהיא
תוכל לעשות את כל הדברים האלה החל מהיום הקובע. עד שהיא לא תגיש את הטפסים,
היא לא תקבל מימון. כתוב: תנאי למימון. עדיין, תנאי למימון זה שהיא תגיש את
הטפסים, אבל לא אומרים, שהיא חייבת להגיש את זה תוך 15 ימים. שוב, אין פה
שינוי מהותי.

התווסף אתמול סעיף, שדיבר על כך, שתאגיד בנקאי לא יסרב לפתוח חשבון למפלגה.
נטען כאן, שמפלגות פנו לבנקים, בעיקר בבחירות לרשויות המקומיות, ביקשו
לפתוח חשבונות והבנקים סירבו. היה כאן דיון, שבעצם כבר היום אסור להם לסרב,
כי בחוק הבנקאות (שירות ללקוח), זה קבוע.

היו"ר יריב לוין:

זה כמובן לא אומר, שהם חייבים לתת אשראי.

ארבל אסטרחן:

נכון, אי אפשר להכריח אותם לתת אשראי. אבל בכל זאת, המפלגות ביקשו מאוד
להכניס גם לכאן סעיף - - -

בקשת יו"ר ועדת החוקה חוק ומשפט להקדמת הדיון בהצעת חוק הבחירות לכנסת
(תיקוני חקיקה), התשע"ה-2014

היו"ר יריב לוין:

רבותי, בגלל הגעתם של כל הנוגעים בדבר, אני עושה הפסקה מהדיון בסעיף הזה של
חוק מימון מפלגות, ואני עובר לנושא הבא: בקשתו של יושב ראש ועדת החוקה חוק
ומשפט להקדמת הדיון בהצעת חוק הבחירות לכנסת (תיקוני חקיקה) התשע"ה-2014,
מטעם ועדת החוקה חוק ומשפט.

הוועדה סיימה היום את הכנת החוק לקריאה הראשונה ואנחנו מתבקשים לאשר את
שחרור החוק מחובת הנחה, בכל הקריאות, על מנת לאפשר, גם להשלים אותו בקריאה
הראשונה, אולי גם בקריאה השנייה והשלישית, מאחר שמדובר בחוק שיש עליו הסכמה
מלאה. כפי שאני מבין, שגם נועד לפתור שורה של בעיות שהציפה מנהלת ועדת
הבחירות המרכזית, אורלי עדס, שאף אחד לא הזהיר אותה, כשהיא קיבלה את
התפקיד, שהיא תצטרך לנהל בחירות כל שנתיים. לפחות ננסה להקל עליה במשהו,
באישור החוק הזה.

רבותי, מי בעד לאשר את הפטור, באופן חריג, בכל הקריאות, בנסיבות המיוחדות
היום.

הצבעה

בעד – 7

נגד – אין

נמנעים – אין

ההצעה להקדמת הדיון בהצעת חוק הבחירות לכנסת (תיקוני חקיקה), התשע"ה-2014,
אושרה בכל הקריאות

היו"ר יריב לוין:

ההצעה אושרה פה אחד, אין מתנגדים, אין נמנעים.

הצעת חוק מימון מפלגות (תיקון מס' 33 והוראת שעה), התשע"ה-2014

היו"ר יריב לוין:

רבותי, אנחנו חוזרים חזרה לדון בהצעת חוק מימון מפלגות (תיקון מס' 33
והוראת שעה), התשע"ה-2014.

ארבל אסטרחן:

אז אמרנו, הועלה כאן מצב עובדתי, שבו מפלגות תיארו מצב, שבנקים לא פותחים
להן חשבונות. לכן הוצע להוסיף סעיף – אחרי שיחות עם בנק ישראל שינינו אותו
קצת – אני אגיד מה הנוסח המעודכן. ייאמר בו: שלא יסרב תאגיד בנקאי סירוב
בלתי סביר, לפתוח חשבון עובר ושב במטבע ישראלי, למפלגה או לסיעה, ולנהל
חשבון כאמור, כל עוד עומדת המפלגה או הסיעה בתנאי ההסכם בינה לבין התאגיד.
ועכשיו מודגש: אולם אין חובה לתת שירות שיש בו משום מתן אשראי. זאת אומרת,
לא מחייבים בחוק את הבנקים, לתת אשראי למפלגות.

אלכס מילר:

באיזה מצב היא נחשבת כסיעה או מפלגה, אחרי שאספו חתימות?

ארבל אסטרחן:

מפלגה היא ישות מפלגתית, היא נרשמה אצל רשם המפלגות, הוא פרסם ברשומות שיש
מפלגה, מאותו רגע זה מפלגה.

אלכס מילר:

אבל על פי מה הוא מפרסם, על פי החתימות?

ארבל אסטרחן:

יש דרך שבה מקימים מפלגה.

אלכס מילר:

זאת אומרת, אם אספו מספיק חתימות בשביל להקים מפלגה, אין בעיה.

ארבל אסטרחן:

כן, אני אגיד לך בדיוק: 100 בני אדם או יותר, שהם אזרחי ישראל בגירים
ותושביה, רשאים לייסד מפלגה, על ידי רישומה בפנקס המפלגות. מגישים בקשה
לרשם, מציינים את המטרות של המפלגה, הרשם מפרסם את זה בעיתון, אפשר להתנגד.
יש איזה פרוצדורה, ורושם את המפלגה.

אלכס מילר:

הם התבססו על איזשהו ניסיון, שהיו חובות?

ארבל אסטרחן:

הבנקים?

אלכס מילר:

כן.

ארבל אסטרחן:

אל"ף, לפעמים זה היה כנראה לא סביר. אבל היו מפלגות, שהיו להן הרבה חובות,
חובות מאוד גדולים שהן התקשו להחזיר.

אלכס מילר:

זה כשנתנו אשראי. נגיד ולא נתנו אשראי.

ארבל אסטרחן:

נתנו אשראי, כל המפלגות בעבר ביקשו אשראי. אגב, אמרו בבנק ישראל, שזה לא
בסדר, יכול להיות שאם היו פונים למפקח על הבנקים, הוא היה אומר שזה לא
בסדר. אבל המפלגות אמרו, טוב, בזמן של בחירות יש לנו עכשיו זמן להתעסק?
שוב, אם מפירים את החוק, אפשר להפר גם את החוק הזה. זו גם אמירה נקודתית.
היתה פה מחשבה, שהמפקח על הבנקים יאמר, שהוא רשאי לקבוע הוראות מיוחדות.
הוחלט, שלא צריך, יש סמכויות לפי פקודת הבנקאות.

היו"ר יריב לוין:

אני רק מודיע לפרוטוקול, שהודיע לי יושב ראש ועדת הכלכלה, שהוא מושך את
הרביזיה בנושא: הרכב הוועדה לעניין ערוץ 10. לכן, אפשר יהיה למעשה להודיע
במליאה ולהקים את הוועדה. חבר הכנסת מיכאלי, אשמח אם תוכל להחליף אותי.

ארבל אסטרחן:

יש סעיף שדובר עליו, שבו ייקבע, שמפלגה או סיעה רשאית לקבל ערבות בנקאית –
הוצע פה איזשהו שינוי, אני אקריא את הסעיף החדש.

מ"מ היו"ר אברהם מיכאלי:

איזה סעיף?

ארבל אסטרחן:

אתה יכול לראות את זה אצלך בסעיף 7ב' המוצע, שהוא בעמוד 80. בעמוד 80 מתחיל
סעיף 7ב. חדש, שמוצע להוסיף אותו. ויש בו סעיף קטן (ד), שמוצע לעשות בו
תיקון שיאמר: מפלגה או סיעה רשאית לקבל ערבות בנקאית או אחרת בהתאם להנחיות
שקבע מבקר המדינה, לרבות, לעניין גובה הערבות. כלומר, זה יסמיך את
המבקר - - -

היו"ר אברהם מיכאלי:

זה שינוי נוסח שיש?

ארבל אסטרחן:

נכון, לרבות גובה הערבות. אני פשוט עוברת על השינויים, על הדברים שבכחול,
הם מונחים בפניכם ואתמול התקיים דיון ארוך. אם כמובן למישהו יש שאלות,
בקשות או הבהרות, נדבר על זה.

בסעיף 7ג. המוצע, יש הוראה שלפיה הלוואה, אנחנו מדברים פה על ההלוואה החדשה
שניתן לקבל מהמדינה, כתוב, שההלוואה תוחזר בתשלומים שווים. הציעו פה
להבהיר, שקרן ההלוואה תוחזר בתשלומים שווים. הלוואה מוחזרת עם ריבית והצמדה
כמובן, אבל זה גם יכול לקטון מדי חודש, ככל שההלוואה קטנה.

באותו סעיף 7ג. החדש, בסעיף קטן (ד), מתייחסים להלוואה שאפשר לקבל בשנה
הרביעית. כתוב מהשנה הרביעית. אמרו לי, יכול להיות שזה לא ברור ורוצים
שיהיה כתוב, מתחילת השנה הרביעית. עניין טכני לגמרי. גם לגבי הלוואה השנה
הרביעית, מדובר שהקרן תוחזר בתשלומים שווים.

בסעיף קטן(ו) באותו סעיף כתוב, שאם יש מפלגה שיש לה חוב לבנק – אני מזכירה,
שלפי החוק החדש, סיעות קיימות לא יהיו להן יותר חובות לבנקים כי הן לא
יוכלו לקבל הלוואות מהבנקים. אבל זה יכול להיות, אם באה מפלגה חדשה, או אגב
זה יחול גם על מפלגות קיימות היום כהוראת מעבר, שעדיין יש להן חובות ישנים
לבנקים, יו"ר הכנסת לא יאשר לתת להן הלוואה חדשה אלא לאחר שהציגו, להנחת
דעתו, תכנית בדבר פירעון ההלוואה.

היו"ר אברהם מיכאלי:

כמו משכנתא. משכנתא חדשה לא מקבלים עד שלא מסלקים את הישנה.

ארבל אסטרחן:

עד שלא מראים איך.

היו"ר אברהם מיכאלי:

קודם כל אומרים לסלק את הישנה.

משה שיפמן:

לא לסלק. אתה צריך להראות איך אתה פורע.

היו"ר אברהם מיכאלי:

אז במקביל יהיו לך שתי הלוואות?

ארבל אסטרחן:

זה יכול להיות. אם באת לכנסת עם חוב מהבנק, לא מוחלים עליו, אבל לפני
שנותנים הלוואה חדשה רוצים לראות מה התכנית להחזיר אותה. לא צריך פה הסכמה
של הבנק, אלא להראות מה ההסדר להחזיר. אם אין הסדר, יו"ר הכנסת יכול לא
לאשר הלוואה.

סעיף 8 לחוק המימון מדבר על תרומות למפלגות – זה סעיף חשוב. אנחנו יודעים,
שהתרומות היום הן בסכומים לא גבוהים. יש פה הוראות על הסכומים, וגם עוד
הפעם, הבלבול הזה בין סיעה ורשימת מועמדים.

סעיף קטן(א) בסעיף 8, היום כתוב בחוק: לא תקבל סיעה או רשימת מועמדים כל
תרומה מתאגיד. כאן רוצים להבהיר: לא תקבל סיעה או מפלגה או רשימת מועמדים,
כל תרומה מתאגיד. זה ברור וזאת הפרשנות של מבקר המדינה גם כיום, כפי שאמר
אותה כאן אתמול בישיבה. אנחנו רוצים להבהיר. חלק מהדברים פה הן הבהרות.

בסעיף קטן(ב) כתוב: לא תקבל סיעה או רשימת מועמדים כל תרומה שלא מתאגיד
כאמור. אז אל"ף, בסעיף קטן(ב) לא צריך לחזור על המילים: שלא מתאגיד. זה
ברור, שאף אחד לא יכול לקבל הלוואה מתאגיד. לא צריך פה את המילים "רשימת
מועמדים". לא תקבל סיעה תרומה, כי תיכף יש לנו הסדר אחר. הסעיפים המוצעים,
סעיף קטן (ג1) מדבר על מפלגה שאינה סיעה ולכן זה לא צריך להיכנס ל-(ב).

יש משהו אחד שיורד, מה שמסומן אצלכם בתוך סעיף 10 כפסקה (3). היתה מחשבה,
לשנות את היום הקובע, מה נחשבת שנת בחירות לעניין קבלת תרומות. רצו להגיד,
אם זה מצב, שהיום הקובע הוא בשנה מסוימת והבחירות בשנה אחרת – כמו שקורה
עכשיו – שישנו את המועדים של השנים. זה נראה לנו נורא מסובך ועלול לבלבל
ולא יהיה ברור מתי אפשר לקבל תרומה ומתי לא, ולכן הוא פשוט נמחק. מה שמוצע
כרגע בפסקה (3), מתקן את סעיף קטן(ג), יורדים מזה.

מוצעים שני סעיפים קטנים חדשים: (ג1) ו-(ג2), שהם בפניכם.

מוצע להוסיף שלושה תיקונים, שלא מופיעים בנוסח הכחול, שכל עניינם הוא סידור
העניינים של סיעה, מפלגה, רשימה. סעיפים 8א' לחוק, 8ב' ו-8ג', שעוסקים
בתרומות מקיבוץ, בתרומות למפעלי תרבות או חינוך של סיעה - - -

היו"ר אברהם מיכאלי:

איפה זה מופיע בהצעת חוק הכחולה?

ארבל אסטרחן:

זה לא מופיע, זה משהו חדש. מוצעים תיקונים לסעיפים, שמדברים על תרומה
מקיבוץ, תרומה למפעלי תרבות או חינוך של סיעה ותכולה של ההגבלות על תרומות
והוצאות, גם על גופים שעובדים בזיקה לסיעות פה. כל השינויים הם: אחרי:
לסיעה, יבוא: למפלגה. אחרי: של סיעה יבוא: של מפלגה.

היו"ר אברהם מיכאלי:

כל זה למה, כדי למנוע פרשנות?

ארבל אסטרחן:

נכון, שיהיה ברור. יש דברים שהיום כתוב, שהם חלים רק על סיעה ורשימת
מועמדים, ואז נשאלה השאלה, מפלגה שעוד לא הגישה רשימה, לא חלות עליה
מגבלות? ברור שחלות, רוצים להבהיר את הדברים ולנסות לעשות סדר.

לעניין סעיף 11, שמתקן את סעיף 9 לחוק, מה שמופיע בנוסח הכחול ואני מציעה
שהוא יישאר, שהוראות סעיף 9, שעוסקות בניהול חשבונות של סיעות, מוצע שזה
יחול גם על מפלגה, כלומר, שהיא לא סיעה, היא עוד לא מיוצגת בכנסת, מהיום
הקובע. היום אגב, זה מיום הגשת רשימת המועמדים. אתמול הוחלט, שזה יהיה
מהיום הקובע. בנוסף, אתמול נאמרה פה על ידי מבקר המדינה איזה שהיא הצעה,
שזה יחול עוד לפני היום הקובע לגבי הוצאות בחירות. אבל חשבנו, שחייבת להיות
כאן ודאות כי הפרה של ההוראות האלה, זה יכול להיות הפרות פליליות. לכן,
בשביל שתהיה ודאות, יובהר, סעיף 9, שעניינו ניהול חשבונות, יחול על מפלגות
רק מהיום הקובע.

עוד דבר, בגלל שאנחנו כל כך סמוכים ליום הקובע, שהוא שלושה ימים אחרי חוק
התפזרות הכנסת, ובשביל לאפשר למפלגות חדשות להתארגן, מוצע סעיף חדש, מוצעת
הוראת מעבר, שההוראות האלה של החלת סעיף 9 על מפלגות חדשות, יחולו 14 ימים
מיום תחילתו של החוק, כדי לאפשר למפלגות חדשות להתארגן.

סעיף 10 לחוק המימון מדבר על דוחות המבקר ועל סמכויות המבקר לשלול כספים
מהמפלגות, שלא הגישו דוחות חיוביים. מוצע כאן להוסיף את מה שאומר עכשיו,
ששלילת סכומים לפי סעיף 10ה לחוק, תקדם לכל ניכוי, לפי חוק זה או לפי חוק
הרשויות המקומיות (מימון בחירות). כלומר, יש עוד מקרים, שהכנסת מנכה
מהמפלגות מימון, אם יש להן חובות לרשויות המקומיות, אם יש להן הלוואה שהן
לקחו לפי ההסדר החדש, אבל השלילה של המבקר תקדם לכול. דובר על זה גם אתמול.
זה הסעיף של סמכויות המבקר לשלול כספים מהסיעות.

משה שיפמן:

זה לא סעיף קטן.

ארבל אסטרחן:

אנחנו מדברים רק על 10ה. זו פסקה שמתווספת ל-10ה, שהוא זה שמדבר על השלילה.

בסעיף 14, שמתקן את סעיף 13 לחוק, כאן יש הוראה חשובה שאולי אחזור עליה,
היום יש הוראה, שכאשר חלק מתפלג מסיעה, הוא חייב להשתתף בחובות של הסיעה,
רק מתוך המימון השוטף שלו. אם חלק מתפלג סמוך לסיום הכנסת, אין כמעט
השתתפות בחובות. מה שמוצע כאן - - -

היו"ר אברהם מיכאלי:

סיפור קדימה.

ארבל אסטרחן:

נכון. שינוי אחד עשו בעקבות המקרה של קדימה וקבעו, שרק התפלגות עד היום
הקובע ולא עד יום הגשת רשימת המועמדים תעניק מימון. שזה משהו משמעותי. מה
שקרה בכנסת הקודמת אפשר להתפלג עד יום הגשת רשימת המועמדים ולקחת את מקדמת
המימון, שזה עיקר הכסף מהסיעה שממנה התפלגו. עכשיו אפשר לעשות התפלגות כזאת
רק עד היום הקובע - - -

היו"ר אברהם מיכאלי:

הם בעצם השאירו חובות, זה מה שקרה.

ארבל אסטרחן:

נכון. עכשיו מוצע לטפל בזה. טיפול אחד כבר נעשה, שרק התפלגות שהיא לפני
היום הקובע, שזה שלושה ימים אחרי חוק ההתפזרות, תאפשר לקחת כסף. זה שינוי
משמעותי. זה כבר התקבל במסגרת מה שקרוי חוק המשילות. זה לא כאן, זה כבר
קיים היום בחוק. מה שכאן מוצע, אתם רואים את זה בתיקון לסעיף 13. החוק היום
אומר, שאם סיעה מתפלגת, החלקים שהתפלגו יקבלו מימון שוטף לפי מספרם החדש,
אבל, ופה מתווסף: מהמימון הזה יופחתו חובות ותשלומים מארבעה סוגים. האחד,
אם סיעה קיבלה מקדמת מימון מאוד גדולה ובסוף המימון הסופי שלה הוא קטן כי
היא קיבלה מעט מנדטים, נותר לה חוב בגלל המקדמה הזאת, החלק שהתפלג לוקח אתו
את החוב. שנית, הלוואה שניתנה לפי סעיף 7(ג) החדש, החלק שהתפלג, הוא לא
לוקח אתו את החוב.

היו"ר אברהם מיכאלי:

מחלקים את זה בחלק היחסי.

ארבל אסטרחן:

בדיוק. המפלגה נותרת חייבת, אבל הוא לא ייקח את כל המימון.

גם אם יש תשלומים שנשללו מהסיעה, תשלומים שנשללו על ידי המבקר, גם הם,
הסיעה צריכה להחזיר אותם, אבל החלק שהתפלג, בגלל זה יופחת החלק שהוא לוקח.
זה חוב בגלל חוק הרשויות המקומיות. אם הרבה פעמים נשארו חובות למפלגות אחרי
הבחירות המוניציפאליות, כי הן לקחו מקדמות גדולות ובסוף צריך להחזיר כסף,
את הכסף הזה שהן צריכות להחזיר, לא ייחשבו כשבאים לראות מה החלק שהתפלג
לוקח. זה יהיה נכון גם לשוטף וגם לבחירות, וזה חידוש. מקדמה, החלק שהתפלג –
אני מדברת רק על המקדמה – הוא לא יקבל מקדמה לפי מספר חבריו ביום הקובע,
אלא החישוב ייעשה כך שלא יבואו בחשבון כל החובות והתשלומים שפירטתי. ככה זה
היה גם בכחול, רק חזרתי על זה עכשיו.

מוצע לתקן את סעיף קטן(ד), יש לכם תיקון מסוים שלו, הוספנו הבהרה לאור מה
שאמרתי, שכל החובות האלה לא יהיו רלוונטיים למה שעד היום היה השתתפות
בחובות. החלק שהתפלג עדיין ישתתף בחובות אחרים, אם יש חובות לספקים, לבנקים
וכו'. כל הדברים האלה הוא לא יצטרך להשתתף בהם כי הוא לא יקבל אותם.

היו"ר אברהם מיכאלי:

ואם זה חובות ישנים?

ארבל אסטרחן:

לאן, לבנקים למשל?

היו"ר אברהם מיכאלי:

למתפלג.

ארבל אסטרחן:

אז החלק שמתפלג צריך להשתתף בחוב. מה שהוא לא ישתתף זה אלה, חובות
מוניציפאליות, לפי הלוואת מדינה וכו'.

לאור העובדה שאנחנו מתקרבים לבחירות, יש פה הוראות שיחולו גם על תקופת
הבחירות הקרובה ועל התשלומים והמימון, מוצע לקבוע, שתחילתו של החוק תהיה
ביום קבלתו בכנסת ולא ביום פרסומו. במקביל, אני אדאג, שהוא יפורסם כמה
שיותר מהר, כך שלא יהיה פער בין התחילה לפרסום.

היו"ר אברהם מיכאלי:

שלא יהיה מצב, שהם יעברו על החוק מבלי שהם יודעים מה החוק.

ארבל אסטרחן:

נכון. אני חושבת שאלה השינויים. זה מרכז גם שינויי נוסח שהכנסנו, גם הערות
שקיבלנו מאז הקריאה הראשונה.

היו"ר אברהם מיכאלי:

יש עוד הערות? אם אחרי הפרסום נגלה דבר נוסף, נכנס את ועדת הכנסת באופן
חריג, כדי שלא נעבור על החוק.

ארבל אסטרחן:

לא יהיה מעבר על החוק, אבל יש פה עדיין בלבולים. אני חייבת להגיד, שלא
הספקתי לעשות את זה בצורה מסודרת, סיעה, מפלגה, רשימת מועמדים. אני מקווה
שזה יהיה ברור ומובן.

משה שיפמן:

גם דברים שלא היו מובנים עד היום.

ארבל אסטרחן:

נכון. צריך להגיד, שהחוק הזה, גם היום – אם תתנו לי זמן עם ההסתננות, אני
אספיק - - -

היו"ר אברהם מיכאלי:

אני אתן לך עוד זמן.

טוב, למישהו יש עוד משהו להעיר? יש הסתייגויות לחוק הזה?

אתי בן יוסף:

לא הגישו.

היו"ר אברהם מיכאלי:

אין הסתייגויות.

אם כך, אנחנו מביאים את הצעת החוק להצבעה, לקריאה שנייה ושלישית. מי בעד?

הצבעה

בעד – 1

נגד – אין

נמנעים – אין

אושר פה אחד

היו"ר אברהם מיכאלי:

אני בעד, אין נגד, אין נמנעים, הצעת חוק מימון מפלגות (תיקון מס' 33 והוראת
שעה) (הלוואות ומועדי תשלום המימון) אושרה לקריאה שנייה ושלישית. אני מודה
לכם, תודה על הזירוז של הטיפול בחוק הזה, חוק חשוב מאוד. אנחנו מודים לכל
צוות הוועדה, הישיבה נעולה.

הישיבה ננעלה בשעה 19:15.
