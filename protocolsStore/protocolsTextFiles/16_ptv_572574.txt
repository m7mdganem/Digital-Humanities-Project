הכנסת השש-עשרה נוסח לא מתוקן

מושב שלישי

פרוטוקול מס' 247

מישיבת ועדת הכנסת

יום שני, כ' בסיוון התשס"ה (27 ביוני 2005), שעה 10:00

סדר היום: 1. קביעת מסגרת דיון בהצעות להביע אי-אמון בממשלה.

  2. בקשת חה"כ אריה אלדד להקדמת הדיון בהצעת חוק הגבלת טמפרטורת המים,

  התשס"ה-2005 (פ/3680), לפני הקריאה הטרומית.

3.  קביעת ועדות לדיון בהצעות החוק הבאות:

    1.  הצעת חוק הבטחת הכנסה (תיקון – סייגים לזכאות למלגה), התשס"ד-2004 – של חברת-הכנסת זהבה גלאון (פ/2716);

    2.  הצעת חוק הבטחת הכנסה (תיקון – סייגים לזכאות למלגה), התשס"ד-2004
        – של חברי-הכנסת אתי לבני, מלי פולישוק-בלוך וקבוצת חברי-הכנסת
        (פ/1979);

    3.  הצעת חוק הבטחת הכנסה (תיקון – זכאות לגימלה בזמן לימודים),
        התשס"ה-2004 – של חברי-הכנסת יורי שטרן ואליעזר כהן (פ/2974).

4. בקשת חה"כ קולט אביטל להעברת הצעה לסדר היום בנושא: "מחצית מהעולים -

  לא יהודים", מוועדת הפנים ואיכות הסביבה לדיון בועדת העליה, הקליטה
  והתפוצות.

  5. קביעת ועדות לדיון בהצעות לסדר היום הבאות:

1.  בנושא: "הודעת שר החוץ הפלשתיני על אי פירוק הנשק מארגוני הטרור" – של
    חברי-הכנסת יאיר פרץ, אריה אלדד, אחמד טיבי, ג'מאל זחאלקה, מאיר פרוש
    ושאול יהלום;

2.  בנושא: "הוספת מבנים למאחזים לאחר פרסום דו"ח ששון" – של חברי-הכנסת
    יחיאל חזן, מוחמד ברכה, חיים אורון, אברהם שוחט, ואסל טאהא;

3.  בנושא: "המהומות בחיפה בעקבות הריסת בית של משפחה ערבית ופגיעה בחברי
    הכנסת הערביים" – של חברי-הכנסת עסאם מח'ול, עזמי בשארה, עבד אלמאלכ
    דהאמשה, ניסן סלומינסקי ויורי שטרן;

4.  בנושא: "פרשת הריגול הכלכלי-תעשייתי במשק" – של חברי-הכנסת אהוד רצאבי,
    יצחק כהן, טלב אלסאנע, מיכאל נודלמן, חיים כץ, מאיר פרוש, דני יתום;

5.  בנושא: "החלטת הממשלה בנושא איחוד משפחות פלשתינאיות ומתן אזרחות
    ישראלית ונהלי משרד הפנים לביטול אזרחות" - של חברי-הכנסת יולי
    אדלשטיין, זבולון אורלב, מוחמד ברכה, אילן ליבוביץ, ג'מאל זחאלקה,
    אבשלום וילן ואורי אריאל;

6.  בנושא: "יחס המדינה לניצולי השואה" - של חברי-הכנסת יוסי שריד, קולט
    אביטל ואהוד רצאבי;

7.  בנושא: "בחירת מין היילוד" – של חברי-הכנסת לאה נס, אורי אריאל, אילן
    שלגי ויעקב מרגי.

6.  שונות.

נכחו:

חברי הוועדה: רוני בר-און - היו"ר

דניאל בנלולו

ענבל גבריאלי

מיכאל גורולובסקי

זהבה גלאון

צבי הנדל

רשף חן

מאיר פרוש

יאיר פרץ

מיכאל רצון

עמרי שרון

קולט אביטל

רוחמה אברהם

אריה אלדד

מוזמנים: מזכיר הכנסת אריה האן

דוד לב - סגן מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

קצרנית: חנה כהן

קביעת מסגרת דיון בהצעות להביע אי-אמון בממשלה

היו"ר רוני בר-און:

 בוקר טוב, אני פותח את ישיבת ועדת הכנסת, ישיבה מס' 247. על סדר היום שלנו ארבע הצעות להביע אי-אמון בממשלה: 1. הצעה של סיעת שינוי בשל "העמימות בה נוקטת הממשלה באשר לתוכניותיה המדיניות לאחר ההתנתקות מעזה". המועמד להרכיב את הממשלה הוא חבר הכנסת יוסף לפיד; 2. הצעה של סיעת מפד"ל-איחוד לאומי-ציונות לאומית דתית מתחדשת בשל "המשך אוזלת ידה בטיפול באלימות בחברה הישראלית". המועמד להרכיב את הממשלה הוא חבר הכנסת זבולון אורלב; 3. הצעה של סיעת ש"ס בשל "המשך האלימות במערכת החינוך ופתרון אין". המועמד של ש"ס להרכיב את הממשלה הוא חבר הכנסת אלי ישי; 4. הצעת סיעת רע"ם בשל "חילול הקוראן בבתי כלא מגידו ונפחה". המועמד להרכיב את הממשלה הוא חבר הכנסת עבד אלמאלכ דהאמשה. 

אני מציע שלכל מציע יהיו עשר דקות, הממשלה תשיב כפי שהיא משיבה ואז לליכוד
יינתנו עשר דקות - - -

רוחמה אברהם:

אנחנו מציעים כך: עשר דקות לליכוד, שמונה דקות למפלגת העבודה, שבע דקות
לשינוי, שש דקות לש"ס וחמש דקות לכל הסיעות האחרות.

היו"ר רוני בר-און:

אלה פערים לא נכונים. אני מציע עשר דקות לליכוד, חמש דקות לעבודה, שינוי
וש"ס ושלוש דקות לכל היתר.

קולט אביטל:

נדמה לי שמפלגת העבודה חברה בממשלה.

היו"ר רוני בר-און:

אז מה? היא לא הכפילה את המנדטים שלה. לפי דעתי הליכוד עדיין כפול מהעבודה.
לא קיבלתם מנדטים כתוצאה מזה שהצטרפתם לממשלה.

רשף חן:

הליכוד יכול לקבל עשרים דקות אם הוא מאוד רוצה, אבל הוא ויתר.

רוחמה אברהם:

אין שום בעיה לתת קצת יותר לשאר המפלגות.

היו"ר רוני בר-און:

אני מציע לקבל את הצעתי, ממילא אף אחד לא שם לב לזה, אלא זה רק לפרוטוקול.

רוחמה אברהם:

אני מבקשת לקבל את ההצעה שלי שמראש נותנת יותר זמן לכל הסיעות.

היו"ר רוני בר-און:

מי בעד ההצעה שלי?

הצבעה

בעד - 6

מי בעד ההצעה האחרת?

רשף חן:

נדמה לי שלפי התקנון צריך לתת לכל סיעה מינימום עשר דקות.

היו"ר רוני בר-און:

אין בעיה, לכל סיעה יינתנו עשר דקות ונלך הביתה בשתיים בלילה.

רוחמה אברהם:

יש שתי הצעות ואתה יכול להצביע עליהן.

היו"ר רוני בר-און:

התקנון קובע שאם אין הסכמה, המינימום לכל סיעה הוא עשר דקות. ובכן, אין
הסכמה ולכן הדיון יהיה לפי התקנון.

אפרים סנה:

זולת העניין שאין צורך להאריך את הישיבה, היום יגיע לכנסת אורח נכבד ולכן
גם בזה צריך להתחשב. לכן ההצעה שהציעה חברת הכנסת רוחמה אברהם היא מאוזנת.

היו"ר רוני בר-און:

לא בעיניי. בעיניי צריך להיות פער בין הליכוד לבין הסיעה שבאה אחריו.

רשף חן:

אולי נקיים הצבעה חוזרת?

היו"ר רוני בר-און:

אין הצבעות – זה בהסכמה או לא בהסכמה. אם אין הסכמה, ניתן היום ל-15 סיעות
עשר דקות כל אחת. גם פריצקי ידבר עשר דקות.

רוחמה אברהם:

מכיוון שנשיא הפרלמנט האירופי יבקר היום בכנסת, כולנו צריכים להתחשב בזה.
לפיכך אי אפשר לתת עשר דקות לכל סיעה.

צבי הנדל:

כולנו מסכימים לקיים הצבעה וההצעה שיהיה לה רוב – זאת ההסכמה של כולנו.

היו"ר רוני בר-און:

חבר הכנסת רשף חן לא מסכים.

רשף חן:

אני לא מסכים. אני חושב שכשיש הסכמה בין חברת הכנסת אברהם לביני ויושב-ראש
הוועדה הזאת רוצה להגיד "לא, אני רוצה משהו אחר", אז שייקח את האחריות
עליו.

היו"ר רוני בר-און:

באין הסכמה, הדיון יהיה לפי הקבוע בתקנון.

 בקשת חברת הכנסת קולט אבטיל להעברת הצעה לסדר היום בנושא

"מחצית מהעולים – לא יהודים", מוועדת הפנים ואיכות הסביבה לדיון בוועדת העליה והקליטה 

היו"ר רוני בר-און:

הנושא הבא על סדר היום - אנחנו צריכים לקבוע ועדה לדיון בהצעה לסדר היום
בנושא "מחצית מהעולים - לא יהודים". חברת הכנסת קולט אביטל מבקשת להעביר
הצעה לסדר היום בנושא "מחצית מהעולים – לא יהודים" מוועדת הפנים ואיכות
הסביבה לדיון בוועדת העלייה, הקליטה והתפוצות. יושב ראש ועדת הפנים מתנגד,
וכך גם המציע עצמו.

אפרים סנה:

דיברתי אתמול עם יושב-ראש ועדת הפנים ואין לו התנגדות שזה יעבור לוועדת
העלייה.

היו"ר רוני בר-און:

לי הוא הודיע שהוא מתנגד.

אפרים סנה:

היות שדיברתי איתו אתמול בשעה שש בערב, אני יכול לומר שאין לו התנגדות.

היו"ר קולט אביטל:

דיברתי איתו לפני חצי שעה וכך גם עם חבר הכנסת יצחק כהן בטלפון.

היו"ר רוני בר-און:

אני מבקש שישלח לי מכתב שאין לו התנגדות כי קיבלתי אינפורמציה אחרת. קיבלתי
אינפורמציה אחרת, אני לא יכול לעשות את זה על סמך רכילות. אם דבר הועבר
לוועדה ורוצים להעבירו לוועדה אחרת, אני צריך לקבל הסכמה בכתב.

בקשת חבר הכנסת אריה אלדד להקדמת הדיון בהצעת חוק

הגבלת טמפרטורת המים, התשס"ה-2005 – פ/3680 – לפני הקריאה הטרומית

היו"ר רוני בר-און:

הנושא הבא - בקשת חבר הכנסת אריה אלדד להקדמת הדיון בהצעת חוק הגבלת
טמפרטורת המים, התשס"ה-2005 – פ/3680 – לפני הקריאה הטרומית.

אריה אלדד:

מידי שנה יש בערך 1,300 ילדים שסובלים מכוויות ועוד 400-500 קשישים, רובם
בסביבה הביתית, בתוך בתיהם. רוב הסיבות לכוויות הן תאונות ממים חמים. יש
דרך פשוטה שנהוגה במספר ארצות בעולם כדי לצמצם את הפגיעה הזאת וזה ויסות
האמצעים שנועדו לחמם מים בבתים – טרמוסטטים בבוילרים או בדוד השמש ומערכת
ערבול שמונעת אפשרות של מגע של תינוקות שאינם שולטים במים שמתרחצים בהם
ולקשישים שאינם חשים בטמפרטורת המים. הצעת החוק הזאת באה לצמצם באופן
משמעותי את כמות אלה שסובלים מכוויות.

הסיבה שאני מבקש פטור היא שמסיבות שונות, למרות תמיכת השר, היתה התנגדות של
ועדת השרים להצעת חוק אחרת שלי לגבי קומקומים ומיחמים כי אמרו שיש תקנות.
ההצעה ההיא נפלה ולא הגיעה ולכן ההצעה הזאת עלתה וקיבלה "פ" באיחור. אני
מבקש לפטור אותה מחובת הנחה, כדי שלא נדחה את תהליך החקיקה עד לאחר הפגרה.
נדמה לי שזה חוק שאינו שנוי במחלוקת פוליטית וכפי שהתחייבתי אני לא אזכיר
את המילה "התנתקות" בכל תהליך החקיקה.

היו"ר רוני בר-און:

מי בעד מתן פטור מחובת הנחה?

הצבעה

בעד - הרוב

ההצעה התקבלה פה אחד.

קביעת ועדות לדיון

היו"ר רוני בר-און:

הנושא הבא – קביעת ועדות לדיון בהצעות החוק הבאות: הצעת חוק הבטחת הכנסה (תיקון – סייגים לזכאות למלגה), התשס"ד-2004 – של חברת-הכנסת זהבה גלאון - פ/2716; הצעת חוק הבטחת הכנסה (תיקון – סייגים לזכאות למלגה), התשס"ד-2004 – של חברי-הכנסת אתי לבני, מלי פולישוק-בלוך וקבוצת חברי-הכנסת - פ/1979; הצעת חוק הבטחת הכנסה (תיקון – זכאות לגימלה בזמן לימודים), התשס"ה-2004 – של חברי-הכנסת יורי שטרן ואליעזר כהן - פ/2974. 

בשבוע שעבר התלבטנו בשאלה אם להעביר את זה לוועדה לקידום מעמד האישה. בין
לבין התקבל אצלי מכתבה של המשנה על הממונה על התקציבים במשרד האוצר, יעל
אנדורן, בו נאמר: "בהמשך לסיכום מוקדם של משרד האוצר וחבר הכנסת יהלום,
מוסכם עליי כי הצעת החוק תועבר לדיון בוועדה לקידום מעמד האישה בכנסת לאחר
קריאה טרומית, בכפוף לכך שהצעת החוק לא תקודם מעבר לקריאה הטרומית ללא
תיאום עם משרד האוצר".

חבר הכנסת שאול יהלום לא חוזר בו מהסכמתו. יחד עם זאת הוא לא יכול להתעלם
מפניות של כל היועצים המשפטיים וחברי הכנסת האומרים שהנושא אכן נמצא בתחום
סמכות ועדת העבודה והרווחה, שהרי מדובר בקצבה הניתנת גם לגברים וגם לנשים.
הוא מבטיח שאם ההצעה תעבור לדיון בוועדת העבודה יקוים הדיון תוך שבוע.

האם המציעים מוכנים שההצעה תידון בוועדת העבודה, הרווחה והבריאות?

זהבה גלאון:

אנחנו מתנגדים.

היו"ר רוני בר-און:

מכיוון שחבר הכנסת יהלום אינו חוזר בו מהסכמתו, למרות ייסוריו, אנחנו נצביע
על ההצעה להעביר את שלוש הצעות החוק האלה להכנתן לקריאה ראשונה ואחר כך גם
לקריאה שנייה ושלישית לוועדה לקידום מעמד האישה.

הצבעה

בעד - הרוב

אנחנו מעבירים את שלוש הצעות החוק הנ"ל לוועדה לקידום מעמד האישה ומאחלים
למציעים בהצלחה.

קביעת ועדות לדיון בהצעות לסדר היום

היו"ר רוני בר-און:

הנושא הבא על סדר היום - קביעת ועדות לדיון בהצעות לסדר היום: הצעתם של
חברי הכנסת יאיר פרץ, אריה אלדד, אחמד טיבי, ג'מאל זחאלקה, מאיר פרוש ושאול
יהלום בנושא "הודעת שר החוץ הפלשתיני על אי פירוק הנשק מארגוני הטרור". יש
הצעות להעביר לוועדת העבודה, הרווחה והבריאות או לוועדת החוץ והביטחון או
לוועדה לקידום מעמד האישה.

נצביע מהקל אל הכבד. מי בעד להעביר את ההצעה לוועדת החוץ והביטחון?

הצבעה

בעד - הרוב

אני קובע אפוא שההצעה תועבר לדיון בוועדת החוץ והביטחון.

הנושא הבא הוא הצעתם לסדר של חברי הכנסת יחיאל חזן, מוחמד ברכה, חיים
אורון, אברהם שוחט וואסל טאהא, בנושא: "הוספת מבנים למאחזים לאחר פרסום
דו"ח ששון". ההצעות שנשמעו היו ועדת החוקה, חוק ומשפט או ועדת הפנים ואיכות
הסביבה.

חברי הכנסת המציעים אינם נוכחים. מה עמדת הקואליציה?

רוחמה אברהם:

להעביר לוועדת החוץ והביטחון.

היו"ר רוני בר-און:

אין אפשרות כזאת. אפשר להעביר או לוועדת החוקה או לוועדת הפנים.

רוחמה אברהם:

אם כך, לוועדת החוקה.

היו"ר רוני בר-און:

מי בעד להעביר את הצעת החוק לוועדת החוקה, חוק ומשפט?

הצבעה

בעד – הרוב

אני קובע שההצעה תועבר לוועדת החוקה, חוק ומשפט.

הנושא השלישי הוא: "מהומות בחיפה בעקבות הריסת בית של משפחה ערבית ופגיעה
בחברי הכנסת הערביים" – של חברי-הכנסת עסאם מח'ול, עזמי בשארה, עבד אלמאלכ
דהאמשה, ניסן סלומינסקי ויורי שטרן. ההצעות היו להעביר לוועדת הפנים ואיכות
הסביבה או לוועדת הכלכלה.

בעצם על מוצר הלוואי שהיה לעניין הזה – על ההתנהגות ולא על הריסת הבתים -
קיימנו כאן דיון בנוכחות המשטרה וכוחות הביטחון, בגלל תלונה של חבר הכנסת
טיבי. השאלה אם זה אינו מיותר. אני אדבר עם המציעים, אראה להם את הפרוטוקול
ואשאל אותם אם יש להם עוד עניין בדיון.

אחמד טיבי:

חבר הכנסת עסאם מח'ול אמר לי שיש לו עדיין עניין בזה והוא מבקש שזה יעבור
לוועדת הפנים ואיכות הסביבה.

היו"ר רוני בר-און:

באותו דיון התעסקנו במהומות וגם בפגיעה בחברי הכנסת. בסופו של דבר זה הרי
אותו דיון. אני אדבר עם המציעים ואראה להם את הפרוטוקול. אם הם ירצו להופיע
לחלק ב' של הדיון בוועדת הכנסת, מה לנו להכביר עוד דיונים.

הנושא הבא הוא "פרשת הריגול הכלכלי-תעשייתי במשק", הצעות של חברי הכנסת
אהוד רצאבי, יצחק כהן, טלב אלסאנע, מיכאל נודלמן, חיים כץ, מאיר פרוש ודני
יתום. ההצעות היו להעביר את הנושא לוועדת הפנים ואיכות הסביבה או לוועדת
הכלכלה או לוועדה משותפת של ועדת הכלכלה וועדת הפנים או לוועדת הכספים.

רשף חן:

מה פתאום לוועדת הפנים? אני חושב שזה צריך להיות בוועדת הכלכלה.

היו"ר רוני בר-און:

מדובר בדברים שנחקרים על-ידי המשטרה וועדת הפנים מטפלת בענייני משטרה.
האספקט הוא אספקט כלכלי פרופר, אבל התהליך הוא תהליך פלילי ולכן הוא נוגע
לוועדת הפנים ואיכות הסביבה. לכן הדעת נותנת שתוקם ועדה שמחזיקה מזה
ומחזיקה מזה.

אם כך, ההצעה שלי היא שזה יידון בוועדה משותפת. אני מציע שראשי הוועדות
יתאמו את עניין ראשות הוועדה המשותפת ביניהם ואם לא יגיעו להסכמה נחליט
אנחנו. הוועדה תורכב משמונה חברים – ארבעה מוועדת הפנים וארבעה מוועדת
הכלכלה. יושבי ראש הוועדות הרלוונטיות יגיעו ביניהם להסכמה לגבי ראשות
הוועדה, שאם לא כן תכריע ועדת הכנסת. מי בעד ההצעה הזאת?

הצבעה

בעד - הרוב

ההצעה התקבלה ברוב קולות.

ההצעה לסדר הבאה היא בנושא "החלטת הממשלה בנושא איחוד משפחות פלסטיניות
ומתן אזרחות ישראלית ונוהלי משרד הפנים לביטול אזרחות". המציעים הם
חברי-הכנסת יולי אדלשטיין, זבולון אורלב, מוחמד ברכה, אילן ליבוביץ, ג'מאל
זחאלקה, אבשלום וילן ואורי אריאל. הוצע להעביר את הדיון לוועדת החוקה, חוק
ומשפט או לוועדת הפנים ואיכות הסביבה.

זהבה גלאון:

הצעות החוק נידונו בוועדת הפנים. זה נושא ששייך לוועדת הפנים.

היו"ר רוני בר-און:

חבר הכנסת גאלב מג'דלה כותב: "ההצעות לסדר בנושא שבנדון הועלו במליאת הכנסת
ביום ט' באייר התשס"ה – 18 במאי 2005 – והועברו לוועדת הכנסת על מנת שתקבע
היכן יתקיים הדיון בהן. נושאי איחוד משפחות, מתן אזרחות וביטול אזרחות הם
נושאים מובהקים של ועדת הפנים ואיכות הסביבה ולכן אני מבקש להעביר את
ההצעות לסדר היום לדיון בוועדת הפנים ואיכות הסביבה". שרת המשפטים הציעה
באותו דיון להעביר את המשך הדיון לוועדת החוקה.

מי בעד להעביר את הדיון בהצעות הנ"ל לוועדת הפנים ואיכות הסביבה?

הצבעה

בעד – 6

נגד – 1

נמנעים – אין

הדיון בהצעות לסדר היום יועבר לוועדת הפנים ואיכות הסביבה.

הנושא הבא - : "יחס המדינה לניצולי השואה" - של חברי-הכנסת יוסי שריד, קולט
אביטל ואהוד רצאבי. הוצע להעביר את ההצעה לדיון בוועדת הכספים או לוועדת
העלייה או לוועדת העבודה והרווחה או לוועדה משותפת של ועדת העבודה וועדת
הכספים. חברת הכנסת קולט אביטל, מטבע הדברים, מבקשת להעביר את הדיון לוועדת
העלייה והקליטה.

כשמדברים על "יחס", הכוונה היא לכסף?

אפרים סנה:

זה במובן הרחב, לא במובן הכספי. לכן זה עניין שמטבעו נוגע לעם היהודי ולכן
זה צריך לידון בוועדת העלייה והקליטה.

היו"ר רוני בר-און:

יש כאן גם אספקטים כספיים. דווקא שר האוצר מבקש להעביר את זה לוועדת
העלייה, אז מה לנו כי נלין. יש כאן בכל זאת אספקטים כספיים.

זהבה גלאון:

אבל מדובר כאן רק בהצעה לסדר ולא בהצעת חוק.

היו"ר רוני בר-און:

נכון. מי בעד להעביר את הנושא לדיון בוועדת הקליטה?

הצבעה

בעד - הרוב

הנושא יועבר לדיון בוועדת הקליטה.

הנושא הבא - "בחירת מין היילוד" – של חברי-הכנסת לאה נס, אורי אריאל, אילן
שלגי ויעקב מרגי.

נשמעו הצעות להעביר את הנושא לוועדת המדע והטכנולוגיה או לוועדת העבודה,
הרווחה והבריאות. חברת הכנסת נס, שהיא גם המציעה וגם יושבת-ראש ועדת המדע
והטכנולוגיה, מבקשת להעביר את זה לוועדת המדע והטכנולוגיה. היא כותבת כך:
"ועדת המדע נדרשה לנושא אבחון גנטי טרום-הריוני למטרות בחירת מין היילוד
בישיבת ועדה שהתקיימה כבר לפני כשלושה חודשים. היה דיון ראשון במשמעות
ובהשלכות על החלטת משרד הבריאות לאפשר במקרים מיוחדים לזוגות לבחור את מין
עוברם. הנושא טרם מוצה, מאחר שבשלב שבו נערכה הישיבה טרם התקבלה סופית
החלטת משרד הבריאות בנושא. התפתחות המחקר המדעי, האתיקה המדעית והשלכותיה
החברתיות של ההתפתחות הזאת הם במסגרת הנושאים שבאחריות ועדת המדע
והטכנולוגיה. אשר על כן אני מבקשת להעביר את הנושא להמשך דיון בוועדת המדע
והטכנולוגיה".

אראלה גולן:

חברת הכנסת לאה נס ביקשה ממני, כחברה בוועדת המדע, להזכיר שב-5 ביולי ייערך
דיון בנושא הזה בישיבה משותפת של ועדת המדע וועדת העבודה, הרווחה והבריאות.
ייתכן שבדיון זה יגיעו למסקנות, ולא – היא מבקשת שזה יעבור לוועדת המדע
והטכנולוגיה.

היו"ר רוני בר-און:

עוד זה מדבר והנה זה בא - מכתבו של יושב ראש ועדת העבודה והרווחה: הגעתי
להסכמה בנדון עם חברת הכנסת לאה נס שהנושא יועבר לוועדה משותפת של ועדת
העבודה, הרווחה והבריאות וועדת המדע והטכנולוגיה.

אראלה גולן:

בכל מקרה יתקיים בשבוע הבא דיון משותף.

היו"ר רוני בר-און:

את מבקשת בשמה של חברת הכנסת לאה נס שהדיון יהיה בוועדה משותפת? אני לא
מדבר על דיון משותף, כי דיון משותף הוא עניין וולונטרי של ראשי הוועדה, אין
לו שום נפקות סטטוטורית מבחינת הכנסת. הם יכולים לעשות את כל הדיונים שלהם
משותפים בכל דבר ועניין ואנחנו לא מתערבים בזוגיות המופלאה הזאת. יחד עם
זאת, ועדה משותפת זה עניין שיש לו תוצאות סטטוטוריות – צריך להקים אותה,
צריך לאשרה במליאה ואז היא מוסמכת. אני רוצה להבין – חבר הכנסת יהלום מדבר
על ועדת משותפת ואת מדברת על דיון משותף.

אראלה גולן:

אני מדברת על זה שיהיה דיון משותף, אבל אם יש הסכמה של יושב-ראש ועדת
העבודה, הרווחה והבריאות ושל יושבת-ראש ועדת המדע והטכנולוגיה שזו תהיה
ועדה משותפת, זה מקובל עליי.

היו"ר רוני בר-און:

תהיה ועדה משותפת בראשות מי שייקבע בין שני ראשי הוועדות. יהיו חמישה חברים
מכל ועדה. מי בעד ההצעה?

הצבעה

בעד - הרוב

הנושא יידון בוועדה משותפת לוועדת המדע והטכנולוגיה ולוועדת העבודה, הרווחה
והבריאות.

אני מודה לכולם, הישיבה נעולה.

- - - - - - -

הישיבה ננעלה בשעה 10:45
