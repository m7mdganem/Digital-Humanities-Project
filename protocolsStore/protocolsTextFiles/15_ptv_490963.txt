פרוטוקולים/ועדת הכנסת/2397

ירושלים, כ"ח בכסלו, תשס"א

25 בדצמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 144

מישיבת ועדת הכנסת

יום שלישי, ט"ו בכסלו התשס"א (12 בדצמבר 2000), שעה 15:00

נכחו:

חברי הוועדה:

סאלח טריף – היו"ר

אלי בן מנחם

בנימין אלון

עמיר פרץ

יולי אדלשטיין

אליעזר כהן

אליעזר זנדברג

חיים דרוקמן

אליהו סוויסה

יצחק גאגולה

יוסף פריצקי

אופיר פינס

יאיר פרץ

ראובן ריבלין

דוד טל

שאול יהלום

נעמי בלומנטל

סופה לנדבר

יעל דיין

  זבולון אורלב

מקסים לוי

איוב קרא

רחמים מלול

קולט אביטל

נחום לנגנטל

משולם נהרי

דוד אזולאי

מוזמנים:

  אריה האן - מזכיר הכנסת

יועץ משפטי: צבי ענבר

מנהל/ת הוועדה: אתי בן-יוסף

קצרנית: איה לינצ'בסקי

סדר היום: 1. בקשות לשחרור הצעות חוק מחובת הנחה על שולחן הכנסת

  2. ערורים על החלטת יו"ר הכנסת והסגנים שלא לאפשר דחיפות הצעות לסדר היום

בקשות לשחרור הצעות חוק מחובת הנחה על שולחן הכנסת

היו"ר סאלח טריף:

אני מתכבד לפתוח את ישיבת ועדת הכנסת. אני קובע את כללי הדיון, נתחיל בבקשה
לפטור מחובת הנחה של חברי הכנסת יאיר פרץ, נסים זאב ונחום לנגנטל. נצביע ב-
15:40 . אם נוכל לסיים קודם, ההצבעה תהיה מוקדמת אבל לכל המאוחר היא תהיה
ב- 15:40.

הוגשו אלי אתמול שלוש בקשות לפטור מחובת הנחה בחוק, שהוא צו השעה מבחינה
פוליטית להרבה חברים בכנסת. פעלתי על פי התקנון והבאתי את זה במהירות
האפשרית והראויה, הודעתי על כך אתמול, שכל עניין שיבוא לכאן בעניין פטור
מחובת הנחה לנושא ההתמודדות על רשות הממשלה, אני אאשר מיד ואנו נעשה הכל
כדי להעביר את זה. אני מודיע לכם, שלמרות כל הטענות נגד ראש הממשלה, שהוא
עושה תרגיל, הוא הנחה אותנו לעשות את הכל כדי לא להיתפס לתקנון, או למגבלות
טכניות.

משה גפני:

גם זה תרגיל.

היו"ר סאלח טריף:

חבר הכנסת גפני, אני מבקש לא להפריע לי.

משה גפני:

גם זה תרגיל, אחרי מה שהוא עשה לי...

היו"ר סאלח טריף:

חבר הכנסת גפני, אתה לא תדבר בישיבה הזו, ואם תמשיך להפריע אתה גם תצא. לא
נאפשר לאף אחד לטעון, לפחות אני, מסיעת ישראל אחת, שאנחנו מנסים לחסום
מישהו מלהתמודד לרשות הממשלה. זו עמדתנו, כך פעלתי גם בתוקף תפקידי כיו"ר
הוועדה הזו ואני מבקש, לפי סדר הדיון, נשמע אחד את השני בקור רוח ובסבלנות,
על זה שתהיה פגיעה כאן בחוק יסוד ובחקיקת יסוד וכן הלאה. אני אומר, שאם יש
כאן בכנסת רוב של 61 שמבקש לשנות משהו צריך לאפשר לו לעשות את זה בצורה
מכובדת וללא מגבלות שמשתמע מהם שמירה על תקנון הכנסת.

משה גפני:

זה לא חוק יסוד הרחבת הממשלה.

היו"ר סאלח טריף:

חבר הכנסת גפני, אני קורא אותך לסדר פעם ראשונה. אני מתחיל בנימוקים של
המבקשים, כל אחד שתי דקות ולא יותר. יתחיל חבר הכנסת יאיר פרץ, אחר כך חבר
הכנסת נסים זאב, שכולנו משתתפים בצערו על מות אביו, נגיש גם את הבקשה שלו,
ולאחר מכן, חבר הכנסת לנגנטל.

יאיר פרץ:

אדוני היו"ר, אני חושב שבדברי פתיחה שלך אמרת ובצדק, צריך לאפשר היום לכל
אדם שרוצה להתמודד במדינת ישראל על רשות הממשלה, לפשר לו זאת מבחינה
דמוקרטית, זה הדבר הבסיסי והראשוני במדינה דמוקרטית. אני מבקש מחברי הוועדה
לקבל פטור מחובת הנחה על הצעת חוק יסוד הממשלה תיקון- מועמד לרשות הממשלה
בבחירות מיוחדות. בעיקר בתיקון בסעיף 8 שאומר בחוק יסוד הממשלה בסעיף קטן
(א) בפסקה (3 ) במקום "הוא חבר כנסת" יבוא: "הוא עומד בראש מפלגה המיוצגת
בכנסת"

בתיקון סעיף 13 לחוק העיקרי – בסעיף קטן (א), המילים "ושהוא חבר כנסת" –
ימחקו

בסעיף קטן (ג), המילים "ושהם חברי כנסת" – ימחקו. זו בקשתי, ואני מבקש
מחברי הוועדה לאשר את בקשתי.

היו"ר סאלח טריף:

הסברת לנו את החוק , והבנו את הנימוק, וזה היה חשוב כאן כדי לקבל את הפטור.
אני מבקש באותה מידה של מהירות ויעילות מחבר הכנסת לנגנטל לומר את דבריו.

נחום לנגנטל:

אדוני היו"ר, חברי וחברות הכנסת, בעיקרון, לפי איך שהבנתי את חוק יסוד
הממשלה בבחירה ישירה, המהות של ראש ממשלה שרוצה להתפטר, והעובדה שתוך 60
יום צריכים לבחור ראש ממשלה תחתיו.

אלי בן מנחם:

למה תחתיו? במקומו.

היו"ר סאלח טריף:

צריך לבחור ראש ממשלה.

נחום לנגנטל:

נובע מהעובדה שאנחנו הולכים לבחירה ישירה, העם בוחר את ראש הממשלה, ראה ראש
הממשלה שהוא מתפטר, הוא לא רוצה יותר לכהן, אז תוך 60 יום אי אפשר שמהכנסת
יבחר, צריך להגיע כמה שיותר מהר שהעם יבחר באותו מועמד שיהיה ראש ממשלה.
לכן קבעו מנגנון מאד מהיר לעניין, תוך 60 יום.

אני חושב, למרות שזה לא משנה מה הייתה כוונת המחוקק, ברגע שהחוק הזה יצא,
אין לנו אלא מה שכתוב בו. אבל לא הייתה כוונה שבו אדם יתפטר על מנת להגיש
את האמון מחדש על עצמו. מאחר ונעשה הדבר הזה במוצאי שבת, ובאותו זמן הודיע
כבר ראש הממשלה שהוא מתכונן להתמודד פעם נוספת, היה ההרגשה במוצאי שבת,
ולכן הגשתי את הצעת החוק כבר ביום ראשון בבוקר, שיש אולי רצון, לא מצדו, כי
הוא הכריז שאם תהיה הצעה הוא יתמוך ויצביע בעדה. למנוע ממועמד, שראינו שהוא
יכול אולי להיות מועמד ראוי ולזכות ברשות הממשלה, אבל מאחר והוא איננו מכהן
בכנסת, למנוע ממנו את האפשרות להתמודד.

אשר על כן, מאחר וראש הממשלה עצמו אמר שאם תבוא כזו הצעה הוא יצביע בעדה,
אבל יש פה פרצה חוקית אשר אינה מאפשרת לראש הממשלה לשעבר בנימין נתניהו
להציג את מועמדותו, אני מודה שהדבר הזה הוא בעייתי כי יש פה חוק יסוד,
ועושים פה שינוי דחוף ומהיר בחוק יסוד כלפי אדם ספציפי. אני מבין את ביקורת
בעניין.

יוסף פריצקי:

זה חל גם על חבר כנסת שהתפטר?

היו"ר סאלח טריף:

אני מבקש שמי שרוצה לדבר ורשום כאן, שלא יפריע באמצע.

נחום לנגנטל:

לכן אדוני היו"ר, אני חושב שההצעה הזו ראויה באופן שהוצעה, אין ספק שהיא
ראויה לדיון לפטור מחובת הנחה, זה הדיון שלפנינו כרגע, אני פונה לאותם חברי
כנסת אשר חושבים שאולי ההצעה הזו אינה ראויה, לפחות לא לעצור את זה במסגרת
הדיון לפטור מחובת הנחה.

היו"ר סאלח טריף:

שתי דקות לכל דובר, חבר הכנסת ריבלין, אני מבין שאתה לא רוצה להתייחס, אז
אל תפריע.

אופיר פינס-פז:

יש לי הצעה לסדר, אחד ידבר בעד, אחד ידבר נגד, ונצביע.

היו"ר סאלח טריף:

אני לא יודע מי בעד ומי נגד, איך אני יכול לדעת? מי שבעד אני אתן לו, ומי
שנגד אני לא אתן לו.

משה גפני:

הוא צודק.

היו"ר סאלח טריף:

מה הוא צודק? אני יודע מה אתה מצביע? אלוהים לא יודע מה אתה מצביע. אנו
פותחים את הדיון וראשון הדוברים הוא חבר הכנסת שאול יהלום, מיד לאחריו חבר
כנסת עמיר פרץ.

שאול יהלום:

אדוני היו"ר, אני חושב שמעבר לבעיות המשפטיות וחוקי יסוד שהועלו, שכולם
רציניות, אנחנו צריכים לקחת בחשבון איך רואה היום הציבור בישראל, שאמור
ללכת לבחירות בעוד 60 או 90 יום, כל אחד או 80% ממנו עומד ללכת לקלפי,
ואנחנו מעונינים למען הדמוקרטיה שהוא ילך ברצון. הציבור רואה שאם יתנו היום
רק לחברי הכנסת להתמודד, זה תרגיל שקובע את הזירה כאילו רק אחד מהמתמודדים
קובע עם מי הוא רוצה להתמודד. לכן אני קורא לכולם ליזום ולהסכים לחוקים,
ובמקרה שלנו לפטור מחובת ההנחה של החוק.

עמיר פרץ:

אדוני היו"ר, אני מציע שחברי הכנסת לא ינסו להאשים אחד את השני בתרגילים,
שאף אחד לא ינסה להצטייר כיפה נפש מידי לא אלה שמתנגדים ולא אלה שתומכים.
אני חושב שהדבר המרכזי הוא שהציבור בישראל צריך לדעת שאנחנו לא יצרנו מצב
שאדם שרוצה להתמודד ויש מפלגה חשובה שהוא רוצה להתמודד בתוכה, יתכן שהוא
יבחר. אם מפלגה שנחשבת השניה בגודלה בישראל בוחרת לעצמה מועמד, לא ייתכן
שאנחנו נחסום אותו מסיבות טכניות. לכן אני מציע לגמור את הפרשה כמה שיותר
מהר ושנוגיע למדינת ישראל מה הולך לקרות.

יולי-יואל אדלשטיין:

לצערי אדוני היו"ר, אני לא יכול לקבל את הצעת חברי שדברו לפני, הציבור מינה
אותם דוברים אז הם מדברים בשם הציבור. אני חושב שבמקום לחסום מועמד כלשהו,
אנחנו מנסים לחסום את הציבור מלהביע את רצונו, יש דרך לאפשר לכל אחד
להתמודד, היא דרך של בחירות כלליות , גם לכנסת וגם לממשלה, כל מה שנעשה כאן
זה תיקון דביקות בכסא, עם כל הכבוד, אני מאמין שלחלק מהאנשים פה יש
מוטיבציה נכונה ואמיתית לאפשר לנתניהו להתמודד, אבל נתניהו לא מינה אותי,
וגם הציבור לא מינה אותי דובר, אבל אני לפחות שמעתי בכלי התקשורת שנתניהו
מתנגד למהלך הזה וגם קורא לבחירות כלליות.

היו"ר סאלח טריף:

האם אנחנו נשמעים להוראותיו של ביבי נתניהו? חכה עד שיהיה ראש ממשלה. הוא
יגיד לי מה לעשות, טוב לדעת שברגע שהוא מגיע הוא מחלק לי הוראות.

יולי-יואל אדלשטיין:

לא שמעתי שתפקידו של יו"ר להפריע לדובר.

היו"ר סאלח טריף:

זו רק הערה, יש דברים מעצבנים שגם היו"ר לא יכול לסבול אותם. אני מתנצל.

יולי-יואל אדלשטיין:

קבלתי את התנצלותך, אבל אני עדיין לא חוזר בי, אני חושב שהמהלך הזה נועד
למטרה אחת, להשאיר את הכנסת על כנה, לדבוק בכסאות, ולגרום לכך שאחרי שייבחר
ראש ממשלה חדש, הוא גם לא יוכל לתפקד בכנסת הזו של 60 –60 ולגרום לציבור
ששוב אחרי כמה חודשים ילך לבחירות חדשות.

היו"ר סאלח טריף:

אם יש דף הוראות והנחיות של המועמד נתניהו, אני מוכן לקבל אותו. חבר הכנסת
שירי וייצמן, אני קורא אותך לסדר.

אליעזר זנדברג:

שמעתי את חברי הצדיקים כולם, אני מודיע שאני מבקש התייעצות סיעתית.

היו"ר סאלח טריף:

אין בעיה. חבר הכנסת גפני, אני קורא אותך לסדר פעם שניה, וחבר הכנסת שירי
ויצמן פעם ראשונה.

זהבה גלאון:

אנחנו סיעה של שניים פה, אנחנו מבקשות התייעצות סיעתית, הוא לא יכול
להתייעץ עם עצמו.

היו"ר סאלח טריף:

חבר הכנסת פריצקי, אני קורא אותך לסדר, יחד עם חברת הכנסת נעמי חזן, ויחד
עם יו"ר סיעת מרץ, פעם ראשונה. גם חברת הכנסת לנדבר.

משה גפני:

אני מבקש הערה לסדר.

היו"ר סאלח טריף:

חבר הכנסת גפני אתה לא תדבר היום, עוד פעם ואתה יוצא החוצה.

אליעזר זנדברג:

יש כאן בקשה של חבר הכנסת נסים זאב לפטור מחובת הנחה. ההצעה שלו הוגשה ב-
11 בדצמבר, כאשר אני רואה את ההצעה של יו"ר סיעת ש"ס, המכתב הוא מ- 11
לדצמבר, שזה אתמול, אני רואה שההצעה עוד לא הונחה, היא תונח רק היום אחר
הצהרים, ב- 12 לדצמבר. לכן אני מבקש חוות דעת משפטית, במה מדובר, כי המליאה
עוד לא נפתחה ולכן זה עוד לא הונח וזה יונח בשעה 16:00 ורק לאחר השעה 16:00
אפשר לבוא לכאן ולבקש פטור מחובת הנחה.

נסים דהן:

זו בדיוק הבקשה, פטור מחובת הנחה.

אליעזר זנדברג:

אני רוצה להתנצל בפני מרץ אם אני גונב להם את ההתייעצות.

היו"ר סאלח טריף:

אל תגנוב, זה בבחירות, חבר הכנסת בנימין אלון. אני קורא אותך לסדר חברת
הכנסת סופה לנדבר, פעם שניה. אני מציע לך לא להיות עליזה כי פעם שלישית
בדרך. חברת הכנסת קולט אביטל, את מפריעה לי.

בנימין אלון:

בחוק היסוד שאנו רוצים לשנות אותו, יש את סעיף 22 שאומר שאם ראש ממשלה רואה
שיש לו כנסת שהוא לא יכול לתפקד בה, הוא צריך ללכת לנשיא המדינה ולפזר את
הכנסת. הוא לא בחר בסעיף הזה, אלא הוא בחר בסעיף 23 שהוא מתפטר לבד.

היו"ר סאלח טריף:

זה הדבר היחידי שהוא בחר לא טוב?

בנימין אלון:

הואיל והוא מתפטר לבד כתוצאה מחוסר יכולתו לתפקד, מן הראוי היה שהוא לא
יכול יהיה להתמודד ולא לחסום מועמדים אחרים. אני לא חושב שזה כל כך ראוי
לשנות חוק יסוד, אבל חוק היסוד הזה הוראתו שלו בקדושה ולידתו שלו בקדושה,
ולכן אין שום בעיה לתקן בו תיקונים כמה שרוצים.

זהבה גלאון:

אדוני היו"ר, הניסיון לשנות את חוק היסוד זה לעשות פלסטר מחוק היסוד.

יאיר פרץ:

איך הצבעת?

היו"ר סאלח טריף:

חבר הכנסת יאיר פרץ פעם ראשונה, חבר הכנסת פריצקי פעם שניה. חבר הכנסת גפני
פעם שלישית, שב בבקשה בחדרי.

משה גפני:

אני אצא, אני רק רוצה לשאול אותה אם ג'ומס מהמפלגה שלה נבחר לממשלה בתיקון
חוק יסוד נוסף?

היו"ר סאלח טריף:

חבר הכנסת שירי ויצמן אני קורא אותך לסדר פעם שניה.

ראובן ריבלין:

אני מבקש להצביע ב 15:40 כי ב- 15:45 יש לנו הצבעה בוועדת חוקה.

זהבה גלאון:

שמעתי כאן את חברי הכנסת שאול יהלום ועמיר פרץ מדברים בשם הציבור, ואני
תוהה בשם איזה ציבור הם מדברים? אני גם רואה את הקואליציה העתידית, מי הניח
כאן את החוק, ש"ס הליכוד המפד"ל, זו הקואליציה. חוק היסוד הזה נתפר בזמנו
על פי מידותיו של נתניהו, זה שעכשיו יש כאן ניסיון לשנות חוק יסוד
לבחירות...

היו"ר סאלח טריף:

גם על פי מידותיו של נתניהו.

זהבה גלאון:

גם על פי מידותיו הצרות של נתניהו, לגופו של איש, זה מעשה שלא ייעשה, זה
חותר תחת אושיות המבנה הדמוקרטי והפרלמנטרי. אנחנו לא נעבור על זה, אנחנו
דורשות התייעצות סיעתית.

נעמי חזן:

שלוש סיבות שחייבים להתאגד לבקשה לפטור מחובת הנחה. סיבה ראשונה, הצעת החוק
עצמה היא פשע קונסטיטוציוני, ניסיון להפר את אחד מאבני היסוד של החוקה
בישראל בזה שראש הממשלה הוא חבר כנסת.

היו"ר סאלח טריף:

יש אבנים אין יסודות.

נעמי חזן:

דבר שני, שינוי חוק יסוד בענייני בחירות, ערב בחירות, הוא דבר בלתי נסבל
בעליל ואסור לתת לזה יד. הסיבה השלישית, בעקביות, הצעות חפוזות לפטור מחובת
הנחה במצב פוליטי טעון, זה דבר שהכנסת צריכה לעמוד בצורה איתנה ולהתנגד לה.

זהבה גלאון:

אנו מבקשות חוות דעת של היועץ המשפטי של הכנסת.

נעמי חזן:

במיוחד שמדובר בחוק יסוד.

אלי בן מנחם:

שמעתי את ביבי נתניהו בהופעת בכורה שלו מחדש. שמעתי את האזרח המאד מודאג
ביבי נתניהו על כך שלא נותנים לו להתמודד, ולשאלתו של נחום ברנע, עיתונאי
בכיר, הוא אמר שהוא הגיש הסתייגות לחוק שהוא הרי היה ממתכנני החוק הקיים,
אז חברי ואני, ובראשם ראש הממשלה אהוד ברק, שגם אמר את זה בדבריו, שהוא
יתמוך בכל הצעת חוק שתאפשר לביבי נתניהו להתמודד. אני וחבריי מסיעת העבודה
נתמוך בהצעת החוק פה אחד, ואני גם מקווה שחברי הכנסת מהימין שתומכים מאד
בביבי נתניהו, סיעת הליכוד שכולם יהיו פה ויצביעו בעד החוק.

היו"ר סאלח טריף:

חברת הכנסת נעמי בלומנטל

סופה לנדבר:

מה אתי?

היו"ר סאלח טריף:

לא מגיע לך כי הפרעת.

סופה לנדבר:

אני הפרעתי?

היו"ר סאלח טריף:

לא, אני הפרעתי לך כל הזמן. לכל אלה שיוצאים 15:55 בדיוק, תהיה הצבעה.
התייעצות סיעתית רבע שעה, 15:55 הצבעה.

אליעזר זנדברג:

אנחנו רוצים את חוות דעתו של היועץ המשפטי.

היו"ר סאלח טריף:

אל תפריע לי, תצא החוצה, תפסיק עם הטכניקות האלה, אם תשב בשקט תשמע את
כולם.

נעמי בלומנטל:

אם אנחנו מדברים על זכויות אדם בסיסיות, אני חושבת שהזכות הבסיסית של כל בן
אדם זה לבחור ולהיבחר. זה אחד מעקרונות הדמוקרטיה. הצביעות שלכם, שנתתם יד
לשינוי חוק יסוד בכזו קלות כשדובר על מספר חברי הממשלה, מקוממת יותר מאשר
התיקון שיהיה כאן. יתרה מזו, אני לא אתן לכם להשתיק אותי, ואני רוצה לומר
לכם, אנחנו נראים כמו חונטה סגורה, מה שיכול לקרות זה שכל שלוש שנים ייבחר
מישהו לרשות ממשלה כעבור שלוש שנים הוא יתפטר מעצמו, לא יפזר את הכנסת,
מישהו אחר מאותה קליקה, רק מבין חברי כנסת יוכל להתמודד וכך ייצא שלעולם לא
יוכל מישהו מהציבור הרחב להתמודד על רשות הממשלה.

סופה לנדבר:

אני רוצה לדבר.

היו"ר סאלח טריף:

אני לא רוצה לאפשר לך לדבר, זו זכותי. סגרתי את הרשימה.

סופה לנדבר:

מדברים על הזכות להיבחר, מה עם הזכות לדבר?

היו"ר סאלח טריף:

אני מודה לכם שאתם מנהלים את הישיבה. חבר הכנסת זנדברג, עם כל הכבוד לך,
אני הודעתי על מועד ההצבעה. אני מסביר לחברים ובראשם חבר הכנסת זנדברג שאני
מעריך אותו, אם היית יושב בשקט היית שומע את היועץ המשפטי. האם יש לך שאלה
מסוימת ליועץ המשפטי? אם היועץ מבקש להתייחס אני מייד מאפשר לו בלי לשאול
בכלל, אם יש לך שאלה, תפנה אליו. אם הוא היה רוצה לדבר, הייתי מייד נותן לו
ללא ההנחיות שלך.

אליעזר זנדברג:

העליתי טענה לגבי החוקיות של הפטור ברגע זה, לפני שהמליאה נפתחת בשתי הצעות
חוק, שלפחות על פי המודפס בהן אמורות להיות מונחות היום על שולחן המליאה,
והן למעשה טרם הונחו. יש שלוש הצעות, אחת של חבר הכנסת נסים זאב שהונחה
אתמול, שתיים אמורות להיות מונחות היום בשעה 16:00, והשאלה אם בכלל הוועדה
הזו מוסמכת לפטור מחובת הנחה לפני שההצעה הונחה ב- 16:00 במליאה, זו בעצם
שאלה עקרונית.

היו"ר סאלח טריף:

אחת הונחה אתמול ושתיים יונחו היום. השאלה ברורה.

צבי ענבר:

כל מי שהיה בוועדה מתחילתה של כנסת זו יודע שהממשלה באה בבוקר לכאן בשעה
10:00 או 11:00 הניחה הצעת חוק, ואמרה, זו הצעת החוק שתונח, ואנחנו מבקשים
שחרור מחובת הנחה. הוועדה הזו עמדה על עיקרון אחד, שלנגד עיני חברי הוועדה
יהיה אותו נוסח שיונח כדי שהוועדה תדע האם לתת או לא לתת. ברור שהפטור חל
אך ורק אם תונח ההצעה ולכשתונח.

הנושא הזה אי אפשר לומר שהוא חד וחלק, היה פעם תקדים בזמן ששושנה ארבלי-
אלמוזלינו הייתה סגן יו"ר הכנסת והוועדה שחררה מחובת הנחה הצעה לפני הנחתה,
וכאשר הגיעה ההצעה הזו לדיון במליאה, אמר טופיק טובי, הפטור לא היה חוקי
מפני שההצעה טרם הונחה. שושנה ארבלי-אלמוזלינו אמרה אז, נכון, ולא הביאה את
זה לפני המליאה. על ההחלטה הזו שלה בשעתו לא הוגש ערעור, אבל מאז, הנוהג
והנוהל הוא שכן פוטרים מחובת הנחה.

לי נראה שהדרך הנכונה היא, במסגרת של ועדה שאינו קשור בהצעה מסוימת,
שהוועדה תקבל החלטה לפי סעיף 147 לתקנון הכנסת, החלטה שתהיה טובה ותרשם
בכוכבית ותחייב את כולם ותאמר האם יש צורך שהחוק קודם יונח על שולחן הכנסת
או שדי בכך שיהיה מונח בפני חברי הוועדה. דבר אחד ברור, אם הצעת החוק איננה
מונחת בפי חברי הוועדה בוודאי שאסור לשחרר אותה, אם היא מונחת כל מה שפנו
אלי, שוחררו.

היו"ר סאלח טריף:

אם יותר לי להוסיף, למען הפרוצדורה, אתמול בא שר התקשורת וביקש להניח הצעת
חוק וביקש פטור מחובת הנחה. אמרתי לו אתמול שאין בכוחי לעשות את זה בישיבה
נוספת אתמול, והוא החליט שהוא לא מניח את זה, הוא לא הניח ולא עשינו פטור
מחובת הנחה, וזה הנוהל שהיה בוועדה מאז ומתמיד כך שלא חרגנו ממנו, אני
מקווה שבאת על סיפוקך, את דבריך אמרת באופן עקרוני, ואת הצבעתך אתה בוודאי
יודע לעשות.

אליעזר זנדברג:

הבקשה היא עדיין להתייעצות סיעתית.

היו"ר סאלח טריף:

שמעתי את זה ולכן לא הצבעתי בסוף הדיון כי נתתי לך זמן שלא ניצלת אותו.
קבעתי מתי מצביעים לאחר התייעצות סיעתית. אתה יודע שהעניין הזה מונח על סדר
יומה של הוועדה מאתמול וזה לא חדש לך ולמרות זאת, שיכולת להתייעץ עם כל
סיעתך כולם ביחד או כל אחד בנפרד ולשבת אתם שעות רבות, וחשבתי שהעניין הזה
לא היה נושא סודי בתקשורת אלא ידוע לכל. היה לך מספיק זמן לעשות הכל ולמרות
זאת ראית לנכון, זו זכותך, ולקחת את הצעד הזה. אפשרתי לך רבע שעה לחשוב,
שמעת את היועץ המשפטי ואם לא נחה דעתך, תביע אותה בהצבעה.

אליעזר זנדברג:

למען הסדר הטוב, ההודעה על סדר היום פורסמה היום, הכלל קובע שצריכים לעשות
הפסקה.

היו"ר סאלח טריף:

אתמול בערב העברנו לידיעת חברי הוועדה בדואר האלקטרוני את העניין הזה.

אליעזר זנדברג:

אני לא קורא את ה e.m שלי בלילה.

היו"ר סאלח טריף:

אל תתווכח אתי הדיון בעניין הזה סגור. קבלת תשובה ממני ומהיועץ, אני קורא
לך לסדר, אל תפריע לי. יש פה כללים מה אתה רוצה ממני.

אליעזר זנדברג:

אני אלך להתייעץ ואתם תצביעו פה.

היו"ר סאלח טריף:

תעשה מה שאתה רוצה. הצבעה בעוד 5 דקות, המשך דיון היה לצורך שמיעת היועץ
המשפטי על פי בקשתו של חבר הכנסת זנדברג.

כל מי שנמצא כאן וחבר ועדת הכנסת שירים את ידו. איוב קרא מחליף את ישראל
כץ, שירי ויצמן את חבר הכנסת מקסים לוי, חבר כנסת מלול מחליף את אמנון כהן
חברת הכנסת ציפי ליבני מחליפה את מאיר שטרית. חוץ מאלה שציינו אותם
כמחליפים, כל השאר לא מצביעים.

בתקווה שהפעם ביבי לא יעזוב אותנו לארצות הברית, מי בעד לאשר את הבקשה
לפטור מחובת הנחה לפי בקשות של חבר הכנסת יאיר פרץ, נחום לנגנטל ונסים זאב:

הצבעה

בעד: 15

נגד: 5

נמנע: 1

אושר הפטור מחובת הנחה של שלוש ההצעות של חברי הכנסת.

יולי-יואל אדלשטיין:

אני מבקש רביזיה.

היו"ר סאלח טריף:

הצבעה על הרביזיה עוד דקה. אפשר לחשוב שהרוב ישתנה, יש דקה לחברים לחשוב.

היו"ר סאלח טריף:

מי בעד לקיים רביזיה שירים את ידו.

הצבעה

בעד: מיעוט

נגד: רוב

הרביזיה בוטלה. הפטור מחובת הנחה אושר.

היו"ר סאלח טריף:

ישיבה הבאה על הערעורים תהיה בשעה 17:00.

הישיבה חודשה בשעה 17:00

היו"ר סאלח טריף:

יש הצבעות עכשיו רק על ערעורים, ביקשתי מחבר הכנסת ריבלין והוא הסכים
לעניין הזה.

דוד אזולאי:

אדוני היו"ר, אמרו לי היום ב- 15:00 והייתי היום ב- 15:00

היו"ר סאלח טריף:

היה משהו שבגללו כל סדר היום השתנה וזה לא בשליטתי לכן נעשה את זה מחר
בבוקר. חבר הכנסת חיים דרוקמן "הכחשת השואה על ידי רשות הפלשתינית", אני
מבקש ממך לנמק.

משה גפני:

מה עם סעיף 1?

היו"ר סאלח טריף:

בכוונה אני מתחיל עם זה, אני מבקש את סבלנותך.

חיים דרוקמן:

אדוני היו"ר, אני חושב שבכל ביטוי של הכחשת שואה צריכה מדינת ישראל לפעול.
לאחרונה הייתה הכחשה על ידי היסטוריון פלשתיני בכיר שהחליט שהכל שקר, לא
דכאו ולא אושוויץ, שאלה היו מקומות לחיטוי, הכחשת השואה. אני תמה, איך
שהחושים שלנו הפכו להיות קצת כהים לנושא השואה. אני חושב שכל דבר שיש בו
משום הכחשת השואה, צריך לבוא בעקבותיו ביטוי חזק מהכנסת.

היו"ר סאלח טריף:

מי מייצג את הנשיאות, בבקשה חבר הכנסת לנגנטל:

נחום לנגנטל:

בנשיאות חשנו שישנם דברים יותר דחופים.

שאול יהלום:

יותר דחוף מהכחשת השואה?

היו"ר סאלח טריף:

חבר הכנסת יהלום, מה הנזיפה הזו?

נחום לנגנטל:

חשבנו שהדבר הזה חשוב מאד אבל הייתה לנו בעיה שקיצצנו את מספר ההצעות לסדר
השבוע לפחות מאשר חמש בגלל הסדר יום הדחוס של הכנסת. זו הסיבה היחידה,
לדעתי, שלא קבלנו את הצעתו של חבר הכנסת דרוקמן.

היו"ר סאלח טריף:

בנשיאות מאשרים חמש הצעות לסדר היום ולא היה באפשרותם לאשר יותר.

נחום לנגנטל:

אושרו פחות בגלל המצב, בגלל הלחץ של הפריימריס.

היו"ר סאלח טריף:

זה מה שהיה, מי בעד ערעורו של חבר הכנסת דרוקמן?

הצבעה

בעד: 8

נגד: אין

הערעור אושר.

היו"ר סאלח טריף:

חבר הכנסת יורי שטרן איננו כאן, ולכן הנושא שלו לא יידון. חבר הכנסת אליעזר
זנדברג בעניין "התפטרותו של ראש הממשלה ושובו של נתניהו לזירה הפוליטית"

משה גפני:

אני רוצה לשאול שאלה.

היו"ר סאלח טריף:

אי אפשר כך, יש ערעורים, יש נוהל, אי אפשר לנהל כך דיון.

משה גפני:

זו שאלה לסדר.

היו"ר סאלח טריף:

גם שאלה לסדר, זה הסדר. יש לנו 9 הצעות בעניין הזה, אני אומר לכם במידה רבה
של אחריות, לפני שאנחנו מצביעים, יש כאן כנסת שצריכה להתנהל ויש גבול.

שאול יהלום:

9 הצעות?

היו"ר סאלח טריף:

9 הצעות באותו עניין. זה הרב שיח הפוליטי נדוש ביותר בכל כלי התקשורת בכל
דקה ובכל שעה.

שאול יהלום:

מצד שני זה שתשעה חברי כנסת הגישו את ההצעות זה אומר משהו.

היו"ר סאלח טריף:

לסדר היום, אני הולך לשמוע את כל הערעורים ואחר כך להחליט מה אנחנו עושים
בהצבעות.

אליעזר זנדברג:

בדרך כלל ממסכמים את מספר חברי הכנסת, ואם מדובר בהצעות שהוגשו על ידי יותר
מ- 61 חברים של סיעות, הופכים את זה לדיון בשבוע שלאחר מכן או באותו שבוע,
דיון אישי של כולם. יכול להיות שזה המצב כאן ולא ספרו, אני לא יודע.

דבר שני, לא הייתה בכנסת המסגרת הראויה לקיים דיון בנושא הזה במהלך השבוע
וכולם מסכימים שזה שבוע קריטי. דבר שלישי, מדובר בערעורים על הצעות דחופות,
הצעה דחופה זה שלוש דקות, תכפיל אפילו בעשרה מערערים, זה יוצא 30 דקות. אם
זה בסופו של סדר היום, לכל היותר המערערים יישארו.

היו"ר סאלח טריף:

אני רואה כמה ערעורים יש לי, זה לפחות שעתיים.

נחום לנגנטל:

אף אחד לא עולה.

היו"ר סאלח טריף:

כבר אישרנו ערעור אחד שזה ייקח כעשר דקות.

אלי בן מנחם:

חבר הכנסת לנגנטל, אתה מייצג את הנשיאות או שאתה נגדה, הוא תומך בכל
הערעורים.

היו"ר סאלח טריף:

חברת הכנסת גלאון איננה, חבר הכנסת טיבי איננו, חבר הכנסת פריצקי בבקשה,
נמק את הערעור שלך.

יוסף פריצקי:

הנושא הזה הובא על ידי שלושה חברי כנסת. גם על ידי חבר ליצמן. הוא לא הגיש
ערעור אבל הוא הגיש הצעה לסדר. הנושא הזה חשוב בצורה בלתי רגילה.

שאול יהלום:

מה הוא חשוב?

היו"ר סאלח טריף:

תאמר מה הדחיפות של הבקשה.

יוסף פריצקי:

הדבר הזה הוא בראש סדר היום של האנשים בישוב הזה. לפני שהתחילו המהומות,
אנשים אמרו תביאו את זה לכנסת, בואו נקיים דיון, תנו להם לשמוע מה שקורה,
נעביר את זה לוועדה, ונראה שהכנסת מטפלת בנושא שהוא אקוטי למקום מסוים.

היו"ר סאלח טריף:

לפי הגדרת הנושא הוא מבטל את הדחיפות של העניין, חבר הכנסת פריצקי יש לך
סיבה טובה להצעה רגילה לסדר היום, ואתה יודע שזה סוף המושב וחבל על הזמן.

נחום לנגנטל:

אני רוצה להסביר למה לא.

היו"ר סאלח טריף:

אין צורך זה ברור מאליו. אליהו סוויסה הסמיך את יאיר פרץ לנמק במקומו.

אליעזר זנדברג:

אתה קובע הסמכות?

היו"ר סאלח טריף:

הוא בא אלי לפני שיצא, נתן לי מכתב ואמר שחבר הכנסת פרץ ימלא את מקומו.

שאול יהלום:

זה מוכר?

היו"ר סאלח טריף:

זה מקובל, חבר הכנסת זנדברג תמיד יש לך טענות, זה כלל שנהוג פה.

אליעזר זנדברג:

אין לי טענה להפך אני מכבד את זה, ואשתמש בזה.

דוד אזולאי:

אריה דרעי היה צריך לצאת השבת לחופשה, הוא הגיש את בקשתו בכתב לפי דרישת
השב"ס, למרות הכל התעמרו בו ולא נתנו לו לצאת. הנושא הזה מאד חשוב על מנת
שהשב"ס יידע שאי אפשר להתעלל באסירים ובמיוחד שכשמבקשים מראש, תגיש בקשה,
יש הבטחה שהוא ייצא לשבת וברגע האחרון דוחים את זה. אם לא יקיימו את הדיון
הזה השבוע...

שאול יהלום:

מתי השבת הזו?

דוד אזולאי:

היא עברה. על מנת שהדברים האלה לא יחזרו על עצמם.

היו"ר סאלח טריף:

יש בר מצווה נוספת?

יאיר פרץ:

כן.

דוד אזולאי:

לכן אני מבקש לקבל את הערעור ולהעלות את הנושא לדיון על סדר היום.

נחום לנגנטל:

אני רוצה לומר לגבי שלושת הדברים הקודמים, כל אחד משפט אחד. לגבי הנושא של
אריה דרעי, חשבנו שהנושא חשוב, הוא לא דחוף משום שהבר-מצווה כבר עברה.
אנחנו חושבים שבמסגרת הזו זה יכול להיות או שאילתה לשר שהוא ישיב על זה, או
אפילו שאילתה על דף, שהיו"ר הסכים לתת את זה, יכול להיות גם בוועדה של
אדוני שהציע את ההצעה הזו, לכן לא חשבנו שזה צריך להיות דחוף לדיון במליאה.

היו"ר סאלח טריף:

חבר הכנסת אזולאי, שאילתה בעל פה שהיו"ר מסכים לה מהיום למחר היא בהחלט כלי
חשוב יותר מזה.

דוד אזולאי:

אנחנו יוצאים לפגרה עוד מעט, מתי אפשר להעלות את זה? אני מבקש להביא את זה
להצבעה.

שאול יהלום:

אם הוא נותן לך אישור על שאילתה בעל פה.

היו"ר סאלח טריף:

מחר הממשלה תשיב עליה.

נחום לנגנטל:

שישאל את זה מחר והשר יהיה חייב לתת לך תשובה מחר.

דוד אזולאי:

מחר השר לא נמצא הוא לא יכול לענות לי.

היו"ר סאלח טריף:

מימלא מחר יהיה דיון

נחום לנגנטל:

לגבי הנושא של בית ספר חרדי הפועל ביישוב קדימה. חשבנו שכל נושא הוא חשוב,
כל דבר אפשר לבוא ולהגיד שהוא הכי חשוב בעולם, חשבנו שהנושא הזה ראוי שאם
באמת הוא כל כך דחוף וחשוב, שידונו בו בוועדת החינוך או בהצעה רגילה.

לגבי הנושא של התפטרות ראש הממשלה, מאחר וההתפטרות הזו נכנסה כבר לתוקפה
והיא כבר התגלגלה, חבר הכנסת בן מנחם, לא יכול להיות שלא תקשיב למה שאני
אומר. לגבי הנושא של התפטרות ראש הממשלה, מאחר והיא נכנסה לתוקפה , לא
מצאנו לנכון שהדבר הזה יידון שוב בכנסת. מה אפשר לעשות, הוא יחזור בו
מהתפטרותו, הוא כבר לא יכול לחזור בו. אשר על כן, על שלושת הדברים האלה אני
מייצג את הנשיאות באופן נאמן ביותר שצריך להצביע נגדם.

היו"ר סאלח טריף:

חבר הכנסת גמליאל איננו כאן, חבר הכנסת יצחק גאגולה " התעלמות מהתחייבות
לסלול את הכביש מירושלים לביתר דרך מושב אורה" מה חדש? למה זה דחוף?

יצחק גאגולה:

לאור זריקות האבנים שאנחנו עדים להם בדרך לבית"ר בחודשיים האחרונים, ומיום
ליום המצב רק מחמיר. בשנת 1992, ראש הממשלה דאז יצחק רבין ז"ל הוביל כביש
נוסף לבית"ר, חוץ מכביש המנהרה, כביש נוסף שממנו אין סיכון לנוסעים. עד
היום לא אנחנו לא רואים התקדמות בנושא הזה. לאור ההתפתחויות באחרונות
בחודשיים האחרונים, פשוט רציתי להעלות את הנושא לסדר היום כדי לזרז את
סלילת הכביש החדש כדי שהתושבים שם לא יסבלו.

היו"ר סאלח טריף:

היות והנושא הזה יישאר נושא דחוף גם בשבוע הבא, תגיש את זה בשבוע הבא.

יצחק גאגולה:

בשבוע הבא לא יהיה.

היו"ר סאלח טריף:

בשבוע הזה יש גבול למה שנוכל לדחוס בכנסת. אני חושב שהנושא של אליהו סוויסה
יותר חשוב לעניות דעתי, אני מציע לך להגיש בשבוע הבא.

יצחק גאגולה:

למען אריה דרעי אני מוכן לעשות זאת.

היו"ר סאלח טריף:

חבר הכנסת משולם נהרי כנ"ל?

משולם נהרי:

לא, אני לא יורד מזה. אדוני היו"ר, אני רוצה לדבר על תופעה מדאיגה בקרב
ילדים ובני נוער.

היו"ר סאלח טריף:

תופעה זה לא מספיק דחוף.

משולם נהרי:

אנחנו מדברים על הימורים, ואנחנו מדברים על סמים, ואנחנו מדברים על כל מיני
דברים כאלה.

היו"ר סאלח טריף:

לדאבוננו זה דבר מתמשך.

משולם נהרי:

אני רוצה להתייחס בעיקר לא רק למה שכתוב בעיתון, שבגלל סגירת הקזינו ביריחו
הנושא צובר תאוצה ובני נוער בגיל 14 מהמרים בארץ. אני רוצה להתייחס לדבריו
של דר' יצחק קדמן, מנכ"ל המועצה הלאומית לשלום הילד, הוא אומר שזה דבר
חמור.

היו"ר סאלח טריף:

אין צורך בדיון, אתה צריך להסביר את אלמנט הדחיפות.

משולם נהרי:

אנחנו מדברים על הדבר היקר לנו מכל, אם הילדים מגיעים למצב כזה ואנחנו
עוברים לסדר היום, אם זה לא דחוף, אז מה כן דחוף? אני לא חושב שיש דבר יותר
דחוף מאשר להציל את הילדים, לקיים דיון לא היום ולא מחר, אלא אתמול! על
הילדים הללו שמתדרדרים להימורים. ילדים בגיל 8 לדברי יצחק קדמן, זה לא דבר
חדש, זה דבר שקורה בארץ והמשטרה לא אוכפת את החוק בנושא הזה. אי אפשר
להפקיר ילדים, אי אפשר להגיד על ילדים שזה לא חשוב ולהניח את זה בצד. אני
חושב שנושא של ילדים הוא קודם לכל דבר אחר, זה הדבר היקר לנו ואני חושב שזה
דחוף ביותר.

נחום לנגנטל:

זו תופעה, כל תופעה במהותה, לדאבוני הרב מאד, גם בשבוע הבא, וגם אם זה יעלה
היום לסדר היום במליאה, בשבוע הבא אני חושב שעדיין בני ה- 14 יהמרו בבתי
ההימורים בירושלים. לכן זו לא הצעה דחופה. לסיעת ש"ס יש מכסה של הצעות
רגילות לסדר יום. זו בדיוק המתכונת להצעה רגילה לסדר היום.

משולם נהרי:

אותך זה לא מזעזע?

נחום לנגנטל:

זה מאד מזעזע, לכן אני מציע הצעה רגילה.

משולם נהרי:

לא אכפת לך שהחינוך פושט את הרגל? לך לא אכפת שילדים בני 8 מהמרים יום יום?

נחום לנגנטל:

אדוני סגן השר לשעבר, תאמין לי שזה מאד מטריד אותי. אני מציע לך, יו"ר סיעת
ש"ס נמצא פה שייתן לך הצעה רגילה.

משולם נהרי:

לא. אני עושה את זה מפני שאני לא יכול לישון בלילה.

היו"ר סאלח טריף:

יש לו פתרון. אני לא מוכן שתתייחס כאן כך, אני מכבד אותך, יש לו פתרון
בשבילך.

יאיר פרץ:

אושרה לי הצעה לסדר מחר שצריכה לעלות בנושא תחקיר של שירות התעסוקה, אני
מוריד את ההצעה ומעלה את ההצעה של חבר הכנסת נהרי.

היו"ר סאלח טריף:

ואנחנו כאן בוועדה ממליצים ליו"ר לקבל את זה ויהיה לך הפתרון. הוא מוותר
מסיעתו. עם כל הכבוד, יש לנו אחריות ואישרנו כבר את הנושא של חבר הכנסת
דרוקמן, בנושא אנטישמיות נושא החשוב לכולנו וחשוב שאישרנו. הנושא השני שאני
מבקש לאשר כדי לא להעמיס על הכנסת, ואני פונה אליכם באחריות שלא נשחק עם
זה, אחרת אני לא אעשה הצבעה.

אליעזר זנדברג:

יש גם ערעור לחבר הכנסת פריצקי.

היו"ר סאלח טריף:

אתה לבד?

יוסף פריצקי:

אני אילן וחבר הכנסת ליצמן.

משה גפני:

תביא להצבעה

היו"ר סאלח טריף:

אני לא רוצה להביא להצבעה, תעשו מה שאתם רוצים.

משה גפני:

אני נגד.

יוסף פריצקי:

אתה נגד חבר הכנסת ליצמן?

היו"ר סאלח טריף:

חבר הכנסת פריצקי, אני אדאג לך בשבוע הבא בעניין הזה.

משה גפני:

תביא להצבעה.

היו"ר סאלח טריף:

זה טוב שאנחנו מבינים אחד את השני ונוהגים באחריות.

יוסף פריצקי:

תביא את זה בשבוע הבא.

משה גפני:

מה זה העסקאות האלה?

אליעזר זנדברג:

חבר הכנסת טיבי לא הגיע בגלל שהוא ברמאדן, שלא יהיה מצב שאתה לא אישרת
למישהו כי הוא לא הגיע, אולי אפילו להרים לו טלפון.

היו"ר סאלח טריף:

לגבי חבר הכנסת טיבי, אני לוקח על גבי כל טענה. ספקתי את רצונך?

משה גפני:

אני עומד נפעם מול הגנתו של חבר הכנסת זנדברג משינוי.

היו"ר סאלח טריף:

אני מצביע רק על הערעור של חבר הכנסת אליהו סוויסה. שלום לך חבר הכנסת
טיבי, לקחתי על גבי כל טענה לגביך.

יאיר פרץ:

אל תדבר מילה, תפסיד הכל.

היו"ר סאלח טריף:

ברוח טובה זו, ואחרי שחבר הכנסת טיבי בא מהאיפטר , אנחנו צמים בעל כורחנו
ושלא מרצוננו, השם יעזור לנו, נצביע על ערעורו של חבר הכנסת סוויסה .

מי בעד לאשר את ערעורו של חבר הכנסת סוויסה?

הצבעה

בעד: 6

נגד: 1

הערעור אושר.

היו"ר סאלח טריף:

אני מודה לכולם ונועל את הישיבה.

הישיבה ננעלה בשעה 17:35
