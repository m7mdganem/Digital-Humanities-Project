פרוטוקולים/ועדת הכנסת/1933

ירושלים, ב' בחשון, תשס"א

31 באוקטובר, 2000

הכנסת החמש-עשרה נוסח לא מתוקן

מושב שני

פרוטוקול מס' 16

מישיבת ועדת הכנסת

יום שלישי, ב' בחשוון התש"ס (12.10.99), שעה 11:00

נכחו:

חברי הוועדה: אופיר פינס-פז - מ"מ היו"ר

זבולון אורלב

מיכאל איתן

יולי אדלשטיין

מוחמד ברכה

משה גפני

עבד-אלמאלכ דהאמשה

אליעזר זנדברג

ראובן ריבלין

יורי שטרן

דוד אזולאי

אחמד טיבי

אליעזר כהן

אבשלום וילן

אביגדור ליברמן

עסאם מח'ול

סגן מזכיר הכנסת דוד לב

סגנית מזכיר הכנסת שושנה כרם

גאולה רזיאל - מנהלת לשכת מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר שפנייר

סדר היום: 1. ערעורים על החלטת יושב-ראש הכנסת והסגנים

שלא לאשר דחיפות הצעות לסדר-היום.

2.  הצעות לסדר-היום.

ערעורים על החלטת יושב-ראש הכנסת והסגנים

שלא לאשר דחיפות הצעות לסדר-היום

היו"ר אופיר פינס-פז:

אני פותח את הישיבה. אנחנו דנים היום בערעורים על החלטת הנשיאות שלא לאשר
דחיפות הצעות לסדר היום. הצעה ראשונה של חבר-הכנסת ליברמן, בנושא: "הפגיעה
באזרחים ישראליים הנכנסים לרשות הפלסטינית". בבקשה.

אביגדור ליברמן:

אני באמת לא מבין איך היה אפשר לדחות נושא שהיה גם במרכז של ויכוח ציבורי,
גם בתקשורת. הגיע לידי נייר שגיבש משרד הביטחון, שהוא לדעתי חמור ביותר.
אני מקריא ממה שכתב חיים ישראלי לשר הביטחון, כנימוקים למה לדחות את הדיון:
"שלושה חיילים בחופשה נכנסו לאזור בית לחם ברכבם הפרטי בנסיבות שנמצאות
בחקירה. שוטרים פלסטיניים עצרו, חקרו והיכו את החיילים תוך גרימת חבלות
גופניות. החיילים שוחררו והוחזרו לשטח מדינת ישראל ועברו חקירות של המשטרה
הצבאית. אנו רואים מעשה זה של הרשות הפלסטינית בחומרה רבה והפרה בוטה של
ההסכם שעל פיו אינה רשאית לעצור או לחקור אזרחים ישראלים ובכלל זה חיילים.
הוגשה מחאה ל-DCO".

יורי שטרן:

המשפט האחרון בנייר הזה הוא מפתיע.

אביגדור ליברמן:

כן. "מוצע שלא להכיר בדחיפות".

יורי שטרן:

רואים בחומרה רבה ולא מכירים בדחיפות.

אביגדור ליברמן:

אני מבקש שהמכתב הזה של חיים ישראלי יצורף לפרוטוקול, כדי שאנשים ידעו. זו
לא עמדה שלי, זה מכתב של חיים ישראלי, שחיילים ישראלים הפכו לשק חבטות, לשק
איגרוף, של הפלסטינים ואנחנו מוכנים להבליג.

היו"ר אופיר פינס-פז:

איך הגיע לידיך המכתב, חבר-הכנסת ליברמן?

אביגדור ליברמן:

התגלגל. עיתונאים מקבלים הכל, דאגו להעביר גם אליי.

מיכאל איתן:

זה לא מסמך סודי.

אביגדור ליברמן:

אני חושב, לסיכום, שאנחנו כנראה צריכים לחכות עד שייהרגו חיילים על מנת
לדון בנושא הזה.

היו"ר אופיר פינס-פז:

תודה. חבר-הכנסת ריבלין עונה בשם הנשיאות.

ראובן ריבלין:

לפני שאני עונה לגופה של בקשה זו שעומדת עכשיו לדיון, אני רוצה לומר דבר
כללי. הנשיאות אישרה בערך 39 מציעים הצעות דחופות לסדר היום. הדבר מביא
למצב שבו, יחד עם הפעילות החקיקתית הברוכה של חברי-הכנסת, אנחנו עתידים
לגמור את סדר היום ביום רביעי אולי ב10:00- בלילה במהלך עניינים רגיל.

היו"ר אופיר פינס-פז:

דרך אגב, אני רוצה להודיע שכל הצעה שתאושר כאן תידון בסוף סדר היום ביום
רביעי ולא תידחה לשבוע הבא.

ראובן ריבלין:

זה עניין פרוצדורלי, לא מהותי. יחד עם זה, אם ההצעה לסדר היום היתה שייכת
למשרד החינוך, בוודאי שר החינוך היה מבקש לא לבוא באמצע הלילה. מה שאמרה
הממשלה - שכל ערעור שיאושר על-ידי ועדת הכנסת, חבר-הכנסת המציע יהיה אחרון
בסדר היום והממשלה לא תשיב. זו היתה עמדת הממשלה.

אליעזר זנדברג:

זה דבר חמור בפני עצמו, שהממשלה בוחרת לא להשיב.

יורי שטרן:

מה זה העניין הזה?

ראובן ריבלין:

קודם כל, תרשו לי לגאול עולם. אני ציטטתי דברים בשם אומרם. אמר חיים רמון,
שהוא השר המקשר, שהואיל ויש סדר יום כזה שבו השרים מקבלים את ההודעות על כך
שהם צריכים להשיב, אם יתקבלו הצעות נוספות שיאושרו על-ידי ועדת הכנסת,
הממשלה תבקש לא להשיב.

משה גפני:

אבל בגלל זה הרחבנו את הממשלה, כדי שיהיה מי שיבוא לענות.

קריאה:

הממשלה לא עובדת בלילה.

ראובן ריבלין:

אני רוצה לומר דבר נוסף. צריך לשים לב שלגבי הצעה אחת, שהיא הצעה דחופה
שאושרה על-ידינו, הדיון בה נקבע בשבוע הבא, מתוך ידיעה שהיא לא כל דחופה
אבל היא חשובה. יש שני אלמנטים שמדריכים אותנו. אחד זה הדחיפות והשני זה
החשיבות.

לעניין ההצעה לסדר היום של חבר-הכנסת אביגדור ליברמן, אנחנו לא רצינו
להעלות אותה כהצעה דחופה בגלל עמדת משרד הביטחון, מהטעם שהתגלה הבוקר,
שיכול להיות שהחיילים היו קשורים באיזשהו מעשה פלילי. לכן חשבנו שיותר טוב
שנשמע קודם את הפרטים ואחר כך נאשר.

יורי שטרן:

גם אם הם עסקו במשהו פלילי, זה אומר שאפשר להכות אותם? זה הופך להיות פחות
דחוף? העניין הוא לא אם החיילים נכנסו לשם בתמימות או לא.

אליעזר כהן:

מעשה פלילי זה נתפסו בגניבה.

מיכאל איתן:

מה זה משנה? נגיד שחיילי צה"ל נכנסים לרשות לשם מעשה גניבה, זה לא דחוף?

ראובן ריבלין:

תרשה לי, אדוני, לסיים את דבריי. אני חושב שהנימוק פה הוא חשוב מאוד. הואיל
והממשלה צריכה לענות על ההצעה לסדר-היום, אני חושב שהיא רוצה להיות בקיאה
בפרטים די הצורך. אם היא היתה אומרת: 'אני רוצה לגלות את הפרטים', אין כל
ספק שהיתה השאלה - -

אליעזר כהן:

עד הבוקר ידעו את הפרטים.

ראובן ריבלין:

לכן הנשיאות התייחסה לבקשה כפי שהתייחסה. לגבי ההצעות הבאות הרבה יותר קל
לי לענות, כי זאת באמת הצעה שיש בה חשיבות - -

יורי שטרן:

אדוני היושב-ראש - -

היו"ר אופיר פינס-פז:

חבר-הכנסת יורי שטרן, אתה לא קשור לעניין?

יורי שטרן:

אני קשור כחבר ועדת הכנסת.

היו"ר אופיר פינס-פז:

סליחה, אין דיון על זה. יש בקשת הפונה, יש תשובת הנשיאות והצבעה.

יורי שטרן:

מילה אחת, כמו בכל ועדה.

היו"ר אופיר פינס-פז:

אין דבר כזה. אנחנו לא מקיימים דיון לגוף העניין בוועדה.

יורי שטרן:

סדר היום של הישיבה הזאת הוא דיון בערעורים.

מיכאל איתן:

בתור ותיק אני רוצה לומר: בערעורים של יום שני אין דיון. הפרוצדורה היא
פשוטה ואכזרית - בעל הערעור מנמק בדקה ומצביעים. אין התייחסות של החברים.

אליעזר זנדברג:

אבל חבר-הכנסת ריבלין דיבר על דבר אחר, עקרוני. שהממשלה לא תענה על הצעות
לסדר היום אחרי שעה מסוימת.

מיכאל איתן:

זה לא שייך לערעור. תעלה את זה כנושא.

אביגדור ליברמן:

אני מציע הצעת פשרה. מכיוון שהנימוק של חבר-הכנסת ריבלין הוא שמחכים
לתוצאות חקירה של מצ"ח, אני מבקש לדחות את ההצעה שלי לשבוע הבא, כשיהיו לנו
תוצאות החקירה, ובשבוע הבא נדון בזה.

ראובן ריבלין:

אין בעיה. הנשיאות ראתה בזה דבר שהוא דחוף.

היו"ר אופיר פינס-פז:

מי בעד ההצעה שההצעה הזאת תידון אחרי תוצאות חקירת מצ"ח?

ה צ ב ע ה

בעד ההצעה שההצעה לסדר היום תידון אחרי תוצאות חקירת מצ"ח - רוב

נגד - אין

ההצעה שההצעה לסדר היום של חבר-הכנסת ליברמן תידון אחרי תוצאות חקירת מצ"ח
נתקבלה.

מוחמד ברכה:

זה יידון במליאת הכנסת או בוועדה?

קריאות:

בוועדה, בוועדה.

היו"ר אופיר פינס-פז:

אני רוצה להגיד לכם מה אישרתם. אישרתם שההצעה של חבר-הכנסת ליברמן לא תידון
השבוע. היא תידון לאחר סיום חקירת מצ"ח.

אביגדור ליברמן:

לא. אנחנו אישרנו שהיא תידון בשבוע הבא.

היו"ר אופיר פינס-פז:

אמרת: אחרי תוצאות חקירת מצ"ח.

אביגדור ליברמן:

עד השבוע הבא בטוח שיהיו תוצאות החקירה של מצ"ח.

היו"ר אופיר פינס-פז:

אני לא אחראי על זה.

מוחמד ברכה:

אני חושב שההצבעה היא חסרת משמעות, כי בלאו הכי חבר-הכנסת ליברמן יכול
להציג את הנושא הזה בשבוע הבא והנשיאות תאשר לו.

מיכאל איתן:

להצבעה הזאת יש משמעות - שהוא מפסיד את הנשיאות בשבוע הבא. הוא לא יכול
להגיש את זה לנשיאות, הוא צריך לבוא ישר הנה, לוועדה. ככה היה לו עוד צ'אנס
קודם להגיש את הצעתו לנשיאות והוא לא היה בא הנה. עכשיו אין לו את הצ'אנס
הזה. זה מרע את מצבו.

מוחמד ברכה:

זו הרעת תנאים.

היו"ר אופיר פינס-פז:

אנחנו עוברים להצעה לסדר היום של חבר-הכנסת יולי אדלשטיין בנושא: "ריכוז
יתר של סמכויות במשרד ראש הממשלה". בבקשה.

יעקב ליצמן:

היה על זה דיון ארוך אתמול.

יולי-יואל אדלשטיין:

אני מבקש תשומת לב. אדוני היושב-ראש, אני מרגיש אי-נוחות מסוימת מכיוון
שאני חבר נשיאות הכנסת יחד עם חברי ראובן ריבלין. אבל אני רוצה להסביר מה
קרה. בנושא של ריכוזיות יתר או רפורמה - כל אחד קרא לזה בשם אחר - הוגשו
אתמול לנשיאות הכנסת הצעות דחופות על-ידי שבעה-שמונה חברי-כנסת, כמעט מכל
המפלגות - גם מהאופוזיציה וגם מהקואליציה. נאמר לנו על-ידי השר המקשר
שהנושא חסר משמעות ולא צריך להעלות אותו לסדר-היום, כי ממילא יש דיון אישי
של כל חברי-הכנסת. רבע שעה יותר מאוחר, בהנהלת הקואליציה, נאמר שאין דיון
אישי על הנושא הזה.

ראובן ריבלין:

אתמול היה דיון.

יולי-יואל אדלשטיין:

סליחה, אני מבקש לדייק. אתמול לא נידונו שום סמכויות שעוברות למשרד
ראש-הממשלה. לא מינהל, לא סמכויות של משרד הפנים. נידונו אתמול נושאים
אחרים, חשובים, שיש אולי קשר מקרי ביניהם לבין שאר הדברים, אבל הנושא של
ריכוזיות יתר במשרד ראש-הממשלה לא עלה לדיון. אני אומר את הדברים גם בשם
עוד מציעים - חבר-הכנסת ברעם, חבר-הכנסת שלום - שלא הגישו רשמית את הערעור
אבל תומכים בהחלט בעמדתי זו. אני מקווה מאוד שיותר לא יקרה דבר כזה, שכסגן
יושב-ראש הכנסת אני בא לכאן ומערער, אבל היתה פה - אני לא רוצה לומר הטעיה,
אבל חוסר התייעצות עם היועץ המשפטי לממשלה. מסתבר שרק אחרי ישיבת הנשיאות
מצאו לנכון להתייעץ איתו. הוא אמר שהממשלה עדיין לא יכולה להביא את זה
להצבעה, אבל הנשיאות כבר לא אישרה את זה.

היו"ר אופיר פינס-פז:

מה שעולה היום להצבעה במליאה, אלו השינויים בין סמכויות שר החינוך לשר המדע
ובין שר החינוך לשר התקשורת, וסמכויות שעוברות לשר התחבורה.

יולי-יואל אדלשטיין:

לא עולה שום נושא של ריכוזיות יתר במשרד ראש הממשלה.

היו"ר אופיר פינס-פז:

חבר-הכנסת ריבלין, בבקשה.

ראובן ריבלין:

אדוני היושב-ראש, כל העברת הסמכויות - גם העברת הסמכויות למשרד ראש
הממשלה - היו מתוכננות לעלות אתמול. לכן, הנשיאות דנה בזה בונה פידה. יחד
עם זאת, אני מוכרח לומר שבדיון הפתוח שנערך בקשר להעברת סמכויות,
חברי-הכנסת שרצו לגעת בנושא הסמכויות של משרד ראש-הממשלה, העלו גם את הנושא
הזה. חבר-הכנסת אדלשטיין הצליח בכישרון רב, במשך חמש הדקות שניתנו לו, לדבר
בהרחבה על נושא זה. להערכתי, כל מי שיקרא את הפרוטוקול, יוכל להיווכח בכך.
היו רבים מחברי הקואליציה שבאו ואמרו: הכיצד ואיך ייתכן. על כל פנים, כל מי
שהיה אתמול בדיון הכללי, יכול היה להתבטא בצורה חופשית מבלי צורך להגיש
הצעה דחופה לסדר היום. לכן אני חושב שהדבר מוצה. באופן פורמלי, צודק
חבר-הכנסת אדלשטיין שנושא זה, אם לא היה בא לידי - -

יולי-יואל אדלשטיין:

אני רוצה להבין האם משמעות דבריו של ידידי סגן יו"ר הכנסת חבר-הכנסת
ריבלין, שהוא נציג הנשיאות הנשיאות לצורך העניין, שבעצם הוא כרגע מודיע שלא
יהיה שום דיון אישי אחר. כי מי שרצה להתבטא, כבר התבטא.

ראובן ריבלין:

ודאי שיהיה. תהיה הודעה של הממשלה.

היו"ר אופיר פינס-פז:

ודאי שיהיה, על פי התקנון. חבר-הכנסת אדלשטיין, כשתהיה הודעה על העברת
הסמכויות למשרד ראש-הממשלה, יהיה דיון אישי. אני מציע שתיקח את הערעור שלך
חזרה.

זבולון אורלב:

יולי, אני אומר לך שיהיה דיון אישי בנושא של העברת הסמכויות למשרד
ראש-הממשלה.

יולי-יואל אדלשטיין:

אם זו רוח הדברים, אני מקבל. החשש שלי היה שבעצם הגניבו את הנושא הזה בתוך
הנושא שעלה אתמול.

היו"ר אופיר פינס-פז:

אנחנו עוברים לערעור של חבר-הכנסת עסאם מחול לגבי הצעתו לסדר היום:
"מדיניות הגרעין של ישראל והפרסומים האחרונים לפיהם ברשות ישראל כ250-
פצצות גרעיניות". בבקשה.

עסאם מח'ול:

אני חושב שהחשיבות של הנושא שאני העליתי מדברת בעד עצמה. השבוע פורסם על
מצב מאוד מדאיג, שיכול להוביל גם לתחרות ברוטאלית, בעניין נשק להשמדה
המונית במזרח התיכון. אני חושב שהנושא של 250 פצצות אטום בישראל בעידן
שאנחנו מדברים עליו - -

אחמד טיבי:

248.

אליעזר כהן:

שתיים הועברו כבר לרשות הפלסטינית...

אבשלום וילן:

מי קיבל דמי תיווך?

זבולון אורלב:

אם כך, אז אני מגיש הצעה דחופה לסדר-היום.

עסאם מח'ול:

ההצעה לסדר-היום הזאת באה גם בעקבות הדאגה העולמית שהתרחשה מסביב לדברים
שהיו ביפאן בשבועיים האחרונים, עם כל הסמליות שיש בהם. יש רושם שבדרך כלל
מנסים לטאטא את הנושא הזה מתחת לשולחן, מתחת לשטיח, להעלים אותו בלי להעלים
את הסכנות שנובעות ממנו ושאורבות לנו. לכן אני חושב שהגיע הזמן שזה יועלה,
זה מכובד לכנסת שזה יועמד כנושא דחוף בסדר-היום.

מיכאל איתן:

למה דחוף?

עסאם מח'ול:

אני יכול להעמיד את זה כהצעה רגילה, אבל אני חושב שלמען הכנסת חשוב שזה
יבוא כנושא דחוף. זה דבר גורלי, זה יכול לסכן הרבה אנשים.

היו"ר אופיר פינס-פז:

חבר-הכנסת ריבלין, בבקשה.

ראובן ריבלין:

אדוני היושב-ראש, מבלי להיות מודע לעובדות הכלולות בבקשה, אני מוכרח לומר
שכל דבר חשוב הוא לא בהכרח גם דחוף. לפי האינפורמציה שקיבלתי מחבר-הכנסת
אחמד טיבי, 250 הפצצות, אם הן בכלל קיימות, לא הגיעו אתמול או שלשום. לכן
אין שום דחיפות בעניין.

היו"ר אופיר פינס-פז:

אתה אומר שגם אין כוונה לפוצץ אותן מחר.

ראובן ריבלין:

לרשות חברי-הכנסת יש הצעות רגילות לסדר-היום. הצעות דחופות הן דבר יוצא
דופן. אם חבר-כנסת רוצה להעלות את זה כהצעה רגילה, גם את זה אפשר לפסול,
אבל בעיקרון הוא יכול להעלות את זה במסגרת הצעות רגילות לסדר-היום.

היו"ר אופיר פינס-פז:

חבר-הכנסת ריבלין, דעתך ברורה. מי בעד אישור ההצעה?

ה צ ב ע ה

בעד ההצעה לאשר את דחיפות ההצעה לסדר היום - מיעוט

נגד - רוב

ההצעה לאשר את דחיפות ההצעה לסדר היום של חבר-הכנסת עסאם מח'ול לא נתקבלה.

היו"ר אופיר פינס-פז:

ההצעה לא אושרה. אנחנו עוברים להצעתו של חבר-הכנסת יעקב ליצמן: "החלטת בג"ץ
בעניין השוואת מעמד הרפורמים והקונסרבטיבים לעניין תמיכות". בבקשה.

יעקב ליצמן:

הנושא שהעליתי הוא בעקבות כרסום בסטטוס קוו. הפעם הבג"ץ אפילו הלך אחורה
כמה שנים, והוא מנסה לכרסם בכל נושא תקציב התרבות החרדית. אם יש לרפורמים
או לקונסרבטיבים בעיות תקציביות, הם יכולים לפנות לתקציב התרבות הרגילה,
אין שום בעיה. זו פשוט פעם ראשונה שבג"ץ התערב בנושא החוק.

ראובן ריבלין:

אדוני היושב-ראש, הנושא של הקונסרבטיבים והרפורמים הוא נושא חשוב ביותר,
אבל הוא קיים ועומד על סדר-היום בכל עת.

היו"ר אופיר פינס-פז:

חבר-הכנסת ליצמן, כל פעם שאתה מעלה את הנושא במליאה אתה עושה “up grading"
לנושא של הרפורמים והקונסרבטיבים.

ראובן ריבלין:

אני אומר שוב. הנושא הזה עומד כל הזמן על סדר יומה של הכנסת. הוא לא
איזושהי הפתעה.

יעקב ליצמן:

זו פעם ראשונה שבג"ץ הולך אחורה כמה שנים.

משה גפני:

התקציב העלוב שמקבלים שם קוצץ.

ראובן ריבלין:

הנשיאות החליטה לאשר נושא אחר שקשור בעניינו של הסקטור החרדי.

היו"ר אופיר פינס-פז:

חברי-הכנסת, מי בעד אישור ההצעה?

ה צ ב ע ה

היו"ר אופיר פינס-פז:

ההצעה לא עברה.

משה גפני:

עברה.

מיכאל איתן:

היא עברה, ב5- מול 4.

אליעזר זנדברג:

תצביע מחדש.

ראובן ריבלין:

תעשה הצבעה חוזרת.

מיכאל איתן:

תצביע עוד פעם.

היו"ר אופיר פינס-פז:

לא אני קובע, יש פה צוות של הוועדה. אני ראיתי את מה שכולם פה ראו. הצביעו
שלושה בעד, ארבעה נגד.

משה גפני:

איך זה יכול להיות?

מיכאל איתן:

אדוני היושב-ראש, אתה צודק, אבל כולנו פה אז תעשה הצבעה חוזרת.

היו"ר אופיר פינס-פז:

יש פרוצדורה של הצבעה חוזרת?

ראובן ריבלין:

אם יש ויכוח על הספירה, עושים הצבעה חוזרת.

היו"ר אופיר פינס-פז:

אם יש פרוצדורה כזאת, אני מעלה את זה שוב להצבעה. מי בעד ההצעה ומי נגד?

ה צ ב ע ה

בעד ההצעה לאשר את דחיפות ההצעה לסדר היום - 5

נגד - 4

ההצעה לאשר את דחיפות ההצעה לסדר היום של חבר-הכנסת יעקב ליצמן נתקבלה.

היו"ר אופיר פינס-פז:

ההצעה אושרה.

אנחנו עוברים להצעתו של חבר-הכנסת אליעזר זנדברג: "הצעת הממשלה להקים קזינו
בנגב" ולהצעתו של חבר-הכנסת זבולון אורלב בנושא: "הכוונה להקים בתי קזינו
בארץ". חבר-הכנסת זנדברג, בבקשה.

אליעזר זנדברג:

הדחיפות נובעת משני דברים. אחד, לא משנה אם דעתך היא בעד או נגד, מדובר פה
בנושא שהיום ראש ממשלת ישראל, לפי התקשורת, שוקל אותו יחד עם שר האוצר.
האנשים החשובים והקובעים שוקלים זאת, ומכאן הדחיפות של העניין. ראוי שהכנסת
תשמיע את דעתה בנושא.

היו"ר אופיר פינס-פז:

יפה. חבר-הכנסת זבולון אורלב.

זבולון אורלב:

אמרו לי שבישיבת הנשיאות, תשובת הממשלה היתה שהנושא לא נידון. אני רוצה
להגיב על כך.

ראובן ריבלין:

נאמר שלא נתקבלה החלטה.

היו"ר אופיר פינס-פז:

חבר-הכנסת אורלב, אני רוצה שתדע שלממשלה לא היה איכפת להעלות את זה. מי שלא
אישר להעלות את זה, זו הנשיאות. חבר-הכנסת ריבלין יסביר למה.

מיכאל איתן:

אני מציע לעשות הגרלה בעניין...

זבולון אורלב:

הואיל וטרם נפלה החלטה והנושא נידון ברמה של שר האוצר, זה המועד המתאים
ביותר לקיים דיון דחוף בנושא שעומד בראש הכותרות ומעניין ציבור רחב.

אבשלום וילן:

שני חברי-הכנסת המכובדים צודקים, בואו ניגש להצבעה.

היו"ר אופיר פינס-פז:

יש פה כמה בעיות.

אליעזר זנדברג:

הבעיה המרכזית היא שיש שמונה-תשעה מצביעים. זו הבעיה היחידה.

ראובן ריבלין:

להלן תשובותיי. על סדר-היום של ישיבת הכנסת ביום רביעי אמורה היתה להיות
נידונה הצעת חוק הימורים של חבר-הכנסת שטרית. זו למעשה אותה הצעה שעליה
מדברת ההצעה הדחופה לסדר-היום. מאיר שטרית הסכים אתמול, בעצה אחת עם שר
האוצר, לדחות את הצעתו, וזו זכותו. כלומר, יש הצעה שכבר נתפסה על-ידי
חבר-כנסת אחר, ולא היה מקום להצעות נוספות.

דבר שני, תשעה חברי-כנסת הגישו הצעה לסדר-היום בנושא הקזינו.

זבולון אורלב:

סימן שזה מעניין הרבה אנשים.

ראובן ריבלין:

לא אמרתי שלא. תשעה חברי-כנסת הגישו הצעה בעניין זה - -

אליעזר זנדברג:

והממשלה לא תענה. ככה אמרת.

רחבעם זאבי:

אין דבר כזה שהממשלה לא תענה.

אליעזר זנדברג:

ככה הוא אמר, לא שמעת אותו בהתחלה.

ראובן ריבלין:

- - כתוצאה מכך, נוצר לנו חסם בתוך סדר היום, ואז תאונות הדרכים או נושאים
אחרים, שגם הם צריכים להיות נידונים כדחופים יותר, היו נמצאים במצוקה
מבחינת סדר היום.

הדבר הנוסף והחשוב הוא, שממשלת ישראל הודיעה לנו באותו עניין, שהיא שוקלת
לקבוע את עמדתה בשבוע הבא כתגובה להצעת החוק של חבר-הכנסת שטרית.

היו"ר אופיר פינס-פז:

אני רוצה להוסיף עוד דבר. ועדת הפנים מקיימת היום דיון בנושא הקזינו.

ראובן ריבלין:

בבית-הספר לימדו אותנו שלא לסמוך על המזל ובזיעת אפיך תאכל לחם.

היו"ר אופיר פינס-פז:

מי בעד ההצעה ומי נגד?

ה צ ב ע ה

בעד ההצעה לאשר את דחיפות ההצעה לסדר היום - 6

נגד - 2

ההצעה לאשר את דחיפות ההצעות לסדר-היום

של חברי-הכנסת אליעזר זנדברג וזבולון אורלב נתקבלה.

היו"ר אופיר פינס-פז:

ההצעה אושרה.

הצעות לסדר היום

היו"ר אופיר פינס-פז:

עכשיו לפנינו הצעה לסדר היום של חבר-הכנסת מיכאל איתן והצעה לסדר היום שלי
לגבי ממלאי מקום לוועדות הגדולות. חבר-הכנסת איתן, בבקשה.

מיכאל איתן:

אני מדבר על עניין החדרים של חברי-הכנסת. בזמנו העליתי את העניין שיש
בבניין הזה מספיק מקום וחדרים על מנת שחברי-הכנסת לא יצטרכו להיות
בתת-תנאים. כתוצאה מזה היושב-ראש קבע סיור שהתקיים בשבוע שעבר. יש ממצאים
לסיור הזה, ובעקבותיו הטענה שלי מתחזקת פי כמה. עם קצת רצון, אפשר לפתור
מצוקות של מספר חברים שנמצאים בתת-תנאים וזו בושה וחרפה. אלו לא דברים
בשמיים. אני כל הזמן שואל את עצמי - למה אנחנו לא יכולים לפתור את זה?
אנחנו בעולם הפוך.

חבר-הכנסת פינס, אני מבקש שאתה תעביר את זה ליושב-ראש הוועדה סאלח טריף, או
שאפילו נקבל עכשיו החלטה - אם אפשר - שיתקיים בעניין הזה דיון ויתקבלו
החלטות בצורה מסודרת וניגש לפתור את הבעיות.

היו"ר אופיר פינס-פז:

אני אמליץ ליושב-ראש הוועדה לשים את הנושא הזה על סדר-יומה של הוועדה ביום
שני. מנהלת הוועדה תדבר איתו.

מיכאל איתן:

אני מציע להזמין את אבי לוי, מנהל הבנא"ם, הוא היה איתנו בסיור.

היו"ר אופיר פינס-פז:

להזמין את כל הנוגעים בדבר - -

מיכאל איתן:

ונקבל החלטות ונבצע אותן.

היו"ר אופיר פינס-פז:

יפה. דבר שני, זה נושא שאני רוצה להעלות. יש לנו רצון לצרף עוד מספר חברים,
בעיקר מסיעות לא מיוצגות, כממלאי מקום קבועים לוועדת החוץ והביטחון ולוועדת
הכספים, אולי גם לוועדת החוקה. אני רוצה להביא לכאן הצעה. אני רוצה שתסמיכו
גם אותי וגם את רובי ריבלין שנשב ונביא הצעה לוועדה בשבוע הבא. אני רוצה
להזכיר לכם שאנחנו, לעומת הכנסת הקודמת, צימצמנו באופן משמעותי את מספר
ממלאי המקום. יחד עם זה, אני רוצה להסביר שאנחנו לא מביאים פה משהו לא
מוסכם, אני לא הולך לעשות פה משהו בהצבעות. יש פה 16 סיעות בבית, יש פה
מציאות אחרת, קשה, שאני נתקל בה, פונים אליי ראשי סיעות וחברים. אני חושב
שאם אפשר לסייע, נסייע. אם אי אפשר, לא נסייע. אני רוצה שתסמיכו אותנו
וננסה להביא הצעה מגובשת.

משה גפני:

זה מקובל. בכנסת הנוכחית אתה מייצג את הנהלת הקואליציה ורובי ריבלין מייצג
את הנהלת האופוזיציה. אבל יש היום סיעה שהיא לא בהנהלת הקואליציה ולא
בהנהלת האופוזיציה, היא גם צריכה ייצוג.

אבשלום וילן:

חבר-הכנסת גפני, אתה פוסח על שתי הסעיפים.

משה גפני:

תאמין לי שאני לא פוסח על שתי הסעיפים.

אבשלום וילן:

הבעיה שיש אצלכם חמש סיעות, לא סיעה אחת.

ראובן ריבלין:

לפי הנאומים אתמול בלילה אין בכלל אפשרות היום, אפילו בחלום, שהממשלה תעביר
את הסמכויות. לא היה אחד שדיבר בעד.

היו"ר אופיר פינס-פז:

חבר-הכנסת גפני, משום שאני לא רוצה שתתאהב בפוזיציה הזאת, אני מקווה שאני
אייצג אותך כהלכה. אם לא, רובי ריבלין ייצג אותך כהלכה.

ראובן ריבלין:

או ששנינו ניתן לו, כל אחד כדי למשוך אותו אליו...

היו"ר אופיר פינס-פז:

תודה רבה, הישיבה נעולה.

הישיבה ננעלה בשעה 11:35.
