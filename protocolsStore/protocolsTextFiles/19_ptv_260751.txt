הכנסת התשע-עשרה

נוסח לא מתוקן

מושב שני

פרוטוקול מס' 47

מישיבת ועדת הכנסת

יום שני, א' בכסלו התשע"ד (04 בנובמבר 2013), שעה 13:00

סדר היום:

רביזיה בדבר קביעת הוועדה המשותפת לוועדת החוקה, חוק ומשפט ולוועדת הכנסת
לדיון בהצעות החוק הבאות:

1. הצעת חוק יסוד: משאל עם (מ/794) – קביעת ועדה לדיון

2. הצעת חוק יסוד: משאל עם, של חברי הכנסת יריב לוין, איילת שקד, אורית
סטרוק (פ/1551/19) – קביעת ועדה לדיון

נכחו:

חברי הוועדה:

יריב לוין – מ"מ היו"ר

רוברט אילטוב

אילן גילאון

יצחק הרצוג

דב ליפמן

אברהם מיכאלי

אורי מקלב

יפעת קריב

דוד רותם

מאיר שטרית

איילת שקד

ייעוץ משפטי:

ארבל אסטרחן

מנהל/ת הוועדה:

אתי בן-יוסף

רישום פרלמנטרי:

יפה קרינצה

רביזיה בדבר קביעת הוועדה המשותפת לוועדת החוקה, חוק ומשפט ולוועדת הכנסת
לדיון בהצעות חוק יסוד: משאל עם

היו"ר יריב לוין:

שלום, אני פותח את הישיבה. בקשת רביזיה של חבר הכנסת אורי מקלב בדבר קביעת
ועדה משותפת לוועדת החוקה, חוק ומשפט וועדת הכנסת לדיון בהצעת חוק יסוד:
משאל עם, מ/794 ובהצעת חוק יסוד:: משאל עם, פ/1551/19.

חבר הכנסת אורי מקלב, בבקשה.

אורי מקלב:

תודה רבה לך, אדוני. אני גם מתנצל שהתעכבתם פה. אמרתי מראש שאנחנו חברים
בנשיאות והנשיאות דנה את דיוניה, היא לא גומרת ב-12:40. התרעתי מראש, ואכן
כך היה.

רוברט אילטוב:

לכן חיכינו.

אורי מקלב:

בסדר, רק אני מתנצל בפני החברים. אם ההנהלה לא עשתה את זה, היושב-ראש לא
עשה את זה, הוועדה עצמה, אז אני מתנצל.

היו"ר יריב לוין:

היושב-ראש ישתפר בפעם הבאה. בבקשה.

אורי מקלב:

אולי יש כאלה שרואים שבקשת רביזיה זה משהו טורדני. לפעמים זה יכול להיות
ככה, זה חלק מהכלים הפרלמנטריים שיש לנו. כל זמן שלא הגישו בהצעת חוק
המשילות לבטל את הדבר הזה בתקנון הכנסת אז זכותנו להשתמש בזה.

היו"ר יריב לוין:

חבר הכנסת מקלב, הדיון הוא לא על זכותכם אלא על הרביזיה. אז אנא, תנמק
אותו. רביזיה – אני אזכיר לך – היא כלי פרלמנטרי המנומק בקצרה.

אורי מקלב:

כיוון שאתה באמת קורא בתקנון אז אקרא לאדוני את התקנה בנושא הקמת ועדות
משותפות. זו תקנה 110 סעיף ד. "בקביעת הרכב ועדה משותפת תתחשב ועדת הכנסת,
ככל האפשר, בהרכב הסיעתי של הכנסת ובגודל הסיעות ותתייעץ עם יושבי-ראש
הוועדות שחבריהן יהיו חברים בוועדה המשותפת."

התקנון אומר במילים מפורשות שהקמת ועדה משותפת, כמו כל ועדה רגילה, אמורה
וצריכה להתחשב בגודל הסיעות בהרכב הוועדה. ביקשתם להקים ועדה משותפת לוועדת
החוקה ולוועדת הכנסת בת עשרה חברים. לסיעת יהדות התורה יש שבעה חברים.
הגשתם הצעה לשלוש מפלגות שיש בהן פחות משבעה חברים כחברים, וסיעת יהדות
התורה, לא ראיתם לנכון לקבוע שיהיה לה נציג בוועדה הזאת.

אני גם מודע לכך שלא תמיד אפשר לתת ייצוג לכולם. יכול לקרות דבר כזה, וזה
גם קורה מפעם לפעם, הגם שבמקרה הזה אני לא יכול להבין למה הוועדה הזאת לא
יכולה להיות יותר גדולה וכן תיתן ייצוג לכולם. יש ועדות שהן אולי לאורך
זמן, מקיימות הרבה דיונים ולכן רוצים לעשות אותן מצומצם יותר. אבל הוועדה
הזאת בהחלט יכולה להיות גם בת 12 חברים, לא יקרה שום דבר ויחסי
הקואליציה-אופוזיציה יישמרו. ובמיוחד, כפי שידוע, במשאל עם ליהדות התורה יש
עמדה קבועה.

היו"ר יריב לוין:

רק אזכיר שבכנסת הקודמת סיעתכם התפצלה – שלושה הצביעו בעד ושניים נגד.

אורי מקלב:

זה רק אומר - - -

היו"ר יריב לוין:

אז עמדה קבועה אין לה. יש לה - - -

אורי מקלב:

זה רק אומר כמה שהנושא הזה - - -

היו"ר יריב לוין:

איזה חלק מיהדות התורה אמור להיות מיוצג בוועדה הזאת?

אורי מקלב:

את זה תשאיר לנו, בסיעה שלנו. אז לבוא ולנמק את זה – וחבר הכנסת הרצוג גם
עשה את זה - שסיעת ש"ס מקבלת, אז לחרדים יש נציג, אנחנו יודעים שבנושא הזה
לא רק בין ש"ס ליהדות התורה אלא גם בתוך יהדות התורה יכולים להיות חילוקי
דעות. הנושא של משאל עם, שהסיעה התפצלה, זה יכול להיות משאל על דבר מסוים.
משאל עם בדבר אחר – יכול להיות שלא תהיה התפצלות בעניין הזה. לכן זה מובהק
שאנחנו מעורבים בו ודנים בו לאורך שנים רבות. העמדה שלנו היא ברורה בעניין
הזה, החשש שלנו מפני משאל עם הוא גם ידוע. כל הנושא הזה הוא לפתחנו.

היו"ר יריב לוין:

הוא לא ידוע. שלושה הצביעו בעד, זה רוב הסיעה.

אורי מקלב:

עכשיו אני שואל אותך כאדם שעד היום – באמת, אני גם מכיר אותך - - -

היו"ר יריב לוין:

חבר הכנסת מקלב, משפט אחרון, כי מוצה זמן הנימוק.

אורי מקלב:

- - - קצת להוריד מהשעות, כי אני מגיע לשבח אותך.

היו"ר יריב לוין:

לא צריך. על התשבחות אני מוותר.

אורי מקלב:

אבל לפחות אולי תספור את זה בכמה שניות שאתה נותן לי.

לא קיבלתי עד רגע זה הסבר, הנמקה אחת, מדוע אתם מדירים את סיעת יהדות התורה
מהוועדה הזאת. זה שיש בה רק עשרה חברים זה לא סיבה מספקת, במיוחד שמבינים
שלא כולם חברים – זה יורד מלמעלה למטה. גודל הסיעות, כפי שכתוב גם בתקנון,
משפיע על החברות. תסביר לי איך יכול להיות שמקימים ועדה במודע ונותנים
לשלוש מפלגות ייצוג לפני שנותנים ליהדות התורה. לא הבנתי, לא שמעתי ואף אחד
לא נימק לי, חוץ מזה שהאופוזיציה החליטה. אז הודעתי כאן שהאופוזיציה לא
החליטה, אין לה סמכות להחליט עבורי בעניין הזה. ואני הודעתי מראש - - -

היו"ר יריב לוין:

הבנתי, חבר הכנסת מקלב. זה ברור.

אענה במשפט, למרות שזה מעבר לחובה, את מה שאמרתי גם קודם. כשם, למשל,
שבסוגיה של הוועדה של מה שמכונה חוק השוויון בנטל – שם קיבלתם ייצוג ומרצ
לא היתה מיוצגת. נדמה לי שהנושא הזה היה בכל זאת יותר בליבת הדברים שחשובים
לסיעתכם מאשר העניין הזה. בעניין הזה נסיבות העבר מלמדות שסיעתכם גם חלוקה
בעניינו, כך שלא ברור שהייצוג דווקא בנושא הזה יש לו באמת איזושהי השפעה
ומשמעות על איזו עמדה מובהקת של סיעה. יש לכם שבעה חברי כנסת; המפתח הוא
ממוצע של 12 חברי כנסת לכל מקום. לכן, בצירוף הנסיבות האלה וכאשר נועצתי עם
חבר הכנסת הרצוג, שהוא יושב-ראש סיעת העבודה, שהיא סיעתה של יושבת-ראש
האופוזיציה, אני חושב שנעניתי גם לבקשתו והרחבנו את הוועדה משמונה – כפי
שהיה, למשל, בנושא של השוויון בנטל - לעשרה.

יצחק הרצוג:

נעשה מאמץ.

היו"ר יריב לוין:

כן, נעשה מאמץ ולא כולם תמיד יכולים להיות מרוצים. סברנו שראוי שיהיה נציג
אחד לסיעות – אני לא כל כך אוהב את הכינוי הזה, אבל שמכונות "הסיעות
הערביות". חשבנו שיש בכל אופן נציג של סיעת ש"ס, כך שהציבור החרדי בכללותו
איננו מודר מהוועדה. נוכח החלוקה גם במקרים אחרים, נדמה לי שהיה תורה
וזכותה של מרצ לקבל הפעם מקום בוועדה הזאת.

אם היתה באה האופוזיציה כאיש אחד ומבקשת משהו אחר, בוודאי שהייתי נענה. אבל
משעה שכך המצב, נדמה לי שזה הדבר הנכון ואין בו משום לא רצון לפגוע בסיעתכם
ולא הדרה שלה.

אורי מקלב:

לא עונה על כך ששלוש סיעות יותר קטנות - - -

היו"ר יריב לוין:

הסברתי קודם את העניין.

אורי מקלב:

מרצ, אני מאוד שמח שנמצאת בוועדה - - -

היו"ר יריב לוין:

מאה אחוז. אני הסברתי.

אורי מקלב:

- - - של יהדות התורה. זה לא ש - - -

היו"ר יריב לוין:

חבר הכנסת מקלב, הסברתי. אפשר לא לקבל את ההסבר.

אורי מקלב:

ההסבר הזה שאתה אומר שיש פיצול בסיעת יהדות התורה, זה ממש לא עונה - - -

היו"ר יריב לוין:

חבר הכנסת מקלב, אני עובר להצבעה. בסדר גמור, אמרתי לך מה היו השיקולים.
אפשר לא לקבל אותם.

אורי מקלב:

הוכח שהשכלת להגדיל את הוועדה, ראית צורך להגדיל כדי להביא עוד חברים
שישתתפו. למה לא ראית צורך שגם אנחנו נשתתף?

היו"ר יריב לוין:

כי גם זה כבר היה מעבר למה שבעיני היה נראה לנכון.

אורי מקלב:

מה הבעיה? תגיד לי - - -

היו"ר יריב לוין:

התוצאה היא שאם יש ועדות גדולות מדי החברים לא באים ולא יכולים להשתתף. אני
חושב שההרכב הזה הוא הכי גדול שאפשר היה לאשר. חבר הכנסת מקלב, תודה.

רבותי, מי בעד בקשת הרביזיה של חבר הכנסת אורי מקלב? מי נגד?

הצבעה

בעד – 1

נגד – 9

נמנעים – אין

הרביזיה לא נתקבלה.

היו"ר יריב לוין:

תודה. הרביזיה לא נתקבלה.

תודה, הישיבה ננעלה.

הישיבה ננעלה בשעה 12:59.
