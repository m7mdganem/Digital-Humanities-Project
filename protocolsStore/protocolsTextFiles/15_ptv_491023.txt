פרוטוקולים/ועדת הכנסת/3296

ירושלים, ל' בסיון, תשס"א

21 ביוני, 2001

הכנסת החמש-עשרה נוסח לא מתוקן

מושב שלישי

פרוטוקול מס' 205

מישיבת ועדת הכנסת

יום רביעי, כ"ט בסיוון התשס"א (20 ביוני 2001), שעה 10:00

נכחו:

חברי הוועדה:

היו"ר יוסי כץ

שאול יהלום

יוסף לפיד

מוזמנים:

אריה האן - מזכיר הכנסת

אסנת סמרלין, עו"ד

יועצת משפטית: ארבל אסטרחן

מנהלת הוועדה: אתי בן-יוסף

קצרנית: שלומית כהן

סדר היום: בחירת נציגים לוועדה הציבורית לבדיקת כשירותם והתאמתם של מועמדים
למשרת

נציב הדורות הבאים.

בחירת נציגים לוועדה הציבורית

לבדיקת כשירותם והתאמתם של מועמדים למשרת נציב הדורות הבאים

היו"ר יוסי כץ:

אני מתכבד לפתוח את ישיבת הוועדה. הכנסת קיבלה הצעת חוק, ביוזמתו של חבר
הכנסת יוסף לפיד. מדובר בתיקון מספר 14 לחוק הכנסת, פרק ח', נציב הדורות
הבאים לכנסת.

אני מוכרח להתוודות ולומר, שכאשר הנחת את ההצעה, חייכתי. שאלתי את עצמי מה
רוצים מאתנו, האם לא מספיק מה שיש בכנסת? חשבתי שזאת הצעה מסוג ההצעות
שמגישים אותן, אבל אף אחד לא מתכוון שהן יגיעו לסיום החקיקה. אבל לאט לאט
התאהבתי בעניין.

לפי החוק, נציב הדורות הבאים ימונה על-ידי יושב-ראש הכנסת, מתוך רשימה של
מומלצים, שתמליץ עליה ועדה בהרכב של שלושה ראשי ועדות של הכנסת, ועבדכם
הנאמן בראשה, ושלושה חברי הסגל האקדמי שעוסקים בתחומים שמפורטים בסעיף 30
לחוק.

התייעצתי בנושא הזה גם עם יושב-ראש הכנסת וגם עם חבר הכנסת לפיד, שיש לו
כמובן עניין בקידום החוק הזה, והגענו להסכמה על שלושה אנשי הסגל האקדמי של
המוסדות להשכלה גבוהה. אנחנו רוצים לקבל את אישור הוועדה להרכב הזה. כמובן,
האנשים האלה הם רק בוועדה שממליצה, אף אחד מהם לא מועמד בעצמו להיות נציב
הדורות. אגב, יש מגבלות די חמורות על נציב הדורות הבאים.

חבר הכנסת לפיד, האם יש לך הערות לגבי הפרוצדורה עד עכשיו?

יוסף לפיד:

לא, אני חושב שהפרוצדורה היא מתאימה. אחרי שנאשר את המשתתפים, אתה בוודאי
תכנס את הוועדה. בינתיים, בעזרתה של היועצת המשפטית של הכנסת, נכין מכרז
שיפורסם בפומבי.

היו"ר יוסי כץ:

נכון. אמנם זה לא נקבע בחוק, אבל לי נראה שהדרך הטובה ביותר היא לפרסם
מכרז.

אריה האן:

אם יש ועדה ממליצה, זה לא בדיוק מכרז. בחוק היועץ המשפטי לכנסת נקבע, שתהיה
ועדה ממיינת שהיא תמליץ. נקבעה ועדה בראשותו של השופט באך, שמונה על-ידי
נשיא בית המשפט העליון, והיא היתה מורכבת מיושב-ראש ועדת הכנסת, מיושב-ראש
הוועדה לביקורת המדינה וחברי אקדמיה. אז פרסמנו מודעה, לא מכרז.

ארבל אסטרחן:

אבל היה כתוב מי יכול להציע מועמדים.

היו"ר יוסי כץ:

אני מניח שבישיבה הראשונה של הוועדה אנחנו נקבע מה הדרך.

יוסף לפיד:

אני חושב שאם המתכונת הזאת היתה נכונה לגבי בחירת יועץ משפטי של הכנסת, היא
נכונה גם במקרה הזה.

היו"ר יוסי כץ:

אני אומר מי הם הנציגים המומלצים על ידינו.

שאול יהלום:

מי המליץ על הנציגים?

היו"ר יוסי כץ:

מכיוון שמדובר בחוק שחבר הכנסת לפיד מאוד מעורב בו באופן אישי, חשבתי שמן
הראוי גם להתייעץ אתו.

שאול יהלום:

שניכם התייעצתם ובניתם רשימה? אתי לא התייעצו.

היו"ר יוסי כץ:

אנחנו מביאים לאישורך.

שאול יהלום:

אם אתה מביא שמות, קשה להתנגד להם. אם הפרוצדורה היא שנחליט שיושב-ראש
הכנסת, יושב-ראש ועדת הכנסת ומציע החוק הם שמציעים מומלצים, זאת אפשרות
אחת. אבל אם תאמר עכשיו שמות, האם אוכל להתנגד ולהגיד שם אחר? אני התכוננתי
לישיבה והבאתי שני שמות שאני ממליץ עליהם.

היו"ר יוסי כץ:

האם מבחינתך זה יהיה בסדר אם נסמיך את יושב-ראש ועדת הכנסת, את חבר הכנסת
לפיד ואת יושב-ראש הכנסת לקבוע מי יהיו שלושת השמות?

שאול יהלום:

לא. אם אנחנו רוצים שהצדק גם ייראה, אז בין אלה שצריכים לקבוע, כדי שתהיה
אי תלות לפחות בשישה, לא צריכים להיות כאלה שהם חברים בשלושה. לדוגמה, אתה
חבר כבר בשלושה, אז אתה תשפיע על הבחירה שלך.

היו"ר יוסי כץ:

האם יש לך רעיון לחבר הסגל האקדמי?

שאול יהלום:

כן, יש לי שניים. אני ממליץ על דוקטור יפה זילברשץ, שהיא סגן דיקן בית הספר
למשפטים של אוניברסיטת בר-אילן, וכן על פרופסור יעקב רוזנברג, גם הוא
מאוניברסיטת בר-אילן, שידוע בתחום הכלכלה ומינהל עסקים.

יוסף פריצקי:

אין פה פרוצדורה פורמלית שמוכתבת על-ידי גורם כלשהו.

היו"ר יוסי כץ:

נקטת בשמה של דוקטור יפה זילברשץ. כשהחלפתי את פרופסור אמנון רובינשטיין
בוועדת חוקה, הבאתי אותה לוועדה כדי שתשמיע את עמדתה בנושא תיקון נתניהו
בחוק הבחירה הישירה, והתרשמתי ממנה מאוד לטובה. רציתי להציע הרכב של שלושה.

יוסף לפיד:

כך כתוב בחוק, אי-אפשר לעשות הרכב של ארבעה.

היו"ר יוסי כץ:

זה מוצא חן בעיני שאתה מציע גם אישה וגם מישהי שאני משוכנע שהיא מתאימה
לתפקיד.

יוסף לפיד:

זה מאוד חשוב, כי היא גם נמנית על חוגים מסוימים והיא גם אישה.

היו"ר יוסי כץ:

השאלה היא על אילו מן השלושה נוותר. ביקשתי הסכמה של שני אנשים וחבר הכנסת
לפיד ביקש הסכמה של אדם אחד. אני מציע שתסמיכו אותי להחליט מי מבין הארבעה
להביא, ואני מבטיח שאני אהיה הוגן.

יוסף לפיד:

אני מציע שתוותר על אחד מהמומלצים שלך.

היו"ר יוסי כץ:

לכך התכוונתי. האם אתה רוצה שאביא את ההרכב לאישור פורמלי בוועדה?

יוסף לפיד:

זאת פרוצדורה חוקית, שצריכה אישור פורמלי של הוועדה הזאת באופן חוקי. אחרת
כל התהליך הוא לא חוקי.

היו"ר יוסי כץ:

אני מציע שנאשר את ההרכב, ואני אחליט על מי מהשניים אני מוותר.

יוסף לפיד:

מקובל.

היו"ר יוסי כץ:

השמות הם דוקטור יפה זילברשץ, מתחום המשפטים, דוקטור רפי מלניק, מתחום
הכלכלה, פרופסור יעקב קופ, מתחום המדיניות הציבורית והמדיניות החברתית,
ופרופסור מג'ד אל-חאג', מתחום החינוך, מאוניברסיטת חיפה.

מי בעד ההרכב? מי נגד?

ה צ ב ע ה

בעד – רוב

נגד – אין

היו"ר יוסי כץ:

ההרכב אושר.

הישיבה נעולה. תודה.

הישיבה ננעלה בשעה 10:20
