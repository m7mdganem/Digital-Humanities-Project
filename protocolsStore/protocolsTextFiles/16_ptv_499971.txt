פרוטוקולים/ועדת הכנסת/6516

ירושלים, ב' בסיון, תשס"ג

2 ביוני, 2003

הכנסת השש-עשרה נוסח לא מתוקן

מושב ראשון

פרוטוקול מס' 2

מישיבת הוועדה המשותפת לוועדת הכנסת וועדת הכספים לתקציב הכנסת

יום שלישי, י"ח באייר התשס"ג (20 במאי 2003), שעה 15:00

סדר היום: שימוש בעודפי תקציב 2002-2003.

נכחו:

חברי הוועדה: רוני בראון - היו"ר

שאול יהלום

מיכאל נודלמן

מוזמנים: יושב ראש הכנסת ראובן ריבלין

אריה האן - מזכיר הכנסת

דוד לב - סגן מזכיר הכנסת

אבי לוי - חשב הכנסת

נדב כספי - חשבות הכנסת

יועצת משפטית: אנה שניידר

מנהלת הוועדה: אתי בן-יוסף

קצרנית: חנה כהן

שימוש בעודפי תקציב 2002-‏2003

היו"ר רוני בר-און:

שלום לכולם, אני מתכבד לפתוח את הישיבה של הוועדה המשותפת לעניין תקציב
הכנסת. על סדר היום שימוש בעודפי תקציב 2002-2003. מונחת לפניכם בקשת יושב
ראש הכנסת: בהתאם לסעיף 13(ב) לחוק יסודות התקציב, התשמ"ה-1985, מבקש יושב
ראש הכנסת את אישורה של הוועדה המשותפת לעניין תקציב הכנסת להעברת חלק
מעודפי תקציב 2002 לשנת 2003, לפי הפירוט המצורף, בסך של 34,935 אלפי שקלים
מתוך יתרת עודפי התקציב בסך של כ-60,000 אלפי שקל.

אדוני היושב ראש, בבקשה.

יושב ראש הכנסת ראובן ריבלין:

אני מברך את הוועדה על כך שהיא מתכנסת פעם נוספת, על מנת לדון בנושאים
תקציביים השייכים לכנסת כולה. כל הנושאים התקציביים מתייחסים לצרכים שהכנסת
מתבקשת לתת את כל אותם דברים שלהם צריך כדי לקיים את הכנסת ברציפות מלאה.

צריך לזכור שבתקופה הזאת היו לנו כמה מטלות שהוטלו על הכנסת, כמו השינוי
שעברנו בין הכנסת החמש-עשרה לכנסת השש-עשרה על כל חדרי הסיעות, כל אותם
דברים שחייבו אותנו בהוצאות כאלה או אחרות.

אנחנו גם מבקשים לקדם ולהגשים את כל אותן החלטות שנתקבלו גם בתקופה הקודמת
וגם שמתגבשות עכשיו. כולן מכוונות לכל אותם דברים שהם הכרחיים, על מנת
לקיים את עבודת הכנסת בצורה הטובה ביותר.

אני לא מתייחס דווקא לתוכנית תנאי חברי הכנסת, שגם הם מטפלים בעוזרים
פרלמנטריים, קשר לציבור ורכב, שאלה סכומים הרבה פחות משמעותיים. אני מתייחס
יותר לשירותים המקצועיים - המ.מ.מ, אינטרנט ודואר אלקטרוני והנושא של קטעי
עיתונות - וכן גם לנושא קרנות וקשרי חוץ. נושא קשרי החוץ הוא נושא חשוב
ביותר.

היו"ר רוני בר-און:

זה נהיה קשר חד כיווני.

יושב ראש הכנסת ראובן ריבלין:

לצערנו הרב היום לא מבקרים הרבה בישראל ואורחים רבים מדירים רגלם בגלל המצב
הפוליטי והביטחוני. בשל כך ובהתאם להמלצת משרד החוץ, וכן גם מתוך הזמנות
שאנחנו מוזמנים ומתוך החשיבות שקולה של ישראל יישמע גם ברמה הפרלמנטרית על
כל מגווני הדעות שקיימים בכל מקום ומקום בעולם. היכולת שלנו לקבל את ההכרה
העולמית על הדמוקרטיה הישראלית הבלתי מתפשרת הם דברים שעוזרים מאוד למדינת
ישראל, משום שבכל מקום, גם כשיש ביקורת עלינו, כולם אומרים שאי אפשר לומר
שהביקורת יכולה להתעלם מהעובדה שאנחנו הדמוקרטיה היחידה במזרח התיכון ובין
הדמוקרטיות היותר מתקדמות בעולם כולו.

יש לנו גם נושאי ביטחון שאנחנו לא יכולים היום להימנע מהם. אני מוכרח לומר
שלמרות בקשת השב"כ שאנחנו נרכוש מכונית חדשה ליושב ראש הכנסת וליושב ראש
האופוזיציה, דרשתי וגם נמצא רכב עם 120 אלף ק"מ שהמיגון שלו מספק מבחינת
הדרישות.

היו"ר רוני בר-און:

מניסיון אישי אני יכול לומר לך שהיו לי שמונה מכוניות וולוו, בהן גם אחת
80S, וזו שקיבלת יותר טובה מכולן ביחד.

יושב ראש הכנסת ראובן ריבלין:

יחד עם זה, 120 אלף ק"מ והעובדה שבכל זאת הכובד של המכונית יורד גם על
הטיירים, מחייב אותי לומר לנהג שלי לנסוע יותר לאט והרבה יותר בזהירות.

היו"ר רוני בר-און:

זה תמיד יימנע ממך מבוכה כפי שחברי כנסת שנרדמים ליד הנהג במהירות של 240
קמ"ש.

יושב ראש הכנסת ראובן ריבלין:

בכל מקרה, חסכנו חיסכון גדול. אני מוכרח לומר שגם יושב ראש האופוזיציה עד
להתפטרותו והחלפתו הסכים לנסוע בקדילאק ישן של הממשלה שאנחנו שכרנו. כשיהיה
יושב ראש אופוזיציה אחר אנחנו נצטרך לתת את דעתנו איך אנחנו מקיימים את
החובה הזאת.

היו"ר רוני בר-און:

כל עוד יושב ראש האופוזיציה יבוא מה"עבודה" תמיד תצטרכו לשמור עליו ולאפשר
לו לנסוע באוטו ממוגן מפני חבריו בעיקר.

יושב ראש הכנסת ראובן ריבלין:

היום הודיעו לנו שאנחנו מחויבים בהגנה של עוד שני אישים, זאת בנוסף לאחרים
שאני לא אזכיר את שמם. מדובר בחבר הכנסת שמעון פרס, שלאחר שישה חודשים מיום
שהפסיק להיות שר חוץ אין עליו יותר הגנה, מה גם שעברו חמש שנים מאז שהיה
ראש הממשלה. הוא הדין לגבי שר הביטחון לשעבר, שלאחר שישה חודשים מיום סיום
כהונתו אין עוד לממשלה את החובה להגן עליו והוא עבר להיות מוגן על ידינו.

היו"ר רוני בר-און:

על כמה אישים נוספים הכנסת מגינה?

יושב ראש הכנסת ראובן ריבלין:

יש היום בכנסת שישה מוגנים.

סעיף הביטחון הולך וגדל, משום שיש לנו מצבים שבהם ההתרעות הולכות וגוברות.
אני מתכוון להקים בכנסת, מאחר שמוטלות עלינו מטלות שעיקרן הוא גם מקצועי,
יחידה שתעסוק בכך. הנושא הכספי שכרוך בהגנת שני האישים סביב לשעון, שבעה
ימים בשבוע, הוא נושא כספי שאנחנו נותנים לו תשובה פה, אבל הנושא המקצועי
הוא לא בידינו. להעביר את זה לחברות כאלה או אחרות מהווה בעיני בעיה.

היו"ר רוני בר-און:

אני חושב שצריך לתת את הדעת, לפחות בעניין של שמעון פרס. זה איש מאוד
ורסטילי במקומות שבהם הוא נמצא, הרי הוא יותר בחוץ לארץ מאשר בארץ, שזה
תעוקה כלכלית מאוד כבדה. פואד פה, אז בסדר, אבל לעניין הגיחות שלו לחוץ
לארץ צריך למצוא פתרון.

יושב ראש הכנסת ראובן ריבלין:

אני מודה לאדוני על הערתו ועל שאלתו. אני חושב שבביקוריו בחו"ל שמעון פרס
עושה עבודה מעולה לעם ישראל. לשמחתי הרבה דרישתו של פרס היא שכאשר הוא
מוזמן שלא מטעם המדינה לחו"ל, המזמין מחויב בתשלום. כשר לשעבר אני יכול
לומר שכאשר הזמינו אותי גורמים שביקשו שאני ארצה על דברים שאושרו על ידי
הממשלה, כמובן שהתניתי את זה בתנאי מפורש שכל הוצאות הביטחון יחולו על
המזמין. כך זה לגבי פרס. אבל בהחלט יכול להיות מצב שפרס צריך לנסוע מטעם
הכנסת לפרלמנט האירופי או לנאט"ו וכו'.

שאול יהלום:

יש הבדל אם זו משלחת כנסת או אם ממשלת ישראל שולחת אותו.

יושב ראש הכנסת ראובן ריבלין:

אין על זה ויכוח. ברגע שממשלת ישראל שולחת אותו, היא תישא בהוצאות.

הנושא המקצועי שהוטל על כתפינו-כתפיי מחייב אותנו מקצועית לשמור על האנשים
האלה, וכאשר אני מעביר את זה לגורם שעוסק בביטחון, אבל אין לי ביטחון מלא
שהוא יכול לעמוד בפני כל אותם סיכונים שאליהם אני מתכוון כתוצאה מכך שאנחנו
רואים יותר ויותר חברי כנסת שזקוקים להגנה בגלל נושא כזה או אחר. עוד מעט
גם תישקל השאלה אם כל חבר כנסת שנמצא בחבלי ארץ שאינה מדינת ישראל, אם גם
עליו להגן ובאיזה מידה ובאיזה כוח. אני מתכוון להקים בתוך הכנסת יחידה
שתהיה במסגרת משמר הכנסת שתהיה לה מטלה כפולה – גם לשמש במהלך עניינים רגיל
במשמר הכנסת וגם שיהיו בעלי הכשרה מקצועית באבטחת אישים.

היו"ר רוני בר-און:

מה שנקרא מינוי משני. מלבד העבודה במסגרת משמר הכנסת הם יעסקו באבטחת
אישים.

יושב ראש הכנסת ראובן ריבלין:

כל זה יבוא לוועדה זו כדי לאפשר להם קבלת סמכות של שוטרים גם שלא במתחם
הכנסת. אלה הם דברים שאנחנו מתכוונים לפתח אותם. גם מבחינת המטלה הכספית
הדברים האלה עתידים לבוא לפניכם.

מלבד הדברים שציינתי יש כמובן דברים נוספים, כמו מערכות המחשב, אמרכלות,
המ.מ.מ. וכל הדברים המתפתחים סביב חיינו בכנסת.

אני מבקש מחברי הכנסת לאשר את הבקשה שלנו כפי שמופיעה בדפים המונחים
לפניכם.

אבי לוי:

אני מבקש לציין שרוב העודפים המתבקשים כאן הם עודפים מחויבים. למעשה מדובר
בהתחייבויות שנוצרו בשנת 2002. החלק הלא מחויב מורכב בעיקרו מהצורך לכסות
את הפער שנוצר בתקצוב שנעשה ל-2003 ובו הובאו בחשבון 81 חברי כנסת שאינם
שרים או סגני שרים, שלמעשה הם סמוכים על תקציב הכנסת, בעוד שבפועל יש לנו
94 חברי כנסת כאלה. דהיינו, צריך לכסות פער של עוד 13 חברי כנסת. אני רוצה
להדגיש שמה שמתבקש בעודפים האלה איננו נוגע לסעיף שכר. בתוכנית הזאת לא
נותר עודף בסעיף השכר ומכיוון שלא נותר בו עודף על פי החוק אי אפשר להעביר.
ככל הנראה לא תהיה ברירה אלא לבקש בהמשך השנה להעביר מסעיף הרזרבה לסעיף
הזה.

שאול יהלום:

לפי מה שכתוב בחומר המונח לפנינו ב-2002 נותרו עודפים בסך 60 מיליון שקל.
מתוך זה אתה מבקש 34 מיליון שקל ויישארו בסעיף זה כ-25 מיליון שקל. אם אתה
לא מעביר עכשיו את מה שנותר הסכום חוזר לאוצר והם "אבודים" או שצריך להחליט
עליהם כבר עכשיו? עד מתי אפשר להחליט עליהם?

אבי לוי:

אפשר להעביר עודפים עד סוף חודש נובמבר 2003 באישור הוועדה. כל שנה הוחזרו
לאוצר עודפים שלא השתמשנו בהם.

היו"ר רוני בר-און:

אני מקווה שכך יהיה גם השנה והרבה.

עד כמה שאני יודע הכנסת והממשלה פטורים מארנונה? זה השתנה?

אבי לוי:

אין פטור מארנונה. יש תעריף מיוחד למשרדי ממשלה. בסעיף זה בתקציב יש
התחייבות גדולה שאנחנו עדיין חייבים בה, היות שניהלנו משא ומתן עם עיריית
ירושלים. יש בעיה בהחלת התעריף הזה על הכנסת.

היו"ר רוני בר-און:

הכנסת תשלם גם היטל השבחה על כל ההרחבה פה?

אבי לוי:

לא, רק ארנונה.

היו"ר רוני בר-און:

האם הסעיף שמקצה מיליון שקל לאחזקת מערכות המחשב הגיוני?

אבי לוי:

יש לנו התחייבויות ארוכות טווח בנושא מערכות המחשב. לדוגמא, יש את פרוייקט
הסנהדרין שבו יש לנו התחייבויות ארוכות טווח.

היו"ר רוני בר-און:

אז מלכתחילה, כשבנית את תקציב 2003, ידעת שאת הכסף הזה תצטרך אבל תמשוך
אותו מתקציב 2002?

אבי לוי:

יש חוזים חתומים.

היו"ר רוני בר-און:

אני מנסה להבין איך הוצאה כבדה כל כך, שאינה הוצאה בלתי צפויה, לא נכללת
במסגרת התקציב של 2003, אלא אם יצאת מתוך ידיעה שאישרת ב-2002 ותוך כדי
תנועה אתה תעביר אותם.

מיכאל נודלמן:

אני מבקש הסבר לגבי הסעיף של אחזקה שוטפת בהיקף של 5.5 מיליון שקל.

אבי לוי:

מתוך הסכום הזה יש בהערה כ-4.6 מיליון שקלים שהם חוב שלנו בגין ארנונה
לעיריית ירושלים, חוב שמתייחס ל-2002, בגלל משא ומתן מתמשך שיש לנו עם
העירייה לגבי החלת התעריף של משרדי ממשלה על הכנסת, שזה תעריף נמוך מהרגיל,
ועד עכשיו הם לא עשו את זה כך. כמו כן יש לנו ויכוח על מועד החלת התעריף
הזה. אנחנו טוענים משנה מסוימת אחורנית והם מוכנים משנה יותר מתקדמת. לכן
הנושא הזה עדיין לא סוכם והיתרה הזאת עומדת עדיין כולה או חלקה לתשלום,
תלוי בתוצאות המשא ומתן.

מיכאל נודלמן:

כלומר, כשתסיימו את המשא ומתן תדעו בדיוק איזה סכום צריך לשלם?

אבי לוי:

בהחלט.

היו"ר רוני בר-און:

מדוע אתה מעביר כבר עכשיו 10 מיליון שקל לרזרבה?

אבי לוי:

כפי שאמרתי קודם לא תהיה לי אפשרות לכסות את נושא השכר של חברי הכנסת
הנוספים, אלא מתקציב הרזרבה.

היו"ר רוני בר-און:

וכבר גמרת את הרזרבה של 2003?

אבי לוי:

עדיין לא נגעתי בה. זה תמיד באישור של הוועדה הזאת.

היו"ר רוני בר-און:

אני מעמיד להצבעה את הנושא. מי בעד לאשר את בקשתו של יושב ראש הכנסת לשימוש
בעודפי תקציב כפי שהוצגה בפניכם?

הצבעה

בעד – הרוב

בקשתו של יושב ראש הכנסת אושרה פה אחד.

אני מודה לכולם, הישיבה נעולה.

- - - - - - - - -

הישיבה ננעלה בשעה 15:30
