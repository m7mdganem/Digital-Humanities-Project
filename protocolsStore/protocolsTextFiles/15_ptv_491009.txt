פרוטוקולים/ועדת הכנסת/3090

ירושלים, כ"ד באייר, תשס"א

17 במאי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 191

מישיבת ועדת הכנסת

יום שלישי, כ"ב באייר התשס"א (15 במאי 2001), שעה 10:00

נכחו:

חברי הוועדה:

מ"מ היו"ר אפי אושעיה

בנימין אלון

זאב בוים

משה גפני

עבד-אלמאלכ דהאמשה

נעמי חזן

שאול יהלום

זבולון אורלב

צבי הנדל

אליעזר כהן

מרינה סולודקין

מוזמנים:

דוד לב - סגן מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

קצרנית: שלומית כהן

סדר היום:

1. ערעורים על החלטת יו"ר הכנסת והסגנים שלא לאשר דחיפות הצעות לסה"י.

2. שינוי שם סיעת "ישראל אחת" – בקשת יושב-ראש הסיעה.

3. המלצה לבחירת יושב-ראש לוועדה המיוחדת לבחינת בעיית העובדים הזרים.

4. קביעת ועדה לדיון בהצעת חוק.

5. חברות בוועדות הכנסת לסיעת "גשר".

1. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר אפי אושעיה:

אני פותח את ישיבת הוועדה. על סדר היום ערעורים על החלטת יושב-ראש הכנסת
והסגנים שלא לאשר דחיפות הצעות לסדר היום. הערעור הראשון הוא של חברי הכנסת
צבי הנדל ונסים זאב בנושא: מפגשי השמאל עם ערפאת.

חבר הכנסת הנדל, בבקשה.

צבי הנדל:

ביקשתי לדון בנושא הזה, ביחד עם עוד חמישה חברים, כי אנחנו תוך כדי מלחמה
והמפגשים האלה גורמים נזק אדיר למאבק שלנו, כי הם נותנים גיבוי ולגיטימציה
לערפאת. שמעתי שבנשיאות היתה הצבעה על העניין הזה והוא נפל על חודו של קול,
שלא בצדק.

היו"ר אפי אושעיה:

גברתי סגנית היושב-ראש, בבקשה.

נעמי חזן:

כנהוג, הנשיאות אישרה חמש הצעות לסדר היום. היתה אמנם הצבעה, אבל עם כל
הכבוד לחבר הכנסת הנדל, הצעתו והצעת אלה שהצטרפו אליו לא נפלה בקול אחד אלא
בקול מכריע. הנשיאות יכולה לאשר רק חמש הצעות לסדר היום. מדובר בהצעות שגם
החשיבות שלהן וגם הדחיפות שלהן היתה רבה. אחד השיקולים היה, שהנושא נדון
כבר בהרחבה בתקשורת וגם בנאומים בכנסת, כולל בנאומו של חבר הכנסת הנדל
אתמול.

היו"ר אפי אושעיה:

מי בעד העלאת הנושא על סדר היום בכנסת? מי נגד?

ה צ ב ע ה

בעד – 5

נגד – 1

היו"ר אפי אושעיה:

הנושא אושר.

הערעור הבא הוא של חברי הכנסת זבולון אורלב וגנדי ריגר בנושא: משבר האבטלה.

נעמי חזן:

מי שאישר את הערעור, עשה זאת בניגוד לתקנון. בנושא משבר האבטלה יש הצעה
רגילה לסדר, ועל-פי התקנון הצעה רגילה לסדר דוחה הצעות דחופות, ועל כן אין
מקום לערעור בנושא הזה.

שאול יהלום:

מה אומרת היועצת המשפטית בנושא?

ארבל אסטרחן:

אכן כך נהוג.

זבולון אורלב:

עשרה חברי-כנסת, מכל סיעות הבית, הגישו בקשה לדיון דחוף. חבר הכנסת כנעאן
הגיש בקשה להצעה רגילה. יש מקרים שבהם הכנסת נהגה בעבר, וגם בשבוע שעבר,
שאם נשיאות הכנסת משתכנעת שיש נושא שהוא בוער והוא עומד על סדר היום, היא
מאפשרת גם את ההצעה הרגילה וגם הצעות דחופות לסדר היום, ובהצעה הרגילה היא
משנה מעט את הנוסח של ההצעה. לדוגמה: בשבוע שעבר היתה בעיה עם בחינות
הבגרות, הגישו הצעות דחופות וזאב בוים הגיש הצעה רגילה. ביקשו מזאב בוים
שישנה מעט את הנוסח, כך שיהיה דיון אחד דחוף על הירידה בבחינות הבגרות
ותהיה הצעה רגילה על הבעיה בבחינות הבגרות, ויוכלו שניהם לדור בכפיפה אחת.

אני מציע לגלות את הגמישות הראויה, כי אחרת זה גם מחייב את 86(א). אם רוב
סיעות הבית מבקשות דיון בנושא, אפשר לעשות זאת באמצעות סעיף 86(א).

בנימין אלון:

סדר היום קצר מאוד, אין עומס.

נעמי חזן:

אני מבינה את הדיון, אבל הערעור עצמו הוא נגד התקנון, משום שיש הצעה רגילה
לסדר. אם חברי הכנסת רוצים לשנות את התקנון, בבקשה. אם הם רוצים להשתמש
בסעיף 86(א), שיפנו בדרך המסודרת ויעשו זאת. חשוב להדגיש, שחבר-כנסת שמשתמש
בהצעה רגילה הוא משתמש במכסה שלו, זה שימוש נכון בתקנון, ואני חושבת שזה
יהיה חמור מאוד אם ננסה לשנות סדרי עולם בגלל שחבר-כנסת זה או אחר מעוניין
לדבר בנושא חשוב. שיגיש בקשה להצעה לסדר רגילה גם הוא.

ארבל אסטרחן:

בכוכבית לסעיף 83 בתקנון, שהוא זה שמדבר על דחיפות של הצעות לסדר היום,
נאמר שעל-פי הנוהג והנוהל, כאשר יש הצעה רגילה או שאילתה בעל-פה אין מאשרים
הצעה דחופה באותו נושא. כך אכן נוהגים.

היו"ר אפי אושעיה:

היות שהדבר כתוב בתקנון באופן חד-משמעי, לי כיושב-ראש זמני אין סמכות לשנות
הליכים ותקנונים. לפיכך אני מבקש שתבואו בדברים אם חבר הכנסת המציע של
ההצעה לסדר היום ותסתדרו אתו.

זבולון אורלב:

אם נשכנע אותו שיהפוך את ההצעה להצעה דחופה, האם צריך שוב להגיש ערעור?

היו"ר אפי אושעיה:

אם יהיה צורך לכנס את הוועדה שוב, נעשה זאת. מה שחשוב הוא, שלא נעבור על
התקנון. תודה רבה.

2. שינוי שם סיעת "ישראל אחת" – בקשת יושב-ראש הסיעה

היו"ר אפי אושעיה:

הנושא הבא הוא שינוי שם סיעה. על-פי החלטת סיעת "ישראל אחת" מבקשים להחליף
את שם הסיעה לסיעת "העבודה-מימד". האמור הוא בהתאם לתקנון הכנסת, פרק שלישי
סעיף 18א.

שאול יהלום:

מה אומר התקנון?

ארבל אסטרחן:

יש הוראה בתקנון לעניין שינוי שם סיעה. נדרש אישורה של ועדת הכנסת, ובנוסף
נקבע שהפרטים האלה יפורסמו ברשומות לאחר קבלת האישור.

זאב בוים:

האם השינוי הזה מוסיף יחידת מימון לסיעת העבודה, מכיוון שמוסיפים אליה את
מימד?

ארבל אסטרחן:

לא, מדובר בשינוי טכני של שם.

זאב בוים:

מדוע סיעת "ישראל אחת" מעוניינת בהחלפת השם?

היו"ר אפי אושעיה:

השם היה "ישראל אחת" כשסיעות "גשר" ו"מימד" היו ביחד עם סיעת העבודה. "גשר"
פרשה, הבחירות השתנו מאישיות ליחסיות, וביחסיות אנחנו רוצים להדגיש את
המשקל של המפלגה.

מי בעד? מי נגד?

ה צ ב ע ה

בעד – רוב

נגד – אין

היו"ר אפי אושעיה:

שינוי השם אושר.

3. המלצה לבחירת יושב-ראש לוועדה המיוחדת לבחינת העובדים הזרים

היו"ר אפי אושעיה:

יושב-ראש הקואליציה, זאב בוים, פנה לוועדת הכנסת במכתב: "אבקש להמליץ בפני
הוועדה המיוחדת לבחינת בעיית העובדים הזרים, למנות את חבר הכנסת איוב קרא
כיו"ר הוועדה".

אני מבקש מיושב-ראש הקואליציה לאפשר ליושב-ראש הוועדה הקבוע לעסוק בכל נושא
המינויים ולדחות את הנושא ליום שני. אני ממלא-מקום זמני של יושב-ראש
הוועדה, ואני מעדיף שהוא יעשה מינויים קבועים, כדי שלא תיווצר מחלוקת.

זאב בוים:

בהסכמים שמקובלים על רוב סיעות הבית, בוודאי על הקואליציה, מקובל שאם יש
מצב שיש חלוקה גם לגבי יושבי-ראש הוועדות, ומוסכם במסגרת הזאת שנניח לליכוד
יש יושב-ראש ועדה, ההחלטה הפנימית היא של הליכוד, את מי למנות כיושב-ראש,
ויש בזה עניין פורמלי.

ארבל אסטרחן:

זה נכון, אבל הסמכות היא לוועדת הכנסת.

זאב בוים:

אני לא כופר בסמכות, אבל יש בזה יותר עניין פורמלי.

שאול יהלום:

להפך, העניין של הסכמים קואליציוניים הם מתחת לפני השטח, הפורמליות החוקית
זו הוועדה. זה לא מחייב את הוועדה באופן פורמלי וחוקי, כי באופן עקרוני
הוועדה יכולה להמליץ שהיא רוצה יושב-ראש מסוים.

זאב בוים:

אני שואל על הפרקטיקה של עבודת הוועדה.

סגן מזכיר הכנסת דוד לב:

כך היה מקובל בעבר.

זאב בוים:

לכן אני לא מבין מדוע שלא נחליט על כך עכשיו.

היו"ר אפי אושעיה:

אני אודה לך מאוד אם תסכים לדחות את ההחלטה בעניין הזה לשבוע הבא.

זאב בוים:

אני מסכים.

היו"ר אפי אושעיה:

תודה רבה.

4. קביעת ועדה לדיון בהצעת חוק

היו"ר אפי אושעיה:

הצעת חוק החבות בנזיקין של בעלי כלי שיט לנזקי זיהום הים בשמן,
התשס"א-2000, חוק מספר 2938 – אחרי קריאה ראשונה ולשם הכנתה לקריאה שנייה
ולקריאה שלישית.

נשמעו הצעות להעביר את הדיון בהצעת החוק לוועדת הכלכלה או לוועדת הפנים
ואיכות הסביבה.

שאול יהלום:

איפה נדונה הצעת החוק בקריאה ראשונה?

סגן מזכיר הכנסת דוד לב:

זאת הצעת חוק ממשלתית.

היו"ר אפי אושעיה:

הדיון בכלי שיט, על-פי הבנתי, צריך להיות בוועדת הכלכלה.

ארבל אסטרחן:

נכון. הסיבה שרצו להעביר את הנושא לוועדת הפנים היא בגלל הנושא של איכות
הסביבה, כי מדובר על זיהום הים בשמן.

שאול יהלום:

על מה מדברת הצעת החוק?

ארבל אסטרחן:

הצעת החוק מדברת על קביעת אחריות בנזיקין של כלי שיט, שמזהמים את הים בשמן
שהם נושאים באונייה. יושבת-ראש הישיבה הציעה לוועדת הכלכלה, וחבר הכנסת
רחמים מלול ביקש שהנושא יידון בוועדת הפנים.

היו"ר אפי אושעיה:

מי בעד שהנושא יידון בוועדת הכלכלה?

ה צ ב ע ה

בעד – רוב

נגד – אין

היו"ר אפי אושעיה:

הנושא יעבור לדיון בוועדת הכלכלה.

5. חברות בוועדות הכנסת לסיעת "גשר"

היו"ר אפי אושעיה:

על-פי בקשת יושב-ראש האופוזיציה עם סיעת "גשר", בתיאום עם חבר הכנסת יוסי
כץ, הוחלט על חלוקה של חברי-כנסת מסיעת "גשר" בוועדות.

סיעת "ישראל אחת" מעבירה את מקומותיה בוועדות הבאות לסיעת "גשר" בהסכמה:
בוועדת הכנסת יישאר חבר הכנסת מקסים לוי; בוועדת הפנים ואיכות הסביבה יישאר
חבר הכנסת מקסים לוי; בוועדת הכספים יישאר חבר הכנסת מקסים לוי כממלא-מקום;
בוועדת העבודה, הרווחה והבריאות, במקום חבר הכנסת מקסים לוי ייכנס חבר
הכנסת מוטי משעני; בוועדה לענייני ביקורת המדינה במקום חברת הכנסת קולט
אביטל ייכנס חבר הכנסת מוטי משעני.

מי בעד? מי נגד?

ה צ ב ע ה

בעד – רוב

נגד – אין

היו"ר אפי אושעיה:

ההחלטה אושרה והיא תובא לאישור במליאה.

תודה רבה. הישיבה נעולה.

הישיבה ננעלה בשעה 10:20
