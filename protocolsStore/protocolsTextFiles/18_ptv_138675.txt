הכנסת השמונה-עשרה נוסח לא מתוקן

מושב ראשון

פרוטוקול מס' 19

מישיבת ועדת הכנסת

יום שני, ל' בסיוון תשס"ט (22 ביוני 2009), שעה 09:00

סדר היום:

1. קביעת מסגרת הדיון להצעות להביע אי-אמון בממשלה

2. שונות

נכחו:

חברי הוועדה:

זאב אלקין – היו"ר

אחמד טיבי

יריב לוין

אברהם מיכאלי

ציון פיניאן

מוזמנים:

חה"כ דני דנון

חה"כ אמנון כהן

חה"כ אלכס מילר

חה"כ אורי מקלב

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית פרלמנטרית:

טלי רם

1. קביעת מסגרת הדיון להצעות להביע אי-אמון בממשלה

היו"ר זאב אלקין:

בוקר טוב לכולם.

ציון פיניאן:

איפה האופוזיציה?

היו"ר זאב אלקין:

מתייעצת.

דני דנון:

הם צפו אתמול בסדרה "פולישוק", והחליטו להמשיך בזה.

ציון פיניאן:

אני רוצה להגיד לך, שאנחנו – הקבוצה שנמצאת פה לפחות – מחזקים אותך שתמשיך.

היו"ר זאב אלקין:

אני בטוח שהאופוזיציה תחזור למלא את תפקידה, כך או אחרת, בזמן הקרוב. אני
מקווה רק שזה יהיה בדרך יותר מכובדת ממה שכולנו צפינו ביום חמישי האחרון.

דני דנון:

נזכיר להם שמנחם בגין אמר: נבחרנו לשרת את הציבור באופוזיציה.

היו"ר זאב אלקין:

לשרת ולשיר אלה שני דברים שונים. אנחנו פותחים בנושא הראשון על סדר-היום:
קביעת מסגרת הדיון להצעות להביע אי-אמון בממשלה. יש שש הצעות אי-אמון.

סיעות קדימה, האיחוד הלאומי, רע"ם–תע"ל, חד"ש, מרצ ובל"ד הגישו הצעות להביע
אי-אמון בממשלה בנושאים שלהלן:

1.  "ממשלה מסוכנת הפוגעת במעמד הכנסת ובדמוקרטיה", של קדימה; המועמדת
      להרכיב את הממשלה הינה חברת-הכנסת ציפי לבני.

2.  "הכרזת ראש הממשלה בנאום בר-אילן כי יהיה מוכן להכיר במדינה פלסטינית
      מפורזת" , של האיחוד הלאומי; המועמד להרכיב את הממשלה הינו חבר-הכנסת
      יעקב כץ.

3.  "ממשלה מסוכנת הפוגעת במעמד הכנסת ובדמוקרטיה", של רע"ם-תע"ל; המועמד
      להרכיב את הממשלה הינו חבר-הכנסת אחמד טיבי.

4.  "ממשלה מסוכנת הפוגעת במעמד הכנסת ובדמוקרטיה", של חד"ש; המועמד להרכיב
      את הממשלה הינו חבר-הכנסת מוחמד ברכה.

5.  "ממשלה מסוכנת הפוגעת במעמד הכנסת ובדמוקרטיה", של מרצ; המועמד להרכיב
      את הממשלה הינו חבר-הכנסת חיים אורון.

6.  "ממשלה מסוכנת הפוגעת במעמד הכנסת ובדמוקרטיה", של בל"ד; המועמד להרכיב
      את הממשלה הינו חבר-הכנסת ג'מאל זחאלקה.

קריאה:

למה אמרתם שאין אופוזיציה?

קריאה:

הנה יש. חבר הכנסת אחמד טיבי.

ציון פיניאן:

כולם שאלו איפה חבר הכנסת טיבי.

אחמד טיבי:

אני קובע לבד מה אני עושה, ועל-פי החלטות.

היו"ר זאב אלקין:

אני שמח לראות כאן את סגן יושב-ראש הכנסת, חבר הכנסת אחמד טיבי.

דני דנון:

וגם את סגן היושב-ראש, חבר הכנסת מקלב.

היו"ר זאב אלקין:

יש כאן נציגות של הנשיאות. אפשר להזמין לכאן את היושב-ראש ולקיים כאן את
הנשיאות.

אלכס מילר:

אפשר לאשר כבר את סדר-היום.

היו"ר זאב אלקין:

אתה טועה אם אתה חושב שהנשיאות היא זאת שמאשרת את סדר-היום.

אנחנו כאן מדברים על שש הצעות אי-אמון. יש לי שאלת הבנה לארבל – כי עלתה
השאלה הזאת, ומעניין להבהיר אותה כאן כשאת איתנו.

למעשה, הרי יש שתי דרכים להתנהל, לסיעות הקטנות באופוזיציה בהצעות אי-אמון.
הדרך האחת היא הדרך הישירה שהולכת בעקבות התקנון – נדמה לי שם המכסה היא
שלוש הצעות אי-אמון, או ארבע.

ארבל אסטרחן:

שלוש במושב.

היו"ר זאב אלקין:

הדרך השנייה היא ליצור חיבור של כמה סיעות, שלמעשה הופכות את עצמן על-ידי
זה לסיעה אחת, ויכולות להגיש הצעת אי-אמון כל שבוע, כי הם עוברים את הרף
המינימלי.

השאלה ששאלו אותי - ולא היתה לי תשובה, כך שאני מעביר את השאלה אלייך – האם
אפשר גם וגם. האם הסיעות של האופוזיציה יכולות באופן רגיל להציג את עצמן
כסיעה אחת, אבל במידה שהן רוצות- להתפצל חזרה, ומדי שבוע לשנות את הנוסחה.
לא היתה לי תשובה ברורה כיושב-ראש ועדת הכנסת לשאלה הזאת.

אחמד טיבי:

התשובה חיובית, חד-משמעית.

ארבל אסטרחן:

התקנון כלל לא מתייחס למצב הזה של איחוד הסיעות. הוא רק אומר שסיעה שמונה
פחות מעשרה חברי כנסת יכולה להגיש לא יותר משלוש הצעות אי-אמון, אבל בפועל,
בכנסת כן מאפשרים - - -

היו"ר זאב אלקין:

איחודים.

ארבל אסטרחן:

כן, ואז לדעתי זה מתווסף. יש להם באופן עצמאי שלוש, ובנוסף – כאשר הם
מתאחדים ומגישים- בעצם יש מספר שהוא לא מוגבל. הייתי רוצה לוודא גם עם
המזכירות איך הם עושים את זה הלכה למעשה.

היו"ר זאב אלקין:

עלתה שאלה, ולא היתה לי תשובה ברורה איך אפשר להחשיב את זה פעמיים – גם ככה
וגם ככה.

רונית חייקין:

לא מחשיבים פעמיים. שבוע אחד זה מוחשב כקבוצה.

היו"ר זאב אלקין:

אבל זאת בדיוק השאלה. כשיוצרים "בלוק" טכני לצורך מטרה מסוימת, בדרך כלל
ה"בלוק" נוצר לאורך התקופה.

ארבל אסטרחן:

ואז הוא קבוע, ואין עוד שלוש. הייתי רוצה לבדוק עם המזכירות איך מחשבים את
זה, כי למעשה, התקנון לא מאפשר את ה"בלוק" הזה אלא הוא מאפשר לסיעות קטנות.

היו"ר זאב אלקין:

עצם יצירת ה"בלוק" הוא לא ברור מאליו.

ארבל אסטרחן:

נכון.

היו"ר זאב אלקין:

אבל כשיוצרים אותו, האם אפשר כל שבוע "כבקשתך" לפרק אותו – אני חושב שזה לא
ברור מאליו. לחבר הכנסת טיבי התשובה היתה ברורה, לי היא לא היתה ברורה.

אחמד טיבי:

מה התברר, אדוני?

היו"ר זאב אלקין:

אומרת היועצת המשפטית שזה לא ברור גם לה, היא מתכוונת לברר את הסוגיה.

אחמד טיבי:

האם אדוני מתכוון להציע הצעת חוק נוספת שבה אפשר לבטל את מה שהאופוזיציה
עושה?

דני דנון:

נשקול את זה.

אחמד טיבי:

תוך כדי המשחק.

היו"ר זאב אלקין:

חבר הכנסת טיבי, למה? אני מאוד מעוניין להגן על זכותה של אופוזיציה להציג
מספר הצעות.

אחמד טיבי:

אז למה אתה מעלה שאלות כאלה בכלל?

היו"ר זאב אלקין:

כי נשאלתי, ולא היתה לי תשובה. אני חושב שמחובתי לשאול את היועצת המשפטית
ולברר את הסוגיה הזאת, וכאן זה בדיוק המקום שבו צריך לברר את הסוגיה. למה
שמישהו יעלה שאלה ולא תהיה לנו תשובה עליה?

כרגע עומדות על סדר-היום שלנו שש הצעות אי-אמון.

דני דנון:

פעם בחודש, חבר הכנסת טיבי. פעם בחודש נרשה הצבעת אי-אמון.

היו"ר זאב אלקין:

לא, לא. חבר הכנסת דנון.

דני דנון:

משא-ומתן בלתי פורמלי.

אחמד טיבי:

אם תבקשו יפה. מותנה בלבקש יפה...

היו"ר זאב אלקין:

אני חושב שכדאי לשים לב שהצעת אי-אמון זו דרך מצוינת של הקואליציה לקבל
זכות דיבור מעל במת הכנסת. לכן, בוודאי שאנחנו מעוניינים בכלי הזה והוא כלי
נכון לקיום הוויכוח בכנסת.

יש כאן שש הצעות אי-אמון. זה ברור שזה 10 דקות לכל מציע – זה כבר מביא
אותנו לשעה של הצגה. יהיו תשובות של הממשלה – אינני יודע אם זו תהיה תשובה
אחת או שתי תשובות – אבל בסך הכול, זה יהיה פרק זמן נוסף.

דני דנון:

יש את ההצעות?

היו"ר זאב אלקין:

יש שש הצעות, כולן אותו דבר. זה כבר פורסם בתקשורת, לכן חשבתי שאתם יודעים,
אבל מי שרוצה לעקוב אחרי הכנסת במקום הנכון – בוועדת הכנסת ולא מהתקשורת –
הכותרת: ממשלה מסוכנת הפוגעת במעמד הכנסת ובדמוקרטיה. אלה הן שש הצעות
אי-אמון אחידות של האופוזיציה – אינני יודע אם הנאומים של ההצגות יהיו
אחידים או לא, אבל זה כבר המציגים יחליטו.

כמובן, יש שישה מועמדים לראשות הממשלה. כנראה שבעניין הזה אין אחדות-דעים
בין סיעות האופוזיציה, והם הציגו שישה מועמדים שונים.

אחמד טיבי:

לגבי תוצאות האי-אמון – האמון יתקבל, אדוני, על-פי רוב רגיל או שאומרים שיש
הצעה חדשה של הקואליציה, שאפשר להפיל את הממשלה רק ברוב של 121 חברי כנסת?

היו"ר זאב אלקין:

לפי מיטב הבנתי, תוצאות אי-אמון מתקבלות לא ברוב רגיל אלא ברוב של 61 –
לפחות כך לימדו אותי במצב של החוק.

אחמד טיבי:

מזה אתם כבר חוששים?

היו"ר זאב אלקין:

אני לא חושב שאנחנו חוששים, כי נדמה לי שהאופוזיציה בינתיים לא מצליחה
לגייס יותר משלושים-ארבעים באי-אמון, אבל בואו לא נהפוך את זה לזירת ויכוח
הדיון כאן.

אנחנו צריכים לקבוע רק את מסגרת הזמן הסיעתית. הצעתי היא – לאור ריבוי
הצעות האי-אמון וסדר-יום די ארוך בהמשך – לקבוע שלוש דקות לכל סיעה.

היתה כאן מתכונת של חמש דקות, היתה מתכונת של שלוש דקות – קבענו את זה כל
פעם לפי מספר ההצעות ולפי סדר-היום בהמשך. במקרה הזה נראה לי שהנכון הוא
שלוש דקות לכל סיעה, בנוסף ל-10 דקות לכל מציע.

אם יש מישהו שרוצה להציג דעה אחרת – בבקשה.

ציון פיניאן:

המציע 10 דקות, והנאומים שלוש דקות?

דני דנון:

לכמה זמן זה מביא אותנו בסך הכול?

היו"ר זאב אלקין:

על פניו, נטו, זה יביא אותנו לשעתיים ועוד קצת, אבל היות ונטו אף פעם לא
שווה לברוטו, זה יהיה שעתיים וחצי לדעתי. זה לא יהיה חריג בהרבה מההצעות
האחרות.

זה גם תלוי כמה הממשלה תענה. אם הממשלה תענה בנפרד, תשלח כל שר עם אותו
נאום אבל על כל אחת משש ההצעות – זה גם יהיה ארוך. לכן, קשה מאוד לתכנן את
זה במדויק.

אם אין הצעות אחרות, אני מעלה את ההצעה. הנה, זו יכולת מצוינת בימים טרופים
אלה לוועדת הכנסת להתאחד סביב משהו – לפחות סביב הצעת האי-אמון. אני מעלה
את ההצעה לאשר מתכונת דיון של 10 דקות לכל מציע, ו-3 דקות לכל סיעה. מי בעד
ההצעה הזאת? מי נגד? מי נמנע?

ה צ ב ע ה

בעד – רוב

נגד – 1

נמנעים – אין

ההצעה למסגרת דיון של 10 דקות למציעים ו-3 דקות לכל סיעה בהצעות להביע
אי-אמון בממשלה, נתקבלה.

היו"ר זאב אלקין:

ההצעה אושרה.

יריב לוין:

אחמד טיבי עלה על הרעיון שלנו. גם השר שייצא בחוק הנורבגי, תהיה לו זכות
הצבעה – ככה יהיו לנו 121.

אחמד טיבי:

יפה, יריב... גם אתה קורא מחשבות, לא רק שרי אריסון.

2. שונות

היו"ר זאב אלקין:

הסעיף השני על סדר-היום הוא סעיף שונות. זה סעיף שלמדתי מקודמי בתפקיד
כיושב-ראש הוועדה המסדרת, שמאוד חשוב לדאוג לכך שהוא יופיע על סדר-היום,
אבל נדמה לי שזאת פעם ראשונה שאנחנו מנצלים אותו.

במסגרת הניצול של הסעיף הזה, אני רוצה לברך בשמי, ואני בטוח בשם כל חברי
הוועדה, את הבא בתור שעוד מעט יתפוס את הכיסא הזה – את יריב לוין – הוא
היום בן 40, אם אינני טועה. אני מנצל את הסעיף הזה כדי לברך אותו בשמי,
ואני בטוח בשם כל הוועדה.

קריאות:

מזל טוב.

אחמד טיבי:

צעירי הליכוד...

היו"ר זאב אלקין:

היות ואני למדתי מארבל אסטרחן שבסעיף "שונות" ראוי לא לקיים הצבעות אם זה
לא הוגדר מראש, אז אני אסתפק בדברי ברכה ולא אביא את זה כהצעת סיכום להצבעה
בוועדה.

אחמד טיבי:

עכשיו אני יכול לגלות לכם שאני בכל זאת הגעתי לדיונים היום בבוקר בשל
העובדה שנודע לי שהיום הוא יום ההולדת של יריב.

יריב לוין:

איזה תירוץ יש לך עכשיו...

אלכס מילר:

אני מציע שנצביע. לא נקבל את הגיל.

היו"ר זאב אלקין:

לפי הייעוץ המשפטי, רצוי לא להצביע בסעיף שונות, בלי שהוא הוגדר מראש, לכן
אני מסתפק בברכות.

תודה רבה לחברים, הישיבה נעולה.

הישיבה ננעלה בשעה 09:30.
