הכנסת השבע-עשרה נוסח לא מתוקן

מושב שני

פרוטוקול מס' 40

ישיבת ועדת הכנסת

יום שלישי, כ"ה בתשרי התשס"ז, (17.10.2006), בשעה 09:30

סדר היום:

ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

נכחו:

חברי הוועדה:

רוחמה אברהם – היו"ר

קולט אביטל

יצחק אהרונוביץ

מוחמד ברכה

דוד אזולאי

אורי אריאל

יצחק גלנטי

יעקב מרגי

יורם מרציאנו

אפרים סנה

משה שרוני

ירדנה מלר – סגנית מזכיר הכנסת

יועצת משפטית:

ארבל אסטרחן

מנהלת הוועדה:

אתי בן יוסף

רשמת פרלמנטרית:

אתי אפלבוים

  ערעורים על החלטת יו"ר הכנסת והסגנים שלא לאשר דחיפות הצעות לסדר-היום

היו"ר רוחמה אברהם:

אני פותחת את ישיבתה הנוספת של ועדת הכנסת. על סדר היום ערעורים על החלטת
יו"ר הכנסת והסגנים שלא לאשר דחיפות הצעות לסדר-יום. יש לנו ערעור אחד,
הערעור שהגיש חבר הכנסת מרציאנו בנושא משבר התיירות בעקבות מלחמת לבנון
השניה.

מי מייצג את הנשיאות?

יצחק אהרונוביץ:

אני.

היו"ר רוחמה אברהם:

חבר הכנסת מרציאנו, בבקשה, אנא הצג את הנושא.

יורם מרציאנו:

הגשתי הצעה דחופה לסדר יום בעניין המשבר בענף התיירות, גם בגלל המלחמה אבל
לא רק בגלל המלחמה. הצפי לשנת 2006, לתיירים במדינת ישראל, היה אמור להיות
על 2.4 מיליון מבקרים. לצערי הרב, אנחנו, כפי הנראה, נעמוד על 1.6 מיליון
מבקרים, מה שמעמיד אותנו בפני קריסה של מערכת התיירות במדינת ישראל.

אנחנו יודעים שבירושלים בלבד, הולכים לפטר, בימים אלה, כ-5,000 איש מענף
התיירות - מלונאים, סוכני נסיעות ועוד. אנחנו יודעים שברשות שדות התעופה
יצאו כבר אתמול מכתבי פיטורין. כך גם בחברות הנלוות ואנחנו מדברים על אלפי
עובדים מפוטרים בחודש חודשיים הקרובים. כל זה גם בגלל היעדר תקציב ראוי
למשרד התיירות לנושא של הסברה בעולם כדי לעודד תיירים להגיע.

במסגרת הקיצוצים של הממשלה החליטו גם לקצץ בנושא הפרסום.

מוחמד ברכה:

יורם, הדיון הוא לא על המהות אלא על הדחיפות. אתה לא צריך להסביר את זה.

יורם מרציאנו:

אני פונה אליכם ומבקש מכם. הבנתי שלנושא הזה לא הגיעו אתמול בנשיאות הכנסת
בשל חוסר זמן. זאת אומרת, בכלל לא דנו בזה. לא החליטו אם זה דחוף או לא,
אלא החליטו לא לדון בזה.

היו"ר רוחמה אברהם:

למה אתה חושב שזה דחוף דווקא השבוע? למה לא לנצל את זכותך כחבר כנסת
ולהעלות את זה במסגרת הצעה רגילה לסדר? נכון מאוד שהנושא חשוב וכאוב – אז
יש לך 10 דקות ולא 3 דקות. מה אפשר יהיה לומר ב-3 דקות?

יורם מרציאנו:

אני מבטיח לך שבמשך ה-3 דקות אני אצליח לתמצת את הדברים העיקריים כדי לומר
אותם ולומר למה זה דחוף.

היו"ר רוחמה אברהם:

תשובת הנשיאות לעניין.

יצחק אהרונוביץ:

למעשה לא הגענו לנושא הזה כי היו דברים יותר דחופים ויותר חשובים. הגענו
בדיוק לאותם חמישה נושאים אותם אישרנו.

היו"ר רוחמה אברהם:

האם יכול להיות שהנשיאות רואה את הנושאים הראשונים שבפניה – אני רוצה
להבין, ישנם 10 נושאים על הפרק, שהגישו 50 חברי כנסת. כיוון שהנשיאות דנה
ומיצתה את עצמה כעבור הנושא ה-8 וראתה שהיא הגיעה ל-5 נושאים, היא החליטה
שלא לדון ב-2 הנושאים הנוספים?

יצחק אהרונוביץ:

גברתי היושב ראש. כחברי נשיאות נכבדים, אני אומר לך באחריות, אנחנו עוברים
על כל הרשימות ועוברים על כל הנושאים והיו נושאים יותר חשובים. מאחר והגענו
למכסה של אותם נושאים יותר חשובים - - -

היו"ר רוחמה אברהם:

האם דנתם בזה?

יצחק אהרונוביץ:

אני אומר לך, זה עלה וזה נדחה ועברנו לדברים יותר חשובים. לא היה דיון
מהותי כי היו דברים יותר חשובים.

יורם מרציאנו:

מי קובע מה דחוף ומה לא?

יצחק אהרונוביץ:

תן כבוד לחברי הנשיאות ולחברי הוועדה.

יורם מרציאנו:

דנתם בזה?

יצחק אהרונוביץ:

אני אומר שוב. הנושא עלה ונושאים יותר חשובים הוקדמו. היו 10 עד 15 נושאים.
בנושא הזה היה מציע אחד. מאחר והיו נושאים חשובים לא פחות, אם לא יותר,
ובאותם נושאים הצטרפו מספר הצעות - כלומר, היו באמת הסכמות בין כל חברי
הנשיאות שזה נושא שיקבל דחיפות פחותה על הנושאים האחרים, ולכן זה לא עלה.

היו"ר רוחמה אברהם:

אני רוצה להבין. כשאתה אומר שזה לא עלה, אתה אומר שזה לא התקבל? או שזה לא
עלה לדיון.

יצחק אהרונוביץ:

אני רוצה לחדד ולדייק. הנושא עלה כמו כל נושא אחר במסגרת הרשימה. נבחרו
נושאים, לעניות דעתנו, יותר חשובים.

היו"ר רוחמה אברהם:

יש בפני את הרשימה של הנושאים שהועלו. יש שם הנושא של סיכונים סביבתיים
במפרץ חיפה. החלטנו לעשות על זה דיון סיעתי לפי סעיף 86א', ומייד אדבר על
כך.

הנושא השני הוא מפעל ההזנה, שיש עימו בעיות קשות; הנושא השלישי הוא: הגברת
ההתחמשות וירי הקסאמים על שדרות; הנושא הרביעי: הניסוי הגרעיני של דרום
קוריאה; והנושא החמישי: ממצאי דוח ארגון עדאללה אודות מחדלי חקירת המשטרה
באירועי אוקטובר 2000.

חבר הכנסת מרציאנו, מכיוון שאנחנו בדקות הקרובות נאשר את הדיון הסיעתי
בנושא של הסיכונים הסביבתיים במפרץ חיפה לפי סעיף 86(א) - - -

מוחמד ברכה:

למה דווקא דיון סיעתי ולא אישי?

היו"ר רוחמה אברהם:

אני חושבת שאנחנו יכולים להקדיש לזה. יש לנו את סדר היום של יום הקשיש.
לאחר מכן יש את הדיון הסיעתי, שזה 5 דקות לכל סיעה. לאחר מכן יתחילו הצעות
לסדר היום.

יצחק אהרונוביץ:

באמת, כדי למצוא פתרון לבקשה, אני אומר לחבר הכנסת יורם מרציאנו, יש אפשרות
וצריך לקבל פה החלטה אם להכניס את זה כנושא שישי.

היו"ר רוחמה אברהם:

זה לא נושא שישי. בי"ת, מכיוון שחבר הכנסת היה רגיש לנושא הזה, והוא ידבר 3
דקות, זה לא ישנה את אופן הדיון של הכנסת ולא יאריך את הזמן.

מכיוון שזה נושא חם ונושא שמן הראוי שהממשלה תיתן עליו תשובה, למרות שלמיטב
ידיעתי, בזמן המלחמה, זאת אחת הפעמים הראשונות שמלחמה נדרשת ונותנת מענה
להרבה מאוד בעיות תיירותיות שהיו תוך כדי, אם זה פיצוי כזה או אחר. אני
חושבת שאולי זה ראוי שייאמר שוב מעל דוכן הכנסת, ולכן אני ממליצה לאשר,
באופן חריג, ל-3 דקות. אבל שלא תחשבו.

אני עוברת להצבעה. מי בעד? מי נגד? מי נמנע?

הצבעה

בעד – 9

נגד – אין

נמנעים – אין

ערעורו של חבר הכנסת יורם מרציאנו התקבל.

היו"ר רוחמה אברהם:

אני מזכירה לחברים. מלבד הנושא שאנחנו דנים כל יום שלישי בנושא התקנון.
הוגשה אלי אתמול בקשה של חבר הכנסת בן ששון לפטור מחובת הנחה את הצעתו
בנושא משטר נשיאותי. חבר הכנסת ליברמן מתכוון להביא את הצעתו מחר, ולכן
בישיבתנו היום בצהריים אנחנו נתבקש לדון בסוגיה הזאת.

אפרים סנה:

יש בהסכם הקואליציוני פרק שאומר שכל העלאה של שינוי חוק יסוד טעונה הסכמה
קואליציונית.

היו"ר רוחמה אברהם:

חבר הכנסת סנה. מכיוון שיש בקשה - אני לא דנה בכל מה שקשור להסכם
קואליציוני - יש בקשה, מחובתנו, חברי הכנסת, מכיוון שסדר היום לא עמוס,
אמרתי שבכוונתי להביא את זה לדיון והצבעה. תחליטו לקבל, בסדר, תחליטו שלא,
גם בסדר. אני הודעתי על כוונתי מראש, אל"ף, כדי שלא תחשבו שאני עושה מחטף.
בי"ת, אני צריכה אותו להצבעה נוספת כדי לאשר.

כעת נצביע על קיום דיון, לפי סעיף 86(א), בנושא הזיהום הסביבתי במפרץ חיפה,
5 דקות לסיעה. מי בעד?

הצבעה

בעד – 6

נגד – אין

נמנעים – אין

ההחלטה לקיים דיון סיעתי בנושא הזיהום הסביבתי במפרץ חיפה לפי סעיף 86(א),
נתקבלה.

הישיבה נעולה.

הישיבה ננעלה בשעה 10:15
