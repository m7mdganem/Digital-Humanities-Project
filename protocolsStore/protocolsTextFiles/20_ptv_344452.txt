הכנסת העשרים

מושב שני

פרוטוקול מס' 128

מישיבת ועדת הכנסת

יום שני, כ"ב באייר התשע"ו (30 במאי 2016), שעה 9:15

סדר היום:

1. בקשות יושבי-ראש ועדה למיזוג הצעות חוק

2. הצעה לסדר-היום בנושא: "מצבם הקשה של חקלאי ישראל, הקפאת הליכים תלויים
ועומדים נגד חקלאים בגין אי תשלום היטלים למועצת הצמחים"

3. איסור קיום הצבעות בישיבת ועדה כאשר נוכח בה חבר כנסת אחד בלבד

4. בחירת יושב-ראש לוועדת הכנסת

5. שינוי בהרכב הוועדה המשותפת לתקציב הכנסת

6. בחירת יושב-ראש לוועדת הכנסת

נכחו:

חברי הוועדה:

דוד ביטן – יו"ר הוועדה היוצא

יואב קיש – יו"ר הוועדה הנכנס

ישראל אייכלר

רוברט אילטוב

יואב בן צור

צחי הנגבי

יואל חסון

אחמד טיבי

שולי מועלם-רפאלי

מרב מיכאלי

איילת נחמיאס ורבין

רועי פולקמן

חברי הכנסת:

אלי כהן

מוזמנים:

יושב-ראש הכנסת יולי יואל אדלשטיין

מזכירת הכנסת ירדנה מלר-הורוביץ

  -----------------------------------------------------------------------
  דניאל דושניצקי             –     התנועה לאיכות השלטון
  -------------------------- ----- --------------------------------------
  טל פוקס                    –     התנועה לאיכות השלטון

  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה מליחי

1. בקשות יושב-ראש ועדת הכלכלה למיזוג הצעות חוק

היו"ר דוד ביטן:

רבותי, אני פותח הישיבה. בואו נתחיל עם בקשת יושב-ראש ועדת הכלכלה למיזוג
הצעות החוק הבאות: הצעת חוק הגבלת אשראי ספקים למוסדות המדינה,
התשע"ה-2015; הצעת חוק חובת המכרזים (תיקון – מוסר תשלומים), התשע"ה-2015;
הצעת חוק מוסר תשלומים לספקים, התשע"ו-2016. מי בעד?

הצבעה

בעד אישור הבקשה למזג את הצעות החוק – פה אחד

נגד – אין

נמנעים – אין

הבקשה אושרה פה אחד.

היו"ר דוד ביטן:

פה אחד. יש מישהו נגד? לא. מוזגו.

2. קביעת ועדה לדיון בהצעה לסדר-היום בנושא: "מצבם הקשה של חקלאי ישראל,
הקפאת הליכים תלויים ועומדים נגד חקלאים בגין אי תשלום היטלים למועצת
הצמחים", של שרן השכל ואכרם חסון

היו"ר דוד ביטן:

קביעת ועדה לדיון בהצעה לסדר-היום בנושא: "מצבם הקשה של חקלאי ישראל, הקפאת
הליכים תלויים ועומדים נגד חקלאים בגין אי תשלום היטלים למועצת הצמחים", של
שרן השכל ואכרם חסון. מה ההמלצה פה?

יואל חסון (המחנה הציוני):

זה צריך לעבור לכלכלה, לא? למה - - -

מזכירת הכנסת ירדנה מלר-הורוביץ:

כי נשמעו כמה הצעות במליאה.

היו"ר דוד ביטן:

נעביר את זה לכלכלה. כלכלה מקבלים את זה. מי בעד?

יואב קיש (הליכוד):

מה היו הדעות?

היו"ר דוד ביטן:

לא, זה עניין של כלכלה. אמרו כספים. זה לא קשור לכספים.

הצבעה

בעד העברת ההצעה לסדר היום לדיון בוועדה הכלכלה – פה אחד

נגד – אין

נמנעים – אין

ההעברה אושרה.

3. איסור קיום הצבעות בישיבת ועדה כאשר נוכח בה חבר כנסת אחד בלבד

היו"ר דוד ביטן:

הנושא הראשון – איסור קיום הצבעות בישיבת ועדה שנוכח בה חבר כנסת אחד בלבד
– דיון בהצעת החוק מטעם ועדת הכנסת. כמו שאמרנו בעבר, הריטואל הזה שבו חבר
כנסת אחד יושב בוועדה – הוא לא אשם, הוא נמצא. מי שאשם הם אלה שלא באים
בנוסף אליו. אבל הריטואל הזה שיושב חבר אחד ומצביע, ושואל מי בעד, ואחר-כך
אומר פה אחד, זה דבר שהוא לא ראוי.

איילת נחמיאס ורבין (המחנה הציוני):

דוד, למה לא מונחת הצעת חוק?

היו"ר דוד ביטן:

כי אנחנו דנים על זה ברמה עקרונית, ואחר-כך - - -

איילת נחמיאס ורבין (המחנה הציוני):

ברמה העקרונית? ואנחנו לא מאשרים - - -

היו"ר דוד ביטן:

עכשיו נדבר על מה אנחנו רוצים ואיך אנחנו רוצים לעשות את זה.

איילת נחמיאס ורבין (המחנה הציוני):

רק דיון.

היו"ר דוד ביטן:

דיון, כן. אז תהיה עוד ישיבה, אין שום בעיה. העיקרון הוא שאת זה אנחנו
צריכים להפסיק ולעבות את זה בצורה שונה. לפחות שיהיו שניים, לדעתי, מכיוון
ששניים זה שלושה.

יואב בן צור (ש"ס):

אבל תדע שזה יוצר איזושהי בעיה. במקרה שיש חבר כנסת אחד – חוץ מיושב-ראש
הוועדה צריך להיות אחד?

היו"ר דוד ביטן:

לא, יושב-ראש הוועדה לבד יכול להכריע. זה המצב היום.

יואב בן צור (ש"ס):

לא, זה מה שאתה מציע עכשיו לעשות – מה אתה רוצה לעשות?

היו"ר דוד ביטן:

למה אני אומר שניים? כי שניים זה שלושה. אם יש הסכמה, אז שניים יכולים לנצח
מתוך שלושה, אין בעיה. ואם אין הסכמה, אז הוא חייב להביא עוד אחד. כמו
שאנחנו עושים גיוסים, אז יושב-ראש הוועדה יטרח וידאג לעוד אחד בוועדה.

יואב בן צור (ש"ס):

סליחה, אדוני, לא הבנתי, צריך להיות, חוץ מיושב-ראש הוועדה, עוד - - -

היו"ר דוד ביטן:

הצעה שלי, עוד אחד לפחות.

יואב בן צור (ש"ס):

באיזשהו מקום אתה גורם לבעיה. אם חבר כנסת אחד נמצא עכשיו - -

היו"ר דוד ביטן:

אז הוא לא יצביע.

יואב בן צור (ש"ס):

- - עם יושב-ראש הוועדה – ולא מוצא חן בעיניו החוק הזה, הוא יצא החוצה.

היו"ר דוד ביטן:

נכון. שיצא. מה אנחנו עושים כשיש קואליציה-אופוזיציה? עושים גיוס.

איילת נחמיאס ורבין (המחנה הציוני):

אז מה יקרה?

רועי פולקמן (כולנו):

אז אי-אפשר יהיה להצביע על זה. אי-אפשר לקיים את ההצבעה.

היו"ר דוד ביטן:

אז אי-אפשר לקיים את ההצבעה. אז יעשו את ההצבעה יותר מאוחר. מה אתה עושה
כשאנחנו צריכים קוורום של שישה בוועדה לתת פטור מחובת הנחה? היו מקרים שבאו
חברים מהאופוזיציה, ראו שהם השישה, אז הם יצאו. אז - - - לגייס. אין בזה
שום פסול. אבל לא יכול להיות מצב שיבוא אדם אחד בחוקים חשובים מאוד והוא
יצביע לבד. זה דבר שלא מתקבל על הדעת.

ישראל אייכלר (יהדות התורה):

אדוני היושב-ראש, אתה עורך דין - - - שעובד בתוך התאגדויות. - - - לא
הגיעו, אז ההכרעה - - -

היו"ר דוד ביטן:

כן, אבל זה לא ראוי בכנסת כשאנחנו דנים - - -

ישראל אייכלר (יהדות התורה):

תקשיב מה ההיגיון בזה.

היו"ר דוד ביטן:

אני מכיר את ההיגיון.

ישראל אייכלר (יהדות התורה):

אז ההכרעה היא בכל מספר האנשים - - -

היו"ר דוד ביטן:

כן, אבל שם, בעמותות - - -

ישראל אייכלר (יהדות התורה):

- - - אתה צריך לעשות כדי למנוע את הדבר הזה. זה לא ייתכן שמישהו יוכל לשתק
ועדה - -

היו"ר דוד ביטן:

לא, אבל הם צריכים להתארגן.

ישראל אייכלר (יהדות התורה):

- - רק בזה שהוא יגיד לכולם בואו נצא החוצה.

היו"ר דוד ביטן:

א', זה כן ייתכן כי זו מערכת פוליטית ובמערכת פוליטית יש גם דברים כאלה.
האופוזיציה, עם כל הכבוד, לא חייבת לשבת אתך ולשתף אתך פעולה. אז אתה יכול
להגיד את זה על כל דבר. אבל ההבדל הוא שבעמותות הם דנים בהחלטות פשוטות –
דוחות כספיים, דברים מהסוג הזה – ואנחנו דנים בדברים הרי גורל. אנחנו
מחוקקים חוקים, אנחנו דוחים הסתייגויות בוועדה, מקבלים הסתייגויות. אין שום
סיבה - - -

ישראל אייכלר (יהדות התורה):

אז אולי צריך להבדיל בין החלטות כאלה - - -

היו"ר דוד ביטן:

בסדר, יכול להיות. אני עוד לא נכנסתי – דרך אגב, גם מבחינה ציבורית תוקפים
אותנו על העניין הזה כל הזמן.

רועי פולקמן (כולנו):

רק משפט על זה, יש הבדל בין הנורמות, שעושים מחטף, שבא היושב-ראש ומעביר
בדקה, לבין הרבה עבודה מקצועית שוטפת – נגיד בפגרה, שיש ישיבה וכולי,
ולפעמים בא היושב-ראש - - -

היו"ר דוד ביטן:

אני לא מדבר על הצעות לסדר. אני מדבר על חוקים. הצעות לסדר – אין לי בעיה
שזה יהיה אחד.

רועי פולקמן (כולנו):

בסדר, אין מחלוקת בין אופוזיציה לקואליציה, רק שזו עבודה סיזיפית. יושב
ב-23:00 – היו לנו סיטואציות כאלה. נשאר רק היושב-ראש, ועדת הכלכלה. רק
היושב-ראש ב-23:00 בלילה לסיים איזו הצעת חוק, אז הוא לא יוכל להצביע על
סעיפים.

היו"ר דוד ביטן:

בגלל שהיום הוא יכול להצביע לבד, אז אין שום בעיה, אנשים הולכים והוא לא
מנסה לגייס. אם יידעו שאי-אפשר, אז תאמין לי שיתארגנו בצורה כזו שמישהו
יהיה.

רועי פולקמן (כולנו):

אולי זה צריך להיות בהגבלה, כמו שאתה אומר, שזה תקף רק לחצי השעה הראשונה
של הדיון, כדי לא ליצור פקקים. כי בעבודה שוטפת – יושב כאן יו"ר הוועדה
ב-23:00 בלילה - - -

היו"ר דוד ביטן:

לא. - - - בעד שיהיה אחד? אני מאוד מתפלא עליך, הייתי בטוח שאתה תהיה התומך
העיקרי בעניין הזה.

רועי פולקמן (כולנו):

את זוכרת נתוני אשראי? היה לנו מאות סעיפים בחוק. לא הייתה מחלוקת מקצועית,
אבל תחשוב שב-23:00 חלק הלכו, ונשאר איתן כבל לבד להשלים סעיפים.

היו"ר דוד ביטן:

וזה מקובל עליך? בגלל שהוא לא יכול לגייס אחד, אז אנחנו נאפשר את זה?

רועי פולקמן (כולנו):

אני מסכים שהמחטף הוא לא ראוי.

היו"ר דוד ביטן:

זה לא קשור למחטף, זה קשור להצבעות.

רועי פולקמן (כולנו):

זה דיון אחר. אבל אחרי חצי שעה שאתה – בעבודה פרלמנטרית - - -

היו"ר דוד ביטן:

אני מתפלא עליך, הייתי בטוח שאתה - - -

רועי פולקמן (כולנו):

בגדול, זה ראוי, אבל - - -

היו"ר דוד ביטן:

אי-אפשר לדבר כל הזמן על נראות, כמו שאתה מדבר כל הזמן, ופתאום אתה נגד זה
בגלל שב-23:00 אי-אפשר לגייס. אני בכלל חושב שישיבה בוועדה ב-23:00 גם היא
לא ראויה. - - - שמקובל לעשות את הישיבות ב-23:00 בלילה.

ישראל אייכלר (יהדות התורה):

בפגרה, אני זוכר שאישרנו תקנות בוועדת הכלכלה. לא היה אפילו אחד בנוסף
ליושב-ראש, ומשרד הכלכלה לקח את תקנות הבטיחות בדרכים.

היו"ר דוד ביטן:

אז שיגייס.

ישראל אייכלר (יהדות התורה):

אני נכנסתי - - -

היו"ר דוד ביטן:

למה בתקציב אנחנו מגייסים את האנשים - - -

ישראל אייכלר (יהדות התורה):

אתה - - - שינוי תקנות בגלל שזו פגרה, ואף אחד לא - - - אנחנו נשארנו פה,
אז הגענו.

היו"ר דוד ביטן:

אז שידאגו לגייס לפחות יותר מאחד.

קריאה:

גם במליאה רצו לעשות קוורום וזה אף פעם - - -

איילת נחמיאס ורבין (המחנה הציוני):

אני רוצה להגיד לך משהו, אני חושבת שיש פה עניין עקרוני.

היו"ר דוד ביטן:

גם במליאה לא מספיק אחד.

איילת נחמיאס ורבין (המחנה הציוני):

נכון. וגם במליאה - - -

היו"ר דוד ביטן:

אני לא יודע, אני לא מדבר על המליאה, המליאה זה שינוי משמעותי.

איילת נחמיאס ורבין (המחנה הציוני):

דיברנו על זה, אתה זוכר. על המליאה דיברנו, אפרופו יום שלישי. מה שאני מנסה
לומר, באופן בסיסי, אני חושבת שאתה צודק מאוד מאוד. עכשיו צריך לראות איך
פורטים את זה לפרוטות בעיקר בגלל שיש מצבים שמאוד בעייתי לעכב את עבודת
הממשלה, ויש מצבים שבהם עדיף שלא, וגם את עבודת הכנסת כדי לא ליצור פקקים.

היו"ר דוד ביטן:

לא יכולים לגייס בוועדה שניים? שניים לא יכולים לגייס? אחד ועוד אחד?

איילת נחמיאס ורבין (המחנה הציוני):

גם בעיני זה נשמע לא סביר. רועי נתן את הדוגמה החריגה, במידה מסוימת. נכון
שיש פה תקופות שהחריג נהיה הרגיל, השגרתי, כי בנתוני אשראי אנחנו עבדנו
שלושה חודשים, היו ערבים שהיינו פה עד מאוחר. אני חושבת שכן צריך לראות איך
מקדמים את העניין הזה. אני לא יודעת אם חצי שעה – חצי שעה זה משהו - - -

היו"ר דוד ביטן:

לא, חצי שעה זה לא. יש ישיבות של שלוש שעות.

רועי פולקמן (כולנו):

רק כדי לעצור מחטפים, שפה אני מסכים עם דוד.

היו"ר דוד ביטן:

זה לא קשור למחטפים. אתה יודע מה מחטף ומה לא? מה שנראה לך לא מחטף, בשבילי
יכול להיראות מחטף.

איילת נחמיאס ורבין (המחנה הציוני):

המחטפים הם לא היום-יום של העבודה פה, בואו נגיד את האמת, אלא במצבים של
תקציב או דברים כאלה. דווקא החקיקה השגרתית – מה שאתה מדבר עליו, הם לוקחים
את זה לעולם - - - דווקא החקיקה השגרתית - - -

היו"ר דוד ביטן:

רוב הזמן אין בעיה, אנחנו יותר מאחד, יש גיוסים. מה את אומרת, גברתי היועצת
המשפטית?

ארבל אסטרחן:

היום, לפי החוק, גם במליאה וגם במליאות יכולים להצביע בכל רוב, למעט מקרה
אחד בוועדת הכנסת, שזה פטור מחובת הנחה, שאתם מכירים, שיש חובת קוורום של
שליש מחברי הוועדה. שם זה לא הנושא הכי חשוב, שם רצו לצמצם את המקרים האלה,
ולכן קבעו את החובה הזו. אין מניעה לקבוע הוראה כזו, זה מחייב תיקון של
החוק, לא מספיקה איזו החלטה או תקנון. ואז השאלה היא – אם הכוונה היא
שמבחינה ציבורית הכנסת תראה יותר טוב, אני לא בטוחה שאם יהיה כתוב שמספיק
ששניים יאשרו נושאים, זה ישמע טוב מבחינה ציבורית - -

היו"ר דוד ביטן:

לא, בוועדה אין הרבה, הורדנו יחסית.

ארבל אסטרחן:

- - כי אנחנו יודעים שבפועל יושבים בוועדות חברי הכנסת, ובדרך כלל לא יושב
רק אדם אחד, בוודאי בנושאים חשובים. זאת אומרת, אם הכוונה לייחד את זה רק
לחקיקה ואולי לחקיקה בקריאה שנייה ושלישית, בדרך כלל יש נוכחות.

איילת נחמיאס ורבין (המחנה הציוני):

ישבתי כיושבת-ראש בוועדת הכלכלה לאישור תקנות השיט, שהיו מאוד מאוד דחופות
למשרד התחבורה, כי הן נחו על שולחן ועדת הכלכלה חצי שנה בגלל הבחירות. את
מבינה שאני הייתי שם לבד.

היו"ר דוד ביטן:

שחברי כנסת יגיעו לעבודה. הם צריכים לעבוד, עם כל הכבוד. אנחנו צריכים
לראות את העניין שהם צריכים לבוא לישיבות, ולא לפטור אותם מהישיבות, זה
הכול.

איילת נחמיאס ורבין (המחנה הציוני):

אני נוטה להסכים אתך.

קריאה:

זה דווקא יפגע בעבודה.

יואב קיש (הליכוד):

אומרת היועצת המשפטית – ובצדק – יכול להיות ששניים זה מעט מדי. אולי נגדיר
ארבעה?

רועי פולקמן (כולנו):

אבל אז לא נוכל לעבוד.

היו"ר דוד ביטן:

אני אסביר למה שניים זה כמו שלושה. למה שניים זה שלושה? בגלל שאם השניים
מסכימים, אז גם אם הם היו שלושה, זה היה עובר, ההחלטה הייתה עוברת. ואם הם
לא מסכימים, חייבים את השלישי כדי להצביע. לכן אני אומר שניים. שניים זה
בדיוק כמו לקבוע שלושה. וזה מקל על האנשים מהבחינה הזאת, בדיוק מהמצבים
האלה שאתם מדברים עליהם.

יואב קיש (הליכוד):

ודאי אם זה נעשה בשביל להראות - - -

ישראל אייכלר (יהדות התורה):

דוד, יש להבדיל עוד משהו, בין הצעות חוק לבין החלטות - - -

היו"ר דוד ביטן:

תלוי, בוועדת כספים מעבירים מיליארדים, ושם צריך להיות יותר מאחד. אז לא כל
החלטה היא החלטה - - -

ישראל אייכלר (יהדות התורה):

כן, כן, שם כמובן. יש ועדות שמחליטות החלטות, ביקורת על כל מיני - - -

היו"ר דוד ביטן:

אני אומר, לא בכל מצב. אני לא אומר בכל מצב. אני מציע שהיועצת המשפטית,
אפילו עם מזכירת הכנסת, כי יש לכן ניסיון, אתן הרבה שנים פה – תכינו
איזושהי הצעה מתי כן ומתי לא, על מנת שנוכל לקדם את העניין הזה.

ארבל אסטרחן:

זה עניין עקרוני.

היו"ר דוד ביטן:

באופן עקרוני אנחנו רוצים יותר, אבל יש הצעות לסדר, ובהצעה לסדר אין חובה
כזאת. לא צריך לעשות עניין מכל דבר, בהצעה לסדר אין.

ארבל אסטרחן:

בכל הקריאות? רק הכנה לקריאה שנייה ושלישית?

איילת נחמיאס ורבין (המחנה הציוני):

אלו שאלות טובות.

מזכירת הכנסת ירדנה מלר-הורוביץ:

חקיקת משנה, תקנון?

היו"ר דוד ביטן:

חשבי על איזשהו רעיון, ונדון ברעיון שלך.

יואל חסון (המחנה הציוני):

אדוני היושב-ראש, אני יודע שזה דרמטי הרבה יותר, אבל למה לא הולכים פשוט
לקוורום מסוים? כמו שבדירקטוריון יש קוורום, כמו שפה בוועדה יש קוורום,
בואו נלך - - -

רועי פולקמן (כולנו):

אז הוועדות לא יוכלו לתפקד.

היו"ר דוד ביטן:

שים לב, קוורום זה פתיחה. יש מניין חוקי, יש קוורום. אתה מדבר על פתיחה, לא
מדבר רק - - -

יואל חסון (המחנה הציוני):

אז בואו ניקח את הקוורום הזה.

רועי פולקמן (כולנו):

אבל הם לא יתפקדו, יואל. יהיה את תקנות הטיס ביום ראשון, יישב מישהו פה על
תקנות הטיס. גם ככה יש לנו בירוקרטיה.

מזכירת הכנסת ירדנה מלר-הורוביץ:

אני רואה בעיני רוחי שיהיו דיונים, ואז את כל ההצבעות יעשו ביום אחד.

רועי פולקמן (כולנו):

זה ייתקע את המערכת. יש פה המון עבודה טכנית, שאנחנו תוקעים את המערכת.

איילת נחמיאס ורבין (המחנה הציוני):

אני חושבת שמזכירת הכנסת - - -

היו"ר דוד ביטן:

- - -

מזכירת הכנסת ירדנה מלר-הורוביץ:

לא יודעת, צריכים לדון על זה.

היו"ר דוד ביטן:

אז אמרתי, תשבו על משהו ותביאו לנו הצעה.

איילת נחמיאס ורבין (המחנה הציוני):

אני חושבת שמזכירת הכנסת צודקת. תעשו דיון, תגיעו להבנה.

היו"ר דוד ביטן:

יש לי איזה רעיון, אבל אני רוצה דווקא שהיועצת המשפטית ומזכירת הכנסת, שהן
פה הרבה מאוד שנים ועברו המון מאוד סיטואציות, שהן יגישו לנו הצעה סבירה,
ואנחנו נדון על ההצעה הזאת.

רועי פולקמן (כולנו):

טוב, צריך לחשוב על זה.

4. בחירת יושב-ראש לוועדת הכנסת

היו"ר דוד ביטן:

יושב-ראש הכנסת כיבד אותנו בנוכחותו. אתם יודעים, אני מעל שנה בתפקיד.
נהניתי מאוד מכם. אני נשאר אתכם בוועדה כחבר ועדה מן השורה. אני מקווה לבוא
לישיבות עד כמה שאפשר. אני רוצה לנצל את ההזדמנות לברך את יושב-ראש
הקואליציה היוצא, חבר הכנסת צחי הנגבי, שהולך היום להתמנות לשר. זה מגיע
לך, היית צריך להתמנות כבר לפני שנה, אבל רצו שאתה תעשה עבודה בכנסת. אף
אחד לא יכול היה לקבל את התפקיד כי לאף אחד לא היה את הניסיון, עם הח"כים
החדשים בליכוד. אז הגיע הזמן, ואני מקווה שתצליח בתפקיד כמו שהצלחת בתפקיד
האחרון.

רוברט אילטוב (ישראל ביתינו):

אלה שהיה להם ניסיון לא רצו לקחת את זה.

היו"ר דוד ביטן:

לא נכון. אני מעלה לסדר-היום בחירת יושב-ראש לוועדת הכנסת. אני ממליץ
שהיושב-ראש שיכהן הוא חבר הכנסת יואב קיש. מי בעד? מי נגד?

הצבעה

בעד אישור ההצעה לבחור את חבר הכנסת יואב קיש ליושב-ראש ועדת הכנסת – פה
אחד

נגד – אין

נמנעים – אין

ההצעה אושרה.

היו"ר דוד ביטן:

פה אחד. בוא ותמשיך.

5. שינוי בהרכב הוועדה המשותפת לתקציב הכנסת

היו"ר דוד ביטן:

שינוי בהרכב הוועדה המשותפת לתקציב הכנסת. מכיוון שהתפקיד הזה, יושב-ראש
הוועדה, הוא יושב-ראש ועדת הכנסת, אז באופן אוטומטי אני מפסיק לכהן
כיושב-ראש.

מרב מיכאלי (המחנה הציוני):

דוד, אם יורשה לי לשבח אותך. אדוני היושב-ראש, לפני שאתה מחליף את הכיסא.
אני מפסיק ויואב ממשיך.

היו"ר דוד ביטן:

מי בעד החלפת דוד ביטן ביואב קיש בוועדת התקציב של הכנסת?

הצבעה

בעד אישור מינוי חבר הכנסת יואב קיש ליושב-ראש הוועדה המשותפת לתקציב הכנסת
– פה אחד

נגד – אין

נמנעים – אין

המינוי אושר.

6. בחירת יושב-ראש לוועדת הכנסת

היו"ר דוד ביטן:

בוא לפה, אני אחליף אותך שם.

(היו"ר יואב קיש, 09:45)

היו"ר יואב קיש:

קודם כל, אני מאוד שמח ומודה לכם על הבחירה בי. אני רוצה להגיד לכם שבמשך
כל השנה האחרונה, מאז שסגרנו שהולכת להיות רוטציה, אמרתי אני צריך להיכנס
לנעליים הגדולות של דוד, והתחלתי לעלות במשקל. אז עכשיו אני עוצר את זה.
אני רוצה, דוד, להודות לך על שנה – נכנסת לפה אמנם בלי ניסיון פרלמנטרי
מוקדם, אבל אני חושב שישר תפסת את מקומך. עשית פה מהלכים משמעותיים מאוד
בוועדה, שהרבה שנים גם יושבי-ראש יותר מנוסים לא עשו. אני חושב שבעניין הזה
יסכימו איתי כל חברי הוועדה. התחלת מהלכים מאוד חשובים, שכמו שדיברנו
בינינו, אתה גם תוביל אותם לסיום. אנחנו נעשה את זה בשיתוף פעולה, וכמובן
שתוכל להמשיך לטפל בדברים האלו. ובלי קשר, כיו"ר קואליציה, תהיה לנו הרבה
עבודה משותפת. בשמי ובשם כולם, ראשית, אני רוצה להודות לך על השנה המוצלחת
מאוד של עשייה, שאני חושב שכל הבית הזה נהנה ממנו.

לפני שאני אפתח את זה לדיון, אני גם רוצה לברך את צחי הנגבי על תפקיד השר
העתידי שיקרה בקרוב. צחי, אתה עשית לנו סטאז', לכל חברי הליכוד, מאותה
הישיבה של הוועדה המשותפת בהתחלה, המסדרת. אני חושב שהיום כולנו במקום אחר,
והרבה תודה על כל עזרתך. וכמובן, ליושב-ראש הכנסת, שדאג כל הזמן שהעניינים
פה יפעלו לפי התקנון, כמו שצריך, עם הרבה אחריות, כובד ראש וניהול מוצלח.
אז תודה לכולכם. אני פותח את הדיון להתייחסויות, בבקשה. יושב-ראש הכנסת,
יולי אדלשטיין, בבקשה.

יושב-ראש הכנסת יולי יואל אדלשטיין:

תודה רבה. קודם כל, ברכות. אין פה יוצאים, אלו חילופי נעליים, כל אחד נכנס
לנעליים גדולות. קודם כל, דוד, תודה רבה על השנה שנתת בוועדה הזאת. לקח לנו
זמן להסתגל לסגנון של המטאטא החדש בוועדת הכנסת, אבל לאחר שהסתגלנו
והתרגלנו, למדנו להעריך. אני חושב, כמו שיואב כבר אמר, שעשית פה דברים
חשובים, הובלת מהלכים חשובים. לפעמים כנראה עין לא מסובנת, כפי שאומרים,
ראתה הרבה דברים שהתרגלנו אליהם וניסית לשנות. אני מאחל לך המון הצלחה
בתפקיד החדש של הקואליציה. אתה כבר הוכחת פה את הערמומיות שלך. מה שצחי
ניהל זו הייתה קואליציה של 61 ביום טוב. אתה כבר סידרת לעצמך - - - מה
שבטוח, בטוח.

צחי, אני חושב שאחרי השנה שעברת כאן, כל תפקיד וכל משימה ייראו לך כמנוחה,
כחופש, כנופש. אני סמוך ובטוח שבממשלה, שגם בה אתה מנוסה, תעשה הרבה דברים
טובים לטובת עם ישראל. אני לא מסתיר את דעתי, בכנסת הזאת אמרתי את זה בכל
מיני פורומים סגורים, עכשיו מותר לומר את זה גם בפורום פתוח יותר, עשינו
הרבה מאוד מה שמכונה בשפת הרחוב "פול גז בניוטרל". יותר מדי זמן עסקנו
בספירת אצבעות, בספירת ראשים, בהצבעות שמיות, ועוד כהנה וכהנה, במקום לשרת
את הציבור ששלח את כולנו לכאן – קואליציה, אופוזיציה, סיעה זו או סיעה
אחרת. אני מאוד מייחל כבר לשינוי הזה. עם כל הקשיים, עם הבעיות, הצלחת, אני
חושב, להשיג כל מה שצריך ולהעביר כמה וכמה חוקים ורפורמות. ולך, יואב, המון
הצלחה. הקיש הנכון במקום הנכון ובזמן הנכון. אתה גם צברת ניסיון בתקופה
הזאת, ואני סמוך ובטוח שתמשיך פה את העבודה בשיתוף פעולה עם כולנו, עם דוד,
שבוודאי ילווה כיו"ר קואליציה, ועבדכם הנאמן כיושב-ראש הכנסת. הדלת תמיד
פתוחה להתייעצות, לשיחה חברית, כל מה שתרצה אתה בשם הוועדה. בוודאי שזה
לטובת הבית, ובסופו של דבר, אני חוזר ואומר, לטובת הציבור הישראלי כולו.
תודה.

צחי הנגבי (הליכוד):

אני מקווה שזה היום האחרון שלי בוועדת הכנסת. אני אומר היום, ולא הישיבה
האחרונה, כי אנחנו נצטרך לקיים ישיבה לקביעת נוהלי הדיון בהשבעת השרים כשזה
יגיע לממשלה. אני באמת שמח שדווקא ביום הזה אני יכול לדבר בשבחם של שני
חברים, שאני יכול לומר שלא ממש הכרתי. למרות שאת ביטן אני מכיר עשרות
בשנים, תמיד הייתי מחזר על הפתחים, מבקש שיתמוך בי עם כל העוצמות שלו
בראשון, והוא תמיד עשה את זה בלי שום גינוני מלכות, ואף פעם לא התנה את זה
בכלום. הוא עזר לי, אפשר להגיד, כבר עשורי שנים. לא הכרתי, דוד, את היכולות
המרשימות שלך, והבנה מרשימה של נושאים בתוך דקות, הובלה של דברים. כמו
שהיו"ר רמז, יש לך סגנון משלך, סגנון מאוד ישיר, מאוד דוגרי, לא מסתיר שום
דבר מאחורי הקלעים. גם כשאתה מתראיין, זו ממש חוויה לשמוע את הדברים בצורה
הזאת. כשמוניתי ליו"ר הקואליציה, וליו"ר ועדת החוץ והביטחון, הרבה לא זמן
לא היה לי, אבל ביקשתי מאוד להישאר בוועדת הכנסת כי חשבתי שתצטרך הרבה עזרה
והרבה חונכות. אבל אחרי ישיבה או שתיים כבר הורדתי פרופיל במעורבות שלי פה
ובאתי רק כשעליזה הייתה - - - כי לא היה צורך. הובלת את הנושא, כנראה כמו
שהובלת הרבה נושאים לאורך הרבה שנים בתחום המוניציפלי ובתחומים אחרים
שמחייבים הבנה, מנהיגות והובלה. אני שמח מאוד שאתה במעמדך היום גם תמשיך
לחזק את הליכוד ואת הכנסת.

יואב. הכרתי את קיש, אבל את אהוד קיש. הוא היה אתי בצנחנים לפני עשרות
בשנים. הכרתי את האימא. אהוד זה אח שלו. אח שלו היה איתי בפלוגה ב-1978.
הוא חזר בינתיים בתשובה, הוא נראה כמו הרב עובדיה. את האימא הכרתי גם כן
עשרות שנים, היא חברת מרכז ותיקה. אז היא הייתה חברת מרכז צעירה, אריאלה.
היא מוותיקות התנועה, מהמשפחה הלוחמת, ועד היום כוחה במותניה, מהצד
האידיאולוגי המובהק מאוד של תנועת החירות והליכוד. כשהוא התחיל את המרוץ
שלו לכנסת, נפגשנו בכמה מקומות, שמעתי את הדברים שלו, מאוד נהניתי. אבל פה
ראיתי את הפעלתנות, את הנמרצות, את כל התחומים שעסקת בהם בתוך ימים, כאילו
נולדת פה. באמת חוויה. לא כל הח"כים, גם אצלנו בסיעה, הביאו לנו כבוד, אבל
שניכם הבאתם לנו הרבה מאוד כבוד, וזה מאוד משמח. אני מאחל לך בהצלחה, לדוד
בהצלחה, ליושב-ראש, שיהיה לך גם יותר קל. הייתי רוצה לעשות אתך איזה דיל,
יום אחד תיתן להיות יו"ר קואליציה. רק יום אחד, להרגיש איך זה לבוא כמו
שבאת בשבוע האחרון. בכל ההצבעות, בשבוע הראשון של הכנסת, שהיה אמור
להיות - - - באת בשנייה האחרונה, בחלק מההצבעות אפילו הצלחת להצביע. היה
מצוין. תן לי את היום הזה.

אני רוצה להודות לעמיתתי-יריבתי, מרב, שעבדה איתי שנה. התחלנו ברגל שמאל,
היו קצת תקלים. בסופו של דבר, אני חושב שעבדנו יחד באמון ובחברות, ותודה.

היו"ר יואב קיש:

אנחנו נלך לפי הסדר, איילת בבקשה.

יושב-ראש הכנסת יולי יואל אדלשטיין:

רק אני מבקש, אדוני היושב-ראש, אם מותר לי, בעוד חמש דקות, גם חבר הכנסת
דוד ביטן וגם חברת הכנסת מרב מיכאלי אמורים להיות בלשכתי לצורך ועדת
הסכמות. אז אני לא יכול לדרוש, אבל אני יכול לבקש אם עד אז הם יתבטאו.

היו"ר יואב קיש:

אז ניתן למרב.

יואל חסון (המחנה הציוני):

אנחנו רוצים שדוד ישמע. אנחנו רוצים שדוד ישמע.

יואב בן צור (ש"ס):

אנחנו רוצים שדוד ישמע מה שיש לנו לומר עליו.

היו"ר יואב קיש:

אז נעשה ישיבה מיוחדת.

יושב-ראש הכנסת יושב-ראש הכנסת יולי יואל אדלשטיין:

אנחנו נתעכב בכמה דקות.

מרב מיכאלי (המחנה הציוני):

תודה רבה, אדוני היושב-ראש, תתחדש, ברכות, בהצלחה, מזל טוב. אתה נכנס
לנעליים מאוד גדולות. נעליים גדולות. דוד, אנחנו התחלנו ברגל ימין, צריך
להגיד, והמשכנו ברגל ימין. עכשיו בשבתך כיו"ר הקואליציה, אני בונה על זה
שנמשיך ברגל ימין. כמה שנלך יותר ימינה, ככה נזוז שמאל. דוד, אתה אמרת
אדוני היושב-ראש, דוגרי, גם צחי אמר. זה נכון. זה גם ישיר, אבל זה גם ישר.
דוד הוא הגון בצורה ראויה לציון, וזה ממש תענוג לעבוד כשאת יודעת – מה
שאפשר, אפשר, ומה שאי-אפשר, אי אפשר. את יודעת איפה את עומדת, ויש עם מי
לדבר, וזה ממש היה עונג גדול. צריך להגיד עוד דבר, אני חושבת שבשלוש
הקדנציות האחרונות יש שחיקה מאוד משמעותית במעמדה של הכנסת. כבר הרבה פעמים
אני מרגישה שיש פה אי-הבנה מצד חלק מהשותפות והשותפים לגבי החשיבות של
התפקיד של הכנסת, ושהדברים לא סתם לוקחים זמן, זה לא סתם דיבורים, אלא שיש
סיבה למה זה ככה. וכל זמן שדוד הצליח לעמוד בלחצים של הקואליציה, היה שותף
להבנה הזאת, והיה אפשר לנסות לשמור על מה שעבודתה של הכנסת לעשות במידה
שהקואליציה אפשרה את זה. אז אני מאוד מצפה, כאמור, לעבודה המשותפת עכשיו גם
בקואליציה. להגיד לך, צחי, תודה רבה. רגל שמאל? אני דווקא לא הרגשתי שזה
היה רגל שמאל. היה לי עונג גדול לנצח אותך בהרבה מאוד הצבעות. אין ספק שזה
הולך להיות הרבה יותר קשה.

רועי פולקמן (כולנו):

הצבעות מתוכננות שהוא רצה לתת.

צחי הנגבי (הליכוד):

שבע מתוך 6,000 זה לא נראה לי הרבה.

מרב מיכאלי (המחנה הציוני):

תשע, אבל אני לא ספרתי את ה-6,000.

אחמד טיבי (הרשימה המשותפת):

צחי, כשבית"ר ראש העין משחקת נגד מכבי תל-אביב, גם 6:1 זו תוצאה מכובדת.

מרב מיכאלי (המחנה הציוני):

בהצלחה בתפקיד החדש. יואב, אנחנו פה ויש לנו עכשיו הרבה זמן איכות. אנחנו
בונות עליך.

היו"ר יואב קיש:

נחזור לסדר. נעשה נציג לסיעה. הם צריכים ללכת. אני רוצה נציג לסיעה. אם
יהיה עוד זמן, אתה תישאר. יואב, בבקשה. אבל בקצרה.

יואב בן צור (ש"ס):

בקצרה. אני רוצה לברך את יושב-ראש הוועדה היוצא, דוד ביטן. אני חושב
שהיכולת שלו היא באווירה הנעימה שהוא השרה פה בוועדה. מעבר למהפכות שהוא
עשה, זו גם היכולת שלו לתת הרגשה לכל אחד שהוא מקבל את כל תאוותו בידו. כל
אחד יצא בהרגשה שהנה, הסיעה שלי מדוד ביטן קיבלה את הכול.

רועי פולקמן (כולנו):

הוא מתפשר, מתפשר, מתפשר, עד שדעתו מתקבלת.

יואב בן צור (ש"ס):

הוא עשה את עצמו מתייעץ עם כולנו – מה אתה אומר? מה דעתך? אם אתה אומר לא,
אנחנו לא נצביע. וזה בסדר, הוא עשה את זה בנועם, בחן. אני רוצה לברך את
צחי, שנהנינו לעבוד אתו כיושב-ראש הנהלת הקואליציה, עם השקט שלו והרוגע
שלו. גם בוועדת החוץ והביטחון, בדיונים הכי סוערים הוא אף פעם לא הרים את
קולו. זו תכונה תימנית, אנחנו מכירים את זה. אנחנו מאחלים לו הצלחה בהמשך
הדרך. דוד ביטן, אין לי ספק שנכנסת לנעליים גדולות, אבל תדע להיכנס אליהן
נכון, ואין לי ספק שתנהל את זה נכון. יואב קיש, אין לי מה לומר לך. יש לך
שם מאוד מיוחד. אני חושב שהוא שם של מצביא ומנהיג, ופה צריך מנהיג. פה צריך
מנהיגות, ויש לך את זה, גם בנועם שלך. אתה איש נעים.

איילת נחמיאס ורבין (המחנה הציוני):

- - - להשתמש רק באמרה: קיש קיש קריא.

יואב בן צור (ש"ס):

אני הדגשתי את השם יואב. אני חושב שאני מכיר אותו מקרוב, ואני חושב שזה שם
מיוחד שמסתתר מאחוריו הרבה. אגב, יואב בן צרויה היה גם ראש הסנהדרין, הוא
לא היה סתם שר צבא. הוא גם היה איש חכם ותלמיד חכם. אין לי ספק שאתה
בחוכמתך הציבורית – כמה שהיא קצרה, אבל היא רבה – תדע להוביל את הדברים
נכון.

היו"ר יואב קיש:

תודה רבה. יש לנו עוד זמן, אדוני היושב-ראש?

יושב-ראש הכנסת יושב-ראש הכנסת יולי יואל אדלשטיין:

האחרון בנוכחותי.

אחמד טיבי (הרשימה המשותפת):

אני רוצה לעדכן אותך אדוני, שלפי הסיעות, אני הייתי צריך לדבר אחרי מרב.
לפי גודל הסיעות. ככה עובדים בכנסת, אבל נתחיל עכשיו ברוח אחרת. ככה
עובדים.

רוברט אילטוב (ישראל ביתינו):

לא בדיוק. לא בדיוק. - - -

אחמד טיבי (הרשימה המשותפת):

הוא צודק, כי כשחמישה מנדטים מקבל את משרד הביטחון, זה לא לפי הפרוטוקול.
א', אני הכי ותיק כאן מבין חברי הכנסת – סליחה צחי – שהם חברי ועדת הכנסת.
אני רוצה לומר שלמרות התהום הפוליטית-מדינית-אידיאולוגית עם ביטן, תמיד הוא
גילה ענייניות בהצעות של חלק מהאופוזיציה, לא תמיד, לפעמים הוא אהב לנצח כל
הזמן, כמו שצחי אהב. אני יכול להעיד שבהרבה מקרים הוא גילה אמפטיה לדרישות
שלנו, והעביר דברים לא בצורה קונפורמיסטית. גם היחס שלו אל חברי הכנסת,
מעמדם, והיעדר הרגישות שלו, או ההתעלמות בכוונה מביקורת של עיתונאים כאשר
הוא היה משוכנע בעמדתו, היא תכונה טובה ועניינית. לכן יואב, אתה בהחלט נכנס
לנעליים גדולות, תרתי משמע. ואני חושב שלאופוזיציה תהיה בעיה גם עם ביטן
כיו"ר קואליציה. לגבי צחי, למי שלא יודע, יש איזו היסטוריה, נקמה בינו
לביני מאז גבעת רם והסטודנטים. למרות זאת, הוא התנהג תמיד בנימוס, ותמיד
ניסה לגלות הבנה. אני יכול להעיד שלפחות הוא נתן לי שתי הבטחות, והוא עשה
את זה בצורה אותנטית ביותר, שלא התקיימו. שלא התקיימו, וזה לא באשמתו. אתה
מכיר אותן. שתיהן עוברות לביטן. אני מקווה שהן יתממשו. אחת לגבי ועדת
החקירה הפרלמנטרית, שאני מקווה שהיא תעבור להיות ועדה זמנית לעניין מיוחד.

רוברט אילטוב (ישראל ביתינו):

זו אותה ועדה שלא סיימת אותה שלוש פעמים כבר?

אחמד טיבי (הרשימה המשותפת):

לא סיימתי. לא סיימתי, מה לעשות?

רוברט אילטוב (ישראל ביתינו):

ארבע קדנציות אותה ועדה.

צחי הנגבי (הליכוד):

כמו שצריך להודיע על בואו של משיח. זו עבודה לנצח.

אחמד טיבי (הרשימה המשותפת):

אם תסיימו את עבודתכם למען העולים החדשים מרוסיה, אני אסיים את העבודה שלי
למען הערבים. זה לא יקרה. לגבי יואב, יהיה לנו קשה.

צחי הנגבי (הליכוד):

מה הדבר השני?

אחמד טיבי (הרשימה המשותפת):

חוק כביש חוצה ישראל. אתה הבטחת שזה עובר. אחר-כך ביטן אמר תן לי את זה.

יואל חסון (המחנה הציוני):

זה הדיון, על התחשבנויות? הכול התחשבנויות עכשיו?

אחמד טיבי (הרשימה המשותפת):

תלוי במעמד הסיעה המדברת. אתם למשל, בסיעה שחשוב לכם כמה מיניסטריונים יהיו
בשיחות עם הקואליציה. אצלנו, כמה חוקים, אם בכלל.

היו"ר יואב קיש:

אחמד, אנחנו צריכים לשחרר את הפורום.

אחמד טיבי (הרשימה המשותפת):

המשפט האחרון, לגבי קיש. אתה אמנם נכנס לנעליים גדולות. יהיה לנו יותר קשה
אתך, אבל אני מקווה שלא תדבר הרבה על טיסות. כי בדרך כלל טייס הוא אדם
מבולבל. כשהוא בטיסה, הוא מדבר על נשים, כשהוא עם אישה, הוא מדבר על טיסות.

היו"ר יואב קיש:

אנחנו נעצור את זה פה. אנחנו נתייחס לזה אחר-כך. תודה רבה ליושב-ראש הכנסת.
אני נועל את הישיבה.

הישיבה ננעלה בשעה 10:10.
