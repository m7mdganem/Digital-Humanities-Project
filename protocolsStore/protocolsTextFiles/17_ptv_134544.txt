הכנסת השבע-עשרה נוסח לא מתוקן

מושב שני

פרוטוקול מס' 147

מישיבת ועדת הכנסת

שהתקיימה ביום שני, י"ב בתשרי התשס"ח – 24 בספטמבר 2007 – בשעה 10:00

סדר היום: א. קביעת מסגרת הדיון להודעת הממשלה שתימסר בכנסת ביום שני, י"ב
בתשרי התשס"ח – 24.9.2007 – כדלקמן:

1.  בהתאם לסעיף 15 לחוק יסוד: הממשלה, לצרף את חבר הכנסת עמיחי אילון לשר
    נוסף בממשלה

2.  בהתאם לסעיף 31(ב) לחוק יסוד: הממשלה, להעביר את הסמכות בסימן 3 לדבר
    המלך במועצה על ארץ ישראל (המקומות הקדושים), 1924, לעניין סכסוכים
    הקשורים במרתפי כנסיית הקבר, מראש הממשלה לשר רפי איתן

  3. בהתאם לסעיף 31(ב) לחוק יסוד: הממשלה, להעביר את הסמכות הנתונה לשר
  האוצר לפי תקנה 9(א) לתקנות חובת המכרזים (חובת שיתוף פעולה תעשייתי),
  התשס"ז-2007

  ב. פניית חבר הכנסת אחמד טיבי בעניין כניסת חברי הכנסת למשרד ראש הממשלה

נכחו:

חברי הוועדה:

יעקב מרגי – יו"ר זמני של ועדת הכנסת

קולט אביטל

יולי-יואל אדלשטיין

רוברט אילטוב

מנחם בן-ששון

דב חנין

אחמד טיבי

אסתרינה טרטמן

מיכאל נודלמן

גדעון סער

דוד רותם

משה שרוני

מוזמנים:

נאזם בדר, סגן מזכיר הכנסת

אלון אפני, קב"ט משרד ראש הממשלה

עו"ד יערה בן-שחר, לשכה משפטית, משרד ראש הממשלה

ישראל ונחוצקר, קב"ט משרד ראש הממשלה, מחלקת ביטחון

ייעוץ משפטי: ארבל אסטרחן

מנהלת הוועדה: אתי בן-יוסף

רשמת פרלמנטרית: הדס צנוירט

 

קביעת מסגרת הדיון להודעת הממשלה שתימסר בכנסת ביום שני, י"ב בתשרי התשס"ח
– 24.9.2007 – כדלקמן:

  בהתאם לסעיף 15 לחוק יסוד: הממשלה, לצרף את חבר הכנסת עמיחי אילון לשר
  נוסף בממשלה

  בהתאם לסעיף 31(ב) לחוק יסוד: הממשלה, להעביר את הסמכות בסימן 3 לדבר
  המלך במועצה על ארץ ישראל (המקומות הקדושים), 1924, לעניין סכסוכים
  הקשורים במרתפי כנסיית הקבר, מראש הממשלה לשר רפי איתן

  בהתאם לסעיף 31(ב) לחוק יסוד: הממשלה, להעביר את הסמכות הנתונה לשר האוצר
  לפי תקנה 9(א) לתקנות חובת המכרזים (חובת שיתוף פעולה תעשייתי),
  התשס"ז-2007

היו"ר יעקב מרגי:

שלום רב, אני מתכבד לפתוח את הישיבה. אף פעם לא מאוחר לאחל שנה טובה וגמר
חתימה טובה.

נפתח בנושא הראשון שעל סדר היום, קביעת מסגרת הדיון להודעת הממשלה שתימסר
בכנסת ביום שני, י"ב בתשרי התשס"ח – 24.9.2007 – כדלקמן:

בהתאם לסעיף 15 לחוק יסוד: הממשלה, לצרף את חבר הכנסת עמיחי אילון לשר נוסף
בממשלה; בהתאם לסעיף 31(ב) לחוק יסוד: הממשלה, להעביר את הסמכות בסימן 3
לדבר המלך במועצה על ארץ ישראל (המקומות הקדושים), 1924, לעניין סכסוכים
הקשורים במרתפי כנסיית הקבר, מראש הממשלה לשר רפי איתן; בהתאם לסעיף 31(ב)
לחוק יסוד: הממשלה, להעביר את הסמכות הנתונה לשר האוצר לפי תקנה 9(א)
לתקנות חובת המכרזים (חובת שיתוף פעולה תעשייתי), התשס"ז-2007.

גדעון סער:

פתאום נהיה "עמיחי", עד עכשיו היה עמי...

היו"ר יעקב מרגי:

יש לחברי הכנסת התייחסות?

גדעון סער:

אדוני היושב ראש, הצעתי היא לאחד את שני הנושאים שעניינם העברת סמכויות לפי
סעיף 31(ב) לחוק יסוד: הממשלה. ההצבעות צריכות להיות נפרדות אך הדיון יכול
להיות משותף. אני מציע שיהיה בזה דיון תמציתי, 3 דקות לסיעה. לעומת זאת,
בנושא של צירוף עמיחי אילון לממשלה אני מציע שיהיה דיון נרחב, דהיינו של 10
דקות לסיעה.

יולי-יואל אדלשטיין:

אני מסכים עם עמיתי, חבר הכנסת סער. חסר פה סעיף על התפטרות ראש הממשלה –
למיטב זיכרוני, תמיד חבר הכנסת עמיחי אילון היה אומר שהוא אף פעם לא ייכנס
לממשלה בראשות אולמרט.

קולט אביטל:

הוא אמר, אבל הוא שינה את דעתו.

היו"ר יעקב מרגי:

אני סמוך ובטוח שאחד הנוכחים כאן יעביר את פרוטוקול הישיבה לחבר הכנסת
עמיחי אילון.

רוברט אילטוב:

אני מציע להוריד את הדיון הזה לחמש דקות, כי כבר אמרו הכל, החברים פה...

גדעון סער:

עשר דקות, ואם אפשר עשרים - יש לי הרבה ציטוטים של עמיחי, ואני מתכוון
לקרוא את כולם.

היו"ר יעקב מרגי:

הצעתי, לנושא הראשון, צירוף ח"כ עמיחי אילון לממשלה ניתן 10 דקות, ועל שאר
הודעות הממשלה ניתן דיון משולב של 3 דקות לכל סיעה. אני חושב שזו פשרה
מכובדת. מי בעד? מי נגד? מי נמנע?

הצבעה

בעד – 5

נגד – אין

נמנעים – 2

היו"ר יעקב מרגי:

בעד - 5. נגד - אין. נמנעים - 2. נקבעה מסגרת הדיון.

  פניית חבר הכנסת אחמד טיבי בעניין כניסת חברי הכנסת למשרד ראש הממשלה

היו"ר יעקב מרגי:

הנושא הבא הוא פנייתו של חבר הכנסת אחמד טיבי בעניין כניסת חברי הכנסת
למשרד ראש הממשלה. אני נותן את רשות הדיבור לחבר הכנסת טיבי שיציג את
התרחיש, בבקשה. זו הזדמנות לומר לחברי הכנסת הערביים: רמדאן כרים. אצלנו
אומרים: האומר דבר בשם אומרו מביא גאולה לעולם.

אחמד טיבי:

כידוע, לחברי הכנסת יש חסינות מהותית, הדברים האלה אפילו כתובים על התעודה
של חברי הכנסת. חבר הכנסת חסין מפני בדיקה, חיפוש בחפציו, בכליו, בביתו,
ברכושו. יש רק בדיקה אחת שמותר לערוך לחבר כנסת – רק בדיקת מכס. כל השאר
אסור על פי חוק החסינות, לכן כשאנו מגיעים למחסומים אנו פטורים מבדיקה כזו.

החוק הזה מכובד בכל מקום עד שביקרתי במשרד ראש הממשלה, ואמרו לי שאני צריך
לפתוח גם את מכסה המנוע וגם את הבגאז'. אמרתי: מדובר ברכב של חבר כנסת.
אמרו לי: נכון, וכולם פותחים, יהודים וערבים – אגב, זה נכון, כולם נבדקים.
חברי כנסת לא רוצים להתעכב, אז פתחה חברת הכנסת אביטל את מכסה המנוע. חברת
הכנסת אביטל נכנסת ללשכת ראש הממשלה, בדרך כלל היא לא עוברת מחסומים כל יום
כמו חברי כנסת אחרים, למשל. אני מכיר אחד שעכשיו התעכב במחסום 40 דקות. לכן
אם בודקים בלשכת ראש הממשלה, מפרים את החוק. לשכת ראש הממשלה עוקפת את החוק
ופוגעת בחוק חסינות חברי הכנסת, אז למה שבמחסומים לא יבדקו את חברי הכנסת
ושבנתב"ג לא יפשפשו בחפציהם?

משה שרוני:

שיבדקו אותם. אני לא נעלבתי כשבדקו אותי בלשכת ראש הממשלה.

אחמד טיבי:

זה לא עניין של העלבה. זה חוק החסינות. אם בודקים בלשכת ראש הממשלה וזה
בסדר וזה על פי דין, יש מקום אחד שצריך לבדוק בו יותר מלשכת ראש הממשלה –
הכנסת, כל יום צריך לפתוח את מכסה המנוע והבגאז' כאן בבניין, כי אנשים
שיכולים לסמן את חברי הכנסת יודעים שפה אין מגיעים בקביעות.

אני מבקש לגעת בנקודה העקרונית. אני מדבר בשם חסינות חברי הכנסת של כל חברי
הכנסת. יבוא יום וח"כ אחר בנושא אחר, לא בדיקה ביטחונית, יגידו: לא נורא.
כמו שהיה ויכוח לגבי כניסת או אי כניסת המשטרה למשכן. חשוב להגן על חסינות
חברי הכנסת. אם חושבים שמשרד ראש הממשלה הוא אקס טריטוריה, יש לתקן את זה
בחוק או שוועדת הכנסת תקבל החלטה אחרת – אני אכבד אותה.

לכן פניתי גם אליך, יו"ר ועדת הכנסת, וגם ליועצים המשפטיים בכנסת, אל"ף כדי
לשמוע את דעתם. באירוע שהיה בלשכת ראש הממשלה נחה דעתי מדעתם של היועצים
המשפטיים. חוק חסינות חברי הכנסת הוא חוק ברור, והיות שלפחות פעם או פעמים
בעתיד אגיע ללשכת ראש הממשלה כמבקר, הדיון הזה חשוב.

היו"ר יעקב מרגי:

גם אני חושב שהדיון חשוב, אנו לא אחת נדרשים להיבדק – קניונים, נתב"ג,
משרדים ממשלתיים, הדיון צריך להתקיים ונשמע את החברים. הזמנו גם את קצין
הכנסת לדיון שהיה צריך להיות קודם והוא ביקש לדחות כי לא היה יכול להיות
נוכח, והזמנו אותו לדיון הזה בלי לבדוק אם הוא בארץ או לא. הוא לא בארץ,
וחבל שלא שלחו מישהו מטעמו.

אחמד טיבי:

אתה מוכן להציג את עמדתו כפי שהוא הציג לך אותה?

היו"ר יעקב מרגי:

אומר אותה, כמה שזיכרוני לא יטעני. חברת הכנסת אביטל, בבקשה.

קולט אביטל:

אני מכבדת את דעתו של חבר הכנסת טיבי ומעריכה את זה ומודעת למה שהוא אומר,
אלא שאיני מוכנה ביודעין לקחת סיכון. הרכב שלי חנה ברחוב, איני יודעת אם
מישהו לא הצמיד לרכב שלי משהו. אם אני בטוחה ב-100% שהכל בסדר, אין בעיה,
אם אני באה מהכנסת. לכן אני חושבת שצריך להשאיר את זה לשיקול דעתו של חבר
הכנסת. אבל אם איני יודעת שמישהו לא הכניס משהו לרכב שלי, אני מעדיפה מתוך
רצוני הטוב והחופשי – אני לא רואה בזה פגיעה. אני רוצה כמוך וכמו אחרים
שנחיה באיזושהי רמה של ביטחון. אני מבינה את הרגישות ואת עניין המחסומים,
אבל אני חושבת שפה ושם כשאנו בעצמנו לא יודעים מה עלול לקרות לרכב שלנו, מה
אכפת לנו שמישהו יבדוק אותו? זה לא גורע מכבודי או ממעמדי.

אחמד טיבי:

למה את חושבת שחוקקו את חוק החסינות?

קולט אביטל:

יש הבדל בין זה לבין לעשות את הדברים האלה מתוך רצון.

משה שרוני:

אני חושב שצריך לבטל את חוק החסינות בכלל. אני קודם כל אזרח, אחר כך חבר
כנסת.

היו"ר יעקב מרגי:

אני מבקש לקרוא את עמדתו של קצין הכנסת, הוא אומר כך: "לטעמי, הסוגייה אינה
של חסינות כי אם ביטחון. אני משוכנע שהחיפוש ברכב אינו בגין החשד בחבר
הכנסת כי אם חשש מניצול משוטה של רכב חבר הכנסת.

"באיזון שבין ביטחון בניין משרד ראש הממשלה ועל רקע רגישותו המיוחדת לבין
חסינות חבר הכנסת, לדעתי השיקול הביטחוני גובר. יחד עם זאת, נראה לי מאחר
שמדובר בביקור חד פעמי ולא קבוע או שוטף, ניתן היה לא להתעקש על בדיקת הרכב
וקיימים פתרונות חלופיים".

הוא הסביר לי בעל פה – אני אסביר; לסוגייה שהועלתה לגבי הכניסות לכנסת על
ידי חברי הכנסת, אמר לי קצין הכנסת שהם עושים בדיקה בחניון עם כלבים
מיוחדים שמריחים ובודקים. לגבי סעיף 3 במכתבו של קצין הכנסת, הוא הסביר לי
שהרציונל בבדיקת רכב שמגיע באופן סדיר למקום מסוים, רציונל לפיגוע הוא גדול
יותר. הסיכוי שמישהו ישתמש בשימוש משוטה כשהמפגע יודע שאני כל יום מתייצב
בכנסת, הוא יודע לאן הוא שולח את זה. הוא אומר: בוא נאמר שמישהו רצה להשתמש
בלא ידיעתו של חבר הכנסת טיבי ברכב שלו, הוא לא ידע שבאותו יום הוא מגיע
למשרד ראש הממשלה, כי זה ביקור חד פעמי – זה ההסבר שהסביר לי קצין הכנסת.

חברת הכנסת טרטמן, בבקשה.

אסתרינה טרטמן:

שאלו אותי אנשים בחוץ, למה דווקא בחרו לבדוק את הרכב של חבר הכנסת טיבי.
הבנתי שיש טעות רווחת בקרב אלה שיודעים שמתקיים הדיון, שדרשו רק את הרכב של
חבר הכנסת טיבי לבדוק כי הוא ערבי ולא את של חברי הכנסת האחרים. למען הסר
ספק, אני מבקשת להדגיש, נוהל בדיקת רכב- -

אחמד טיבי:

אני אמרתי את זה.

אסתרינה טרטמן:

הנוהל הזה של בדיקת רכב נכון לכל חברי הכנסת מבלי שום התחשבות בדתם,
באמונתם, במוצאם או בהשקפתם. חשוב שיידעו את זה כל מי שיוצא החוצה עם
אמירות. ברגע שמבינים את זה, זה משנה את כל ההתייחסות לדיון.

אני מכירה את התחושה הזו מתחילת תקופת החסינות שלי, כשעוד לא התרגלתי אליה,
אז גם בשדה התעופה מבקשים לבדוק, ברמה כזו או אחרת, או אפילו בקניון לפעמים
כשלא מכירים, בתחילת הדרך מבקשים לבדוק. אני מבינה את הדילמה. אני מכבדת את
האמירה של חבר הכנסת טיבי בעניין החסינות. צריך שיהיה משקל לזה וחשוב שתהיה
חסינות. לצערי, הנסיבות שאנו חיים במדינה שלנו מצריכות לתת רמה ממוקדת יותר
לנושא הביטחון.

אני תומכת בדבריה של חברתי חברת הכנסת אביטל. אני מקווה ומאמינה שגם חבר
הכנסת טיבי וגם אנוכי וגם חברי הכנסת מסביב לשולחן מפללים לימים טובים
יותר, שקטים יותר, שסוגייה מסוג כזה בכלל לא תצטרך לעלות על השולחן הזה.

משה שרוני:

אני לא מבין את כל הנושא הזה. אני לא התרגשתי כשהלכתי לשם ופתחו את המנוע
וכל זה. זה נוהל מקובל בכל מקום. מה אני צריך לסכן אנשים אחרים? לא כל אחד
יכול לומר: אני אחראי לכל הביטחון של כולם. לדעתי, צריך לבטל את חוק
החסינות בכלל. חבר כנסת הוא קודם כל אזרח ואחר כך הוא חבר כנסת. נושא
ביטחוני הוא דבר חשוב ביותר, וחברי הכנסת צריכים לעודד בדיקה כזו ולא
להיעלב. אני לא נעלב – כשאני נוסע, אני נוסע עם דרכון רגיל, נסעתי פעם עם
דרכון שירות ושאלו אותי בהונג קונג: את מי אתה משרת?

אני חושב שכל חברי הכנסת צריכים להבין את המצב הביטחוני של מדינת ישראל,
בפרט כל המוסדות שלנו ולהיות פחות רגישים. טוב שבודקים וצריכים לתת לזה יד
ולהתנהג כמו כל אחד ולא ליילל. כשבדקו אותי אמרתי: בבקשה, תבדוק. חבר כנסת
צריך להיות דוגמה למופת בנושא הזה ולא להיעלב.

היו"ר יעקב מרגי:

חבר הכנסת טיבי הציג את זה בפתיחת דבריו. הוא מדבר כרגע על חוק החסינות. אם
יש חוק, צריך לקיימו. אם כבר יש דיון, הייתי רוצה לטובת – אם מדברים על
האקווריום של משרד ראש הממשלה – כשהייתי צריך להכניס עוזר או כשחבר הכנסת
בן-ששון הכניס את העוזרת הפרלמנטרית שלו למשרד ראש הממשלה בתפקיד, זה היה
טרטור, אפילו לגביה היה גובל בהשפלה. קחו את זה אתם, בעלי התפקידים
הרלוונטיים, תעקבו אחרי צורת החיפוש, משך החיפוש. כחבר כנסת היו מצבים
שלקחו כמעט חמש דקות, שמישהו התייחס שם, עד שעברתי לצד השני, ורגלי ולא
ברכב – בדרך כלל כשאני מגיע למשרד ראש הממשלה, אני משתדל לבוא ברגל, כי אני
מכיר את זה.

משה שרוני:

אני נעלבתי יותר כשהייתי צריך להשאיר תעודה בכניסה. זה לא בדיקה ביטחונית.
על זה אף אחד לא מדבר.

היו"ר יעקב מרגי:

יש פה עמדה שאנו רוצים להביא אותה, עמדת סיכום של הוועדה:

"במשרד ראש הממשלה נהלים קפדניים בכל הנוגע לחיפוש ברכבים החונים בחניון
המשרד. הוראות אלה חלות על כלל המבקרים, לרבות עובדי המשרד וחברי הכנסת
הנכנסים אליו. זאת בין היתר כדי למנוע שימוש לרעה ברכב בידי גורם עוין, דבר
היכול להיעשות גם ללא ידיעת בעל הרכב.

"חוק חסינות חברי הכנסת, זכויותיהם וחובותיהם, התשי"א-1951, קובע בסעיף 2
כי חבר כנסת חסין בפני חיפוש בגופו ובחפציו. הסעיף עצמו אינו קובע סייגים
לחסינות זו. בהתאם לעמדה שהציגה היועצת המשפטית לכנסת בישיבה ב-10.9.07,
סעיף זה רלוונטי לחיפוש הן בתיקו של חבר הכנסת והן ברכבו.

"סעיף 9 לחוק החסינות, המקנה לחברי הכנסת זכות לחופש תנועה, כולל סייגים
הנוגעים הן למקומות שאינם רשות הרבים והן למניעת כניסה מטעמים של ביטחון
המדינה. בהתאם לעמדה שהוצגה בישיבה, החוק אינו מקנה לחבר הכנסת זכות להיכנס
עם רכבו לחניון משרד ראש הממשלה שלא בהתאם לנוהלי האבטחה המקובלים שם.

"חברי הכנסת נכנסים עם רכבים פעמים רבות לחניון משרד ראש הממשלה ועד כה לא
עוררה בדיקת הרכב כל שאלה. לאור השאלה שהתעוררה לאחרונה, סוכם בישיבה על
הנוהל הבא בעניין חברי הכנסת המוזמנים למשרד ראש הממשלה, שיוצג בפני חברי
ועדת הכנסת:

1.  חבר הכנסת המעוניין להחנות את רכבו בחניון הצמוד לבניין ראש הממשלה
    יאפשר לבצע בדיקה ברכבו, כמקובל לגבי כלל הרכבים החונים בחניון זה.

2.  חבר הכנסת שאינו מוכן כי רכבו ייבדק כאמור בסעיף א', יוכל לחנות בחניון
    קרוב לבניין אך שאינו צמוד לו, ללא בדיקה.

3.  חבר הכנסת עצמו, וכן תיקו, לא ייבדקו בכניסה לבניין".

  אני מבקש התייחסות של הגורמים המקצועיים. דילגתי על הפתיח – בהמשך לישיבה

שנערכה ביום 10.9.07 במשרדו של מזכיר הממשלה בנושא שבנדון בעקבות פנייתו של
חבר הכנסת אחמד טיבי.

אחמד טיבי:

  מזכיר הממשלה הוא בעל עניין.

היו"ר יעקב מרגי:

גם היועצת המשפטית של הכנסת היא בעלת עניין, וגם היא השתתפה בישיבה.

עו"ד ארבל, בבקשה.

ארבל אסטרחן:

כשהגיעה הפנייה של חבר הכנסת טיבי רצינו לעשות בדיקת הכנה לקראת הישיבה הזו
בוועדת הכנסת עם הגורמים הרלוונטיים במשרד ראש הממשלה והאחראים על הביטחון
שם וקיימנו ישיבה בתחילת ספטמבר במשרדו של מזכיר הממשלה, שאני נכחתי בה,
היועצת המשפטית לכנסת, מזכיר הכנסת, כי היה ברור לנו שמצד אחד אכן חוק
החסינות קובע שלא ייערך חיפוש בגופו ובחפציו של חבר הכנסת, וחפצים כוללים
רכב. מאידך, אין לחבר כנסת זכות להיכנס עם רכבו לכל מקום. אמנם יש לחברי
הכנסת זכות לחופש תנועה, אך היא פורשה כזכות לנסוע ממקום למקום, פחות הזכות
להיכנס למקומות מסוימים.

רוברט אילטוב:

אבל הוא הוזמן. אז אין לו זכות להיכנס?

ארבל אסטרחן:

הזכות לחופש תנועה גם מסויגת מטעמים של ביטחון המדינה.

רוברט אילטוב:

אבל הוא הוזמן לראש הממשלה.

ארבל אסטרחן:

אבל הוא צריך להיכנס לפי הכללים.

לכן היות שיש סייגים לזכותו להיכנס למקומות, גם אם הוא מוזמן להיכנס
לבניין, במקרים מסוימים, ובעיקר במקרי ביטחון, כפי שקובע חוק החסינות, חייב
לעמוד בתנאים הקבועים באותו מקום בעניין בדיקות ביטחוניות. לכן רצינו לבדוק
את העניין הזה, היות שלא התעוררה השאלה הזו בעבר, רצינו לראות מה הנהלים
בכנסת, במשרד ראש הממשלה, ולראות אם אפשר להגיע להסכמות בעניין.

בישיבה, שהיתה ישיבת הכנה לקראת הישיבה הזו, כי סמכות ההחלטה נתונה בידי
הוועדה הזו, הגענו להסכמות שרצינו להציג בפני הוועדה כפי שהציג עכשיו יושב
ראש הוועדה, כאשר בגדול, הרעיון היה שבמשרד ראש הממשלה יש מספר חניונים,
וניתן לחלק את הוראות הכניסה לגביהם כאשר החניון הצמוד ביותר למשרד ראש
הממשלה, אם ירצה חבר הכנסת להיכנס אליו, יצטרך לעבור בדיקה כפי שעובר כל
רכב שנכנס למשרד, והובהר לנו שזה כל עובד שם וכל מוזמן וכל אדם שנכנס
לבניין.

יש חניון נוסף שהוא מחוצה לאותו חניון, שהוא גם חניון פנימי, אחרי המחסום
הראשון, ואליו הסכימו גורמי הביטחון במשרד ראש הממשלה שכשאשר מגיע חבר
כנסת, רכבו לא ייבדק והוא יחנה במקומות שיועדו לזה. לאותו מקום יוכל חבר
כנסת שאינו מוכן להיכנס לחניון הצמוד להיכנס ללא בדיקה, וחבר הכנסת עצמו
ותיקו לא ייבדקו כפי שהבנתי שנעשה גם היום.

אנו סברנו שמדובר בפתרון שיכול להיות ראוי – מצד אחד מכבד את כבודם
וחסינותם של חברי הכנסת ומצד שני עומד גם בדרישות הביטחון הקפדניות של משרד
ראש הממשלה. הסיכום הזה מקובל עלינו.

גדעון סער:

בדרך כלל מאפשרים להיכנס עם הרכב, בודקים אותו, מאפשרים להיכנס, מורידים את
הח"כ ובכל זאת מוציאים את הרכב. האם המשמעות של מה שנאמר כאן היא שלאחר
שהרכב נבדק, יאפשרו גם לרכב לחנות בחניון הפנימי של משרד ראש הממשלה?

אלון אפני:

אם בודקים את הרכב, לא מוציאים אותו. ייתכן שהיה מקרה מסוים שבו לא היה
מקום חניה.

אחמד טיבי:

ועוד שאלה; לפחות פעמיים שלוש, לי ולחברי כנסת, כשהגענו לשער הראשון נהגו
לשאול אותנו מאיפה אנו באים. כשאמרנו שאנו באים מהכנסת, נתנו לנו לעבור ללא
בדיקה. כשאמרתי: מהבית, בדקו. איך זה עולה בקנה אחד עם הסיכום? זה נעדר
מהסיכום. זה גם דעתו של קצין הכנסת, שלא לקחתם בחשבון. אם אתה בא פעם,
פעמיים, זה לא באופן קבוע, ואף אחד לא יודע שאתה בא. חוץ מזה, אני לא
מעוניין בנפילת הממשלה הזו, למה לפוצץ את הבניין...

אלון אפני:

לגבי השאלה שאמרת ששאלו אותך, חבר הכנסת טיבי, זה אכן לא רלוונטי, אם מגיע
אדם מהכנסת, אלא אם מגיע אדם ממעון, נאמר של ראש הממשלה, ששם מתבצעת בדיקה,
או ממקום אחר שאנו יודעים בוודאות שמתבצעת בדיקה, אז לא מתבצעת בדיקה
נוספת. יכול להיות שמאבטח חשב שהכנסת כן מבצעת בדיקה, היום אנו יודעים שלא
מתבצעת.

רוברט אילטוב:

הבדיקה מתבצעת בכל מקרה. באתי מהכנסת ובדקו אותי.

גדעון סער:

אני מבקש לרשום בפרוטוקול שבדיון שזימן חבר הכנסת טיבי בנושא השתתפו רק
חברי כנסת מסיעות ישראל ביתנו והליכוד.

אחמד טיבי:

הערה לסדר, היות שהנושא הזה חשוב, הדיון שהתקיים היום הוא דיון חשוב ומצריך
המשך. כלל דעתם של הקשת הפוליטית צריכה להישמע. אגב, אני חושב שמיקי איתן,
אם יהיה פה, למשל, יתמוך בעמדתי. ויולי אדלשטיין – קולו נדם בדיון הזה,
ואני חושב שעמדתו לא כמו עמדתה של קולט אביטל.

יולי-יואל אדלשטיין:

לא הייתי בלשכת ראש הממשלה הנוכחי, אוני מקווה שעד סוף הקדנציה שלו גם לא
אצטרך. אני מקבל את הפסיקה של הרב עובדיה, שכשאני אומר: תעביר ממשלת זדון
מן הארץ, אסור להתכוון לממשלת ישראל.

היו"ר יעקב מרגי:

הדיון מוצה, לדעתי. בא לידי ביטוי האיזון. פתרנו את הבעיה בגמישות של משרד
ראש הממשלה שלא היתה קודם, שלהיכנס אחרי המחסום ללא חיפוש זה ויתור עצום
ולא פוגע בחוק החסינות.

אחמד טיבי:

קראתי לחבר הכנסת דב חנין. מדובר במשפטן, בחבר כנסת שאינו מהסיעות האלה.
איני יודע מה עמדתו.

היו"ר יעקב מרגי:

מאחר שאני מכבד את חבר הכנסת חנין ומוקיר אותו על פעילותו בהרבה תחומים, אך
אני לא נותן סוכריות למי שמאחר לדיון. כדי שיתייחס עניינית, הוא יצטרך לדעת
כל מה שנאמר פה, אך מאחר שביקשת יפה, אתן לו דקה להתייחס לדברים. בבקשה.

דב חנין:

השאלה העקרונית היא שאלה של כלל חברי הכנסת, ויש לה משמעות מרחיקת לכת;
קודמינו חוקקו חוק חסינות כדי להגן על חברי הכנסת. באופן מעשי מהרבה מאוד
סיבות עם השנים החסינות שלנו הלכה והצטמצמה ובמובנים מסוימים היום המצב הוא
שהרבה יותר גרוע להיות חבר כנסת מאשר אזרח רגיל – יותר קשה. אם אתה חבר
כנסת, אתה כפוף לכל מיני נורמות והחמרות שעל האזרח הרגיל לא חלות, ובכל זאת
יש לנו עדיין מערכת מסוימת של הגנות שמאפשרות לנו לפעול בצורה ראויה במסגרת
תפקידנו, ואחת ההגנות המרכזיות שנותרו היא הגנה שחשוב מאוד לא לכרסם בה, זו
החסינות הזו מפני חיפוש.

לכן אני רוצה לומר לכל חברי הכנסת ולחברי חבר הכנסת סער, שאיני יודע מה הוא
אמר במסגרת הדיון, אבל אני בטוח שעולה ברוחו של חבר הכנסת המנוח מנחם בגין,
שהיה אחד האנשים שהגנו בצורה הנמרצת ביותר על חסינותם של חברי הכנסת, העמדה
שלנו כוועדת כנסת צריכה להיות מאוד ברורה – אין אפשרות לפגוע בחסינות חברי
הכנסת.

היו"ר יעקב מרגי:

ברוח הדברים שלך נקבע נוהל בשיתוף משרד ראש הממשלה, שלא פוגע בחסינות חברי
הכנסת ומונע את החיפוש בחברי הכנסת. תוכל לעיין אחר כך בפרוטוקול.

לכן אני מביא להצבעה.

אחמד טיבי:

אני בעד שלא תהיה הצבעה.

גדעון סער:

אני מסכים שלא צריכה להיות הצבעה. הובא פה נוהל של משרד ראש הממשלה. יש
כאלה שיכולים להסתייג, אנו איננו יכולים לבוא מנקודת המוצא שלנו ולהצביע
בעד הנוהל הפנימי של משרד ראש הממשלה.

אחמד טיבי:

שיש בו פגיעה מסוימת בחסינות חברי הכנסת. זה לא הסכמה, מה שהיה – היו"ר
הציג בפני הוועדה.

היו"ר יעקב מרגי:

אני מודיע לוועדה שרשמנו בפנינו את הדברים ואנו מצפים שמשרד ראש הממשלה
יפעל לפי הנוהל ויכבד את חסינות חברי הכנסת.

תודה רבה, הישיבה נעולה.

הישיבה ננעלה בשעה 11:00.
