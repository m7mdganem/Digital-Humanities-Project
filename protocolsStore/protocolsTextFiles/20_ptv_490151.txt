הכנסת העשרים

מושב רביעי

פרוטוקול מס' 340

מישיבת ועדת הכנסת

יום שני, י"א באדר התשע"ח (26 בפברואר 2018), שעה 11:00

סדר היום:

1. בקשת יושב-ראש ועדת הפנים והגנת הסביבה למיזוג הצעות החוק הבאות:

א. פרק ט' (תכנון ובניה): סעיף 32 פסקאות (1), (2), (4), (5) למעט סעיפים
62א (א1)(15) ו-62א(ג) המוצעים בה, (7), (9) עד (10) ו-(12) עד (14), מתוך
הצעת חוק התכנית הכלכלית (תיקוני ליישום המדיניות הכלכלית לשנת התקציב
2019) התשע''ח-2018 (מ/1196).

ב. הצעת חוק התכנון והבניה(תיקון – דיור בהישג יד בשטחי מסחר),
התשע''ח-2017 (פ/2879), הצעת חברי הכנסת רועי פולקמן, מירב בן-ארי, יעקב
אשר, אמיר אוחנה, חיים ילין, מיקי מכלוף זוהר, סתיו שפיר, מנחם אליעזר
מוזס, שולי מועלם רפאלי.

2. בקשה להארכת כהונתה של הוועדה המיוחדת לפרשת היעלמותם של ילדי תימן,
מזרח והבלקן

3. בקשת הממשלה להקדמת הדיון בהצעת חוק הכניסה לישראל (תיקון מס' 31)
(ביטול רישיון לישיבת קבע), התשע"ח–2018 (מ/1204) – לפני הקריאה הראשונה

4. בחירת ממלא מקום ליושב ראש הכנסת בעת העדרו מהארץ

נכחו:

חברי הוועדה:

מכלוף מיקי זוהר – היו"ר

אמיר אוחנה

ישראל אייכלר

רוברט אילטוב

דוד ביטן

יואב בן צור

יואל חסון

שולי מועלם-רפאלי

רועי פולקמן

יואב קיש

חברי הכנסת:

נורית קורן

מוזמנים:

מזכירת הכנסת ירדנה מלר-הורוביץ

  --------------------------------------------------- --- ----------------
  ייעוץ משפטי, רשות האוכלוסין וההגירה                 –   נעמה פלאי

  מוזמן/ת                                             –   דן סידה

  מוזמן/ת                                             –   עידן בנימין

  מוזמן/ת                                             –   אליהו יצחק

  מוזמן/ת                                             –   בני פרץ
  --------------------------------------------------- --- ----------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רמי בן שמעון

1. בקשת יושב-ראש ועדת הפנים והגנת הסביבה למיזוג הצעות החוק הבאות:

א. פרק ט' (תכנון ובניה): סעיף 32 פסקאות (1), (2), (4), (5) למעט סעיפים
62א(א1)(15) ו-62א(ג) המוצעים בה, (7), (9), עד (10) ו-(12) עד (14), מתוך
הצעת חוק התכנית הכלכלית (תיקוני ליישום המדיניות הכלכלית לשנת התקציב
2019), התשע"ח–2018 (מ/1196)

ב. הצעת חוק התכנון והבניה (תיקון – דיור בהישג יד בשטחי מסחר),
התשע"ח–2017 (פ/4879)

היו"ר מכלוף מיקי זוהר:

שלום לכולם. מתכבד לפתוח את ועדת הכנסת. לפני שנאמר את סדר-היום, נברך את
עליזה לפרוטוקול. עליזה בראשי, מזל טוב ליום הולדתך. מזל טוב, עד מאה
ועשרים. בריאות, אושר ושמחה ונחת. נחת לעליזה.

סדר-היום שלנו, 1. בקשת יושב-ראש ועדת הפנים והגנת הסביבה למיזוג הצעות
החוק הבאות - -

קריאות:

- - -

היו"ר מכלוף מיקי זוהר:

מה יהיה חברים? אי אפשר ככה. נחכה עד שתסיימו.

יואל חסון (המחנה הציוני):

שלום. תודה שבאת בזמן.

היו"ר מכלוף מיקי זוהר:

תודה שאתה לא מפריע.

יואל חסון (המחנה הציוני):

תודה שאתה מכבד את חברי הוועדה באמת ומגיע בזמן.

היו"ר מכלוף מיקי זוהר:

אני קורא אותך לסדר – סתם.

- - א. פרק ט' (תכנון ובניה): סעיף 32 פסקאות (1), (2), (4), (5) למעט
סעיפים 62א(א1)(15) ו-62א(ג) המוצעים בה, (7), (9), עד (10) ו-(12) עד
(14), מתוך הצעת חוק התכנית הכלכלית (תיקוני ליישום המדיניות הכלכלית לשנת
התקציב 2019), התשע"ח–2018 (מ/1196).

ב. הצעת חוק התכנון והבניה (תיקון – דיור בהישג יד בשטחי מסחר),
התשע"ח–2017 (פ/4879), הצעת חברי הכנסת רועי פולקמן, מירב בן ארי, יעקב
אשר, אמיר אוחנה, חיים ילין, מיקי מכלוף זוהר, סתיו שפיר, מנחם אליעזר מוזס
ושולי מועלם רפאלי.

את הנושא הזה אנחנו צריכים למזג ועל כן אנחנו צריכים להצביע על המיזוג. מי
בעד המיזוג? ירים את ידו. מי נגד? מי נמנע?

הצבעה

בעד הצעת יושב-ראש ועדת הפנים – פה אחד

הצעת יושב-ראש ועדת הפנים לשלב את הצעות החוק נתקבלה.

אתי בן יוסף:

פה אחד.

היו"ר מכלוף מיקי זוהר:

ההחלטה אושרה.

2. בקשה להארכת כהונתה של הוועדה המיוחדת לפרשת היעלמותם של ילדי תימן,
מזרח והבלקן

היו"ר מכלוף מיקי זוהר:

סעיף 2 לסדר-היום: בקשה להארכת כהונתה של הוועדה המיוחדת לפרשת היעלמותם של
ילדי תימן, מזרח והבלקן. חברתי נורית קורן, אנא פרטי לנו מדוע צריך להאריך
את המשך כהונת הוועדה.

נורית קורן (הליכוד):

כתבתי לך - - -

דוד ביטן (הליכוד):

לא סיימו את העבודה.

היו"ר מכלוף מיקי זוהר:

תסבירי לחברי הוועדה, בבקשה.

נורית קורן (הליכוד):

הוועדה המיוחדת שבראשותי פועלת לתת תשובות למשפחות בפרשת ילדי תימן, המזרח
והבלקן ואנחנו נמצאים בשלב ממש התחלתי. העברנו חוק אחד, קיימנו הרבה מאוד
דיונים עם משפחות, קיבלנו עדויות, אבל זו רק תחילת הדרך.

אנחנו צריכים להמשיך. אם ועדת שרים הייתה מתחשבת בנו אז גם היה לנו חוק
שהיה אפשר להמשיך, ביקשתי החרגה לחוק האימוץ ויכולנו להמשיך ולפעול. לכן
נחוץ שהוועדה תמשיך ותמלא את ימיה עד סיום הקדנציה של הכנסת ה-20.

היו"ר מכלוף מיקי זוהר:

מה רוצה לומר חבר הכנסת אוחנה?

אמיר אוחנה (הליכוד):

כחבר בוועדה, הוועדה עושה עבודת קודש בטיפול באחד הפצעים המדממים והכואבים
שבחברה הישראלית. היא בהחלו לא סיימה את עבודתה ויש לאפשר לוועדה להמשיך
לפעול, להמשיך לעבוד ככל שנצטרך.

היו"ר מכלוף מיקי זוהר:

תודה.

חברת הכנסת מועלם, בבקשה.

שולי מועלם-רפאלי (הבית היהודי):

גם אני רוצה לחזק את חברתנו. אני גם חברה בוועדה. לצערי לא מצליחה להגיע
לכל הדיונים. אני חושבת שהחובה שלנו כשליחי ציבור לחברה הישראלית כולה, כי
זה פצע מדמם בכל החברה הישראלית. מי שזה נוגע לו אישית זה כמובן בממדים
עצומים וגם למי שזה לא נוגע לו אישית יש תחושות קשות שחייבות לקבל מענה
ממלכתי.

אני רוצה גם לחזק את חברתנו על שבוע שעבר. אנחנו נחשפים בכנסת הזאת שוב
ושוב לממדים הפנימיים של הרבה חברי כנסת: מיקי רוזנטל שדיבר על הנכות שלו
בתוך חוק הנכים, את שדיברת על זה, חברי כנסת נוספים שמשתפים אותנו. בסוף,
גם כלפי הציבור זה משדר שאנחנו חלק מהציבור, חלק מהעם, חלק מרצון לעשות את
החברה הישראלית טובה יותר.

היו"ר מכלוף מיקי זוהר:

חבר הכנסת חסון, בבקשה.

דוד ביטן (הליכוד):

אתה יודע שהם הולכים להעביר חוק שכולם יהפכו להיות תימנים.

נורית קורן (הליכוד):

כדי שהם יתמנו לשיפוט - - -

היו"ר מכלוף מיקי זוהר:

חבר הכנסת חסון, בבקשה.

יואל חסון (המחנה הציוני):

תודה רבה, אדוני היושב-ראש. אני מבקש - - -

יואב בן צור (ש"ס):

תקדם בברכה את חבר הכנסת החדש דני סידה.

היו"ר מכלוף מיקי זוהר:

ברוך הבא. אדוני חבר כנסת חדש.

ישראל אייכלר (יהדות התורה):

דני סידה.

היו"ר מכלוף מיקי זוהר:

את מי הוא מחליף?

יואב בן צור (ש"ס):

את איציק כהן.

היו"ר מכלוף מיקי זוהר:

את איציק כהן במסגרת החוק הנורווגי? ברכות, ברוך הבא.

שולי מועלם-רפאלי (הבית היהודי):

שלום, ברוכים הבאים.

נורית קורן (הליכוד):

ברוך הבא ובהצלחה.

היו"ר מכלוף מיקי זוהר:

כן, חבר הכנסת חסון.

יואל חסון (המחנה הציוני):

תודה אדוני היושב-ראש, אני מאוד שמח על הבקשה להארכת הכהונה של עבודת
הוועדה. זאת אחת הוועדות האפקטיביות ביותר, הלא פורמליות שהוקמו בכנסת
הזאת. אני רוצה להגיד מילה טובה מהלב לחברת הכנסת קורן שאני מאחל לה הרבה
כנסות. דבר אחד אני יכול להגיד לה. היא את החותם שלה עשתה.

נורית קורן (הליכוד):

תודה רבה.

יואל חסון (המחנה הציוני):

היא את החותם שלה עשתה. עבודת ציבור נאמנה. העלתה את הנושא שהיה באמת
מחשכים ומלא אבק. הוציא אותו, ניערה אותו היטב, הציפה אותו לשולחן של
כולנו, טיפלה בו ביעילות. עושה את זה גם מהלב, גם מהראש והכול ביחד הפכה,
במובן החיובי של המילה, למכונה משומנת שמקדמת את הנושא ולכן זה ראוי
שהוועדה הזאת תמשיך, תמשיך ותעשה, כולל עבודה חקיקתית.

אני באמת אומר לך, חברת הכנסת קורן, עשית דבר חשוב, שמת חותם - - - זאת
פנטזיה, תאמיני לי, של כל איש ציבור.

היו"ר מכלוף מיקי זוהר:

תודה. יש פה חדשות טובות וחדשות רעות. החדשות הטובות הן שיואל צודק בכל
מילה לגבי עבודתך. החדשות הרעות הן שברגע שהוא מפרגן לך, המצב שלך
בפריימריז מתדרדר.

נורית קורן (הליכוד):

להיפך - - -

קריאות:

- - -

היו"ר מכלוף מיקי זוהר:

זו הלצה.

יואל חסון (המחנה הציוני):

דווקא כשאיש אופוזיציה אומר דברים כאלה על חברת קואליציה, אני חושב שהיא
צריכה להעלות את זה לפייסבוק.

היו"ר מכלוף מיקי זוהר:

לא, אל תעזי. תשמעי לי, אל תעזי. לא יהיו לייקים.

חבר הכנסת אייכלר, בבקשה.

ישראל אייכלר (יהדות התורה):

רבותיי, אני לא רוצה לחזור על מה שאמרו אחרים שאני חותם על כל מה שהם אמרו.
אני רוצה לתת את המבט שאני רואה בו את הוועדה הזאת של חברת הכנסת קורן
ניהלה בחוכמה, בשכל , ברגישות - - -

היו"ר מכלוף מיקי זוהר:

מנהלת עדיין ותנהל בעתיד אחרי שנאשר את זה, בעזרת השם.

ישראל אייכלר (יהדות התורה):

בעזרת השם. עוד נקודה אחת. אני רואה פה עניין אזרחי מאוד. אזרחי ישראל בדרך
כלל מרגישים במשך הרבה שנים שיש דברים שהם טאבו, אי אפשר לגעת בהם, אי אפשר
להזיז שום דבר. הכול מחליטים שם למעלה ואין כוח לאדם לעשות איזושהי מהפכה
חשיבתית.

חברת הכנסת נורית קורן חולל המהפכה. מה שהיה פעם בלתי לגיטימי, היא עשתה את
זה בצורה הכי רשמית, הכי לגיטימית, הכי מכובדת. כמובן היו נושאים רגישים,
גם הלכתיים, שגם אותם היא עשתה בשום שכל ובחוכמה ובדעת ובתבונה. שיהיה לך
בהצלחה ואני תומך בהמשך הטוב.

היו"ר מכלוף מיקי זוהר:

יואב בן צור, בבקשה.

ישראל אייכלר (יהדות התורה):

אתה נוגע בדבר.

יואב בן צור (ש"ס):

אני נוגע בדבר, נכון. אני בין החטופים, לא?

יואל חסון (המחנה הציוני):

אני יותר תימני ממך.

קריאות:

- - -

שולי מועלם-רפאלי (הבית היהודי):

בן צור נחטף הפוך. רצו לקחת אותו ואימא שלו מהר החזיקה אותו.

יואב בן צור (ש"ס):

התימנים עשו פעולת תגמול – חטפו אותי מהאשכנזים. מיקי, אתה רוצה להקשיב?

יואל חסון (המחנה הציוני):

הוא לא פה בכלל - - -

היו"ר מכלוף מיקי זוהר:

אני אתכם לחלוטין. אני רק צריך להבין פה את סדר הדיון.

יואל חסון (המחנה הציוני):

אולי תראה לנו את הוואטסאפים שלך?

היו"ר מכלוף מיקי זוהר:

עם השופטת?

יואל חסון (המחנה הציוני):

עם מישהו.

היו"ר מכלוף מיקי זוהר:

לא, לא. לא יכול.

יואב בן צור (ש"ס):

הוועדה הזאת עבדה בצורה סדירה, - -

היו"ר מכלוף מיקי זוהר:

ועובדת ותעבוד.

יואב בן צור (ש"ס):

- - מסודרת, בלי לפספס שום דבר, עם עבודה קשה. ניהלת את הוועדה באמת ביד
רמה וברוח איתנה מתוך הנשמה והלב. חברת הכנסת נורית קורן, ולו רק בגלל זה,
מעבר לדברים החשובים והמהותיים שהוועדה הזאת הצליחה להביא לעולם, אני חושב
שהוועדה הזאת, כמו שאמר יואל, צריכה לעבוד עד סוף הקדנציה בלי הפסק ואולי
להמשיך גם בקדנציה הבאה. יש עוד עשרות נושאים שהוועדה הזו צריכה לגעת בהם
ולא הצליחה עוד להגיע אליהם ולא רק לילדי תימן, לילדי המזרח, לילדי בלקן.

מגיע אות של כבוד לפעילות הוועדה ולעומדת בראשה.

היו"ר מכלוף מיקי זוהר:

תודה. אני מצטרף לדברים.

לכן נעבור להצבעה.

ישראל אייכלר (יהדות התורה):

לפני ההצבעה אני רוצה לומר שהוועדה שלנו הצטערה מאוד שקמה הוועדה הזו כי
מירב שניהלה את הוועדה שלנו במסירות נפש, עברה לוועדה הזאת. אבל בגלל
החשיבות של המשימה, אנחנו מנדבים אותה שוב להמשיך.

היו"ר מכלוף מיקי זוהר:

מי בעד הארכת כהונת הוועדה עד תום הכנסת ה-21? ה-20, סליחה.

יואב בן צור (ש"ס):

לזה אתה רוצה כבר להגיע.

היו"ר מכלוף מיקי זוהר:

מתאים לך ה-21, לא?

נורית קורן (הליכוד):

מתאים לי. תכניס אותי - - -

היו"ר מכלוף מיקי זוהר:

השאלה אם אפשר למנות אותך אוטומטית גם לכנסת ה-21.

מי נגד? מי נמנע?

הצבעה

בעד ההצעה – פה אחד

ההצעה להאריך את כהונת הוועדה המיוחדת לפרשת היעלמותם של ילדי תימן, מזרח
והבלקן נתקבלה.

היו"ר מכלוף מיקי זוהר:

ההחלטה התקבלה פה אחד.

יואל חסון (המחנה הציוני):

אדוני, אני רוצה רוויזיה.

היו"ר מכלוף מיקי זוהר:

תסביר. פרש, הסבר ונמק.

יואל חסון (המחנה הציוני):

אני מסביר. אני רוצה לחזק את ההחלטה של הוועדה ואני מבטל את הרוויזיה.

היו"ר מכלוף מיקי זוהר:

אוקיי. אתה מבטל את הרוויזיה.

דוד ביטן (הליכוד):

יואל, אתה לא צריך להגזים עם הנזק שאתה עושה.

4. בחירת ממלא מקום ליושב ראש הכנסת בעת העדרו מהארץ

היו"ר מכלוף מיקי זוהר:

אני עובר לסעיף 4 ותכף נחזור לסעיף 3. סעיף 4 לסדר-היום: בחירת ממלא מקום
ליושב-ראש הכנסת בהעדרו מן הארץ. כן, גברתי מזכירת הכנסת.

מזכירת הכנסת ירדנה מלר-הורוביץ:

תודה. בוקר טוב. יושב-ראש הכנסת ייצא מהארץ ב-7 במרץ וישוב ב-11 במרץ. זוהי
נסיעת עבודה לניו יורק. נבקש כי את מקומו בעת העדרו ימלא סגן יושב-ראש
הכנסת, חבר הכנסת חמד עמאר. תודה. אתם מתבקשים לאשר.

היו"ר מכלוף מיקי זוהר:

מישהו רוצה להגיב או לומר משהו בטרם נעבור להצבעה? ובכן, מי בעד ההצעה? מי
נגדה?

הצבעה

בעד ההצעה – פה אחד

ההצעה בדבר ממלא מקום ליושב-ראש הכנסת בעת העדרו מהארץ נתקבלה.

היו"ר מכלוף מיקי זוהר:

ההחלטה התקבלה.

3. בקשת הממשלה להקדמת הדיון בהצעת חוק הכניסה לישראל (תיקון מס' 31)
(ביטול רישיון לישיבת קבע), התשע"ח–2018 (מ/1204) – לפני הקריאה הראשונה

היו"ר מכלוף מיקי זוהר:

אנחנו עוברים לסעיף האחרון בסדר-היום: בקשת הממשלה להקדמת הדיון בהצעת חוק
הכניסה לישראל (תיקון מס' 31) (ביטול רישיון לישיבת קבע), התשע"ח–2018
(מ/1204) – לפני הקריאה הראשונה. מישהו רוצה לדבר או שקודם נשמע את נעמה
פלאי?

אמיר אוחנה (הליכוד):

אני רוצה לדבר, מיקי.

היו"ר מכלוף מיקי זוהר:

בבקשה גברתי, ואחר כך ישיבו חברי הכנסת.

נעמה פלאי:

אני מהייעוץ המשפטי של רשות האוכלוסין וההגירה. מדובר בתיקון חקיקה שנעשה
בעקבות פסיקה של בית המשפט העליון שנתנה ביום 13 בספטמבר 2017. בית המשפט
העליון קבע שאף שסמכות שר הפנים לבטל רישיון ישיבה בישראל מוסדרת בחוק,
נדרשת לצורך ביטול רישיון ישיבת קבע בהקשרים שנעשו שם, שהם ביטול בגין הפרת
אמונים של ארבעה תושבי מזרח ירושלים, נדרשת חקיקה מפורשת ומפורטת שתסדיר את
הנושא.

הכנו תיקון חקיקה. הוא תיקון חקיקה מורכב ולכן לקחה תקופה ארוכה להסדיר
אותו. בית המשפט העליון קבע לנו תקופה של שישה חודשים לצורך השלמת הליכי
החקיקה וקבלת החלטות מחודשות בעניינם של - - - לכן אנחנו מבקשים לקצר את
הזמנים ולאפשר לנו לעבור - - -

היו"ר מכלוף מיקי זוהר:

תודה גברתי.

כן, חברי הכנסת. חבר הכנסת אמיר אוחנה, בבקשה.

אמיר אוחנה (הליכוד):

אדוני, בסמוך לאחר החלטת בג"ץ המדוברת הגשתי הצעת חוק פרטית שלי שתאפשר
למעשה לממש את החלטותיהם של חמישה שרי פנים משלל מפלגות לשלול תושבות קבע
של אנשי חמאס מורשעים – רק שיבינו על מה מדובר – שהם גם חברים בפרלמנט של
הרשות הפלסטינית.

המשמעות של תושבות קבע היא כמובן קצבאות, הטבות וכל מה שיש למשלם המיסים
הישראלי להציע. החלטת שרי הפנים נראית לי לא רק סבירה אלא מתבקשת. הצעת
החוק שלי עברה גם את ועדת השרים וגם את הקריאה הטרומית בכפוף לכך שתאוחד על
ההצעה הממשלתית ולכן אני מבקש להקדים את ההצעה הממשלתית כדי שנוכל לדון בהן
ביחד.

היו"ר מכלוף מיקי זוהר:

בשמחה. כן, עוד דוברים?

אני מבקש להצביע על ההצעה. מי בעד הקדמת הדיון? ירים את ידו. מי נגד? מי
נמנע?

הצבעה

בעד ההצעה – פה אחד

ההצעה להקדים את הדיון בהצעת חוק הכניסה לישראל (תיקון מס' 31) (ביטול
רישיון לישיבת קבע), התשע"ח–2018, נתקבלה.

היו"ר מכלוף מיקי זוהר:

ההחלטה התקבלה.

טוב, חברים, סיימנו את סדר-היום. תודה רבה. הישיבה נעולה.

הישיבה ננעלה בשעה 11:50.
