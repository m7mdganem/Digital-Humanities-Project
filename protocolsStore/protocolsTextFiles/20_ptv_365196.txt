הכנסת העשרים

מושב שלישי

פרוטוקול מס' 190

מישיבת ועדת הכנסת

יום שני, י"ט בכסלו התשע"ז (19 בדצמבר 2016), שעה 11:30

סדר היום:

א. סדרי הדיון בקריאה השניה והשלישית בהצעות החוק הבאות:

1. הצעת חוק התקציב לשנות הכספים 2017-2018, התשע"ז-2016 (מ/1082)

2. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2017 ו-2018), התשע"ז-2016 (מ/1083).

3. הצעת חוק ההתייעלות הכלכלית (תיקוני חקיקה להשגת יעדי התקציב לשנות
התקציב 2017 ו-2018), התשע"ז-2016 (מ/1083).

ב. קביעת מועדים לשעת שאלות במושב הקרוב, לפי סעיף 50א לתקנון.

ג. ישיבה מיוחדת לציון 68 שנים לכינון הכנסת בט"ו בשבט – בקשת יושב-ראש
הכנסת לאשר לנשיא המדינה לשאת דברים בישיבה זו.

ד. בקשת יו"ר ועדת החוץ והביטחון להעברת פרק י' (תשתיות להולכה ולאחסון של
נפט) מתוך הצעת חוק ההתייעלות הכלכלית (תיקוני חקיקה להשגת יעדי התקציב
לשנות התקציב 2017 ו-2018), התשע"ז-2016, מוועדת החוץ והביטחון לדיון
בוועדת הכספים.

ה. בקשת הממשלה להקדמת הדיון בהצעות החוק הבאות, לפני הקריאה הראשונה:

1. הצעת חוק הכללת אמצעי זיהוי ביומטריים ונתוני זיהוי ביומטריים במסמכי
זיהוי ובמאגר מידע (תיקון והוראת שעה), התשע"ז-2016 (מ/1100)

2. הצעת חוק לתיקון פקודת מס הכנסה (מ' 229) (פטור ממס לרשות מקומית על
הכנסה מדיבידנד או מריבית והפרשי הצמדה מאת תאגיד מים וביוב), התשע"ז-2016
(מ/1101).

ו. "ביקורי חברי הכנסת אצל אסירים ביטחוניים" – בעקבות פניית חה"כ איילת
נחמיאס ורבין.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

דוד ביטן

מכלוף מיקי זוהר

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

נאוה בוקר

ענת ברקו

אורן אסף חזן

אכרם חסון

אלי כהן

עליזה לביא

מיכאל מלכיאלי

אורי מקלב

בצלאל סמוטריץ

עודד פורר

נורית קורן

מיכל רוזין

מיקי רוזנטל

עפר שלח

מוזמנים:

מזכירת הכנסת ירדנה מלר-הורוביץ

קצין הכנסת יוסף גריף

  -------------------------------------------------------------------------
  עוזר ליועמ"ש-ר"מ, משרד האוצר                             –   ישי צבי
                                                               פרלמן
  -------------------------------------------------------- --- ------------
                                                               מרגלית לוי

  -------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדס צנוירט

"ביקורי חברי הכנסת אצל אסירים ביטחוניים" – בעקבות פניית חה"כ איילת
נחמיאס ורבין

היו"ר יואב קיש:

שלום רב, אני מתכבד לפתוח את ישיבת ועדת הכנסת. יש לנו הרבה נושאים על
סדר-היום. נתחיל דווקא בנושא ו' – "ביקורי חברי הכנסת אצל אסירים
ביטחוניים" – בעקבות פניית חברת הכנסת איילת נחמיאס ורבין. אני רוצה להתחיל
במספר מילים.

ראשית, מדובר לצערי בפיגוע כפול: פעם אחת פגיעה חמורה בביטחון המדינה, ולא
פחות חשוב מכך – פגיעה קשה במרקם החברתי של היחסים בין הערבים והיהודים
במדינת ישראל. מדינת ישראל צריכה לפעול בכל הכוח ובנחרצות כנגד מי שמנצל את
הדמוקרטיה שלה במטרה לפגוע בה מבפנים. צר לי שחברי הכנסת מהרשימה המשותפת
בחרו שלא להגיע לדיון ולתת הסברים. אנחנו, במידת הצורך, נקבל החלטות גם
בלעדיהם.

הטיפול בעבירות המיוחסות לחבר הכנסת גטאס צריך להתבצע במהירות; אחרת נמצא
כי גידלנו וטיפחנו יורש לעזמי בשארה. אני קורא מכאן לחברי השר גלעד ארדן,
להקדיש את מרב המאמצים למיצוי החקירה, ובמקביל למנוע ממנו בתקופה זו לברוח
מהארץ.

אני שואל פה את כולם – מישהו היה מעלה על הדעת, שחבר קונגרס בארצות הברית
היה מבריח טלפון לפעיל אל-קעידה בכלא? השימוש בחסינותם של חברי כנסת ככלי
לפגיעה בביטחון המדינה הוא סוגיה שדורשת טיפול מעמיק. ייתכן, מן הסתם,
שנפעל גם לשינוי חקיקה.

עוד סוס טרויאני נחשף. כמו שאר חבריו בבל"ד, מקומו איננו בכנסת ישראל אלא
בכלא ישראל. תודה. חברת הכנסת ורבין, בבקשה.

איילת נחמיאס ורבין (המחנה הציוני):

אתחיל ואומר שאם מישהו חושב שאני שמחתי לשלוח את בקשתי הבוקר לחבר הכנסת
יואב קיש , הוא טועה מרה, ובעיקר הוא לא מכיר אותי ואת עמדותיי גם
הדמוקרטיסטיות וגם החברתיות, וגם מידת היכולת שלי לעמוד צד לצד בסולידריות
עם כל מי שקשה לו לחיות במדינה הזאת.

אבל אין לי שום סולידריות לא עם חבר הכנסת גטאס ולא עם חברי הכנסת מבל"ד.
כמובן, אני רוצה להותיר את השהות למשטרה, לעשות את החקירה, אבל אנחנו כחברי
ועדת כנסת, אני הרגשתי הבוקר, שאנחנו לא יכולים להתעלם מהעניין הזה. מדובר
בניצול חמור לרעה של הדמוקרטיה הישראלית. אני לא מוכנה שיחזיקו במקל משני
קצותיו, וזה בדיוק מה שקרה כאן. אני רוצה לקוות עדיין, אם מותר לי לקוות
בכלל, שלא נפלו דברים כאלה, ולא הוכנסו טלפונים, למרות החשדות הכבדים של
אגף שירות בתי הסוהר.

אבל אני רוצה לומר לכם שזו לא הפעם הראשונה שחבר הכנסת באסל גטאס בודק גם
את גבולות הדמוקרטיה ובודק גם את מידת הסולידריות – אגב, לא של חברי הכנסת
האחרים מהבית חלילה – הוא לא רוצה שום סולידריות ושוויון אתנו – אין לנו
ספק בזה – אלא את הסולידריות של חבריו. אמר לי אחד מידידיי, מהרשימה
המשותפת הבוקר – איילת, מה אני אעשה? אני אצטרך להפסיק לאהוב אותך? אמרתי
לו: יש לי חדשות בשבילך: את מי שאתה צריך להפסיק לאהוב זה את חבר הכנסת
גטאס, כי הוא זה שמזיק לכם יותר מכולם. אני מסרבת לקבל על עצמי אחריות על
כך שאני באיזושהי צורה מזיקה למחנה שממנו אני באה. אני אוהבת את המחנה הזה,
אני מאמינה בו, אני מאמינה בדרכו. אני לא מאמינה בשיתוף פעולה אוטומטי בכל
דבר. אני חושבת שפה אין ימין ואין שמאל. אין הליכוד ואין העבודה או המחנה
הציוני; יש פה כל מי שרוצה בביטחון המדינה. אני לא חושבת שתנאיהם של
האסירים הביטחוניים במדינת ישראל הם כל כך גרועים שהיה צריך לבוא לבר הכנסת
גטאס ולראות איך הוא מציל אותו מהכלא האיום והנורא הזה.

ועל כן אני אומרת – מי שמפר חוק במדינת ישראל בצורה הזאת, בעבירות
ביטחוניות כאלה, לא יהיה חלקי עמדו, ואני מאמינה שכל המחנה שלי לא יהיה
חלקו עמם, ולכן חשבתי – גם מהטעמים שהזכרת בנושא של הסרת חסינות, וחלילה
שלא יהיה לנו פה עוד עזמי בשארה- - -

אורן אסף חזן (הליכוד):

בן דוד שלו.

איילת נחמיאס ורבין (המחנה הציוני):

אני חושבת שיש פה שאלה אמתית לגבי ביקורים של חברי כנסת אצל אסירים
ביטחוניים, ותסלחו לי על ההשוואה ההזויה – אנחנו רואים איך אנחנו קמים
בבוקר, אבל גם לחברי הכנסת אסרו לעלות על הר הבית, ובצדק.

אלי כהן (כולנו):

מי הפר את זה?

איילת נחמיאס ורבין (המחנה הציוני):

כדי להניח את דעתכם, אומר עוד מילה אחת. אני לא בטוחה שחברי כנסת שהם עורכי
דין צריכים לבקר בבתי הכלא אסירים, לא משנה מי הם. אבל אם מחליטים שמותר
לבקר, אני מציעה שייערך חיפוש על כל חברי הכנסת – לא רק על כאלה שבאים לבקר
אסירים. אני אומרת, למען הסר ספק - לא מציעה את זה רק על חברי הכנסת הערבים
– אם חבר כנסת בוחר לבקר אסירים בכלא, אני אומרת - עם כל הכבוד, בתי כלא זה
מקום רגיש במיוחד, ואני אומרת ששם צריך לערוך חיפוש, נקודה. זה נכון על
חברי כנסת יהודים וערבים כאחד, למרות שאני מודה – אתמול באמת שוב אמרתי
לעצמי: הנה המרמרה החדשה. יותר מדי זמן לא שמנו לב אליו. הנה, בבקשה. קיבל.

היו"ר יואב קיש:

תודה רבה לחברת הכנסת ורבין. אני רוצה לומר פה מילה אחת – הנושא שהעלתה פה
חברת הכנסת ורבין, האם חברי כנסת יצטרכו לעבור בדיקה ביטחונית, או בכלל אם
אנחנו מגבילים את ביקורם של חברי הכנסת אצל עצירים ביטחוניים – זה הנושאים
שנדון בהקשר הספציפי בעקבות מה שראינו אצל באסל גטאס. אני מבקש גם מחברי
הכנסת להתייחס- - -

איילת נחמיאס ורבין (המחנה הציוני):

אבל הבידוק יהיה על כל חברי הכנסת.

היו"ר יואב קיש:

כל מה שיוחלט יהיה על כל חברי הכנסת. לא יהיה פה איפה ואיפה בשום פנים
ואופן.

איילת נחמיאס ורבין (המחנה הציוני):

אז אנחנו מסכימים.

היו"ר יואב קיש:

נחשוב באיזה כיוון. כמובן, יש גם הייעוץ המשפטי. בבקשה, חבר הכנסת אלעזר
שטרן.

אלעזר שטרן (יש עתיד):

תודה. אתחיל עם מה שסיימת. אני חושב שיש הבדל בין חבר הכנסת באסל גטאס לשאר
חברי הכנסת, מהרגע שהוא נחשד. אני חושב שכל חבר כנסת, דווקא בגלל החופש
שאנחנו נהנים ממנו, כל חבר כנסת שיהיה עליו חשד של החזקת כלי נשק, ומי
שמבין היום קצת בטרור - טלפון זה כלי נשק, והוא משמש – לא משנה אם הוא יורה
ישר או מכווין יריות. ואני חושב שחבר הכנסת באסל גטאס מעכשיו הוא לא עוד
חבר כנסת.

החשש הכי גדול שלי – ואני מקווה שלא ניפול - אני יודע שיהיו פה חברים שירצו
לא לעשות הכללות; לא על ערביי ישראל בכלל וגם לא על הח"כים הערבים. הם אחים
שלנו, הם מוכיחים את עצמם הרבה מאוד שנים באמינות.

אורן אסף חזן (הליכוד):

הם אחים שלך אולי.

היו"ר יואב קיש:

תרשום לעצמך. תקבל זכות דיבור.

אלעזר שטרן (יש עתיד):

הם מוכיחים את עצמם הרבה מאוד שנים. הם נכנסים ומדברים עם ראש הממשלה בלי
שאף אחד בודק אותם באופן הכי קרוב שאפשר, והם עומדים במבחן הזה עשרות שנים.
ומי שנכשל במבחן הזה, באסל גטאס, אסור שייהנה מהזכות הזאת להיות ליד מי
מאתנו. פעם שהוא מבריח טלפונים למחבלי חמאס, הוא גם יכול להבריח לתוך הכנסת
דברים אחרים.

לכן אני חושב, שהוא, ממחר בבוקר, אם הוא נכנס לבניין הזה, הוא לא יכול
להיכנס באופן חופשי. אני דיברתי אתמול בלילה עם קצין הכנסת, שצריך לבדוק
אותו, ואם צריך אישור של ראש שב"כ, של מפכ"ל המשטרה, לפנות בבקשה לקבל את
האישור המיוחד הזה.

הדבר השני – תראו, היו פה הטרדות – יש כאן והיו כאן הטרדות מיניות בבניין
הזה. בצדק או שלא בצדק, שאלו כל אחד מאתנו, וגם חברי כנסת מאותה סיעה, של
אותו חבר כנסת, למה אתם שותקים.

אני פונה כאן לחברים שלי מהמפלגה הערבית. דווקא בגלל שאלחם בזה שלא יעשו
הכללות, אני מצפה מכם להיות הראשונים שלא ישתקו. שאם באמת, מהרגע שיש חשד
כזה, אני רוצה לשמוע את החברים שלנו מהמפלגה הערבית המאוחדת. תודה.

היו"ר יואב קיש:

תודה רבה. בוועדה מהרשימה המשותפת – בוועדה הזאת – יש לנו את עבדאללה אבו
מערוף ואחמד טיבי. חבל לי שהם לא פה בדיון.

חברת הכנסת נאוה בוקר צריכה ללכת לנשיאות, ב-12:00. יכול להיות שנגיע
לתורך. אם לא – אקדם אותך. חבר הכנסת עודד פורר, בבקשה.

עודד פורר (ישראל ביתנו):

תודה, אדוני. ראשית, צריך לזכור מה עשה הפעם – כי כבר עשה כמה פעמים – חבר
הכנסת גטאס, את מי הלך לבקר; הלך לבקר את וואליד דאקה – את הרוצח המתועב
הזה, ולו הוא רצה להבריח את הפלאפונים האלה.

אני לא מסכים עם חברי אלעזר שטרן בעניין של לא לעשות הכללות. פה בכנסת יש
כאלה שטומנים את ראשם בחול ומסרבים להכיר במציאות, שיש קבוצה של חברי כנסת
בבית הזה, שיוצאת למשטי טרור, שעומדת דקת דומייה לזכר הטרוריסטים, שמגנה את
סעודיה כשהיא מכריזה על חיזבאללה כארגון טרור, ואנחנו צריכים כל פעם להגיב
אחרי שקורה משהו. אז למזלנו, כרגע תפסו את זה ברמת פלאפונים והברחה לאסירים
ביטחוניים.

היו"ר יואב קיש:

אגב, מדברים על חומרים יותר מורכבים מפלאפונים.

עודד פורר (ישראל ביתנו):

אני לא יודע מה השלב הבא. לכן אני אומר – אדוני, ועדת הכנסת צריכה לדון
בעניין זהה. לשיטתי, כל חבר כנסת – גם אותי, שנכנס לבית הזה - שיעבור בדיקה
ביטחונית. אין לי אמון היום בחברים האלה, שמרשים לעצמם פעם אחר פעם למתוח
את הקו, ולמתוח את החבל הזה. הפעם הוא כבר נקרא. אני מוכן, אני כמו כל חברי
הכנסת – ייבדקו בדיקה ביטחונית לפני שנכנסים לבית הזה. אנחנו מסתובבים פה.
מסתובבים פה אנשים שהם מאובטחים, שהם מאוימים. אני לא צריך שיקרה משהו
בשביל שאז נכריז על בדיקה ביטחונית.

כמו כן, אני רוצה לבקש ושהוועדה תבקש לקבל לידיי את רשימת כל ביקורי
האסירים הביטחוניים שהתבצעו בשנה האחרונה – מי ביקר, איזה אסיר הוא ביקר
וכמה פעמים, כדי שנוכל לקיים פה דיון נכון, ובאותו הקשר, אני חושב שצריך גם
לפנות לשב"ס ולשר לביטחון פנים, להפסיק את כל הביקורים אצל האסירים
הביטחוניים - לא רק של חברי כנסת אלא בכלל. זה נכון גם לגבי זה שמוחזקות
גופות בידי החמאס ברצועת עזה, ואזרחים ישראליים ברצועת עזה. לא צריכים
להיות ביקורים לאסירים ביטחוניים. אלה שלוש הבקשות שלי, ואני חושב שגם
צריכה לצאת בקשה רשמית מהוועדה בהקשר הזה.

היו"ר יואב קיש:

אני רוצה להזכיר – מדובר פה בפרובוקטור. אני מזכיר שחבר הכנסת היחיד שנכנס
למתחם הר הבית, בניגוד להנחיית יושב-ראש הכנסת, הוא אותו חבר כנסת שעליו
אנחנו מדברים.

עודד פורר (ישראל ביתנו):

הוא אף אמר שעשה את זה כדי להתסיס.

היו"ר יואב קיש:

כשהעברנו את חוק ההשעיה, באו ותקפו אותנו – מה פתאום הכנסת משעה ומה פתאום
אתם שופטים. אני אומר לכם, ואמר את זה יפה חבר הכנסת פורר – מספיק למתוח את
החבל. החבל הזה ייקרע, ואתם פוגעים דבר ראשון בערביי ישראל, שרוצים לחיות
פה בשלום. אתם פוגעים בהם ובנו, המדינה היהודית דמוקרטית. מדינת ישראל
תשמור על עצמה מפני אותם קיצוניים. נילחם בהם בכל הכוח.

מיכל רוזין (מרצ):

אתה מסכם את הדיון?

היו"ר יואב קיש:

אני אומר לך את דעתי.

אורן אסף חזן (הליכוד):

עורכת הדין של הטרור.

היו"ר יואב קיש:

חבר הכנסת חזן, אני מבקש ממך להמתין – אתה תהיה הבא בתור. חברת הכנסת נאוה
בוקר, כי היא יוצאת לנשיאות. בבקשה.

נאוה בוקר (הליכוד):

ראשית, אני מצטרפת לחבר הכנסת פורר. גם אני מוכנה להיבדק בדיקה ביטחונית,
ובלבד שלא יקרה פה אסון חלילה.

לא ייתכן שאנשים כמוהו – אפילו לא רוצה להזכיר את שמו – ילכו לבקר מחבלים
בכלא, מגניבים להם טלפונים, ועוד ממשיכים לקבל שכר ממדינת ישראל. אני בעד
להגביל את הביקורים. אני חושבת שחברי הכנסת מנצלים את החסינות שיש להם,
ופועלים נגד המדינה שלנו, מסכנים חיי אדם, מסכנים את ביטחון המדינה,
ועלולים לפגוע בנו קשות.

ומילה אחרונה – אני קוראת לכל חברי הכנסת, להצטרף ליוזמה של השר זאב אלקין,
ולחתום על ההדחה של חבר הכנסת גטאס. זאת ההזדמנות שלנו להוציא אותו אחת
ולתמיד מכנסת ישראל. נקודה.

היו"ר יואב קיש:

תודה. חבר הכנסת אורן חזן.

אורן אסף חזן (הליכוד):

קודם כל, היושב-ראש, אני מברך אותך על הדיון המהיר. רק מראה שאתה מכבד את
הכנסת ואת מקומה- אגב, בניגוד ליושב-ראש, שכשמתפרסמות כתבות זוטות על חברי
כנסת, הוא ממהר להוציא אותם מהכנסת, רק פה שוב קולו נעלם. זה ההבדל בין
ההתייחסות האישית להתייחסות לכבוד הכנסת.

אבל בואו נתעסק בעיקר. חבר'ה, מספיק עם התמימות. אני שומע פה חברי כנסת
שאומרים שצריך לעבוד בידוק ביטחוני. לפני יותר משנה, כשאני וחברת הכנסת
ברקו אמרנו שיש פה חברי כנסת ערבים שצריכים לעבור בידוק ביטחוני, קראו לנו
גזעניים. אתם מתעוררים רק כשקורה משהו. ואגלה לכם עוד סוד – גטאס לא לבד,
וגם לא זועבי, וגם לא זחאלקה. גם הפלסטיני עם מתק השפתיים איימן עודה הלך
לבקר את ברגותי. איפה הייתם? איפה כולכם שתקתם? מי יודע מה הוא נתן לברגותי
או נטל ממנו או אליו?

הגיע הזמן שנהיה אמיצים להבין, שאסור, שחברים בבית הזה כמו כל אזרח במדינה,
יהיו שותפים לטרור. והאנשים האלה הם שותפים לטרור.

אני חושב, אדוני היושב-ראש, שהוועדה הזאת צריכה לקדם חקיקה, שאין קשר עם
אסירים ביטחוניים. אין ביקורים ביטחוניים. זה לא זכויות אדם וזה לא יפות
נפש. זה גועל נפש, כי זה טרור שפוגע בנו.

אדוני היושב-ראש, אני פונה ומבקש לקיים דיון דחוף על הביקור שעשתה המחבלת
השנייה זועבי בירדן על חשבון החמאס. כולם שותקים. זה בסדר. חמאס, ששיתק פה
ומשתק פה מדינה שלמה, מימן נסיעה למחבלת בכנסת,חק מהגיס החמישי הנורא הזה,
וכולם פה שותקים. מתי נתעורר – כשעוד דם יהודים יישפך?

העברנו פה תוך מלחמה אמתית, אידיאולוגית, בפער שבין זכויות אדם, דמוקרטיה,
והחובה שהיא זכות לשרת בכנסת, את החוק להדחה. הגיע הזמן שנעמוד מאחורי
החקיקה שלנו. הגיע הזמן שנפסיק לעמוד מאחורי סיסמאות ריקות מתוכן, ונראה
לציבור בישראל שאת הרע הזה אנחנו מגירים מקרבנו. האנשים האלה הם לא אנשים;
הם תומכי טרור, מחבלים בפוטנציה, טרוריסטים בתוך כנסת ישראל, הגדרת את זה
מצוין – סוס טוריאני, שבסופו של יום עוד יישפך דם של אחד מאתנו, ואגלה לכם
סוד – הדם שלנו לא יותר סמיך מדם של אף אזרח במדינת ישראל. חלאס. מספיק.

היו"ר יואב קיש:

תודה רבה. חבר הכנסת אמיר אוחנה, בבקשה.

אמיר אוחנה (הליכוד):

תודה, אדוני. חבר הכנסת באסל גטאס יחד עם חברי הכנסת זועבי וזחאלקה אינם
בוגדים. הם האויב. כאשר חבר הכנסת גטאס נשאל, האם אתה מגנה את רצח הזוג
הנקין, הוא ענה: עם תחת כיבוש יש לו זכות להתנגד לכיבוש בכל אמצעי שהוא
מוצא לנכון. כל אמצעי שהוא מוצא לנכון. וחבריי, ודאי מהקואליציה, גם
מהאופוזיציה, הזדעזעו מאוד.

כשהוא הצטרף למשט שנועד להפר ולבטל את הפיקוח שלנו על מה שמוכנס לרצועת
עזה, פיקוח שאמלא הוא, אוי ואבוי לביטחונם של אזרחי ישראל, חבריי הזדעזעו
מאוד-מאוד.

כשהוא עמד יחד עם חבריו כאות כבוד לזכר המפגעים שרוצחים בנו, באזרחינו,
הזדעזעו מאוד-מאוד-מאוד. אני שואל, כמה מאודים צריך בשביל שנעשה עם זה כבר
משהו? אנחנו הצענו מהבית הזה, מהוועדה הזאת, וגם מוועדת החוקה, שסעיף 7א
לחוק יסוד: הכנסת, שכל אדם סביר שקורא אותו מבין שאדם כמו באסל גטאס, לא
יכול לכהן בכנסת ישראל, יוכל גם על ח"כים מכהנים – כמובן, בתנאים מיוחדים;
אגב, קיצוניים, שלא קורים כל יום; הסכמה רחבה כפי שהוצעה, לא קורית כל יום.
הגיע הזמן שגם חברינו לאופוזיציה וגם אנחנו נמשיך לדחוף את היוזמה הזאת,
כדי שאפשר יהיה לשים סוף, כי נמאס לאזרחי ישראל לראות את הדבר הזה.

אני מצטרף לקריאה, שכל חברי הכנסת יעברו בידוק ביטחוני.

אורן אסף חזן (הליכוד):

למה אנחנו צריכים להיענש כי יש פה טרוריסטים? מה, החלקתם על הראש? עד כמה
אתם מנסים להיות נחמדים לעבריינים?

היו"ר יואב קיש:

אורן, תן לו לסיים. אחרי זה.

אורן אסף חזן (הליכוד):

הפכתם את כולנו- - -

איילת נחמיאס ורבין (המחנה הציוני):

חבר הכנסת אוחנה איש אחראי.

אורן אסף חזן (הליכוד):

אני לא יודע מה את סוחבת בכיסים.

אמיר אוחנה (הליכוד):

אני לא רואה את זה כעונש, לעבור בידוק ביטחוני. כשאני נכנס לשדה תעופה
ועובר בידוק, אני לא רואה את זה כעונש. אני כן מסכים עם אורן, שיש פה אלמנט
של פוליטיקלי קורקט, כי ברור שהאיומים לא מגיעים – לא מאורן חזן ולא מאיילת
נחמיאס ולא מאמיר אוחנה. אבל אם כדי שהדבר הזה יקרה סוף-סוף, נצטרך לעבור
כולנו בידוק בטחוני - אני מקבל את זה. נעבור בידוק ביטחוני, ונחזיר את
הביטחון ואת השפיות גם למשכן הזה.

היו"ר יואב קיש:

תודה. אני רוצה לתת קודם לח"כים לדבר. אחרי זה ארבל, היועצת המשפטית,
תתייחס לנושא שעלה פה, שזה שני דברים עקרוניים – אחד, הנושא של חיוב
בבדיקות ביטחוניות, והשני – הביטול של הרשות של ביקורים של אסירים
ביטחוניים, עם תהליכי החקיקה הנדרשים, אם נדרשים, ואיך נפעל בעניין הזה.

יואל חסון (המחנה הציוני):

אני צריך ללכת לנשיאות.

היו"ר יואב קיש:

יואל, בקצרה, אבל בקצרה.

אורן אסף חזן (הליכוד):

אולי בנשיאות הוא יעביר את המסר, שהסלחנות שהיושב-ראש מגלה כלפי הח"כים
הערבים- - -

היו"ר יואב קיש:

בבקשה, חבר הכנסת חסון.

יואל חסון (המחנה הציוני):

תודה רבה. אנחנו במחנה הציוני בוועדת הבחירות האחרונה יחד עם סיעות נוספות,
ביקשנו ורצינו לפסול את חנין זועבי מלהיות בכנסת. לצערנו, בית המשפט העליון
קיבל החלטה אחרת. די ברור לכולם – עם האירוע הזה, בלי האירוע הזה – גטאס לא
צריך להיות בכנסת. את זה כולנו מביאים ויודעים, אבל יחד עם זאת, לא אנחנו
מקבלים את ההחלטות האלה, מה לעשות?

היו"ר יואב קיש:

יש לך כן אפשרות לקבל את ההחלטה הזאת.

יואל חסון (המחנה הציוני):

אתייחס לאפשרות הזאת. אני אומר – לא אנחנו מקבלים; בטח לא אנחנו באופן
אישי. יכול להיות שכקבוצה יכולה להתקבל החלטה בעניין, אבל לא אנחנו באופן
אישי.

גם אנחנו מבינים שיש חקירה. טוב שיש חקירה, טוב שהחקירה תהיה מהירה. טוב
שהיועץ המשפטי לממשלה הורה מיידית – ולא גרר רגליים – אלא מייד, לבדוק את
העניין. בוא נחכה שתיפתח חקירה פלילית. אין לי ספק שאם- - -

עודד פורר (ישראל ביתנו):

אם הוא לא יברח מהארץ, כמו הבן דוד שלו.

אורן אסף חזן (הליכוד):

כמו הבן דוד שלו. זה הרי עניין משפחתי אצלם.

איילת נחמיאס ורבין (המחנה הציוני):

תגיד שאתה בעד הדיון.

יואל חסון (המחנה הציוני):

אני בעד הדיון, טוב שיש דיון, טוב שאנחנו מדברים על הנושאים האלה. אני רק
אומר – אני רוצה שתהיה חקירה פלילית. אני רוצה שהדברים יתבהרו בצורה משפטית
ופלילית בחקירה, ולא בגזר דין שאנחנו נעשה כאן, כי אין לזה כוח, עם כל
הכבוד לעצמנו. אבל כשתהיה פה חקירה פלילית וראיות והוכחות וגורמי חוק ומשפט
יכריעו ויוכיחו את הדברים האלה, אף אחד לא יעמוד מול זה, הוא לא יוכל
להישאר בכנסת אפילו דקה אחת – לא יום. ואם הוא עשה את זה, ודאי שהוא צריך
לשלם את המחיר הזה.

אני גם מציע לגבי כל מיני יוזמות שמתחילות כאן יותר מדי – הן עלולות בסוף
לסייע לאנשים כמו חבר הכנסת גטאס, שבעיניי, אגב, יעשו הכול כדי לכרסם את
היכולת של חיים פה בדו-קיום עם המיעוט הערבי.

היו"ר יואב קיש:

זה הנזק הכי גדול שהוא עשה פה. זה הפיגוע הכי גדול שהוא עשה. מעבר לפיגוע
שאולי חלילה הוא עזר – הפיגוע הכי גדול שהוא עשה, זה.

אורן אסף חזן (הליכוד):

מפני שטיבי עומד מעל הדוכן וקורא להפר את החוק. וקורא למרד.

יואל חסון (המחנה הציוני):

משפט אחרון לכל חבריי, גם בקואליציה - תנו למערכת לעשות את העבודה. ככל
שאנחנו נתעסק בזה יותר, אנחנו עוזרים לחבר הכנסת גטאס, וכפי שאני מבין, אם
הדברים נכונים לגביו, וזה יוכח באופן פלילי וחוקי, הוא באמת לא יהיה פה
אפילו דקה אחת.

היו"ר יואב קיש:

תודה. חבר הכנסת רוברט אילטוב, בבקשה.

רוברט אילטוב (ישראל ביתנו):

כבוד היושב-ראש, שוב אנחנו כאילו מופתעים מההתנהלות של חברי הכנסת הערבים.
היינו באירועים האלה גם בעבר על פגיעה בביטחון המדינה. הרשימה משותפת לא
פעם ראשונה, וחברים מרשימת בל"ד לא פעם ראשונה עוברים על החוק, אבל סוגרים
את העיניים, ולא נעשה שום דבר.

היו"ר יואב קיש:

הפעם לא נסגור את העיניים.

רוברט אילטוב (ישראל ביתנו):

צריך להדגיש שלא מזמן אחמד טיבי התראיין לאל-מיאדין, כלי תקשורת שמזוהה עם
חיזבאללה, וקרא למרד באופן ברור, והתוצאה היתה הצתות בכל רחבי הארץ. מעניין
שבכל המדינות הסובבות אותנו לא היו הצתות, ולא היה שם חם. רק אצלנו היה
מאוד חם, והיו שריפות. היה פה אירוע חבלני ממדרגה ראשונה, שאחמד טיבי ביצע
אותו באופן הכי ברור, בפרהסיה, בתקשורת, פתוח, אם זה מפה מהכנסת, ודווקא
הוא בחר עם כלי תקשורת שהוא מזוהה עם ארגון טרור. הוא יכל לבחור כל כלי
תקשורת בעולם, אם זה בערבית, בסינית - בכל שפה. כל כלי תקשורת פתוח לו, אבל
הוא בחר ביודעין בכלי תקשורת שמשויך לארגון טרור.

רשימת בל"ד לא פעם נפגשו עם עזמי בשארה במקומות אחרים - בן אדם שחשוד, ולא
מתייצב פה לחקירה בעבירות ביטחוניות חמורות, והם ממשיכים את דרכו, וגם
אנחנו סוגרים את העיניים. גם כשאנחנו מחליטים בוועדה המרכזית לבחירות,
לפסול חבר כנסת כזה או אחר, בא בית המשפט העליון, ונותן להם את חופש הדיבור
כביכול, אבל הם במפורש נפגשים עם אדם שעבר עבירות ביטחוניות, ומקבלים ממנו
הנחיות.

לגבי חנין זועבי – האם היא לא נסעה על חשבון אל-קודס - כלי תקשורת שמזוהה
עם חמאס, שופר שלו, במימון עקיף של ארגון טרור היא נוסעת לירדן, וגם פה לא
נעשה דבר.

אורן אסף חזן (הליכוד):

אפילו הכנסת אישרה את זה.

רוברט אילטוב (ישראל ביתנו):

זה לא משנה. אין יכולת לוועדה לבדוק אלפי נסיעות של חברי כנסת לעומק. אין
להם בק אופיס כזה, לכן אני לא רוצה לתקוף את הוועדה - זה לא רלוונטי.

חבר כנסת הוא אחראי על ביצועים שלו, ופה עניין משפטי ברור. אם חבר כנסת
נוסע על חשבון ארגון טרור, או הוא נוסע לפגוש אדם שברח מחקירה ביטחונית או
משפטית או פלילית, והם נפגשים ומקבלים ממנו הנחיות, צריך לפעול משפטית נגד
אותה רשימה או נגד אותה קבוצה. לא צריך לסגור את העיניים ולא צריך להיות
מופתעים ברגע שפתאום קרה משהו.

לכן גטאס לא יגרום לנו להסיר חסינות מחברי הכנסת; לא בגלל חבר כנסת גטאס
אנחנו נסיר את החסינות מהותית מחברי הכנסת. עם כל הכבוד, כל חברי הכנסת
עובדים פה קשה, ולא צריך לומר- - -

היו"ר יואב קיש:

אבל יכול להיות שאת הביקורים אצל האסירים הביטחוניים אפשר יהיה לחתוך.

רוברט אילטוב (ישראל ביתנו):

כשיש הנחיה וכשהם רוצים לבקר – יבדקו אותם - נעביר את החקיקה הרלוונטית,
אבל בטח לא לפגוע בזכויות של חברי כנסת, ולא גטאס יגרום לכך.

היו"ר יואב קיש:

תודה. אני בהחלט חושב שלפחות מענה לביקורים אצל המחבלים והרוצחים, צריך לתת
מענה.

רוברט אילטוב (ישראל ביתנו):

משפט סיכום. לא יכול להיות, כשהם מסיתים באופן ברור, קוראים למרד, קוראים
לטרור כדי לפגוע באזרחים ישראליים, לא נעשה שום דבר. אנחנו לא יכולים לעבור
על זה בשקט.

היו"ר יואב קיש:

תודה. חבר הכנסת אלי כהן, בבקשה.

אלי כהן (כולנו):

אדוני היושב-ראש, לא אחזור על הדברים; רק אגע בנקודות שאני חושב שצריך
להוסיף אותן. גם לא אקרא לו חבר כנסת, כי אני לא חושב שהוא ראוי לתואר הזה,
להיות בכנסת ישראל.

מדובר באדם שיש לו דם על הידיים, ואזכיר למה – הוא בחר להעלות להר הבית,
כאשר ראש הממשלה ביקש בצורה מפורשת מכולם, לא.

היו"ר יואב קיש:

כולל יושב-ראש הכנסת.

אלי כהן (כולנו):

למה הנקודה הזאת, אדוני היושב-ראש, צריך לחדד אותה? כי הוא בכלל נוצרי,
כלומר זה לא מוסלמי שעלה להר הבית, אולי מתפלל, היה חייב לבוא ולדבר עם
בוראו באותה נקודה. כלומר היתה פה הסתה מפורשת, ואין לו שום קשר בנושא הזה
בתור נוצרי, לבוא וללכת לנושא של מסגד. לכן אין ספק שהפעולה הזאת שהיא
עשתה, ליבתה את ההסתה, את הטרור ואת הפגיעה ביהודים.

אשאל אותך, אדוני – האם חברי כנסת בכנסת ישראל, צריכים ללכת ולבקר רוצחים
שפלים, שרצחו אנשים בפעילויות טרור? התשובה היא לא. מקומו בכנסת ישראל לא
כאן, גם בלי קשר אם עשה או לא עשה. לכן אני חושב שבנושא של חוק ההשעיה, זה
המקום להפעיל אותו.

ונקודה נוספת שחשוב שתאמר לפרוטוקול, והיא נאמרה בצחוק – אני רוצה לומר
אותה ברצינות – שגם היועץ המשפטי לממשלה צריך לשים אחריו מעקב, למנוע שלא
יעזוב את גבולות הארץ. בן דוד שלו שנחשד- - -

היו"ר יואב קיש:

זה לא נאמר בצחוק. זה נאמר בכל הרצינות.

אלי כהן (כולנו):

אני אומר את זה ברצינות. לשים לב שהוא לא עוזב את גבולות הארץ. ראינו את
הבן דוד שלו, שהואשם בהאשמות אחרות, מצא את הדרך החוצה. תודה, אדוני.

היו"ר יואב קיש:

תודה. חברת הכנסת מיכל רוזין, בבקשה.

מיכל רוזין (מרצ):

צר לי לעדכן פה את חברי הכנסת – אתם לא חברים בשב"כ, גם לא במשרד לביטחון
פנים, ולא במשטרה. אני בטוחה שהם לא צריכים את העצות שלכם כדי לדעת איך
לפעול, ועובדה שהם עשו את זה.

אלעזר שטרן (יש עתיד):

למה לא אמרת את זה על הטרדות מיניות?

אורן אסף חזן (הליכוד):

ועל ניסן סלומינסקי? מיהרת לקרוא לו להתפטר, מיהרת לפגוע.

מיכל רוזין (מרצ):

יש הבדל. אתה לא מדבר אתי, נקודה, ואם אתה לא תשמור עליי, אני מבקשת שהוא
לא ידבר אתי. הוא לא מדבר אתי, נקודה. אני שתקתי כשכולם דיברו, כולל הוא.

היו"ר יואב קיש:

בוא נצא מנקודת הנחה, שלחברת הכנסת מיכל רוזין אולי יש דעה שונה. אנחנו בכל
זאת פה בעד כן לשמוע את הדעות. כמו שדאגתי לזכותך ולזכותם של חברים אחרים,
אני מבקש לא להפריע לחברת הכנסת רוזין.

אורן אסף חזן (הליכוד):

היא היחידה שצרחה פה.

היו"ר יואב קיש:

בבקשה, מיכל.

מיכל רוזין (מרצ):

אענה לך, אלעזר שטרן. אני לא הגשתי בקשה להדיח אותו מהכנסת. אני פניתי אליו
שישעה את עצמו, וביקשתי שנחליט שהוא יושעה מתפקידו כיושב-ראש ועדה בכנסת.
יש הבדל, מאשר להדיח חבר כנסת מהיותו חבר כנסת, אחרי שהוא נבחר על-ידי
הציבור.

אני הייתי נגד חוק ההשעיה לאורך כל הדרך מתוך העיקרון, ופה זה בא לידי
יישום לחלוטין. כאשר אדם עובר על החוק, ובמקרה הזה לכאורה נראה שאם הדברים
אכן נכונים, יש פה עבירה חמורה מאוד, ויש להעמידו לדין, ולעניין הזה יש
תקנון של כנסת מאוד ברור ונוהל מאוד ברור של הסרת חסינות על-ידי היועץ
המשפטי לממשלה, ושאפשר להעמידו לדין וגם להשעות אותו מפעילותו בכנסת. לכן
לא היה צריך את חוק ההדחה.

היו"ר יואב קיש:

את הסוף – אני לא חושב שאת צודקת. אומרת לי פה היועצת המשפטית – מה, כלומר
כל מה שאמרת היה נכון עד ההשעיה מפעילות הכנסת. בעניין הזה את לא מדייקת.

מיכל רוזין (מרצ):

בסדר, אבל מהרגע שהעברתם את חוק ההדחה, אתם יכולים להחליט שאתם משעים או
מדיחים חבר כנסת שעשה את זה. החוק מתיר לכם כרגע.

אני חושבת שיש פה שלוש הכללות שהן מאוד בעייתיות: קודם כל האמירות פה –
אנחנו שומעים את זה כבר מאתמול משרים על כל חברי הכנסת במפלגה של המשותפת.
אני חושבת שזה גובל בהסתה.

אורן אסף חזן (הליכוד):

הם הביאו את זה על עצמם.

מיכל רוזין (מרצ):

מעבר לזה, האמירות נאמרות כבר- - -

עודד פורר (ישראל ביתנו):

לעמוד דקת דומייה לטרוריסטים זו הסתה.

קריאות:

­ - - -

מיכל רוזין (מרצ):

הקשבתי לכם בקושי רב. נא לתת לי לסיים.

אורן אסף חזן (הליכוד):

מיכל, את בטוחה שאת יודעת באיזה צד את? אני מתחיל לחשוב שמה שהיא אומרת
גובל בבגידה.

היו"ר יואב קיש:

אורן, תן לה לסיים. בבקשה, מיכל.

מיכל רוזין (מרצ):

אני פה כדי להגן על הדמוקרטיה. ואני שמחה על מה שאמר חבר הכנסת אילטוב, כי
ההכללה על כל חברי הכנסת, להפוך את כולנו לחשודים, לבדוק את כולנו – ואני
הראשונה שאין לי בעיה - לא נושאת נשק, אני לא הולכת לבקר אסירים ביטחוניים
– זה לא העניין; העניין הוא לא אני ולא אנחנו, שהיום 120 חברי כנסת. העניין
הוא הסטנדרטים- - -

רוברט אילטוב (ישראל ביתנו):

עניין מאוד מהותי, חסינות חברי הכנסת. לא גטאס יגרום לנו לשנות את זה.

מיכל רוזין (מרצ):

בדיוק.

היו"ר יואב קיש:

תודה. נא לסיים. משפט סיום, חברת הכנסת רוזין. אילטוב, את הוויכוח הזה ננהל
אחר כך.

עודד פורר (ישראל ביתנו):

אני מוטרד מהחברים שלו.

אמיר אוחנה (הליכוד):

כשיירו באחד מהח"כים, תשנה את דעתך?

אורן אסף חזן (הליכוד):

אמיר, אתה לא תירה באחד מהח"כים. יש סכנה – אתה יודע על מי אנחנו מדברים.
אז בואו נקרא לילד בשמו. בוא ניקח אותם - שהם יעברו בידוק. לא מבין את זה.

אמיר אוחנה (הליכוד):

בשדה תעופה- - -

היו"ר יואב קיש:

אורן ואמיר, הדיון הזה לא יתקיים עכשיו אתכם.

אורן אסף חזן (הליכוד):

לא אותו דבר. לא קראתי להרג.

היו"ר יואב קיש:

לא נעשה את הדיון הזה עכשיו. ח"כים באו לפה כדי לומר את דעתם. ניתן כבוד
לכל אחד לומר את דעתו, גם אם נאמרים פה דברים קשים. אני לפחות הולך לשמור,
שכל מה שייצא מהוועדה הזאת יהיה כללי לכל חברי הכנסת – או לא עושים או כן
עושים. אפשר לעשות – בכניסה לכלא - כל ח"כ ייבדק. לא אעשה פה אפליה בין ח"כ
לח"כ. לכן, כמו שאומר רוברט – לא נפגע בח"כים. נגדיר מקומות מסוימים. לא
אתן פה פתח לפגיעה סקטוריאלית. אנחנו נפגע בזכות הבסיסית הזאת שנוצלה אפליה
לרעה.

קריאות:

­ - - -

אורן אסף חזן (הליכוד):

תסתכל מה הם עושים, ובגלל זה אנחנו צריכים- - -

איילת נחמיאס ורבין (המחנה הציוני):

- - -

היו"ר יואב קיש:

אחרי שחברת הכנסת רוזין תסיים את דבריה, אתן לך לומר משפט, חברת הכנסת
ורבין. בבקשה, חברת הכנסת רוזין.

מיכל רוזין (מרצ):

עוד שתי נקודות. קודם כל, ברור לכולנו שאם יש פה אחד מחברי הכנסת שעובר על
החוק, הרי שצריך להסיר לו את החסינות, וצריך להעמידו לדין, ובוודאי אם זה
בעבירות חמורות, והמנעד שלי כנראה יותר גדול מרוב האנשים שיושבים פה על מה
צריך להעמיד אנשים לדין ולהסיר להם חסינות. אבל שוב – אנחנו לא יכולים בגלל
זה להכליל - לא את כל חברי המשותפת, לא את כל אזרחי ואזרחיות המדינה
הערבים, ובוודאי לא את כל חברי הכנסת, ולבטל את החסינות המהותית – לא כי זה
פוגע בנו 120 שקיימים היום, אלא זה פוגע הלאה, וזה פוגע במעמדה של הכנסת
ובמוסד הכנסת.

אני רוצה להזכיר לסיום – ושוב – אני נקייה מזה, כי לי אין אינטרס לא לפה
ולא לפה. יש גם מהצד השני של המפה הפוליטית, שמבקרים אסירים ביטחוניים, וגם
עליהם תאסרו לבקר. צריך לקחת את זה בחשבון.

היו"ר יואב קיש:

אמרתי בצורה הכי ברורה שלא תהיה אפליה.

אמיר אוחנה (הליכוד):

לא יהיו ביקורים לאסירים ביטחוניים, נקודה – לא של חברי כנסת ולא בכלל.

אורן אסף חזן (הליכוד):

מיכל, את קוראת לו להתפטר?

היו"ר יואב קיש:

תודה רבה לחברת הכנסת רוזין. חבר הכנסת אכרם חסון, שישב – האמת, אני פונה
פה לכל החברים. אנחנו בדיון מאוד סוער. יש פה מגוון דעות. אני מבקש לא
להתפרץ. יש פה חבר הכנסת אכרם חסון בלי להפריע לאחרים, אני חייב להודות.
אני בטוח שיש לו דעה מאוד משמעותית, ואני מבקש לא להפריע לו. חברת הכנסת
איילת ורבין, משפט.

מיכל רוזין (מרצ):

חבר הכנסת קיש, למה לא שמרת עליי כך?

היו"ר יואב קיש:

שמרתי.

מיכל רוזין (מרצ):

ממש לא. היה פה ויכוחים במשך חצי מהזמן שלי.

היו"ר יואב קיש:

שמרתי, ואם לא הייתי מספיק טוב בזה, אני מתנצל. לא זו היתה כוונתי. חברת
הכנסת נחמיאס, משפט.

איילת נחמיאס ורבין (המחנה הציוני):

אני רק רוצה לעשות סדר במה שביקשתי בתחילת הדיון. אני הצעתי שכל חברי
הכנסת, בגלל הרגישות של בתי כלא, ומעולם לא ביקרתי בבית כלא; אני חושבת שיש
שם רגישות מיוחדת, שלא חלה רק על אסירים ביטחוניים. אני הצעתי שכל חברי
הכנסת יעברו שם בידוק. אני שמחה שחבר הכנסת אוחנה הצטרף אליי.

עוד דבר אומר. חברי כנסת שהם עורכי דין מנצלים הרבה פעם את הפררוגטיבה הזאת
לרעה בעיניי, ומבקרים – בגלל שהם לא חייבים בהודעה מראש – הם מבקרים שם יתר
על המידה, ועל כן אני אומרת – גם זה- - -

אורן אסף חזן (הליכוד):

זה לא נכון.

היו"ר יואב קיש:

העלית לתשומת לבנו את הנושא של חברי כנסת עורכי דין שמנצלים את העניין הזה.

איילת נחמיאס ורבין (המחנה הציוני):

השר לביטחון פנים בעצמו ביקש- - -

אורן אסף חזן (הליכוד):

כשאני ביקשתי לבקר אסירה בנווה תרצה - רציתי להגיע בזמן ביקורים. אמרו לי:
צריך מראש. גטאס הוא מעל החוק?

היו"ר יואב קיש:

עברת בידוק?

אורן אסף חזן (הליכוד):

ודאי. ולא התווכחתי. הח"כים הערבים הם מעל החוק?

והדבר השני, רק משפט – אשמח לשמוע את עמדתה של מיכל רוזין, אם היא קוראת לו
להתפטר או לא. כי ח"כים אחרים- - -

היו"ר יואב קיש:

חבר הכנסת אכרם חסון. אני מבקש לא להפריע לו. בבקשה.

אכרם חסון (כולנו):

תודה רבה, אדוני היושב-ראש. כמובן, אתמוך בכל החלטה שתתקבל כאן, גם אם
תגביל את כל חברי הכנסת, כדי שמקרים חמורים מסוג זה לא יתרחשו ולא יקרו
בעתיד.

מצד שני, אני כמובן מאמין שמקרים מסוג זה הם חמורים, וההאשמות הן קשות. לא
מוסיפות כבוד לאף אזרח במדינת ישראל, יהודי או ערבי.

אתמול הייתי בסיור בכפר אכסאל, וכששמענו את הדבר הזה בחדשות לא היה אזרח
אחד ערבי, שאמר שאני תומך בדברים האלה. ההפך הוא הנכון. מצד שני, אני שואל
את חבריי הכנסת אחיי היהודים – מה אתם עושים כדי למנוע את התסכול של ערביי
ישראל אחרי 68 שנים? מתי תשכילו שהאזרחים האלה צריכים חיבוק?

ענת ברקו (הליכוד):

אז להבריח טלפונים סלולריים?

שולי מועלם-רפאלי (הבית היהודי):

- - -

היו"ר יואב קיש:

תנו לו. אני מבקש לא להפריע לו.

אורן אסף חזן (הליכוד):

מה עם הסלחנות שאנחנו מגלים כלפיהם כל הזמן? לא מתאים לך.

קריאות:

­ - - -

היו"ר יואב קיש:

אורן, שמעת איך הוא התחיל. תקשיב לו.

אורן אסף חזן (הליכוד):

לא מתאים לך.

אכרם חסון (כולנו):

כל עוד לא נעשה שוויון תמיד הקיצוניים – גם במנהיגות הערבית – תביא אותנו
למצבים לא מכובדים ולא אחראיים כאלה. לכן הגיע המצב שנשנה את המצב, ונעבוד
כולנו יחד, כדי שכל אזרחי ישראל יהיו שווים. אתן לך דוגמה קטנה, אדוני
היושב-ראש, ואין השוואה.

היו"ר יואב קיש:

אגיד לך מה הבעיה – אתה אומר שאין השוואה. אנחנו דנים פה בנושא מאוד מתוח,
ואתה אומר משהו, יוצא מהקשרו. זו הבעיה פה.

אכרם חסון (כולנו):

אמרתי – אני תומך. המגזר הערבי גם תומך בכל הגבלה שתעשו, כי זה לא מכבד
אותם וזה לא יוסיף להם כבוד ולא יקדם אותם. לכן אני אומר את הדברים.

עודד פורר (ישראל ביתנו):

גם כי זה טרור, חוץ מזה.

אכרם חסון (כולנו):

ודאי. כל אדם שיפגע במדינת ישראל - הרי כשאזרח דרוזי נהרג בירושלים, חייל
משמר הגבול, לא שואלים אותו אם הוא דרוזי או יהודי. אנחנו באותה קלחת
ובאותה צלחת.

היו"ר יואב קיש:

אני מעכשיו מתחיל לקרוא לסדר. אני לא רוצה פה שהדיון יתחיל לצאת מסדרו.
מבקש לשמור על סדר, והבאים שיפריעו - אני קורא אותם לסדר. בבקשה.

אכרם חסון (כולנו):

בלי לערב, אבל אני רוצה שתלמדו על התסכול של כל האוכלוסייה, כולל הדרוזים.
כשנהרס בית של קצין משוחרר דרושי לפני כמה ימים בחורפיש, שבנה על אדמתו
פרטית- - -

רוברט אילטוב (ישראל ביתנו):

- - -

אכרם חסון (כולנו):

אני לא עושה השוואות.

אורן אסף חזן (הליכוד):

- - -

היו"ר יואב קיש:

אורן, אני קורא לך לסדר פעם ראשונה.

עודד פורר (ישראל ביתנו):

- - -

היו"ר יואב קיש:

עודד, קורא אותך לסדר פעם ראשונה. נא לסיים.

אכרם חסון (כולנו):

משפט אחרון. כשהורסים לאזרח שמשרת את המדינה בית שהקים על אדמתו הפרטית -
אני לא ראיתי שאף אחד, כולל אדוני היושב-ראש, לא עשה פה דיון כדי לראות מה
כואב לאזרחים במדינת ישראל. לכן אני אומר – אם אתם רוצים שאנחנו נילחם
בטרור, נילחם בכל הדברים האלה כאזרחים כולם, אזרחי מדינת ישראל, שאנחנו
גאים במדינה ועושים הכול למענה, בואו נעשה שוויון. בואו נשרת את כל
האזרחים, שלא תהיה איפה ואיפה בין האזרחים.

היו"ר יואב קיש:

תודה. אני מבקש מהח"כים לקצר. יש לנו עוד הרבה דברים על סדר-היום. אורן,
משפט רצית - בבקשה.

קריאות:

­ - - -

היו"ר יואב קיש:

הוא לא התפרץ. ביקש משפט. נתתי לאיילת.

אורן אסף חזן (הליכוד):

כשכאב לי לראות שיש בעיה עם הבדואים שלא מקבלים משכנתאות ברהט, הגשתי הצעה
לסדר, ואני עוזר להם לקדם את זה. לא לקחתי טלפון סלולרי והברחתי מידע
ביטחוני לטרוריסטים, לעבריינים בכלא. כשאני ראיתי שאצטדיון דוחה בסכנין
עומדים לסגור אותו, הלכתי לנסות לדרוש תקציבים לעזור להם. לא קראתי לאזרחים
לעשות מרד או להפר את החוק.

היו"ר יואב קיש:

תודה. לא נהוג. חברים, אומר לכם מה הולך להיות. להמשך הדיון - אנחנו
ממשיכים עם רשימת הדוברים. אני מבקש מהדוברים לקצר. אנחנו רוצים לשמוע את
היועצת המשפטית. עוד שני חברי כנסת ניתן ליועצת המשפטית לדבר, ואז נעשה
הפסקה. נמשיך את הדיון – תיאמתי עם השר גלעד ארדן – מחר ב-15:00 הדיון הזה
יימשך. נשמע גם מהשר ארדן ספציפית על מה שהוא רואה מהעניין הזה, כולל שב"ס
וכולל הצבעות על, אם צריך, שינויי חקיקה. אז עכשיו נשמע מהיועצת המשפטית,
והדיון ימשיך מחר ב-15:00 עם השר ארדן. אברהם נגוסה, בבקשה.

אברהם נגוסה (הליכוד):

אדוני היושב-ראש, חבריי חברי הכנסת. אני מתפלא שמדברים על שוויון, משכנתה
וכל זה. זה לא העניין. אנחנו מדברים על ביטחון. ביטחון זה מעל הכול – הן
לערבים והן ליהודים. ביטחון זה מעל כל מחלוקת פוליטית. לכן לא צריכים
להיכנס לדברים האלה. זה לא עניין של ערבים או יהודים, אלא זה עניין של
עמידה בחוק, שמירת החוק.

גם אתם טוענים, לשנות את הכללים. אני חשוב שלשנות את הכללים לא צריך להיות,
כי אנחנו לא צריכים לתת פרס וכניעה לעבריין. ולכן צריך להיות - יש לנו חוק
הדחה. צריך לזרז את החקירה, לקבל את הנתונים מגורמי אכיפת החוק, ומייד - גם
אופוזיציה, גם קואליציה יחד לחתום על הדחה. זה הפתרון.

היו"ר יואב קיש:

תודה רבה. חבר הכנסת דוד ביטן, בבקשה.

דוד ביטן (הליכוד):

אני לא רוצה לחזור על דברים, אבל הכתובת היתה על הקיר. אנחנו גם – גם
הליכוד, גם הבית היהודי, גם ישראל ביתנו, גם מפלגת העבודה – אנחנו מגישים
כל הזמן בקשות במסגרת ועדת הבחירות, למנוע את ההשתתפות של בל"ד בבחירות.
פעם אחר פעם בית המשפט העליון לא מקבל את הבקשה שלנו. הכתובת היתה על הקיר,
והגיע הזמן שבית המשפט יבין שהוא צריך להיות מחסום - גם לטרור ולדברים האלה
ולא רק לדברים אחרים.

היו"ר יואב קיש:

תודה רבה. יש המון ח"כים שביקשו. נלך לפי הסדר. אני מתנצל. גם אני אמור
להיות בחוץ וביטחון. חבר הכנסת מיקי רוזנטל, ואחריו היועצת המשפטית.

מיקי רוזנטל (המחנה הציוני):

תודה רבה, אדוני היושב-ראש. הדם רותח נוכח המעשים שמיוחסים לחבר הכנסת
גטאס, אבל הם עדיין רק מיוחסים. אני מציע לכם - רק לפני שבועיים התלהמתם פה
סביב המדורות הלאומיות, ולא קרה- - -

ענת ברקו (הליכוד):

קרה, קרה.

מיקי רוזנטל (המחנה הציוני):

מסתבר שזה פחות ממה שהיה. העובדות לכם לא חשובות - לי חשובות.

רוברט אילטוב (ישראל ביתנו):

קרה.

מיקי רוזנטל (המחנה הציוני):

הקשבתי לך, רוברט. תקשיב. אפשר להפוך את הכנסת לאורגיה של כיכר העיר,
ולתלות כל מי שאתם לא אוהבים. גם אני לא אוהב את גאטס, ואני לא אוהב את
המעשים שלו, ואני חלוק עליו, אבל אני חשוב שאתם צריכים - - -

אורן אסף חזן (הליכוד):

זה לא עניין של אהבה.

היו"ר יואב קיש:

אורן, אקרא לך פעם שנייה ואוציא ואתך. לא להפריע.

מיקי רוזנטל (המחנה הציוני):

דווקא ברגע זה לעצור ולנשום עמוק, ולראות איך מטפלים בבעיה שנוצרה, ונוצרה
בעיה. מי שחושב שאין בעיה – מתעלם מהבעיה. יש בעיה. אבל הקריאות שאני שומע
פה – לצמצם את חסינות חברי הכנסת – למה? מה קרה? אם יש אדם שהוא עבריין,
צריך לטפל בו כעבריין. זה לא הופך את כולכם לעבריינים. השתגעתם? אתם רוצים
לצמצם את החסינות של כל חברי הכנסת כי אחד הוא עבריין? יש דרך לטפל בו,
וצריך לטפל בו.

קריאות:

­ - - -

מיכל רוזין (מרצ):

לא הקשבת.

מיקי רוזנטל (המחנה הציוני):

כשאנחנו נכנסים לכור בדימונה, וכשאנחנו נכנסים לכנסת ישראל, אנחנו נכנסים
למקומות שהם קודש הקודשים. אם אתם אומרים שהיום נתחיל מזה, שיהיה בכניסה
לבתי הסוהר - מחר זה יהיה בכניסה למחנות צה"ל, ומחרתיים יהיה למקומות
אחרים. אל תעזו לפגוע בחסינות של חברי הכנסת.

אורן אסף חזן (הליכוד):

צודק.

היו"ר יואב קיש:

תודה. אני עושה הפסקה, נותן ליועצת המשפטית – אני מבקש, ארבל, שתתייחסי
לשתי נקודות שעלו פה – אחת, הנושא לעשות בדיקה ביטחונית גם על חברי כנסת
במקומות שהם אמורים להיכנס אליהם, רגישים, ושתיים, הנושא של ביקורים של
חברי כנסת אצל כלואים או עצירים ביטחוניים, טרוריסטים מחבלים לצורך העניין,
בבקשה.

ארבל אסטרחן:

אדגיש בפתח הדברים, כמובן, שהדברים שלי לא יתייחסו למקרה הספציפי. אין לי
שום מידע עליו מעבר לדברים שפורסמו בתקשורת, כמה זה נשמע מצער. אני לא
יכולה להתייחס לדברים. הדברים יהיו עקרוניים.

חוק החסינות מקנה לחברי הכנסת חסינות בפני העמדה לדין בעניינים שקשורים
למילוי תפקידם. בעניינים שאינם קשורים למילוי התפקיד – אין חסינות לחברי
כנסת, ולכן אלא צריך להסיר חסינות – זה גם משהו שדיברו פה עליו.

היו"ר יואב קיש:

לא הבנתי. לצורך העניין, לא יצטרכו להסיר את החסינות? לצורך העניין, אם יש
פה עבירה והמשטרה מחליטה להעמיד לדין, לא צריך להסיר את החסינות.

ארבל אסטרחן:

נכון. כאן ודאי לא מדובר בדברים שהם במילוי התפקיד, אז הפרוצדורה היא- - -

עודד פורר (ישראל ביתנו):

לשיטתו נראה לי שזה חלק מתפקידו.

אורן אסף חזן (הליכוד):

פתוח לפרשנות...

היו"ר יואב קיש:

יש פה ויכוח – הוא יכול לטעון שזה חלק מתפקידו.

שולי מועלם-רפאלי (הבית היהודי):

אולי היועצת המשפטית של הוועדה תעשה כינוס מיוחד, ובו יובהרו ל-120 חברי
הכנסת מה החסינות שניתנת להם.

היו"ר יואב קיש:

אפשר לקרוא את זה בחוק, אבל כשאת אומרת: במסגרת תפקידו – למה את מתכוונת,
למשל? נאומים?

ארבל אסטרחן:

בדיוק מה שאמרת. למשל, מקרה שהיה בכנסת, כאשר ראש האופוזיציה עמד באולם
הכנסת, ואמר דברים סודיים, חשף מסמך סודי. הוגשה עתירה נגד היועץ המשפטי
לממשלה – למה אתה לא מעמיד אותו לדין. בית המשפט דן בעניין, ואמר: באותו
מקרה חבר הכנסת לא קם בבוקר ואמר: היום אני הולך לגלות מסמך סודי. היה דיון
במליאה, עלה שר ואמר: אין מסמך כזה; עלה חבר כנסת ואמר: יש מסמך כזה – הנה
הוא, ואקריא אותו. זה נעשה במילוי תפקידו של חבר כנסת.

היו"ר יואב קיש:

אקח אותך למבחן מגוחך אחר, אבל אם מישהו נוסע לכנסת ועובר את המהירות
המותרת? אין חסינות...

אורן אסף חזן (הליכוד):

אגלה לך מידיעה אישית: אין חסינות... רציתי לדעת מה התשובה, אז פשוט בדקתי
את זה...

ארבל אסטרחן:

המבחן – יש לחבר כנסת מתחם פעילות. במסגרת הפעילות החוקית שלו עלולה להיות
גלישה לפעילות לא חוקית.

אורן אסף חזן (הליכוד):

ואם הוא מסתגר בקרוואן בעמונה?

ארבל אסטרחן:

חבר כנסת הולך להפגנה חוקית. פתאום ההפגנה נהיית לא חוקית. מקרים כאלה, חבר
כנסת תהיה לו חסינות – אי-אפשר יהיה להעמיד אותו לדין, לא בהליך פלילי, גם
לא בתביעה אזרחית.

בנוסף, יש לחבר כנסת חסינות בפני חיפוש. זה הדבר הרלוונטי לדיון שהיה פה.
יש גם חסינות בפני מאסר, בפני האזנות סתר, יש חסינויות נוספות.

היו"ר יואב קיש:

דיברנו על החסינות בפני חיפוש.

ארבל אסטרחן:

החסינות בפני חיפוש קובעת, בהתאם לחוק החסינות, שחבר כנסת חסין בפני חיפוש
בדירתו, בפני חיפוש בגופו, בחפציו – זה בחוק החסינות.

היו"ר יואב קיש:

כלומר אם נרצה לתקן, נצטרך לתקן את החקיקה הזאת.

ארבל אסטרחן:

נכון.

היו"ר יואב קיש:

ועדת הכנסת בסמכותה לתקן את החקיקה הזאת?

ארבל אסטרחן:

כן.

היו"ר יואב קיש:

אז אני אומר כבר לכולם, שוועדת הכנסת היא הגוף שדרכו נוביל את שינויי
החקיקה, אם נחליט בנושא חסינות חברי הכנסת.

אורן אסף חזן (הליכוד):

טיסה משדה דב לאילת. חבר כנסת צריך לעבור בידוק או לא צריך? אמתי אני שואל.

אברהם נגוסה (הליכוד):

- - -

היו"ר יואב קיש:

אני מבקש עכשיו התייחסות לא לחסינות יותר אלא לנושא הביקורים אצל העצירים
הביטחוניים. האם ומאיפה נובעת הסמכות, ואם נרצה לעשות שינוי – איך עושים את
זה? בבקשה.

ארבל אסטרחן:

הנושא של ביקור חברי כנסת בבתי סוהר, כמו אגב ביקור במתקנים סגורים נוספים,
שמתעורר מדי פעם, בין אם זה מתקני מעצר, מחלקות של בתי חולים סגורים וכו' –
הנושא הזה לא מוסדר באופן מפורש בחוק החסינות. מה שיש בחוק החסינות זה סעיף
שעוסק בחופש התנועה של חברי הנכנסת, שפורש באופן רחב. הרעיון הוא לאפשר
לחברי כנסת להגיע לכמה שיותר מקומות, ולאפשר להם למלא את תפקידם, לפקח על
הרשות המבצעת. הסעיף בחוק קובע סייג מפורש לחופש התנועה מטעמים של ביטחון
מדינה או סוד צבאי. אבל כאמור כניסה לבתי סוהר זה לא בדיוק חופש תנועה.

יש לנו פסק דין משנת 2011 של בית המשפט העליון בעקבות עתירה של חברת הכנסת
זהבה גלאון שביקשה לבקר במתקן סודי. דובר אז על מתקן שהיה בתוך בסיס צבאי,
שעצם היקום שלו היה סודי. אמר שם בית המשפט העליון שלחברי הכנסת הוקנתה
חסינות מפני הגבלות על חופש תנועה. עיקר החסינות למנוע את כפיפותם של חברי
כנסת למגבלות מסוימות שעשויות להיות מוטלות על חופש תנועה של הציבור כולו,
ועוד נאמר שסעיף 9 בחוק החסינות ההוראה שלו היא רחבה וכוללנית, והפעלה בכל
מקרה לגופו מחייבת עריכת איזון בין מכלול האינטרסים הרלוונטיים.

אמר בית המשפט שהמדינה אמרה שאותו סעיף 9 פורש על-ידי היועץ המשפטי לממשלה
בהנחיה ישנה, כך שלא נועד להקנות לחברי כנסת זכות לבקר במקום שבו הציבור
כולו מנוע מלבקר בו, ושאין בסעיף כדי להצביע על כוונה לאפשר לחבר כנסת
כניסה למתקן משטרתי או למתקן כליאה. אומר בית המשפט – מהטעמים שפורטו לעיל,
ונוכח תכליתה של הוראת סעיף 9, שנועדה להבטיח את חופש התנועה של חברי
כנסת - הנחיית היועץ המשפטי לממשלה מקובלת עלינו.

היו"ר יואב קיש:

לא הבנתי. זה דבר והיפוכו. מותר לחברי כנסת או אסור לחברי כנסת להיכנס לבתי
כלא? אין זכות עודפת?

ארבל אסטרחן:

אין.

היו"ר יואב קיש:

אז למה מתייחסים אליהם כבעלי זכות עודפת?

ארבל אסטרחן:

אומר. בפועל נכון שמתייחסים כבעלי זכות עודפת, ויש גם הנחיה של פקודת
נציבות של השב"ס, שעניינה ביקור של חברי הכנסת בבתי סוהר, והיא מסדירה את
העניין הזה.

אורן אסף חזן (הליכוד):

הפקודה שלהם היא מעל החוק?

היו"ר יואב קיש:

זה מתיר, מקל.

ארבל אסטרחן:

החוק לא אומר במפורש: מותר לחברי כנסת להיכנס לבתי סוהר. החוק מדבר על זה
שלחברי כנסת יש חופש תנועה וחופש גישה רחב, כאשר הרעיון הוא לאפשר לחברי
הכנסת לבצע את תפקידם ולפקח על גופים שנמצאים בפיקוח ובניהול של הרשות
המבצעת שעליהם חברי הכנסת מפקחים.

מכוח העיקרון הכללי הזה, ולא בהכרח מכוח מילים מפורשות בחוק, נקבעה פקודה
של בתי הסוהר, שקיימת הרבה שנים. היא מתעדכנת מדי פעם, וקובעת את הזכות של
חברי הכנסת, איך עושים את זה, עם מי מתאמים, מועדים.

היו"ר יואב קיש:

מזכירים פה שלא יעברו חיפוש, בדיקה ביטחונית?

ארבל אסטרחן:

כתוב: אין לערוך חיפוש במסמכיו של חבר הכנסת למעט חיפוש באמצעות מגנומטר
ידני ומשקף מגנומטר.

היו"ר יואב קיש:

אז כן חיפוש.

מיכל רוזין (מרצ):

גם בשדה התעופה אנחנו עוברים שיקוף. הכול קיים.

אמיר אוחנה (הליכוד):

שאלה לארבל.

היו"ר יואב קיש:

בבקשה, אמיר.

אמיר אוחנה (הליכוד):

ארבל, ציינת את סעיפים 2א ו-ב – חבר כנסת יהיה חסין בפני חיפוש בדירתו,
בניירותיו וכו'. אבל למעשה כדי לענות על הבעיה שאנחנו מתמודדים אתה כרגע,
לא חייבים לשנות את החוק, כי יש פה גם סעיף ג, שאומר: על אף האמור חסינות
וכו', רשאי שופט של בית המשפט העליון, על-פי בקשה שתוגש על-ידי ראש רשות
ביטחון – במקרה הזה יש לנו מידעים – ובית המשפט יכול לקבוע באופן ספציפי
שח"כ מסוים כן לעבור חיפוש.

מיכל רוזין (מרצ):

נראה לי שהתייתר הדיון.

אורן אסף חזן (הליכוד):

הדיון לא התייתר בגלל חומרת המעשים.

מיכל רוזין (מרצ):

התייתר לחלוטין.

היו"ר יואב קיש:

חברים, הנושא הוא כזה. ראשית, שמענו פה מהיועצת המשפטית שיש לוועדה הזאת
הכלים הדרושים בשביל לפעול לצמצום התופעה הזאת, נקודה. אנחנו עוצרים את
הדיון עכשיו. רשימת הדוברים תתחיל מחר מפה – שולי, אייכלר, ברקו, נורית
קורן, בצלאל סמוטריץ, עליזה. אתם תהיו מחר ראשוני הדוברים. מחר ב-15:00 עם
השר לביטחון פנים, בוועדה הזאת, כולל היועצת המשפטית - נראה מה אנחנו עושים
כדי למנוע את המקרים הללו. אני סוגר את הדיון בסעיף ו'. אנחנו עוברים
לנושאים הנוספים על סדר-היום. תודה.

א. סדרי הדיון בקריאה השניה והשלישית בהצעות החוק הבאות:

1. הצעת חוק התקציב לשנות הכספים 2017-2018, השתע"ז-2016 (מ/1082)

2. הצעת חוק התכנית הכלכלית (תיקוני חקיקה ליישום המדיניות הכלכלית לשנות
התקציב 2017 ו-2018), התשע"ז-2016 (מ/1083)

3. הצעת חוק ההתייעלות הכלכלית (תיקוני חקיקה להשגת יעדי התקציב לשנות
התקציב 2017 ו-2018), התשע"ז-2016 (מ/1083)

היו"ר יואב קיש:

אתחיל בנושאים הפשוטים והקצרים. יו"ר הקואליציה פה ממהר. יש על הפרק סעיף
א': סדרי הדיון בקריאה השניה והשלישית בהצעות החוק הבאות: הצעת חוק התקציב
לשנות הכספים 2017-2018; הצעת חוק התכנית הכלכלית 2017 ו-2018); והצעת חוק
ההתייעלות הכלכלית 2017 ו-2018. אני מבין, דוד ביטן, שיש הסכמות בנושא סדרי
הדיון. אני מבקש שתציג את ההסכמות.

דוד ביטן (הליכוד):

רבותיי, אנחנו מבקשים שהסיכום הזה יקובע במסגרת תקנה 98: אחת, הדיון בכל
הסעיפים הוא דיון משותף.

שתיים, תינתן זכות דיבור באופן כזה: ביום שלישי נתחיל את הדיון ב-16:00 אחר
הצהריים, כי המערכת עוד לא הספיקה להכין הכול – עם פטור מחובת הנחה.

היו"ר יואב קיש:

בהחלטה אנחנו גם כוללים בקשה לפטור.

דוד ביטן (הליכוד):

זכות הדיבור תהיה מ-16:00 עד 24:00. זה שלישי.

ביום רביעי פותחים את המליאה ב-09:00 עד 14:00. עדיין דיבור. לאחר מכן תהיה
שעה נוספת, שבה שליש מהזמן ידבר יושב-ראש האופוזיציה, אחר כך ידבר יושב-ראש
ועדת הכספים, ובסוף שר האוצר.

היו"ר יואב קיש:

מה סדר הדוברים? כמו שאמרת? יושב-ראש האופוזיציה, יושב-ראש ועדת הכספים ושר
האוצר אחרון. עשרים דקות לכל אחד. 09:00 עד 14:00. בשעה 15:00 מתחילות
ההצבעות. אי-אפשר יהיה לבטל דוברים ולהקדים את ההצבעה. היא תתחיל לא לפני.
סך כל ההצבעות, כולל על חוקי התקציב, כולל על הסתייגויות, כולל על חוק
ההסדרים- - -

מרב מיכאלי (המחנה הציוני):

זה מה שהיה בשנה שעברה? לא חושבת.

דוד ביטן (הליכוד):

בשעה מסוימת התחילה.

ארבל אסטרחן:

ביום רביעי נפתחה המליאה בהצבעות. זה היה יום נפרד.

דוד ביטן (הליכוד):

אי-אפשר לבטל דוברים, ואריץ את האנשים.

מיכל רוזין (מרצ):

פעם שעברה היה להודיע חצי שנה קודם. הודענו חצי שעה. הייתי ערב באמצע
הלילה. אם יש ח"כים שלא הגיעו – מה נעשה עם הזמן הזה במליאה? נסגור את
המליאה?

דוד ביטן (הליכוד):

כן.

מיכל רוזין (מרצ):

כל הח"כים והשרים אמורים להיות בכנסת ביום רביעי.

היו"ר יואב קיש:

חברת הכנסת רוזין, לא הבנתי את הבעיה.

מיכל רוזין (מרצ):

למה אנחנו צריכים להישאר ב-24:00 בלילה ביום רביעי, או עד יום חמישי בבוקר,
אם פתאום ח"כים לא מגיעים, ואין דיבור? אפשר להודיע שעה קודם, ואפשר להקדים
הצבעה. זה לא נורמלי.

מרב מיכאלי (המחנה הציוני):

ביטן, זה לא היה בהסכמות שלנו.

היו"ר יואב קיש:

נגיד שאף אחד לא רוצה לדבר – מה עושים?

מרב מיכאלי (המחנה הציוני):

שעה וחצי התרעה זה הגון.

היו"ר יואב קיש:

שעתיים הפסקה, בסדר. אני מציע ככה: ראשית, לגבי יום שלישי בערב, אם רשימת
הדוברים נגמרת - אין בעיה, סוגרים. ואז ביום רביעי, אחת משתי האפשרויות: אם
הדוברים מדברים – אז לפי לוחות הזמנים, כפי שהוגדר. אם רשימת הדוברים הולכת
ומסתיימת, או מאיזושהי סיבה לא רוצים, אחד משני הדברים קורים: ראשית,
מודיעים שעתיים לפני- - -

קריאות:

- - -

היו"ר יואב קיש:

לא יהיה שעה. שעתיים לפני. אי אפשר. ואז גם אם צריך, עושים הפסקה ומחדשים
דיון. זה הכול.

דוד ביטן (הליכוד):

טוב.

שולי מועלם-רפאלי (הבית היהודי):

ההצבעות מתחילות ביום רביעי?

היו"ר יואב קיש:

אלא אם מקצרים. רבע-שלושת רבעי.

דוד ביטן (הליכוד):

ההצבעות. סך כל ההצבעות על חוקי התקציב וההסדרים לא יעבור את ה-300 הצבעות.
באמצע ההצבעות יש לאופוזיציה אפשרות לגבש 30 הצבעות על הסתייגויות, לעלות
ולנמק אותן במשך שתי דקות לפני הצבעה. אנחנו גם רשאים להשיב, הקואליציה. גם
התשובה שתי דקות. בתוך העניין הזה, של כל ההצבעות שלא יהיו, מותר גם
לקואליציה לבחור עשר הצבעות שמיות, אם היא רוצה, וגם האופוזיציה, עד עשר
הצבעות שמיות, על כל החוקים.

היו"ר יואב קיש:

התשובות של הקואליציה יהיה שרים מן הסתם. לא מגבילים את הקואליציה. מרב,
אני לא יודע מה ביטן עשה פה. זה מאוד תקדימי, אגב. שלושים הסתייגויות באמצע
לעלות לדבר, זה חדש, תקדימי. אני רואה את החיוך. אל תתחילו. השרים יעלו, לא
נגביל אותם. אין לכם אינטרס שנגביל אותם. לא מגבילים את השר. נקודה.

אני רוצה לקבוע, שלכל היותר ההצבעה תסיים ב-06:00 בבוקר ביום חמישי.

מרב מיכאלי (המחנה הציוני):

מה פתאום? הסכמנו להגביל מספר הצבעות. אתם רוצים שלא תהיה הגבלת זמן לשרים,
ואתם רוצים להגביל אותי בזמן הצבעות? מה קרה לכם?

היו"ר יואב קיש:

אני רוצה להבין - מקובל על האופוזיציה הסיכומים הבאים – שסך כל ההצבעות על
הכול יהיו 300 הצבעות, מתוכם 30 בנימוקים?

מרב מיכאלי (המחנה הציוני):

כן. ועשר הצבעות שמיות לכל צד.

שולי מועלם-רפאלי (הבית היהודי):

עד 30, אדוני.

היו"ר יואב קיש:

עד 30 ועד 300. לא מעל.

ארבל.

ארבל אסטרחן:

אחת, בפעם שעברה קבענו שלא יהיו בימים האלה נושאים נוספים על סדר-היום.

דוד ביטן (הליכוד):

ברור. לא יהיו.

ארבל אסטרחן:

מזכירות הכנסת תחלק את הזמן בין הסיעות – מה שאמר - שלושת-רבעי אופוזיציה
ורבע קואליציה. שמיות – אמרנו. איך מחליטים מה זה ה-300 אלה?

מרב מיכאלי (המחנה הציוני):

זה פררוגטיבה שלנו. אנחנו מבין ההסתייגויות, אומרים אילו הסתייגויות. כמו
שהיה תמיד. כמה סעיפים יש?

ארבל אסטרחן:

ה-300 כולל גם סעיפים.

מרב מיכאלי (המחנה הציוני):

כמה סעיפים יש?

ארבל אסטרחן:

עשרות רבות.

מיכל רוזין (מרצ):

צריך לבדוק כמה הצבעות יש, מרב, ואז להסיק.

ארבל אסטרחן:

ואיך היושב-ראש יידע בזמן אמת על מה מצביעים? על מה לא מצביעים?

היו"ר יואב קיש:

הסיכום היה, לפי מה שהבנתי, כולל הסעיפים. לא יכולים לעשות 300 ועוד 300.

מרב מיכאלי (המחנה הציוני):

300 הצבעות לא כולל הסעיפים.

ארבל אסטרחן:

מי יספור כמה הצבעות?

מרב מיכאלי (המחנה הציוני):

במזכירות יספרו. אורן חזן אמר בחכמה, שהמחשב יכול לספור. בואו נבדוק כמה
סעיפים יש, ונוריד את הסעיפים מהמספר הזה.

דוד ביטן (הליכוד):

לא נוריד. 300 כולל הכול. אם נראה שיש בעיה, נחזור לדבר.

היו"ר יואב קיש:

אני מציע כך, מרב: 300 סך הכול. מתוכם לפחות חצי לאופוזיציה. אם נגלה שיותר
מחצי – נוסיף לכם.

שולי מועלם-רפאלי (הבית היהודי):

זה רק סעיפי התקציב יותר מ-100 ומשהו.

מיכל רוזין (מרצ):

חבר הכנסת קיש, אתה מעדיף להצביע על 6,000 הסתייגויות?

היו"ר יואב קיש:

מרב, אנחנו רוצים לפתור את זה.

שולי מועלם-רפאלי (הבית היהודי):

יואב, יש הסתייגויות שאנחנו ביקשנו להוסיף אותן, כי אנחנו רוצים להוסיף
אותן לסעיפי התקציב. שלא יהיה מצב שאתה נותן להם, ואז ההסתייגויות
שהקואליציה רצתה – שלא ייפול בסוף מה שרצינו להוסיף לתקציב, וניראה כמו
חוכא ואיטלולא.

דוד ביטן (הליכוד):

אולי עשר.

מיכל רוזין (מרצ):

לא כולל סעיפים.

דוד ביטן (הליכוד):

סבבה.

היו"ר יואב קיש:

אני קורא את הסיכום. אנחנו מצביעים על כל סעיפי התקציב ללא שום קשר למגבלה
האופוזיציונית. בנוסף, הקואליציה, לבחירתה להצביע הסתייגויות, אם היא רוצה,
ללא מגבלה. לאופוזיציה יש עד 220 הצבעות לבחירתה, כולל חוק ההסדרים, על כל
החוקים יחד.

מרב מיכאלי (המחנה הציוני):

אבל לא כולל הסעיפים.

היו"ר יואב קיש:

אמרתי את זה. עוד שאלה, ארבל?

ארבל אסטרחן:

ואין העניין שהיה פעם שעברה, שמצביעים על כל התוספות יחד.

היו"ר יואב קיש:

לא, עשינו נוסח אחר. מי בעד ההחלטה – ירים את ידו.

הצבעה

בעד ההחלטה – פה אחד

ההחלטה אושרה.

היו"ר יואב קיש:

פה אחד. ההחלטה התקבלה. יש לנו סדרי דיון.

ה. בקשת הממשלה להקדמת הדיון בהצעות החוק הבאות, לפני הקריאה הראשונה:

1. הצעת חוק הכללת אמצעי זיהוי ביומטריים ונתוני זיהוי ביומטריים במסמכי
זיהוי ובמאגר מידע (תיקון והוראת שעה), התשע"ז-2016 (מ/1100)

2. הצעת חוק לתיקון פקודת מס הכנסה (מ' 229) (פטור ממס לרשות מקומית על
הכנסה מדיבידנד או מריבית והפרשי הצמדה מאת תאגיד מים וביוב), התשע"ז-2016
(מ/1101)

היו"ר יואב קיש:

יש לנו בקשות הממשלה להקדים דיון בהצעות חוק הבאות לפני הקריאה הראשונה.
אני מתחיל עם הצעת חוק לתיקון פקודת מס הכנסה (פטור ממס לרשות מקומית על
הכנסה מדיבידנד או מריבית והפרשי הצמדה מאת תאגיד מים וביוב). מי מציג את
החוק? בבקשה.

ישי צבי פרלמן:

אני ישי פרל מרשות המסים.

היו"ר יואב קיש:

תציג, בבקשה.

ישי צבי פרלמן:

בפקודת מס הכנסה יש היום הוראת שעה, שבה נקבע פטור לרשות מקומית שמחזיקה
תאגידי מים וביוב בחזקתה, מרווחים שמתקבלים מתאגידי המים והביוב. בגלל שלא
הספיקו עוד להתבסס, כל תאגידי המים והביוב, רוצים להאריך את הוראת השעה
בשנות המס 2016, 2017 ו-2018. בגלל שעכשיו מסתיים 2016, ואנחנו לא רוצים
להיכנס לתחולה רטרואקטיבית של השנה הזאת, אנחנו צריכים להעביר את ההצעה
הזאת מהר.

היו"ר יואב קיש:

למה זה לא עבר קודם? למה לא הוסיפו את זה להליכי החקיקה קודם?

ישי צבי פרלמן:

זה עכשיו הגיע, כי לא היה ברור לגמרי שרוצים לעשות- - -

היו"ר יואב קיש:

אם לא נעביר את זה, הם יתחילו לשלם ארנונה?

ישי צבי פרלמן:

מס הכנסה על הכנסות שמתקבלות מתאגידי מים וביוב.

היו"ר יואב קיש:

והיום הכספים האלה הולכים לעירייה ללא מס הכנסה.

ישי צבי פרלמן:

כן. לפי הוראת השעה.

היו"ר יואב קיש:

אני חושב שאת זה נאשר. מי בעד – ירים את ידו. מי נגד?

הצבעה

בעד הבקשה – פה אחד

הבקשה התקבלה.

היו"ר יואב קיש:

ההצעה התקבלה פה אחד.

אנחנו עוברים לבקשת הממשלה להצעת חוק הכוללת אמצעי זיהוי ביומטריים ונתוני
זיהוי ביומטריים. מציגה לנו את זה ממשרד הפנים מרגלית לוי, מנהלת מחלקה.
בבקשה.

מרגלית לוי:

עו"ד לוי מרגלית, מהלשכה המשפטית. אנחנו מדברים על הצעת חוק ביומטרי,
שבהתאם לסעיף 41 לחוק, נקבעה תקופת מבחן. התקופה הזאת הוארכה בשתי תקופות
נוספות, של תשעה חודשים. אנחנו מדברים על כך שתקופת ההארכה שאושרה מסתיימת
ב-31.12.16.

היו"ר יואב קיש:

למה אומרים מרס ולא דצמבר? על מה אמרו לי מרס?

מרגלית לוי:

אנחנו מדברים על הצעת חוק שמבקשת לאשר את ההצעה עד 31.12, שזה המועד לתום
תקופת המבחן, ותחילת היישום של החוק היא 1 במרס כדי לאפשר חודשיים- - -

היו"ר יואב קיש:

מה יש עד 1 במרס?

מרגלית לוי:

נגמרה תקופת הפילוט.

היו"ר יואב קיש:

את רוצה את זה?

שולי מועלם-רפאלי (הבית היהודי):

ידוע שאני לא רוצה את זה. מה זה עוזר לי, שאני לא רוצה את זה?

מרגלית לוי:

31.12 הוא המועד האחרון לתום תקופת המבחן, שאנחנו חייבים להשלים.

היו"ר יואב קיש:

איך הגענו לרגע האחרון? כל פעם הממשלה מביאה לי פטור אחרי פטור. אני לא
מבין למה עובדים ככה. אני לא דן בזה. אנחנו לא דנים בזה. הבנתי. אני לא דן
בפטור הזה. תודה רבה. לא דן בפטור הזה.

מרגלית לוי:

- - -

היו"ר יואב קיש:

אני לא מוכן בזבנג וגמרנו פה. הכנסת זה לא חותמת גומי. תגישו את זה בזמן,
תתייחסו לזה בזמן, וזה ימשיך. יש גבול בוועדת הכנסת. תודה.

ג. ישיבה מיוחדת לציון 68 שנים לכינון הכנסת בט"ו בשבט – בקשת יושב-ראש
הכנסת לאשר לנשיא המדינה לשאת דברים בישיבה זו

היו"ר יואב קיש:

עוברים לנושא הבא. ישיבה מיוחדת לציון 68 שנים לכינון הכנסת. יש פה בקשה של
ירדנה.

שולי מועלם-רפאלי (הבית היהודי):

הנושא הביומטרי על סדר-היום של הכנסת היום - רק שתדע.

היו"ר יואב קיש:

ירד. אני מוריד את זה מסדר-היום, נקודה. בכפוף לפטור. אני לא מעלה את זה.

קריאות:

- - -

היו"ר יואב קיש:

פעם הבאה תתחשבו גם בכנסת. מספיק. אי-אפשר להנחית את זה על הכנסת.

אני עובר לנושא הבא. ישיבה מיוחדת לציון 68 שנים לכינון הכנסת בט"ו בשבט.
יש לי בקשה של ירדנה, מזכירת הכנסת, שיש פה בקשה שוועדת הכנסת מתבקשת לאשר
את בקשת יושב-ראש הכנסת, לאפשר לנשיא המדינה לשאת דברים בישיבה זו. סדר
הדוברים יהיה יושב-ראש הכנסת, נשיא המדינה, ראש הממשלה ויושב-ראש
האופוזיציה.

מישהו רוצה להתייחס? מי בעד – ירים את ידו.

הצבעה

בעד הבקשה – פה אחד

הבקשה התקבלה.

היו"ר יואב קיש:

התקבל פה אחד.

ד. בקשת יו"ר ועדת החוץ והביטחון להעברת פרק י' (תשתיות להולכה ולאחסון של
נפט) מתוך הצעת חוק ההתייעלות הכלכלית (תיקוני חקיקה להשגת יעדי התקציב
לשנות התקציב 2017 ו-2018), התשע"ז-2016, מוועדת החוץ והביטחון לדיון
בוועדת הכספים.

היו"ר יואב קיש:

יש לנו בקשת יושב-ראש ועדת החוץ והביטחון להעברת פרק י' (תשתיות להולכה
ולאחסון של נפט) מתוך הצעת חוק ההתייעלות הכלכלית – שזה חוק ההסדרים -
מוועדת החוץ והביטחון לדיון בוועדת הכספים.

זה חלק שפוצל. אני דיברתי עם חבר הכנסת אבי דיכטר. הוא ביקש ממני להעביר את
זה לוועדת הכספים. בוועדת הכספים דיברתי עם חבר הכנסת גפני. גם הוא הסכים
לבקשתו. לכן אני לא רואה סיבה להתנגד לעניין הזה – יש פה הסכמה בין שני
ראשי הוועדות. מישהו רוצה להתייחס?

אם לא, אני מעלה להצבעה. מי בעד? מי נגד? מי נמנע?

הצבעה

בעד הבקשה – פה אחד

הבקשה נתקבלה.

היו"ר יואב קיש:

ההצעה התקבלה.

ב. קביעת מועדים לשעת שאלות במושב הקרוב, לפי סעיף 50א לתקנון.

היו"ר יואב קיש:

הנושא האחרון על סדר-היום. קביעת מועדים לשעת שאלות במושב הקרוב, לפי סעיף
50א לתקנון.

יש בפניי הצעה להחלטה. לפי התקנון, יש עשרה מועדים במושב. מתוכם שניים כבר
נקבעו. בעצם כבר היו – דרעי וגלעד ארדן. לכן נשארו לנו שמונה מועדים למושב
הקרוב. בהתאם לסעיף 50א לתקנון הכנסת, אני מציע שהוועדה תקבע את המועדים
הבאים לקיום שעת שאלות במושב הנוכחי, שחל בכ"ח תשרי התשע"ז, 30.10.16. בעצם
מדובר פה בשמונה מועדים. הקרוב ביניהם הוא 9 בינואר 2017, י"ד טבת התשע"ז.
העניין היה בסיכום ביני לבין חברת הכנסת מרב מיכאלי, שהגישה את כל המועדים
שנמצאים פה לפניכם. לכן אני רואה כהסכמות. אין לי בעיה לקבל את היעדים
האלה. לפרוטוקול – אקריא רק את התאריך הלועזי – 30.1.17, 20.2.17, 14.3.17
– זה כנס החורף. כנס הקיץ: 15.5, 5.6, 26.6 ו-17.7.17.

מי בעד – ירים את ידו. מי נגד? מי נמנע?

הצבעה

בעד ההצעה – פה אחד

ההצעה התקבלה.

היו"ר יואב קיש:

ההצעה התקבלה.

תודה רבה, הישיבה נעולה.

הישיבה ננעלה בשעה 13:00.
