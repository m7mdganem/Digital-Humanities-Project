הכנסת העשרים

מושב ראשון

פרוטוקול מס' 38

מישיבת ועדת הכנסת

יום רביעי, י"ח באלול התשע"ה (02 בספטמבר 2015), שעה 8:15

סדר היום:

1. בחירת ממלא מקום ליושב-ראש הכנסת בעת העדרו מן הארץ

2. קביעת סדרי דיון מיוחדים בקריאה הראשונה בהצעות החוק הבאות: א. הצ"ח
התקציב; ב. הצ"ח ההתייעלות הכלכלית; ג. הצ"ח התכנית הכלכלית; ד. הצ"ח הפחתת
הגירעון והגבלת ההוצאה

נכחו:

חברי הוועדה:

דוד ביטן – היו"ר

ישראל אייכלר

יואב בן צור

צחי הנגבי

מכלוף מיקי זוהר

אחמד טיבי

ינון מגל

מרב מיכאלי

אברהם נגוסה

רועי פולקמן

יואב קיש

חברי הכנסת:

עבדאללה אבו מערוף

מוזמנים:

מזכירת הכנסת ירדנה מלר-הורוביץ

סגן מזכירת הכנסת נאזם בדר

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אסתר מימון

קביעת סדרי דיון מיוחדים בקריאה הראשונה בהצעות החוק הבאות:א. הצ"ח התקציב.
הצ"ח ההתייעלות הכלכלית ג. הצ"ח התכנית הכלכלית ד. הצ"ח הפחתת הגירעון
והגבלת ההוצאה

היו"ר דוד ביטן:

רבותי, אני פותח את הישיבה. בוקר טוב לכולם. הנושא של הישיבה זה קביעת סדרי
דיון בארבע הצעות החוק של התקציב, שמצוינות לכם בסדר-היום, ואחר-כך נסכם מה
ההסכמה לגבי סדרי דיון בחוק רשות השידור ובחוק הטרור. מי רוצה להגיד את
ההסכמות שקשורות לתקציב?

ארבל אסטרחן:

רשמתי אותן. זו לא הצעה שלי, זה מה שנאמר לי, אבל אני יכולה להגיד בצורה
מסודרת.

צחי הנגבי (הליכוד):

ארבל, תגידי. אם יהיו לנו הערות - - -

היו"ר דוד ביטן:

תגידי, ארבל.

ארבל אסטרחן:

מדובר על הצעת חוק התקציב ושלוש ההצעות הנלוות, כפי שמפורטות פה בסדר-היום.
ההצעה היא לקבוע סדרי דיון מיוחדים לקריאה הראשונה, כפי שהיה מקובל גם
בעבר, כאשר הדיון יהיה דיון אישי משולב בארבע ההצעות. נציג הממשלה יפתח את
הדיון במסגרת זמן של עד חצי שעה, ראש האופוזיציה ידבר אחריו באותה מסגרת
זמן, לאחר מכן יתקיים דיון אישי במסגרת זמן של עד שש דקות לכל חבר כנסת,
נציג הממשלה יסכם את הדיון ויעברו לארבע הצבעות.

היו"ר דוד ביטן:

מקובל? מי בעד?

עבדאללה אבו מערוף (הרשימה המשותפת):

6 דקות לכל סעיף או לכל - - -

היו"ר דוד ביטן:

6 דקות כל חבר כנסת.

ארבל אסטרחן:

סדר הדוברים ייקבע על-ידי מזכירות הכנסת?

היו"ר דוד ביטן:

צריך להגיד שזה רק לקריאה ראשונה, כך שבוועדות יהיו דיונים. זה לא פוגע
בכנסת.

היו"ר דוד ביטן:

כולם בעד?

הצבעה

בעד – פה אחד

סדרי הדיון לארבע הצעות החוק אושרו פה אחד.

היו"ר דוד ביטן:

פה אחד?

עבדאללה אבו מערוף (הרשימה המשותפת):

בעד. כולנו בעד.

אתי בן יוסף:

פה אחד.

היו"ר דוד ביטן:

דבר נוסף, לגבי חוק רשות השידור, אני מבקש שצחי יעלה את ההסכמות. הסכמות
לגבי שני החוקים.

צחי הנגבי (הליכוד):

לגבי חוק הטרור זה קריאה ראשונה, מסגרת זמן רגילה – שלוש דקות לכל דובר.
120 חכים כפול שלוש, אם זה מה שיהיה. אני מאמין שבשעות האלה יהיו פחות
אנשים, אבל פה האופוזיציה ביקשה, בגלל שזה חוק שהרבה חברי כנסת עוד לא
נתקלו בו, למרות שהוא הרבה שנים על המדף – הוא נידון בוועדת החוקה, לא היתה
רציפות, זה חזר – שלוש דקות לכל דובר.

לגבי חוק רשות השידור נקבע מסגרת זמן של שלוש שעות לדיון, לא כולל הצבעות.
כלומר, מרגע שמתחיל הדיון עד שהוא מסתיים זה שלוש שעות ואז יש הרבה מאוד
הסתייגויות, כמובן אני מקווה שחלק ירדו. המסתייגים יכולים להירשם, רק
מסתייגים. יש הרבה מסתייגים והרבה הסתייגויות, כך שיש זמן לכולם.

אחמד טיבי (הרשימה המשותפת):

יש סיכום?

היו"ר דוד ביטן:

פה יש שלוש שעות, לפי הנרשמים. אם הנרשמים יהיו עשרה, כל אחד יכול לדבר
יותר.

מזכירת הכנסת ירדנה מלר-הורוביץ:

יש כרגע הסתייגויות קרוב ל-30 שעות, מכיוון שהגיעו לשלוש שעות, אתם
ביניכם - - -

צחי הנגבי (הליכוד):

יש הסתייגות אחת של אייכלר, תנו לו כמה זמן לדבר, וכל היתר זה לאופוזיציה.

היו"ר דוד ביטן:

הוא לא מוכן לרדת מההסתייגות.

יואב בן צור (ש"ס):

אייכלר לא מוותר?

היו"ר דוד ביטן:

לא שהוא לא מוותר, ההסתייגות שלו לא נכונה והוא מתעקש עליה. אפשר להשתגע
ממנו. מתעקש על כלום.

צחי הנגבי (הליכוד):

מסתייגים מתעקשים.

היו"ר דוד ביטן:

הפוך על הפוך הוא עושה בהסתייגות. הוא רוצה לתת כוח למשרד האוצר לקבוע את
התכנים. אייכלר, מה עם משרד האוצר שיקבע תכנים בערוץ 1? אתה נשאר בהסתייגות
הזאת?

ישראל אייכלר (יהדות התורה):

אני נשאר ואני רוצה - - -

היו"ר דוד ביטן:

אתה נותן למשרד האוצר, ריבונו של עולם.

אנחנו לא נצביע על זה, אני רוצה רק לפרוטוקול לומר - -

ישראל אייכלר (יהדות התורה):

אני רוצה שתתמכו.

היו"ר דוד ביטן:

- - לגבי חוק רשות השידור, ההסכמה שכל הדיון לא יהיה יותר משלוש שעות, לא
כולל זמן ההצבעות, לגבי חוק הטרור, באופן הרגיל, כל חבר כנסת יוכל ידבר
שלוש דקות כמו בכל הצעת חוק. מקובל? תודה רבה לכולם.

צחי הנגבי (הליכוד):

שכחתי. ארבל אולי לא הזכירה. האם הזכרת את נושא השרים?

ארבל אסטרחן:

לא. לא הזכרתי.

צחי הנגבי (הליכוד):

נושא השרים אותו דבר, שלוש דקות לכל דובר. זה דיון משולב.

היו"ר דוד ביטן:

חבר'ה, כולם לדבר על החלל. אם אתם מדברים, תדברו על החלל, על הצורך בשם
הזה.

בחירת ממלא מקום ליושב-ראש הכנסת בעת העדרו מהארץ

היו"ר דוד ביטן:

בחירת ממלא מקום ליושב-ראש הכנסת בעת היעדרו מן הארץ. בבקשה.

מזכירת הכנסת ירדנה מלר-הורוביץ:

בוקר טוב, יושב-ראש הכנסת מבקש שהוועדה תקבע את סגן יושב-ראש הכנסת יצחק
וקנין כממלא מקומו כשהוא יוצא מן הארץ ב-16 בספטמבר, ג' בתשרי, והוא חוזר
ב-20 בספטמבר, ז' בתשרי.

היו"ר דוד ביטן:

מי בעד?

הצבעה

בעד – פה אחד

סגן יושב-ראש הכנסת חבר הכנסת יצחק וקנין אושר לממלא מקום יושב-ראש הכנסת
בעת העדרו מן הארץ.

היו"ר דוד ביטן:

פה אחד.

אתי בן יוסף:

פה אחד.

היו"ר דוד ביטן:

הישיבה נעולה.

הישיבה ננעלה בשעה 10:30.
