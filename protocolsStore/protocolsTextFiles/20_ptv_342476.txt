הכנסת העשרים

מושב שני

פרוטוקול מס' 130

מישיבת ועדת הכנסת

יום שלישי, כ"ג באייר התשע"ו (31 במאי 2016), שעה 12:00

סדר היום:

1. המלצת ועדת הכנסת לחילופין בראשות ועדת החוץ והביטחון.

2. חילופין בראשות הוועדות המשותפות הבאות ושינוי בהרכבן:

1.  לתקציב הביטחון;

2.  להארכת תוקף חוק האזרחות;

3.  ליישומים ביומטריים.

3. מינוי סגנים ליושב-ראש הכנסת.

נכחו:

חברי הוועדה:

יואב קיש – היו"ר

דוד ביטן

מכלוף מיקי זוהר

אחמד טיבי

שולי מועלם-רפאלי

חברי הכנסת:

אבי דיכטר

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  משה גפני               –     יו"ר ועדת הכספים
  ---------------------- ----- ------------------------------------------
  שמואל לטקו             –     מנהל ועדת החוץ והביטחון

  -----------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

1. המלצת ועדת הכנסת לחילופין בראשות ועדת החוץ והביטחון

היו"ר יואב קיש:

אני פותח את הישיבה. בוא נעשה לפי סדר-היום. על סדר-היום המלצת ועדת הכנסת
לחילופין בראשות החוץ והביטחון. אנחנו רוצים להודיע מטעם סיעת הליכוד,
שבוועדת החוץ והביטחון חבר הכנסת אבי דיכטר יכהן כיושב-ראש הוועדה במקום
השר צחי הנגבי.

משה גפני (יו"ר ועדת הכספים):

השר צחי הנגבי.

היו"ר יואב קיש:

במקום השר צחי הנגבי, נכון.

אתי בן יוסף:

הוא עדיין חבר כנסת. לא נורבגי.

דוד ביטן (הליכוד):

לא, תקציב זה הסעיף הבא. קודם תצביע מי יהיה היו"ר.

היו"ר יואב קיש:

אז בוא נצביע על היו"ר. מי בעד? מי נגד? אין פה אף אחד.

ארבל אסטרחן:

ההמלצה תצטרך ללכת לוועדת החוץ והביטחון.

היו"ר יואב קיש:

ב-12:30, בסדר.

מזכירת הכנסת ירדנה מלר-הורוביץ:

נכון, זו המלצת ועדת הכנסת.

היו"ר יואב קיש:

ועדת הכנסת המליצה פה אחד על חבר הכנסת אבי דיכטר כיושב-ראש ועדת החוץ
והביטחון.

אני מדלג על סעיף 2 ועובר לסעיף 3.

דוד ביטן (הליכוד):

רגע, לא לא.

היו"ר יואב קיש:

לא זה, לא פה. לא, יש לי פה עוד כמה - - -

דוד ביטן (הליכוד):

לא, שתדע, רק תקציב הביטחון אתה יכול לא להצביע, השאר כן.

היו"ר יואב קיש:

זה מה שאמרתי. אני מדלג על 2.

דוד ביטן (הליכוד):

יש לך ב' וג' אבל.

היו"ר יואב קיש:

הכול בסדר. לא, אתה מקריא מפה, אני מקריא מרשימה אחרת. אתה רוצה להחליף?

משה גפני (יו"ר ועדת הכספים):

אם אפשר על תקציב הביטחון, אני באמצע.

היו"ר יואב קיש:

אני מחכה לדיכטר, בסדר? הוא מגיע, הוא עולה לפה.

שמואל לטקו:

הוא כבר מגיע, גפני, הוא בדרך.

היו"ר יואב קיש:

הוא בדרך. אני פשוט מחכה שדיכטר יגיע.

משה גפני (יו"ר ועדת הכספים):

זה לא קשור אליו.

היו"ר יואב קיש:

זה כן קשור.

דוד ביטן (הליכוד):

לא, גם הוא. כמו שאתה אומר למה לא, גם הוא אותו דבר.

היו"ר יואב קיש:

בדיוק.

משה גפני (יו"ר ועדת הכספים):

בסדר.

2. חילופין בראשות הוועדות המשותפות הבאות ושינוי בהרכבן:

  א. לתקציב הביטחון;

ב. להארכת תוקף חוק האזרחות;

ג. ליישומים ביומטריים.

היו"ר יואב קיש:

סעיף 2ב: בוועדה המשותפת של ועדת החוץ והביטחון וועדת הפנים והגנת הסביבה
לדיון בהארכת תוקף חוק האזרחות והכניסה לישראל (הוראת שעה), 2003. מטעם
ועדת החוץ והביטחון חבר הכנסת אברהם דיכטר יכהן כיושב-ראש הוועדה במקום השר
חבר הכנסת צחי הנגבי. מי בעד? נגד? אין.

הצבעה

בעד החילופין – פה אחד

החילופין נתקבלו.

היו"ר יואב קיש:

פה אחד.

היו"ר יואב קיש:

2ג. בוועדה המשותפת ליישומים ביומטריים לפי חוק הכללת אמצעי זיהוי
ביומטריים ונתוני זיהוי ביומטריים במסמכי זיהוי ובמאגר מידע, 2009 – הרכבה
הוא: יושב-ראש ועדת החוץ והביטחון הוא יושב-ראש הוועדה המשותפת לפי חוק
הכללת אמצעי זיהוי ביומטריים - - -

משה גפני (יו"ר ועדת הכספים):

מה זה הדבר הזה?

ארבל אסטרחן:

הביומטרי.

משה גפני (יו"ר ועדת הכספים):

הביומטרי? מה זה נוגע לוועדת החוץ והביטחון?

דוד ביטן (הליכוד):

כן, יש שמה בחוק.

ארבל אסטרחן:

יש שם גם ועדה שעוסקת - - - סודיים.

דוד ביטן (הליכוד):

יש ועדה מכוח כל מיני חוקים.

משה גפני (יו"ר ועדת הכספים):

אבל מה זה הוועדה הזאת?

היו"ר יואב קיש:

היא תת-ועדה משותפת, שהיא כביכול מסווגת. ולכן מי שבראשות - - -

משה גפני (יו"ר ועדת הכספים):

בראשותה עמד יושב-ראש הוועדה - - -

היו"ר יואב קיש:

כן, צחי.

משה גפני (יו"ר ועדת הכספים):

טוב.

שמואל לטקו:

אם אפשר מילה, היא עוסקת בעיקר בסוגיות שקשורות לבעיות של אבטחת מידע סביב
המאגר. לכן זה יותר רגיש.

משה גפני (יו"ר ועדת הכספים):

בסדר. אני נגד כל הביומטרי הזה.

היו"ר יואב קיש:

גם אני.

משה גפני (יו"ר ועדת הכספים):

אפילו אפשר לסווג אותו לגמרי ולהשאיר אותו בחוץ, זה היה עוד יותר טוב.
עושים טעות.

היו"ר יואב קיש:

רציתי להיות יושב-ראש ולהרוג את זה.

מטעם ועדת החוץ והביטחון חבר הכנסת אברהם דיכטר יכהן כיושב-ראש הוועדה
במקום חבר הכנסת צחי הנגבי. מי בעד? מי נגד? אין.

הצבעה

בעד הצעת החילופין – פה אחד

החילופין אושרו.

היו"ר יואב קיש:

פה אחד.

הגענו לסעיף 2א. אבי, לפני שאתה עושה לו מסג', יכול להיות ש - - -

משה גפני (יו"ר ועדת הכספים):

לא, הוא הולך אתי בכוח.

אברהם דיכטר (הליכוד):

רואים שאף פעם לא הפעילו עליו כוח. זה כוח?

שולי מועלם-רפאלי (הבית היהודי):

רציתי להגיד שלא כדאי לדבר עם ראש שב"כ לשעבר על הפעלות כוח.

היו"ר יואב קיש:

טוב, הדיון הוא כזה: יש ועדה משותפת לתקציב הביטחון, שהיא משותפת לוועדת
החוץ והביטחון ולוועדת הכספים. בוועדה הזו כיהן עד היום השר חבר הכנסת צחי
הנגבי כיושב-ראש וכחבר. אנחנו מציעים להחליף את חבר הכנסת צחי הנגבי בחבר
הכנסת אבי דיכטר.

משה גפני (יו"ר ועדת הכספים):

אתה לא יכול להציע על-פי החוק בלי שאתה מתייעץ אתי.

היו"ר יואב קיש:

רגע, אתה יכול להתייחס.

משה גפני (יו"ר ועדת הכספים):

לא, אתה לא יכול, אתה יושב-ראש ועדת הכנסת.

דוד ביטן (הליכוד):

אגיד כמה דברים. אמרתי את זה גם לאבי, שבעניין הזה בטוח שגפני גם יקפוץ. מה
אמרתי?

משה גפני (יו"ר ועדת הכספים):

לא, כל הזמן ברור לי שמה שאתה אומר פה בוועדה ומחליט, אתה עומד מאחורי זה.

דוד ביטן (הליכוד):

אני עומד. מה הבעיה?

משה גפני (יו"ר ועדת הכספים):

בבקשה. מה אני אקפוץ? אתה צריך לקפוץ.

דוד ביטן (הליכוד):

אגיד בדיוק מה היה. הרי צריך לבחור מי יהיה יושב-ראש, או כספים או - - -

היו"ר יואב קיש:

יש הגדרה?

דוד ביטן (הליכוד):

אמר גפני: בגלל שזה צחי, אני מוותר. בתיקון שעשינו, עשינו אפשרות שאו זה או
זה יהיו. ועכשיו, מכיוון שצחי לא יושב-ראש הוועדה, אמרתי לדיכטר, שבעניין
הזה יכול להיות שתהיה הסתייגות של גפני, ואכן הוא הגיע. אמרתי בסדר?

היו"ר יואב קיש:

אוקיי. אני רוצה לשמוע את ארבל.

ארבל אסטרחן:

ממש בקצרה, חוק יסודות התקציב מקים לנו שתי ועדות משותפות: הוועדה לתקציב
הכנסת, שעליה דיברנו אתמול, שהחוק אומר שיו"ר ועדת הכנסת הוא היושב-ראש
שלה, שם אין שאלה. לגבי הוועדה המשותפת לתקציב הביטחון, החוק מקים ועדה
משותפת לוועדת הכספים וועדת החוץ והביטחון. ומכיוון שוועדת הכספים נאמרת
ראשונה, הרי שהיושב-ראש צריך לבוא מבין חבריה. זה לא חייב להיות יו"ר ועדת
הכספים – אחד מחברי ועדת הכספים אמור להיות יו"ר הוועדה המשותפת.

בשנה ראשונה תוקן החוק, ולא לראשונה אגב, כי העניין הזה כבר התעורר בעבר,
ונקבע שלמשך שנתיים, מיולי 15' עד יולי 17' יהיה כתוב שוועדת הכנסת תקבע את
היו"ר מבין כל חבריה. כלומר, הוא יכול להיות מבין אחת משתי הוועדות. זה
פורמלית המצב.

היו"ר יואב קיש:

גפני, אתה רוצה להתייחס?

משה גפני (יו"ר ועדת הכספים):

כן. תראו, רבותי, אני סבור שעל-פי החוק, כפי שאמרה היועצת המשפטית של
הוועדה, ראשות הוועדה המשותפת שייכת לוועדת הכספים, מכיוון שוועדת הכספים
כתובה קודם, כפי שנאמר פה. בשעתו, כשצחי הנגבי היה יושב-ראש ועדת החוץ
והביטחון, היה דיון ארוך כאן בוועדת הכנסת בראשותו של - - -

היו"ר יואב קיש:

מי היה לפניו, אם אפשר לשאול, בכנסת הקודמת?

משה גפני (יו"ר ועדת הכספים):

הוא.

היו"ר יואב קיש:

הוא היה בכנסת הקודמת גם?

משה גפני (יו"ר ועדת הכספים):

הוא היה גם בכנסת הקודמת, נכון?

שמואל לטקו:

כן.

היו"ר יואב קיש:

בתור תפקידו כמה?

משה גפני (יו"ר ועדת הכספים):

הוא היה גם קודם.

ארבל אסטרחן:

עשו הוראת שעה גם מ-2013.

משה גפני (יו"ר ועדת הכספים):

הכנסת הקודמת לא רלוונטית מבחינתי, מכיוון שאני לא הייתי בקואליציה, ואני
נוטה לשכוח את הקדנציה הקודמת. אז זה לא רלוונטי.

היו"ר יואב קיש:

ובכנסת לפניה? השאלה היא כזו: כשהיית יו"ר ועדת הכספים לפני זה, האם היית
אז גם - - -

משה גפני (יו"ר ועדת הכספים):

מי היה בכנסת ה-18?

ארבל אסטרחן:

ליברמן היה לדעתי יו"ר ועדת החוץ והביטחון.

שמואל לטקו:

אלקין ולוין היו גם כן. היה רוני בראון בזמנו.

היו"ר יואב קיש:

בקיצור, לא היית בתפקיד הזה.

משה גפני (יו"ר ועדת הכספים):

לא הייתי בתפקיד הזה. מי שוויתר על זה בשעתו היה ליצמן.

היו"ר יואב קיש:

זאת אומרת, היה מצב שהיית יו"ר ועדת הכספים אבל לא היית יו"ר - - -

ארבל אסטרחן:

לא הייתה הוראה מחייבת בעבר - - -

היו"ר יואב קיש:

אוקיי. הבנתי את הסיפור.

משה גפני (יו"ר ועדת הכספים):

לא משנה. אני עכשיו מדבר על הקדנציה הזאת. בקדנציה הזאת צחי הנגבי היה
יושב-ראש הוועדה המשותפת לפני כן, ואמרתי כאן בוועדה, שכל עוד שצחי הנגבי
הוא היושב-ראש, אז אני מוותר על העניין הזה, אז הוא יהיה היושב-ראש. על אף
שצריך שהחקיקה תאמר משהו, מכיוון שאחרת אנחנו עוברים בעצם על ההחלטה
המשפטית, שאומרת שזה יושב-ראש ועדת הכספים.

אמרתי: אני לא רוצה לעולם ועד. אז נקבעה בחקיקה שלמשך שנתיים יושב-ראש
הוועדה יהיה על-פי מה שוועדת הכנסת מחליטה מבין כל חבריה.

היו"ר יואב קיש:

כתוב: למשך שנתיים?

ארבל אסטרחן:

כן, זו הוראת שעה מיולי 15' עד יולי 17'.

משה גפני (יו"ר ועדת הכספים):

כן. יש תאריך. הסכמתי לזה, מכיוון שעשיתי חשבון שצחי הנגבי יהיה במשך
שנתיים, ואחרי זה זה יחזור על-פי החוק לוועדת הכספים. ומה שקרה זה שצחי
הנגבי מונה לשר, ועכשיו מגיע אבי דיכטר, שהוא עכשיו יושב-ראש ועדת החוץ
והביטחון, שהצבעתי בעד זה, אני חושב שהוא ראוי וכו'. אני סבור שזה מגיע
לוועדת הכספים. אני סבור שוועדת הכנסת, היות שצחי הנגבי הלך, עכשיו זה צריך
לחזור לוועדת הכספים.

מכיוון שהחלטתם שיושב-ראש ועדת החוץ והביטחון יהיה אבי דיכטר, אני מסכים
שהוא יהיה יושב-ראש הוועדה המשותפת. אני ממשיך את אותה הסכמה לגבי צחי
הנגבי, אני מסכים שאבי דיכטר יהיה יושב-ראש הוועדה המשותפת, עד התאריך. אין
גם אפשרות חוקית.

אם אתם שואלים אותי עניינית, היה תקציב ביטחון עכשיו בתקציב המדינה. מי
שהיה באמת הגורם המרכזי הייתה ועדת הכספים.

היו"ר יואב קיש:

עשו עבודה במשותפת.

משה גפני (יו"ר ועדת הכספים):

עשו עבודה במשותפת, אבל בסוף היה צריך - - -

היו"ר יואב קיש:

כולל הצבענו נגד התקציב. בוא, אני לא מוכן לאמירה הזאת. ישבתי שם.

משה גפני (יו"ר ועדת הכספים):

תן לי רגע. אבל עם הכבוד, בשביל זה יש לי חסינות, אני לא חייב להגיד אמת.

דוד ביטן (הליכוד):

לא קיבלתם את כל מה שהוא רצה.

אברהם דיכטר (הליכוד):

אני יכול להציע לך הצעה?

משה גפני (יו"ר ועדת הכספים):

רגע, תן לי רק לסיים. בסוף כשהיה צריך לאשר את התקציב, בהסכם בין האוצר
לבין משרד הביטחון, הייתי צריך לבוא לנהל את הוועדה המשותפת. מתברר שבסוף
ועדת הכספים היא הגורם המרכזי.

אבל מכיוון שבמקרה הזה זה אבי דיכטר, אז את מה שאמרתי על צחי הנגבי אני
אומר עליו.

דוד ביטן (הליכוד):

קודם כול, אם גפני מסכים – כל הכבוד, זה פותר לנו בעיה. בלי להתחייב לאחר
כך.

היו"ר יואב קיש:

נכון.

משה גפני (יו"ר ועדת הכספים):

לא רק, אני דורש שזה יחזור בסוף, גם על-פי החוק וגם בפועל. אני גם לא יכול
לפגוע בוועדת הכספים, כאשר החוק אומר שוועדת הכספים צריכה להיות בראש. אני
גם יכול להסביר באריכות למה זה.

מכלוף מיקי זוהר (הליכוד):

מתי זה חוזר?

שולי מועלם-רפאלי (הבית היהודי):

יולי 2017, שלוש פעמים היא אמרה את זה.

דוד ביטן (הליכוד):

אוקיי, קודם כול, כל הכבוד לגפני, פתר את הבעיה.

היו"ר יואב קיש:

שנייה. דיכטר, אתה רוצה להגיד משהו?

אברהם דיכטר (הליכוד):

אל"ף, אני מאוד מעריך את המהלך של גפני, וזה בסך הכול עם שתי ידיים על
הכתפיים, לא היה יותר מזה.

משה גפני (יו"ר ועדת הכספים):

כן, תאר לך היה יותר, הייתי מוותר על החוק.

אברהם דיכטר (הליכוד):

כן, מי שמכיר את גפני חושב שהוא באמת מתכוון ברצינות.

אבל אני חושב שבאמת לחשוב הלאה על המשמעויות היותר עמוקות, זה שווה שיחה
בין יושבי-ראש הוועדה.

היו"ר יואב קיש:

מאה אחוז.

אברהם דיכטר (הליכוד):

ואז באמת נחליט מה טוב למדינת ישראל ולתקציב הביטחון.

היו"ר יואב קיש:

אז אני קודם כול באמת מצטרף לברכות לחבר הכנסת גפני, שהסכים להמשיך את
ההסדר כפי שהוגדר עד יולי 17'.

משה גפני (יו"ר ועדת הכספים):

זה יעלה לך בדברים אחרים.

היו"ר יואב קיש:

מה שאנחנו עושים זה ככה: בוועדה הזו, במקום חבר הכנסת השר צחי הנגבי יכהן
כיושב-ראש הוועדה המשותפת חבר הכנסת אבי דיכטר. וחבר הכנסת יואב קיש,
אנוכי, יכהן כחבר במקום חבר הכנסת צחי הנגבי, כי אבי דיכטר הוא חבר בוועדה.

משה גפני (יו"ר ועדת הכספים):

כן. עד התאריך שמופיע בחוק.

היו"ר יואב קיש:

לא שינינו כלום, כפי שמופיע.

קריאה:

מי נכנס במקום צחי?

משה גפני (יו"ר ועדת הכספים):

במקום צחי נכנס דיכטר.

היו"ר יואב קיש:

אסביר. החברים היו צחי ודיכטר. צחי עוזב, אני נכנס למשותפת, ודיכטר
יושב-ראש.

משה גפני (יו"ר ועדת הכספים):

כן, ברור.

היו"ר יואב קיש:

מי בעד ההחלטה? מי נגד? מי נמנע?

הצבעה

בעד החילופין בוועדה המשותפת לתקציב הביטחון – רוב

נגד – מיעוט

החילופין אושרו.

היו"ר יואב קיש:

אוקיי. אז סיימנו עם העניין הזה, התקבלו כל – הלאה.

משה גפני (יו"ר ועדת הכספים):

אני יכול ללכת? מה, אתם הולכים להפתיע אותי עם עוד משהו? מעבירים משהו - -
-

היו"ר יואב קיש:

רק סגן יושב-ראש אנחנו עושים.

מכלוף מיקי זוהר (הליכוד):

יש ועדת הרפורמה.

משה גפני (יו"ר ועדת הכספים):

זהו, אני שואל אם מעבירים משהו היום לאלי כהן.

דוד ביטן (הליכוד):

כן, יושב-ראש ועדת הרפורמות הופך להיות יושב-ראש ועדת הכספים והפוך. כי זה
הכול עובר לרפורמות, אז תהיה שמה כבר וזהו.

3. מינוי סגנים ליושב-ראש הכנסת

היו"ר יואב קיש:

אוקיי. מינוי סגנים ליושב-ראש. בהתאם להחלטת סיעת הליכוד, קיבלתי הודעה כי
חברי הכנסת הבאים יכהנו כסגני יושב-ראש הכנסת מטעם סיעת הליכוד החל מה-1
ביוני 2016: חברת הכנסת נאוה בוקר במקום חברת הכנסת נורית קורן, עד יום 1
ביוני 2018.

אחמד טיבי (הרשימה המשותפת):

נורית קורן לא תהיה?

היו"ר יואב קיש:

נאוה בוקר במקום נורית קורן.

וחבר הכנסת אורן חזן ימשיך בתפקיד סגן היושב-ראש.

אחמד טיבי (הרשימה המשותפת):

זה נורא.

היו"ר יואב קיש:

שמעת עוד חדשה?

דוד ביטן (הליכוד):

יש החלטת סיעה מלפני שנה בעניין הזה.

היו"ר יואב קיש:

חבר הכנסת אורן חזן ימשיך בתפקיד סגן יושב-ראש הכנסת עד ל-1 ביוני 2017,
עוד שנה. יש פה את יו"ר הסיעה שלי, זו בקשה שהוא חתום עליה, ואנחנו מכבדים
את בקשתו.

אחמד טיבי (הרשימה המשותפת):

אתם לא יכולים לעשות חילופים כדי שיהיה מילוי פונקציה מלא?

דוד ביטן (הליכוד):

כרגע זו ההחלטה, אחר כך נראה.

היו"ר יואב קיש:

אתה רוצה להתייחס, דוד?

דוד ביטן (הליכוד):

לא, זאת החלטת סיעת הליכוד מלפני שנה.

אחמד טיבי (הרשימה המשותפת):

אני חושב שהדחתה של נורית קורן - - -

היו"ר יואב קיש:

רגע, טיבי, ניתן לך להתייחס.

אחמד טיבי (הרשימה המשותפת):

לא, אני לא יכול להתאפק.

דוד ביטן (הליכוד):

טיבי, אתה יודע שאף לא מתערב במה שקורה בסיעות אחרות בעניינים האלה. יש
החלטת סיעת הליכוד מלפני שנה, שנאוה בוקר תחליף את נורית קורן לשנתיים
הבאות. ולגבי אורן חזן, הייתה טעות. החלטת הסיעה הייתה לשנתיים, משום מה
באישור ועדת הכנסת במליאה קבעו שנה, הייתה טעות במכתב שצחי נתן ליושב-ראש
ועדת הכנסת. אנחנו מתקנים את זה עכשיו, זה הכול.

אחמד טיבי (הרשימה המשותפת):

לא, אני מדבר על הפגיעה בתדמיתה של הכנסת, שנורית קורן יותר לא תהיה סגנית
יושב-ראש.

היו"ר יואב קיש:

היא תהיה, בשנה הרביעית היא חוזרת. בהסכם סיעה - - -

אחמד טיבי (הרשימה המשותפת):

- - - שנה רביעית.

היו"ר יואב קיש:

זה גם ליברמן אמר.

דוד ביטן (הליכוד):

מה הטענה? הוא לא סתם אומר את זה.

אחמד טיבי (הרשימה המשותפת):

לא אמרתי. אני מנוסה יותר מליברמן בכנסת.

דוד ביטן (הליכוד):

אתה לא סתם אומר מה שנקרא.

היו"ר יואב קיש:

מה אמרת? שלא תהיה או שתהיה?

אחמד טיבי (הרשימה המשותפת):

לא תהיה שנה רביעית.

היו"ר יואב קיש:

בטח שתהיה.

אחמד טיבי (הרשימה המשותפת):

מה קרה לך?

דוד ביטן (הליכוד):

האמת, יש משא ומתן שתחליף אותך, אבל תיכף נראה מה המצב.

אחמד טיבי (הרשימה המשותפת):

תנסו.

היו"ר יואב קיש:

טוב. עוד מישהו רוצה להגיד משהו? מיקי?

אחמד טיבי (הרשימה המשותפת):

אני מוכן להקריב, אוקיי? העיקר תדמיתה של הכנסת.

דוד ביטן (הליכוד):

זה נכון.

היו"ר יואב קיש:

טוב. אז מי בעד המינוי סגנים לפי ההחלטה שהקראתי?

ארבל אסטרחן:

זו גם המלצה למליאה.

דוד ביטן (הליכוד):

המלצה למליאה, ודאי.

היו"ר יואב קיש:

המלצה. מישהו נגד? נמנע?

אחמד טיבי (הרשימה המשותפת):

אני לא יכול להיות שלם עם עצמי ולתמוך בהצעה כזאת. מצפוני מעיק עלי.

הצבעה

בעד מינוי הסגנים ליושב-ראש הכנסת – רוב

נגד – מיעוט

נמנעים – 1

מינוי הסגנים אושר.

היו"ר יואב קיש:

טוב. אז עבר.

אחמד טיבי (הרשימה המשותפת):

אני נמנע.

היו"ר יואב קיש:

טיבי נמנע.

אחמד טיבי (הרשימה המשותפת):

בשביל ההיסטוריה.

היו"ר יואב קיש:

אני נועל את הישיבה. תודה רבה.

הישיבה ננעלה בשעה 12:22.
