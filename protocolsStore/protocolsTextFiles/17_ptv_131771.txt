הכנסת השבע-עשרה נוסח לא מתוקן

מושב ראשון

פרוטוקול מס' 3

מישיבת הוועדה המסדרת

יום חמישי, ו' אייר התשס"ו, (4 במאי 2006), שעה 10:00

סדר היום: 1. קביעת מסגרת הדיון להצגת הממשלה.

2. חילופין בראשות הוועדות הזמניות.

3. חילופין בראשות הוועדה המסדרת.

4. מקומות הישיבה במליאה וחדרים לחברי הכנסת.

נכחו:

חברי הוועדה:

חיים רמון - היו"ר

רוחמה אברהם

גלעד ארדן

מוחמד ברכה

משה גפני

יצחק זיו

שי חרמש

אחמד טיבי

דוד טל

אסתרינה טרטמן

אביגדור יצחקי

יצחק לוי

יעקב מרגי

ניסן סלומינסקי

אפרים סנה

גדעון סער

אופיר פינס-פז

ראובן ריבלין

יורי שטרן

ליה שמטוב

עתניאל שנלר

רונית תירוש

יועצת משפטית: ארבל אסטרחן

מנהלת הוועדה: אתי בן יוסף

רשמת פרלמנטרית: רותי וייס

קביעת מסגרת הדיון להצגת הממשלה

היו"ר חיים רמון:

אני רוצה לפתוח את הישיבה. ראש הממשלה בפועל בתפקידו כמרכיב הממשלה ביקש

להציג את ממשלתו החדשה היום בפני הכנסת ואנחנו מתכנסים כאן לקבוע מסגרת
דיון לישיבה הזאת. אני מציע ללכת מהסוף להתחלה. אני מציע שבמידה והכנסת
תאשר כמובן, שראש הממשלה יישבע בשעה שמונה בדיוק.

רובי ריבלין:

עכשיו כבר עשר.

היו"ר חיים רמון:

חבר הכנסת ריבלין, שמונה בערב. אם זה לא יאושר אז הוא לא יישבע.

גדעון סער:

אדוני היושב-ראש, אם אני יכול לקבל את רשות הדיבור. עיינתי קצת בפרוטוקולים
כדי לראות מה היה מקובל כאן בוועדה, לרענן את זכרוני. בדרך כלל נקבעה מסגרת
זמן לדיון ולא מסגרת זמן לשידור לראש הממשלה ולהשבעתו. יש בזה דבר קצת
מקומם.

רובי ריבלין:

זה זילות הכנסת.

גדעון סער:

הרי יש דיון, אתה קובע מסגרת לדיון, מה אתה צריך לקבוע זמן שידור לראש
הממשלה. זה דבר אחד. שתיים, יש חברי כנסת מסיעת קדימה ששמעתי אותם עכשיו
ברדיו. אני מציע שתיקחו לכם את הזמן ותמצו את הניסיונות לשכנע אותנו להגיע
לבניין. אני לא רוצה שתמהרו עם העניין הזה של ההשבעה, הרי בסופו של דבר יש
חשיבות גם לכל חבר סיעה - - -

היו"ר חיים רמון:

חבר הכנסת גדעון סער, אני מבקש ממך. נתתי לך רשות דיבור עניינית. זה מאוד
לא ענייני. ההערה השנייה שלך - - -

גדעון סער:

לא מקובלת עליך?

היו"ר חיים רמון:

היא לא מקובלת עלי אבל היא עניינית אבל ההערה השנייה היא סתם ואני מציע לך
לשמור את כל ההתחכמויות האלה למליאה ואני עומד להציע לך הרבה זמן לעניין
הזה. לכן אני לא מבין למה אתה מתקומם. את כל ההתחכמות הזאת תוכל להפגין קבל
עם ועדה, סליחה, אני מבקש בלי תקשורת - - -

גדעון סער:

אדוני היושב-ראש, דיוני הוועדה המסדרת הם סודיים?

היו"ר חיים רמון:

לא סודיים, עניינים טכניים אני מבקש שיהיה בלי תקשורת. ולכן אני מבין שאתה
בא מלא עיזוז וגיבור לתפקידך באופוזיציה ואני מברך על כך כי חשוב שתהיה
אופוזיציה במדינת ישראל ושתמלא את תפקידה באמונה אבל לא צריך להגזים.

רובי ריבלין:

כל מה שהוא עושה זה מה שאתה עשית בכנסת ה-16.

היו"ר חיים רמון:

אבל לא בוועדה המסדרת. חבל, חבל שההברקות של חבר הכנסת סער לא יזכו לחשיפה
מלאה. חבל. כל כך טובות, כל כך מבריקות, למה שלא יהיו בחשיפה מלאה?

גדעון סער:

אז למה אתה מוציא את התקשורת?

היו"ר חיים רמון:

אני מוציא בסך הכל רשת אחת, אבך אני הולך לעשות את זה בשידור חי, מעל
הדוכן, אני עושה את זה רציני, אני רוצה לעזור לך. אני זוכר בתשובה להערה
העניינית היחידה של חבר הכנסת סער, שלא פעם ולא פעמיים נקבעה בהדרכתו של
חבר הכנסת סער כיושב-ראש הקואליציה שעת הצבעה. לא פעם ולא פעמיים ולא שלוש
ולא ארבע ולא עשר. ומנענע בראשו יושב-ראש הכנסת הקודם ריבלין שאומר באמת
שזכרוני לא הטעני. לכן אני בא ואומר שזה יהיה בדיוק על פי אותם נהלים
והמסורת שקבע יושב-ראש כנסת יוצא מהכלל שמו חבר הכנסת ריבלין.

רובי ריבלין:

אני רק רוצה להעיר הערה ברשותך, בדרך כלל הנגזרת הייתה מאורך הדיון ולא
מרצונה של הממשלה - - -

היו"ר חיים רמון:

אבל אני אגיע גם לאורך הדיון.

רובי ריבלין:

אוקי, אז למה להתחיל ב-12? בלי זילות, נתחיל בשלוש.

היו"ר חיים רמון:

לא. מכיוון שאני משום מה רוצה להיות טוב עם האופוזיציה ועם חברי הכנסת
החדשים, אני רוצה לתת להם לדבר. אם האופוזיציה תגיד שאין לה עניין לדבר,
מייד אני עושה את זה שעתיים ונגמר העניין. אבל אני לא יודע, מימי
באופוזיציה, ויצא לי להיות, אני זוכר שהאופוזיציה בעיקר רצתה דיונים ארוכים
וממושכים בכנסת שלא יהיו מקופחים. וכדי שאני לא אבוא עם שעתיים ותקום צעקה,
האמת שטעיתי. הייתי אומר שעתיים ואז גדעון סער היה אומר, מה פתאום שעתיים,
סותמים את הפה לאופוזיציה, ומנעתי ממנו את התענוג להגיד את זה ועשיתי טעות.
באמת טעות, יותר אצלי זה לא יקרה. ליושבת ראש ועדת הכנסת הבאה אני אתן את
העצה הזאת שהיא תמיד תציע שעתיים שהיא תיתן לך את ההזדמנות - - -

רוחמה אברהם:

שעתיים זה יהיה הרבה זמן להציע, 30 שניות לחבר כנסת זה מספיק.

היו"ר חיים רמון:

שעתיים יהיה הרבה, אתה רואה חבר הכנסת סער, לכן אני מציע שהנוהל יהיה ואני
חושב שהוא סביר, בשעה 12 אנחנו נתחיל את הדיון במליאה. יש כמה דברים
פרוצדורליים. אנחנו נבחר את יושבת ראש הכנסת אלא אם יהיה מועמד אחר. ברגע
שהיא תיבחר, יש לה נאום, עד היום אני זוכר את הנאום של חבר הכנסת ריבלין
ואפילו את הנאום של חבר הכנסת בורג אני זוכר.

רובי ריבלין:

אני מוכן לחזור עליו היום.

היו"ר חיים רמון:

אם יחזרו עליו אני חושב שזה יהיה נאום מצוין. אני לא הייתי משנה בו הרבה.
יחזרו עליו, לצערי לא מפיך אבל התוכן יהיה זהה.

רובי ריבלין:

אני משתתף בצערך.

היו"ר חיים רמון:

גם זה ייקח זמן ולאחר מכן יעלה ויבוא מרכיב הממשלה לצורך העניין ויציג את
קווי היסוד וגם זה ייקח את הזמן שלו, ואחר כך יעלה ויבוא יושב-ראש
האופוזיציה שאין לי ספק שיש לו מה לומר, אם לחבר כנסת סער יש מה לומר על
אחת כמה וכמה ליושב-ראש האופוזיציה יש מה לומר.

אריה האן:

הוא עוד לא נקבע.

היו"ר חיים רמון:

אוקי, אנחנו נקבע אותו מייד וגם אם לא נקבע פורמלית באופן לא פורמלי תינתן
לו זכות דיבור כאילו הוא יושב-ראש האופוזיציה, באופן בלתי מוגבל כמה זמן
שהוא ירצה. וככה אנחנו מגיעים פחות או יותר לשעה שעתיים. וגם אם נקבע מסגרת
דיון של 4 שעות, מניסיונו של חבר הכנסת ריבלין זה 6 שעות ולכן אנחנו מגיעים
לשעה 8. כך שאני חוזר להצעתי המקורית ולכן אני מציע שתיקבע מסגרת דיון
שיעמדו בה, שלא יהיו חריגות ממנה כי אם יהיו חריגות הם יהיו על חשבון
הסיעה. על פי תקנון הכנסת הדיון הוא סיעתי ואם יהיו חריגות אני אבקש מיושב
הראש הנבחר שזה יהיה על חשבון הסיעה. כל מי שיחרוג יחרוג על חשבון הסיעה
ולא על חשבון הזמן הכללי. לכן אני מציע שנדון בעניין וניתן 6 שעות. צריך
לזכור, יש כ-41 ח"כים חדשים אני מניח שרובם המכריע ירצו לדבר וצריך לתת להם
את האפשרות לדבר. לאחר שהוועדה תאשר את מסגרת הדיון כפי שהצעתי זה יחולק
בין האופוזיציה לקואליציה העתידית. גם פה הקואליציה תהיה נדיבה ותאפשר
לאופוזיציה למצות את דברי האופוזיציה כפי שנהוג בכנסת ולתת גם את הדברים
הללו ואנחנו נחלק את הזמן כראוי ואיש לא ירגיש מקופח.

יצחק לוי:

התקדימים לא חד משמעיים,היו ממשלות שהדיון היה סיעתי והיו ממשלות שהדיון
היה אישי.

מזכיר הכנסת אריה האן:

על פי התקנון סעיף 47 זה דיון סיעתי.

גדעון סער:

הוא צודק, ב-99 הדיון היה אישי.

יצחק לוי:

היו הצגות ממשלה עם דיון אישי והיו הצגות עם סיעתי ואני לא יודע איך הסתדרו
עם התקנון אבל מסתדרים עם התקנון. 6 שעות זה מספיק זמן גם לדיון אישי ואפשר
להסדיר שהדיון יהיה אישי כיוון שיהיו מספר חברי כנסת שרוצים לדבר שלא
יוכלו.

היו"ר חיים רמון:

חבר הכנסת לוי, אני מנסה לעשות את זה אם לא הבינו, למרות שניסו בהתחלה לקצר
את הזמן. הרעיון הוא לתת מסגרת רחבה כדי שהדיון דה פקטו יהיה אישי. בשעה
שאנחנו שומרים על התקנון והדיון הוא סיעתי אבל במסגרת של 6 שעות ניתן לקיים
דיון אישי, זו המציאות כפי שהיה בעבר ולכן זאת המסגרת שניסיתי לבנות.
כשהדיון, פורמלית אנחנו מחויבים לפי התקנון לדיון סיעתי אבל אנחנו נותנים
יותר למעשה משש שעות כי אני מעריך שזה ייקח שעה וחצי בערך בחירת יושב-ראש
וכל מה שתיארתי קודם. עד השעה שמונה כולל דברי תשובה של ראש הממשלה אני
רואה בסך הכל תמונה שמאפשרת כמעט לכל חבר כנסת שרוצה לדבר, לדבר. לכן בתוך
הסיעות תהיה חלוקה כזאת שכל ח"כ יוכל לדבר. בוודאי שאם באופוזיציה יישאר
מישהו מקופח אנחנו נלך לקראתו. כל מה שאני עושה עכשיו למדתי מחבר הכנסת
ריבלין.

רובי ריבלין:

אדוני היושב-ראש, יש לי הצעה שתגשר. קודם כל למען הדיוק, לפרוטוקול, דיון
אישי היה רק בבחירה ישירה לראש הממשלה. רק בבחירה ישירה והיה בזה היגיון.
אבל מה, אנחנו קבענו נוהג שבו, חבר הכנסת יצחק לוי זוכר, אנחנו יכולים לבוא
ולומר, ההצבעה בשעה 8. ואז, יהיה אשר יהיה ההתקדמות בדיון האישי, מה שלא
יהיה, 3 הדוברים האחרונים מתחילים בשבע וחצי לדבר ובשמונה מצביעים. ואז
הסיעות מסדרות ביניהן את הדוברים.

היו"ר חיים רמון:

חבר הכנסת ריבלין, זאת הכוונה אבל באופן פורמלי אנחנו קובעים מסגרת דיון
ואני מבטיח לכם שאיש לא יקופח. יש עוד מישהו שרוצה להעיר במסגרת הדיון?

יורי שטרן:

אני חושב שזה מיותר לחלוטין ולדעתי הישיבה הזאת צריכה להיות קצרה.

גדעון סער:

למה קצרה?

היו"ר חיים רמון:

חבר הכנסת גדעון סער, אני עונה.

יורי שטרן:

זה לא יום רגיל של ישיבות הכנסת, זה דיון סיעתי וזהו.

היו"ר חיים רמון:

אני מבקש להעמיד את ההצעות להצבעה. שמעתי את חבר הכנסת יורי שטרן. יש הצעה
של חבר הכנסת יורי שטרן לדיון של שעתיים, ישנה הצעה שלי. מי בעד ההצעה שלי
ירים את ידו, מי בעד ההצעה של חבר הכנסת יורי שטרן ירים את ידו. תודה רבה
ההצעה שלי התקבלה נקבעה מסגרת הדיון.

2. חילופין בראשות הוועדות הזמניות

3. חילופין בראשות הוועדה המסדרת

מוחמד ברכה:

אדוני היושב-ראש, יש דיבור על מתי יובא התקציב?

היו"ר חיים רמון:

התקציב יובא בשבוע הבא הוא לא יובא היום.

מוחמד ברכה:

לא ביום שני?

היו"ר חיים רמון:

לא יודע, אני לא מבטיח לך שום דבר, היום הוא לא יובא.

מוחמד ברכה:

אם לא יונח היום לא יובא ביום שני.

היו"ר חיים רמון:

הכנסת תפעל על פי תקנון. אני מכיר דרך להניח אותו ביום שני ושהוא יובא ביום
שני. כבר שמעתי על דברים כאלה. אני רוצה להודיע שמכיוון שבחרנו כפי שאמרתי
לכם את יושבי ראש הוועדות הזמניים עד אחרי יום העצמאות ואנחנו היום אחרי
יום העצמאות, הודעתי ודיברתי גם עם יושב-ראש ועדת חוץ וביטחון יובל
שטייניץ, וחבר הכנסת יובל שטייניץ שאני מאוד מודה לו על האופן שבו הוא תפקד
כיושב-ראש ועדת חוץ וביטחון, יוחלף על ידי חבר הכנסת צחי הנגבי, מהיום בערב
הוא יהיה חבר כנסת והוא יחליף אותו כיושב-ראש ועדת חוץ וביטחון ויתחיל
לעבוד לאלתר. חשוב שתהיה רציפות ושהוא יוכל לעשות את החפיפה מהר. חבר הכנסת
הנגבי הוא המועמד, נדמה לי שאין כמעט מחלוקת שהוא שיהיה גם יושב-ראש ועדת
חוץ וביטחון הקבוע והוא יהיה בינתיים כיושב-ראש ועדה זמנית.

רובי ריבלין:

הכי מהר חפיפה עם שטייניץ זה שנה.

היו"ר חיים רמון:

אנחנו מקווים שבשבוע הבא נצליח להרכיב את ועדות הקבע ואת יושבי ראש ועדות
הקבע. הדבר הזה, כנראה אם הכנסת תאשר את הממשלה, ייעשה כאשר אני אינני כבר
יושב-ראש הוועדה המסדרת. הייתי מאוד רוצה להמשיך אבל תקנון הכנסת לא מאפשר
זאת. ביום שני יתכנסו, והמחליף שלי לוועדה המסדרת, לא לוועדת הכנסת, יהיה
יושב-ראש הקואליציה המיועד חבר הכנסת אביגדור יצחקי, הוא יהיה המחליף
בוועדה המסדרת ובוועדה המסדרת ימשיכו כל הדיונים בשבוע הבא. אני מאוד מקווה
שחייה של הוועדה המסדרת יהיו קצרים ככל האפשר ובשבוע הבא אנחנו נעבור לדפוס
עבודה נורמלי של ועדות הכנסת והדברים האלה ייעשו.

משה גפני:

מה זה ההודעה הזאת, אתה מבקש הצבעה עכשיו על הדברים האלה?

היו"ר חיים רמון:

כן, אני מבקש הצבעה על החלפה בין שטייניץ לבין הנגבי.

משה גפני:

אז זה לא הודעה, אתה מבקש הצבעה אם כן.

היו"ר חיים רמון:

בוודאי שאני מבקש, אני לא מודיע כלום. חברים, חבר הכנסת גפני, אפשר בשעה 9
לעשות הרבה דברים. פשוט אני מציע לכם לא לעשות אותם. לכנס את המליאה, לכנס
את הוועדה הזאת, לבחור יושב-ראש במקומי, להביא את הדבר למליאה, לאשר אותה,
לא נכון, לא חכם, לא צריך, מיותר. ולכן, אפשר להתחכם, לא רצוי להתחכם כי
בסוף מי שצריך לשבת בוועדות זה אתם.

גלעד ארדן:

מתי אתה מבצע את החילופין בוועדת חוץ וביטחון?

היו"ר חיים רמון:

מייד לאחר מסירת ההודעה במליאה וההצבעה בוועדת חוץ וביטחון.

גדעון סער:

אני מציע לאדוני לקחת בחשבון שעד היום בערב, מועד כניסת הממשלה צחי הנגבי
הוא שר בממשלת ישראל. אני מציע למנוע תקלה ועל ידי כך שאפילו למספר שעות
יכהן שר בראשות ועדה פרלמנטרית.

היו"ר חיים רמון:

הוא לא מכהן עד אשר הוא לא נבחר על ידי הוועדה. סליחה, המעמד שלנו הוא מעמד
של ממליצים. הוועדה המסדרת ממליצה לוועדת חוץ וביטחון הזמנית לבחור בצחי
הנגבי. אנחנו ממליצים עכשיו ולכן הוא עוד לא מכהן והוא ייבחר רק אחרי
שיפסיק לכהן כשר. אנחנו נקפיד על הדברים האלה, אני פשוט רוצה לחסוך לוועדה
המסדרת את כל הבלגן וזה מה שאני עושה ולכן תתכנס ועדת חוץ וביטחון באיזשהו
שלב, מחר, יום ראשון, יום שני, לא חשוב, יכולים גם היום בתשע או עשר בלילה,
לבחור את צחי הנגבי כיושב-ראש ועדת חוץ וביטחון הזמנית וכדומה. אנחנו
מבקשים עדיין, אני מקווה שבאופן קבוע מחבר הכנסת ליצמן להמשיך לכהן
כיושב-ראש ועדת הכספים הזמנית. אנחנו מקווים שהוא יהיה יושב-ראש ועדת
הכספים הקבוע. חבר הכנסת גפני, אתה מתנגד לחבר הכנסת ליצמן?

משה גפני:

לא, לא, אני יכול לצאת להתייעצות סיעתית?

היו"ר חיים רמון:

קיבלת שתי דקות.

משה גפני:

סתם אני אומר.

היו"ר חיים רמון:

אני מבקש לרשום בפרוטוקול שחבר הכנסת גפני ביקש התייעצות סיעתית. אנחנו
ממשיכים. מכיוון שהמינויים שלהם היו למעשה עד אחרי יום העצמאות, אני מבקש
מהוועדה להמליץ בפני ועדת חוץ וביטחון הזמנית ולהמליץ בפני ועדת הכספים
הזמנית על חברי הכנסת הנגבי וליצמן כיושבי ראש הוועדות. מי בעד ירים את
ידו? מי נגד? תודה, גם הדברים האלה אושרו.

מקומות הישיבה במליאה וחדרים לחברי הכנסת

אביגדור יצחקי:

שתי הערות. קודם כל הישיבה במליאה. אנחנו נצטרך לעשות הצעה חדשה שבה יהיה
רצף קואליציה ורצף אופוזיציה. אנחנו נעשה את זה עם מזכיר הכנסת אחרי זה
נביא את זה להחלטה פה בישיבה.

ניסן סלומינסקי:

הקואליציה עוד לא נגמרה.

אביגדור יצחקי:

אנחנו נעשה גם אופציות, בנושא הכלכלי יש גם אופציות.

משה גפני:

אביגדור, אנחנו מהספסלים האחוריים לא הבנו את ההצעה שלך. מה הכוונה רצף?

אביגדור יצחקי:

שיהיה רצף קואליציה ורצף באופוזיציה במקומות הישיבה. דבר שני, באחת הישיבות
הקודמות הגישה מזכירות הכנסת והוועדה המסדרת אישרה את המפתח לאיוש הוועדות
הקבועות וכמה כל סיעה יש לה חברים בוועדות. אנחנו הצענו סקיצה של החלוקה,
זאת הצעה ראשונית, אני מקווה שאני אתאם את זה גם עם יושבת ראש ועדת הכנסת
הבאה - - -

גדעון סער:

עשיתם סקיצה בלי להתייעץ עם האופוזיציה?

אביגדור יצחקי:

עשינו סקיצה ראשונית.

היו"ר חיים רמון:

חבר הכנסת סער, לא ייעשה דבר בכנסת הזאת בלי להתייעץ עם האופוזיציה. זה
הרבה יותר טוב מהמצב הקודם של האופוזיציה בעבר.

אביגדור יצחקי:

לאחר מכן נשב מול כל סיעה. צריך לזכור שוועדות הרשות טרם חולקו ותוך כדי
הישיבה על הוועדות הקבועות אנחנו גם נקבע את ועדות הרשות.

רובי ריבלין:

אני מבקש שתיקחו בחשבון בכל מקרה ובכל עניין, ולא חשוב מי יהיה, מקומו של
ראש האופוזיציה כפי שאנחנו נהגנו יהיה בשורה הראשונה בכסא הראשון, יהיה אשר
יהיה.

היו"ר חיים רמון:

למה, יש כוונה להחליף אותו?

רובי ריבלין:

לא אמרתי זאת, את הכסא לא יחליפו לעולם.

מוחמד ברכה:

אני חושב שגם יושב-ראש כנסת לשעבר לא יכול לשבת במושב האחורי.

רובי ריבלין:

עזוב, אם הוא מספיק טמבל להיבחר לכנסת שיישב איפה שמגיע לו.

היו"ר חיים רמון:

אני חושב שחבר הכנסת ברכה צודק ואני רוצה שיראו כולם בשורה הראשונה כמה הוא
מספיק טמבל, לא בשורה השנייה.

רובי ריבלין:

עזבו, זה שום דבר, המקום הולך לפי הסיעות - - -

היו"ר חיים רמון:

חבר הכנסת ריבלין, בזה אתה לא תחליט, בזה יחליטו אחרים עבורך, אוקי? אתה לא
מתערב בעניינים האלה.

רובי ריבלין:

טוב, בסדר גמור.

גלעד ארדן:

אני רוצה לפנות לאביגדור יצחקי בעניין החדרים. עד עתה למרות שיודעים כבר את
הרכב הממשלה, לא קיבלנו את החדרים החסרים ונוצר מצב מזעזע שאנשים שעד לפני
מספר שבועות היו שרים בממשלה, אין להם עדיין חדר בכנסת וזה מצב מאוד לא
נעים.

אביגדור יצחקי:

לעצם העניין, מאחר ויש לנו 17 לשכות שרים ועוד 10 איש לפחות בהרכב הנוכחי,
שרים, יצטרכו לשבת בחדרי ח"כים ומאחר וגם את זה אנחנו צריכים לסדר בין
הסיעות, בסיעת קדימה כבר שני שרים יושבים בחדרי ח"כים, אנחנו נצטרך לחלק את
זה בין הסיעות כמה בכל סיעה חדרי ח"כים, אחרי שנדע את המספר הסופי ביום
ראשון תקבלו חלוקה סופית.

משה גפני:

למה לא היום?

היו"ר חיים רמון:

חברי הכנסת, אני מבקש.

מוחמד ברכה:

אבל כרגע חברי כנסת לא יכולים למלא את תפקידם.

היו"ר חיים רמון:

יעשה מאמץ גדול שעד יום שני תיפתר בעיית החדרים שלכל ח"כ יהיה חדר. אפשר
לעשות את זה, אני פונה ומבקש מחבר הכנסת יצחקי לעשות את זה עד יום שני,
היום לא בדיוק עובדים על המחשבים, העניין הזה ייפתר והוא יכול להיפתר, זה
המאמץ וכך יהיה. אם בסופו של יום שני תהיה בעיה, היא תהיה מצומצמת לאחד
שניים אבל לא מעבר לכך.

מוחמד ברכה:

שהבעיה של אחד שניים תהיה של חבר קואליציה, לא של חבר אופוזיציה.

גלעד ארדן:

חבר הכנסת ברכה צודק.

היו"ר חיים רמון:

אני מבקש עד יום שני להמתין, לא אמרתי עוד שנתיים, אמרתי יום שני, היום זה
יום שברובו לא נמצאים בחדרים, מהיום חבר הכנסת יצחקי ינסה להתחיל לשבת על
זה, לפתור, יש לו עוד כמה בעיות כיושב-ראש קואליציה, לצערי מצומצמת עתידית,
אני משוכנע שכל עזרה של כל חבר כנסת תתקבל בברכה.

אסתרינה טרטמן:

חבר הכנסת יצחקי, אשמח לעזור לך.

היו"ר חיים רמון:

תודה, יישבו וינסו לפתור את הבעיות של כולם כך שכל סיעה תהיה מרוצה, תודה
לכולכם.

הישיבה ננעלה בשעה 10:35
