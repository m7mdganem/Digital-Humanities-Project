הכנסת השבע-עשרה נוסח לא מתוקן

מושב שני

פרוטוקול מס' 111

מישיבת ועדת הכנסת

יום שני, ד' בסיון תשס"ז, 21 במאי 2007, שעה 10:00

סדר היום:

א. קביעת מסגרת הדיון להצעות להביע אי-אמון בממשלה.

נכחו:

חברי הוועדה:

יעקב מרגי – מ"מ היו"ר

קולט אביטל

יולי (יואל) אדלשטיין

זהבה גלאון

נסים זאב

אסתרינה טרטמן

יורם מרציאנו

גדעון סער

משה שרוני

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

קביעת מסגרת הדיון להצעות להביע אי-אמון בממשלה

היו"ר יעקב מרגי:

בוקר טוב, חברותי וחברי חברי הכנסת. בפתיחת הדיון אני מבקש לשלוח תנחומים
לחברת הכנסת רוחמה אברהם על מות אביה. אנחנו מאחלים לה מכאן שלא תוסיף
לדאבה עוד, בעזרת השם.

אני מתכבד לפתוח את ישיבת ועדת הכנסת, ישיבה מס' 111. על סדר-היום: קביעת
מסגרת הדיון להצעות להביע אי-אמון בממשלה.

סיעות הליכוד, איחוד-לאומי-מפד"ל, יהדות התורה, ובל"ד-רע"מ-תע"ל-חד"ש הגישו
ליושבת-ראש הכנסת הצעות להביע אי-אמון בממשלה.

נסים זאב:

האם אפשר פעם לקבל החלטה שדוחים את האי-אמון? למה צריך לדון רק על מספר
הדקות? נדון באופן רציני האם האי-אמון הוא לעניין, הוא לגופו, האם מתאים
בערב חג השבועות להציע אי-אמון בממשלה.

גדעון סער:

היום זה לא ערב חג. מחר ערב חג.

נסים זאב:

היום זה נקרא ערב חג. מחר בלילה מתחיל החג.

היו"ר יעקב מרגי:

תגיש בקשה לשינוי התקנון – שלוועדת הכנסת תהיה סמכות לדון ולקבוע האם
האי-אמון הוא רציני או לא רציני.

רבותי, אני ממשיך.

נסים זאב:

אני יכול לבקש שיתקיים דיון בנושא הזה?

היו"ר יעקב מרגי:

אחרי שאני אסיים לקרוא.

נסים זאב:

לא. עכשיו אני מבקש – לפרוטוקול. אני מבקש שיתקיים דיון רציני בוועדת הכנסת
האם בכל שבוע חייבת ועדת הכנסת לקבל את הצעת האי-אמון. שוועדת הכנסת תדון
ותחליט.

היו"ר יעקב מרגי:

אני מציע לך להגיש בקשה לשינוי התקנון.

רבותי, הצעת האי-אמון הראשונה: אופן התמודדותה של הממשלה מול ירי הקסאמים
על שדרות, אשקלון ויישובי הנגב המערבי, של הליכוד; המועמד להרכיב את הממשלה
הינו חבר הכנסת בנימין נתניהו.

הצעת אי-אמון שנייה: עיכוב בבניית המיגון ביישובי עוטף עזה ושדרות על אף
הידרדרות המצב הביטחוני באזור, של איחוד לאומי-מפד"ל; המועמד להרכיב את
הממשלה הינו חבר הכנסת בנימין אלון.

נסים זאב:

סליחה. העיכוב עכשיו על-ידי גאידמק. השאלה - - -

היו"ר יעקב מרגי:

תגיש הצעה חמישית לאי-אמון.

הצעה שלישית לאי-אמון: חילול השבת ברכבת ישראל, של יהדות התורה; המועמד
להרכיב את הממשלה הינו חבר הכנסת יעקב ליצמן.

הצעה רביעית לאי-אמון: מדיניות הריסת הבתים במגזר הערבי והכוונה להריסת
בתים בכפר קאסם, טייבה, יפו, רמלה, לוד והנגב, של בל"ד-רע"מ-תע"ל-חד"ש;
המועמד להרכיב את הממשלה הינו חבר הכנסת ג'מאל זחאלקה.

ההצעות יידונו היום בישיבת הכנסת, יום שני, כשיש הסכמה בין הקואליציה
לאופוזיציה. סוכם שהמסגרת תהיה של עשר דקות למציעים, שלוש דקות לכל סיעה.

יורם מרציאנו:

איפה חברי הכנסת הערבים? לא ראיתי אותם מגישים הצעה על כך שיורים טילים על
ילדים בשדרות.

היו"ר יעקב מרגי:

הערתך – ראוי שתישמע אחרי שנקיים הצבעה.

קולט אביטל:

צריך להזכיר שהיום פותחים את ישיבת המליאה בשעה 15:00.

קריאות:

- - -

יורם מרציאנו:

כי הילדים שלנו לא פחות חשובים מהילדים בעזה. אני דואג גם לילדים בעזה וגם
לילדים שלי. הגיע הזמן שהם יתחילו להשמיע את קולם בעניין הזה – ואני אומר
את זה כמישהו שמאוד מכבד אותם.

זהבה גלאון:

תגיד את זה מעל הדוכן.

יורם מרציאנו:

אני אגיד את זה, ברור שאני אגיד.

היו"ר יעקב מרגי:

אנחנו מצביעים על הצעת ועדת ההסכמות לגבי מסגרת דיון של שלוש דקות לכל
סיעה, עשר דקות למציעים. מי בעד? מי נגד? מי נמנע?

ה צ ב ע ה

בעד – פה אחד

היו"ר יעקב מרגי:

פה אחד, אושרה הצעת מסגרת הדיון – עשר דקות למציעים ושלוש דקות לכל סיעה.

חבר הכנסת יורם מרציאנו, אני חושב שההערה שלך היתה במקום.

יורם מרציאנו:

אני אגיד את זה במליאה היום. במסגרת הצעות האי-אמון, אני מתכוון להשיב בשם
סיעת העבודה, ואני אגיד את זה.

היו"ר יעקב מרגי:

רבותי, ישיבה ועדת הכנסת הסתיימה. כנראה שנצטרך לכנס היום שוב – באישור
היושבת-ראש – את ועדת הכנסת לאישור פטור מחובת הנחה של כמה הצעות חשובות.

גדעון סער:

לְמָה? סליחה.

היו"ר יעקב מרגי:

כל מיני פטורים לחוקים.

זהבה גלאון:

איזה? כמו מה?

גדעון סער:

אדוני יכול לתת לנו מושג?

זהבה גלאון:

מה קרה שבאמצע היום מכנסים ועדת כנסת?

גדעון סער:

הרי כל השבוע הפרלמנטרי הוא בן יום אחד. מתוך זה, המליאה מתחילה בשעה
15:00- במסגרת הסכמות שהיו.

עכשיו אנחנו נמצאים אחרי השעה 10:00 בבוקר, ואתה אומר לנו שבאיזושהי נקודה
עד השעה 15:00 נצטרך לכנס את הוועדה, אז על מה? מה יכול להיות כל כך דחוף?

היו"ר יעקב מרגי:

יש הצעת חוק ממשלתית בעיבוד, שהיא דחופה.

גדעון סער:

מה? מה?

זהבה גלאון:

איזו? אנחנו חברי הוועדה.

גדעון סער:

זה סוד?

היו"ר יעקב מרגי:

רבותי, אני לא יודע. אני לא רוצה לומר לכם דברים לא מדויקים. נאמר לי
שכנראה יהיו כמה הצעות חוק של חברי כנסת.

זהבה גלאון:

חוק נהרי?

היו"ר יעקב מרגי:

גם, בין היתר.

גדעון סער:

חוק נהרי כבר פה.

היו"ר יעקב מרגי:

יש הצעת חוק של חברת הכנסת רונית תירוש – אני לא בקי.

יורם מרציאנו:

מה אמרת? יש דחייה של הבחירות לנשיאות?

היו"ר יעקב מרגי:

לא, זה לא על סדר-היום.

גדעון סער:

אני רק אעדכן את חברי הוועדה שבישיבה בבוקר, עלתה סוגיית הבחירות לנשיאות.
סוכם שהיום תבוא לנשיאות הצעה, ובעקבותיה יישלח מכתב פורמלי לכל חברי הכנסת
– בין התאריכים 13 או 14 ביוני. האופוזיציה הביעה את עמדתה שראוי שהבחירות
יתקיימו ב-13 ביוני, ולא לכנס את הכנסת באופן מיוחד ביום נפרד, וזה יוכרע
היום בישיבת הנשיאות.

היו"ר יעקב מרגי:

נחה דעתנו.

תודה רבה, הישיבה נעולה.

הישיבה ננעלה בשעה 10:15.
