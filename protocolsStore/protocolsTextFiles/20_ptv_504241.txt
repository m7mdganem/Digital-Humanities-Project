הכנסת העשרים

מושב רביעי

פרוטוקול מס' 380

מישיבת ועדת הכנסת

יום רביעי, ו' באב התשע"ח (18 ביולי 2018), שעה 7:00

סדר היום:

1. פניית יו"ר הוועדה המשותפת, חה"כ אמיר אוחנה בדבר טענת נושא חדש בעת
הדיון בהצעת חוק-יסוד: ישראל – מדינת הלאום של העם היהודי.

2. בקשת יו"ר הוועדה המשותפת לוועדת הכנסת ולוועדת החוקה, חוק ומשפט, חה"כ
אמיר אוחנה להקדמת הדיון בהצ"ח יסוד: מדינת הלאום של העם היהודי (כ/768),
לפני הקריאה השנייה והשלישית.

נכחו:

חברי הוועדה:

שולי מועלם-רפאלי – מ"מ היו"ר

אמיר אוחנה

יואב בן צור

אחמד טיבי

איילת נחמיאס ורבין

פנינה תמנו

חברי הכנסת:

קארין אלהרר

אבי דיכטר

שרן השכל

אורי מקלב

עודד פורר

טלי פלסקוב

סתיו שפיר

ייעוץ משפטי:

יעל סלנט

מנהל/ת הוועדה:

אתי בן יוסף

רישום פרלמנטרי:

יפעת קדם

פניית יו"ר הוועדה המשותפת, חה"כ אמיר אוחנה בדבר טענת נושא חדש בעת הדיון
בהצעת חוק-יסוד: ישראל – מדינת הלאום של העם היהודי.

היו"ר שולי מועלם-רפאלי:

בוקר טוב, יום רביעי, ו' באב, 18.7, אנחנו פותחים את ועדת הכנסת. הנושא
הראשון שלנו הוא הרביזיה בטענת נושא חדש ביחס לחוק הלאום. מבין מבקשי
הרביזיה נמצאת פה חברת הכנסת קארין אלהרר שתנמק את הרביזיה, אחר כך נעבור
להצבעה.

קארין אלהרר (יש עתיד):

תודה רבה, גברתי היושבת-ראש. אנחנו ביקשנו רביזיה בטענת נושא חדש. אנחנו
מצאנו שהיה מקום לטענת הנושא החדש. אנחנו חשבנו שהיה שינוי. תראו, לא היינו
חושבים שאין פה נושא חדש אם פתאום היו מעלים עניין של פונדקאות בחוק הלאום.
אנחנו עדיין לא הבנו את העובדה שאין פה נושא חדש. גם שפכנו טענותינו. חבר
הכנסת טיבי וחבר הכנסת יוסף ג'בארין שטחו את טענותיהם גם בפני היועץ המשפט
לוועדה, גור, וגם בפני היועץ המשפטי לכנסת, עורך הדין אייל יינון. אנחנו
חושבים שיש שינוי מהותי.

אני אומר לגברתי, המצב שהיה לפני השינוי דיבר על כך שכל התיישבות שתוקם
תהיה התיישבות שאפשר יהיה לבחור את הקבוצות. חשבנו שיש בזה סגרגציה,
שיכולות להיות סיטואציות מאוד מאוד בעייתיות ולא שוויוניות. הנוסח עכשיו
מדבר על ההתיישבות היהודית, בעוד שלא מדובר בכלל על סוגי התיישבויות אחרות.
אנחנו מוצאים שיש שינוי מהותי בין הנוסח הקודם לנוסח הקיים היום. היינו
מבקשים בכל זאת לשוב ולשקול - זאת מטרתה של הרביזיה - מחדש את הטענה שלנו.

תראו, חוק הלאום הוא חוק יסוד. כשהייתי בשנה א' בפקולטה למשפטים למדנו משפט
חוקתי. כשדנו בחוקי יסוד, היה לזה איזו הילה וחרדת קודש. חקיקת חוקי יסוד
היא מעשה מאוד מכונן ומאוד גדול. אני מאוד הייתי רוצה, ואמרתי את זה
בהזדמנויות קודמות, שחקיקת חוק לאום, שהיא באמת אמורה להיות אחת הפסגות,
תיעשה בהסכמה מה שיותר רחבה. אני חושבת שיש פה טענת נושא חדש שהיא טענה
רצינית, היא לא טענה שמן הגורן ומן היקב הבאנו. אני הייתי מבקשת לשמוע שוב
פעם את היועץ המשפטי. אולי הוא ישכנע אותי בעניין הזה.

שולי מועלם-רפאלי (הבית היהודי):

אנחנו מצביעים עכשיו על הרביזיה. מי בעד הרביזיה, מי נגד?

הצבעה

בעד – 5

נגד – 8

נמנעים – אין

הרביזיה לא אושרה.

בקשת יו"ר הוועדה המשותפת לוועדת הכנסת ולוועדת החוקה, חוק ומשפט, חה"כ
אמיר אוחנה להקדמת הדיון בהצ"ח יסוד: מדינת הלאום של העם היהודי (כ/768),
לפני הקריאה השנייה והשלישית.

היו"ר שולי מועלם-רפאלי:

ישנה בקשה של יושב-ראש הוועדה המשותפת, חבר הכנסת אמיר אוחנה, לפטור מחובת
הנחה, כמובן מתוך נקודת המוצא שיסיימו להצביע על החוק. מי בעד הבקשה?

הצבעה

בעד – 8

נגד – 5

נמנעים – אין

הבקשה אושרה.

היו"ר שולי מועלם-רפאלי:

הבקשה לפטור מחובת הנחה התקבלה, כמובן מתוך נקודת מוצא שיסיימו לעבוד על
החוק.

אמיר אוחנה (הליכוד):

אני מבקשת רביזיה.

היו"ר שולי מועלם-רפאלי:

רביזיה ב-7:45.

הישיבה ננעלה בשעה 07:15.
