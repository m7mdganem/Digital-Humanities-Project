הכנסת העשרים

מושב שלישי

פרוטוקול מס' 281

מישיבת ועדת הכנסת

יום שלישי, ב' באב התשע"ז (25 ביולי 2017), שעה 11:45

סדר היום:

1. בחירת ממלא מקום ליושב-ראש הכנסת בעת היעדרו מהארץ

2. רביזיה על החלטת ועדת הכנסת בדבר קביעת ועדת לדיון בהצעת חוק ניירות ערך
(תיקון מס' 64)

3. בקשת יושב-ראש ועדת הפנים והגנת הסביבה להקדמת הדיון בהצעות החוק הבות
לפני הקריאה השנייה והשלישית:

1. הצעת חוק לקידום הבנייה במתחמים מועדפים לדיור (הוראת שעה)(תיקון מס'
4), התשע"ו-2016

2. הצעת חוק הרשויות המקומיות (בחירות)(תיקון מס' 48)(בחירות במוסדות ובבתי
חולים), התשע"ז-2017

3. הצעת חוק הסדרים במשק המדינה (תיקוני חקיקה להשגת יעדי התקציב)(תיקון -
ארנונה כללית לפי מטרים רבועים שלמים), התשע"ו-2016

4. בקשת יושבת-ראש הוועדה המיוחדת להקדמת הדיון בהצעת חוק התכנון והבנייה
(תיקון - פיצול דירות) (הוראת שעה), השתע"ו-2016, לפני הקריאה השנייה
והשלישית

5. בקשת יושב-ראש ועדת החוקה, חוק ומשפט להקדמת הדיון בהצעת חוק לשכת עורכי
הדין (תיקון מס' 39), התשע"ז-2017, לפני הקריאה השנייה והשלישית

נכחו:

חברי הוועדה:

יואב קיש – היו"ר

דוד ביטן

יואל חסון

רויטל סויד

רועי פולקמן

חברי הכנסת:

אוסאמה סעדי

רחל עזריה

נורית קורן

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  תומר רוזנר     –    היועץ המשפטי של ועדת הפנים והגנת הסביבה
  -------------- ---- ---------------------------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הילה מליחי

1. בחירת ממלא מקום ליושב-ראש הכנסת בעת היעדרו מהארץ

היו"ר יואב קיש:

בוקר טוב, אני מתכבד לפתוח את ישיבת ועדת הכנסת. אנחנו מתחיל בסעיף ב'
לסדר-היום: בחירת ממלא מקום ליושב-ראש הכנסת בעת היעדרו מהארץ. אנחנו לפי
סעיף 20א(א) לחוק יסוד: הכנסת. יש לנו את המלצת יושב-ראש הכנסת, חבר הכנסת
יולי יואל אדלשטיין, שהוא עתיד לצאת את גבולות המדינה במועדים הבאים:

ביום רביעי, י' באב התשע"ז, 2 באוגוסט 2017, וחוזר ביום רביעי כ"ד באב
תשע"ז, ה-16 באוגוסט 2017. ההמלצה היא סגן יושב-ראש הכנסת, חבר הכנסת יצחק
וקנין שימלא את מקומו.

ביום ראשון, י"ט באלול התשע"ז, 10 בספטמבר 2017, וישוב ארצה ביום חמישי כ"ג
באלול התשע"ז, 14 בספטמבר 2017. סגנית יושב-הראש תמלא את מקומו, חברת הכנסת
נאוה בוקר.

אודה לך על כינוס ועדת הכנסת לבחירת סגני יושב-הראש כממלאי מקום היו"ר בעת
היעדרו בתקופות האמורות. אני מעלה את זה להצבעה. מי בעד?

הצבעה

בעד אישור בחירת סגני יושב-ראש הכנסת כממלאי מקומו – פה אחד

נגד – אין

נמנעים – אין

ההצעות נתקבלו.

היו"ר יואב קיש:

פה אחד. ההחלטה התקבלה.

2. רביזיה על החלטת ועדת הכנסת בדבר קביעת ועדת לדיון בהצעת חוק ניירות ערך
(תיקון מס' 64)

היו"ר יואב קיש:

רחל, תציגי את הרביזיה בבקשה.

רחל עזריה (כולנו):

רביזיה על החלטת ועדת הכנסת בדבר קביעת ועדת לדיון בהצעת חוק ניירות ערך.
הוחלט שזה עובד לוועדת כספים. הגשתי רביזיה ואני מבקשת שזה יעבור לוועדת
הרפורמות.

היו"ר יואב קיש:

יש הסכמות עם גפני על זה או לא?

רחל עזריה (כולנו):

יש הסכמות עם גפני.

דוד ביטן (הליכוד):

גם אם אין, החלטת הקואליציה היא כזו, אין מה לעשות.

רועי פולקמן (כולנו):

דיברנו על זה אתמול. חוק עידוד עם ההצמדה עבר לוועדת הכספים, ואמרנו
שהטרייד-אוף הוא שהחוק הזה עובר, ויש לנו ויכוח על 300 ומשהו.

רחל עזריה (כולנו):

חוק עידוד עוד לא עבר.

רועי פולקמן (כולנו):

חוק עידוד עבר אתמול לדעתי.

היו"ר יואב קיש:

שכירות.

רחל עזריה (כולנו):

הריט לא עבר.

היו"ר יואב קיש:

הריט עבר.

רועי פולקמן (כולנו):

גם הריט עבר. הסיכום היה - - -

היו"ר יואב קיש:

כי הם ביחד.

רחל עזריה (כולנו):

לא עבר הכול?

היו"ר יואב קיש:

לא, רק זה. רק הרביזיה הזו.

רועי פולקמן (כולנו):

הייתה לנו שיחה אתמול, הוא אמר כן. עכשיו יש לנו ויכוח על משהו קטן. כרגע
זה לא על השולחן.

היו"ר יואב קיש:

אנחנו נצביע על הרביזיה. אני ממליץ לקבל את הרביזיה. מי בעד – שירים את
ידו.

הצבעה

בעד אישור הרביזיה – 3

נגד – אין

נמנעים – אין

הרביזיה נתקבלה.

היו"ר יואב קיש:

שלושה. ההצעה התקבלה. אני מעלה להצבעה להעביר את הצעת חוק ניירות ערך
(תיקון מס' 64), (מ/1138), לוועדה המיוחדת. מי בעד – שירים את ידו.

הצבעה

בעד אישור ההצעה – רוב

נגד – אין

נמנעים – אין

ההצעה להעביר את הצעת חוק ניירות ערך (תיקון מס' 64), לוועדה המיוחדת
נתקבלה.

היו"ר יואב קיש:

ההחלטה התקבלה. תודה.

(הישיבה נפסקה בשעה 11:44 ונתחדשה בשעה 12:00.)

3. בקשת יושב-ראש ועדת הפנים והגנת הסביבה להקדמת הדיון בהצעות החוק הבאות
לפני הקריאה השנייה והשלישית:

1. הצעת חוק לקידום הבנייה במתחמים מועדפים לדיור (הוראת שעה)(תיקון מס'
4), התשע"ו-2016

היו"ר יואב קיש:

אני פותח את הישיבה. יש פה את היועץ המשפטי של ועדת הפנים. יש לנו מכתב
מחבר הכנסת דוד אמסלם, יו"ר הפנים והגנת הסביבה על פטור מחובת הנחה לשלוש
הצעות חוק. הראשונה: הצעת חוק לקידום הבנייה במתחמים מועדפים לדיור
(מ/1057). בבקשה, תגיד במה מדובר.

תומר רוזנר:

ההצעה היא הצעת חוק ממשלתית שמבקשת לתקן את החוק שעוסק בוועדה לקידום
בנייה, ומבקשת להכניס לסמכות הוועדה אפשרות של קידום תכניות ותמ"ל על
קרקעות פרטיות ועל מתחמי פינוי-בינוי. ההצעה היא הצעה ממשלתית. היא אושרה
בוועדת הפנים, למיטב זיכרוני, ללא הסתייגויות. בשל אילוצי לוח הזמנים היא
תונח רק היום על שולחן הכנסת.

היו"ר יואב קיש:

מתי היא עברה קריאה ראשונה? לפני הרבה זמן?

תומר רוזנר:

הרבה מאוד.

היו"ר יואב קיש:

ואין לה הסתייגויות?

תומר רוזנר:

לא, הן לא מהותיות.

רועי פולקמן (כולנו):

מה קרה עם הוותמ"לים והעניין של הקרקע הפרטית?

תומר רוזנר:

זה זה, זאת ההצעה. על זה אנחנו מדברים.

דוד ביטן (הליכוד):

כמה הסתייגויות יש? יש הסתייגויות שצריך להצביע עליהן?

תומר רוזנר:

לדעתי יש הסתייגות אחת שעניינה הפחתת מספר יחידות הדיור המינימלי ביישובי
מיעוטים. הסתייגות של חבר הכנסת אבו מערוף.

יואל חסון (המחנה הציוני):

יש לי שאלות, משהו פה מוזר מאוד. אני מבקש הסבר למה זה פתאום צץ, מה קרה,
מה השתנה.

היו"ר יואב קיש:

הם סיימו את העבודה עכשיו. זה לא צץ. אם אני הבנתי נכון – ההצעות שהם סיימו
עכשיו, בלחץ של העבודה ולא הספיקו להניח אותן לפני יומיים, הם רוצים לגמור.

תומר רוזנר:

אני רק אסביר שאנחנו סיימנו את הדיונים בכל ההצעות האלה, למעט אחת, בשבוע
שעבר. הבעיה היא במחלקת נוסח החוק, שיש לה הצטברות גדולה מאוד של חוקים
שזקוקים - - -

היו"ר יואב קיש:

הוא ענה לך, יואל?

דוד ביטן (הליכוד):

מכיוון שאנחנו בסוף מושב, ומכיוון שמחר יהיה לנו עמוס כי יכול להיות שיעלה
הנושא של חוק ירושלים, אני מעדיף להעמיס היום. מה שאני יכול, אני אעשה.

היו"ר יואב קיש:

אני מעלה להצבעה את הבקשה לפטור מחובת הנחה להצעת חוק לקידום הבנייה
במתחמים מועדפים לדיור (מ/1507). מי בעד – שירים את ידו.

הצבעה

בעד אישור הבקשה – פה אחד

נגד – אין

נמנעים – אין

הבקשה למתן פטור מחובת הנחה להצעת חוק לקידום הבנייה במתחמים מועדפים לדיור
(הוראת שעה)(תיקון מס' 4), התשע"ו-2016, נתקבלה.

היו"ר יואב קיש:

פה אחד. ההחלטה התקבלה.

2. הצעת חוק הרשויות המקומיות (בחירות)(תיקון מס' 48)(בחירות במוסדות ובבתי
חולים), התשע"ז-2017

היו"ר יואב קיש:

הצעת חוק הרשויות המקומיות (בחירות במוסדות ובבתי חולים). בבקשה. זו הצעת
חוק פרטית (פ/2612). של מי?

תומר רוזנר:

הצעת חוק פרטית של חבר הכנסת ביטן וחבר הכנסת אמסלם. הצעת החוק מבקשת
להרחיב את אפשרויות הבחירה בבחירות לרשויות המקומיות כך שיוכלו להתקיים
במוסדות לקשישים.

היו"ר יואב קיש:

בבחירות הארציות זה קיים, נכון?

תומר רוזנר:

נכון.

היו"ר יואב קיש:

אז עושים השוואה?

תומר רוזנר:

השוואה, כן. גם בבתי חולים, אבל לגבי בתי חולים, זה יתקיים רק בבחירות של
2023. משרד הפנים צריך - - -

היו"ר יואב קיש:

לא ערוך לזה.

תומר רוזנר:

זו הצעה שקיבלה הסכמה ממשלתית והדיון בה הסתיים אתמול. ללא הסתייגויות.

היו"ר יואב קיש:

ללא הסתייגויות. אני מעלה להצבעה את הצעת חוק הרשויות המקומיות (בחירות
במוסדות ובבתי חולים). מי בעד – שירים את ידו.

הצבעה

בעד אישור הבקשה – פה אחד

נגד – אין

נמנעים – אין

הבקשה למתן פטור מחובת הנחה להצעת חוק הרשויות המקומיות (בחירות) (תיקון
מס' 48) (בחירות במוסדות ובבתי חולים), התשע"ז-2017 נתקבלה.

היו"ר יואב קיש:

פה אחד. קיבלה פטור.

3. הצעת חוק הסדרים במשק המדינה (תיקוני חקיקה להשגת יעדי התקציב)(תיקון -
ארנונה כללית לפי מטרים רבועים שלמים), התשע"ו-2016

היו"ר יואב קיש:

הצעה שלישית – הצעת חוק הסדרים במשק המדינה (תיקוני חקיקה להשגת יעדי
התקציב)(תיקון - ארנונה כללית לפי מטרים רבועים שלמים). על זה אתם
עושים - - -

דוד ביטן (הליכוד):

עכשיו אני יורד למטה. זה לא יעלה אם אין הסכמה, אני אומר את זה. אם אין,
כרגע זה לא יעלה.

היו"ר יואב קיש:

אני סומך עליו. אני נותן את הפטור בכפוף להסכמה. תציג בבקשה את החוק.

תומר רוזנר:

הצעת החוק עוסקת בשיטת חישוב הארנונה בעקבות פסק דין של בית משפט העליון,
שקבע שצריך לחשב את הארנונה לפי סנטימטרים מדויקים. מבקשים לעגן את השיטה
הקיימת - - -

היו"ר יואב קיש:

חוץ מהשינוי הזה, עשו עוד שינוי בחוק?

תומר רוזנר:

לא.

היו"ר יואב קיש:

רק את העיגול?

תומר רוזנר:

עיגול הסכומים. וכמובן שהתייחסנו, לפי בקשת השלטון המקומי, גם למי שמודד
בצורה מדויקת, שיוכל להמשיך, ומי שמודד בשיטת עיגול כלפי מטה יוכל להמשיך.

היו"ר יואב קיש:

נדב, מה הבעיה שלכם בחוק?

קריאה:

החוק היה אמור להיות עם הסכמות של האוצר.

היו"ר יואב קיש:

את זה הבנתי. מה הבעיה?

קריאה:

אנחנו הסכמנו, אם תהיה הוראת שעה, לחייב את ראשי הערים לעשות מדידות.

דוד ביטן (הליכוד):

רוצים להכניס את פסק הדין לתוך – פסק הדין היה על משהו אחר.

היו"ר יואב קיש:

אני לא אכנס לזה. ביטן, אני מעביר את זה, ואני אגיש רביזיה שלי. אני אסיר
את הרביזיה אם תהיה בעיה. הצבעה על הצעת חוק הסדרים במשק המדינה (תיקון -
ארנונה כללית לפי מטרים רבועים שלמים). מישהו יודע להגיד לי איזה מספר הצעה
זה?

תומר רוזנר:

אני לא יודע להגיד. מבררים.

היו"ר יואב קיש:

(כ/730). מי בעד – שירים את ידו.

הצבעה

בעד אישור הבקשה – פה אחד

נגד – אין

נמנעים – אין

הבקשה למתן פטור מחובת הנחה ל הצעת חוק הסדרים במשק המדינה (תיקוני חקיקה
להשגת יעדי התקציב) (תיקון - ארנונה כללית לפי מטרים רבועים שלמים),
התשע"ו-2016 נתקבלה.

היו"ר יואב קיש:

עבר פה אחד. אני מגיש על זה רביזיה ואנחנו נחכה.

רועי פולקמן (כולנו):

גם אני מגיש רביזיה.

היו"ר יואב קיש:

לא, אתה לא. אני אסיר את זה וזהו. רועי, אני, עזוב את זה.

רועי פולקמן (כולנו):

תן לנו גם.

היו"ר יואב קיש:

טוב.

יואל חסון (המחנה הציוני):

גם אני מגיש רביזיה.

4. בקשת יושבת-ראש הוועדה המיוחדת להקדמת הדיון בהצעת חוק התכנון והבנייה
(תיקון - פיצול דירות) (הוראת שעה), השתע"ו-2016, לפני הקריאה השנייה
והשלישית

היו"ר יואב קיש:

תציג את הצעת החוק.

תומר רוזנר:

מדובר בהצעת חוק פרטית שיזם אותה בזמנו השר אלי כהן, עברה לחבר הכנסת
פולקמן עת מינוי של חבר הכנסת כהן לשר. ההצעה מבקשת לחייב רשויות מקומיות
לתת אפשרות לפיצול דירות שהן צמודות קרקע ללא בנייה נוספת אם הדירות הן
דירות גדולות של 120 מטר. יוכלו להוסיף בתוך הדירה דירה קטנה יותר.

היו"ר יואב קיש:

יש לה הסתייגויות?

יואל חסון (המחנה הציוני):

תומר, איך מונעים סיטואציה - - -

היו"ר יואב קיש:

תן לו לסיים.

תומר רוזנר:

האפשרות לפצל את הדירה תהיה אך ורק לצורכי השכרה. נקבעו הוראות שמחייבות את
הרשות המקומית לתת את ההקלה הזאת בתנאים מסוימים. מדובר בהוראת שעה לחמש
שנים.

יואל חסון (המחנה הציוני):

אני מוטרד מהחוק הזה – שלא יתחילו להיווצר פה שכונות סלאמס.

היו"ר יואב קיש:

היית בדיונים?

יואל חסון (המחנה הציוני):

לא. בשביל זה דוד בא להסביר לי.

דוד ביטן (הליכוד):

אני אסביר. קודם כל, שתבין, אין פה עניין של סלאמס. זה לא יהיה על בנייה
רוויה, רק בתים - - - דבר שני, הגענו להסכם עם מרכז השלטון המקומי והכנסנו
את זה לחוק, שעד 20% אפשר יהיה לפצל - - -

תומר רוזנר:

מינימום 20%.

יואל חסון (המחנה הציוני):

מי קובע את זה?

דוד ביטן (הליכוד):

הוועדה. הוועדה תקבע איפה אפשר יהיה לפי מידת הצפיפות ומידת הצורך. זה יוגש
לציבור, ורק לפי זה.

יואל חסון (המחנה הציוני):

זה מסדיר את עניין יחידות הדיור?

דוד ביטן (הליכוד):

באיזה עניין?

דוד ביטן (הליכוד):

עשינו פה משהו תקדימי. אפשר להעביר בהקלה ולא בתב"ע שירות עיקרי, שזה כולל
מרתפים ומחסנים עד 7.5 מטר. הם רק צריכים לשלם היטל השבחה על ההעברה הזאת.
בהיתר הם יכולים לקבל – ולגבי ההריסה של ההפיכה חזרה, לא צריכים היתר
אפילו.

תומר רוזנר:

רק הודעה לרשות המקומית.

דוד ביטן (הליכוד):

זה חוק טוב שמגדיל את מספר יחידות הדיור במקומות שאינם צפופים במכה אחת. פה
מדובר, לדעתי, על 100,000 יחידות דיור שיכולות להיבנות בתוך שנה-שנתיים.

תומר רוזנר:

לא להיבנות, להיווצר.

היו"ר יואב קיש:

מי בעד הפטור – שירים את ידו.

הצבעה

בעד אישור הבקשה – פה אחד

נגד – אין

נמנעים – אין

הבקשה למתן פטור מחובת הנחה ל הצעת חוק הסדרים במשק המדינה (תיקוני חקיקה
להשגת יעדי התקציב)(תיקון - ארנונה כללית לפי מטרים רבועים שלמים),
התשע"ו-2016, נתקבלה.

היו"ר יואב קיש:

התקבל פה אחד. תודה.

5. בקשת יושב-ראש ועדת החוקה, חוק ומשפט להקדמת הדיון בהצעת חוק לשכת עורכי
הדין (תיקון מס' 39), התשע"ז-2017, לפני הקריאה השנייה והשלישית

היו"ר יואב קיש:

יש את החוק של לשכת עורכי הדין. גם לזה ביקשו פטור. מה קורה שם? דרך אגב,
אני קובע ועדה ל-15:30 לרביזיה. יש רביזיה על הצעת הפטור ב-15:30.

יואל חסון (המחנה הציוני):

אני מסיר את הרביזיה שלי.

היו"ר יואב קיש:

הסרת. בסדר.

רויטל סויד (המחנה הציוני):

היום משך ההתמחות במקצוע עריכת הדין הוא שנה.

היו"ר יואב קיש:

נכון. היה שנתיים, ירד לשנה.

רויטל סויד (המחנה הציוני):

הצעת החוק הזו מבקשת להחזיר את ההתמחות – במקום שתהיה שנה, שתהיה שנה וחצי.
אגב, אני התמחיתי שנה וחצי, ולפני זה הייתה התמחות של שנתיים. הצעת החוק
הזו היא מחויבת המציאות גם מההיבט של עורכי הדין עצמם, וגם מההיבט של מקצוע
עריכת הדין. מה שקרה בפועל במהלך השנים האחרונות מאז שקוצרה תקופת ההתמחות
– לוקח להכשיר מתמחה בערך כשישה חודשים. אחר-כך, כאשר אתה משקיע במתמחה
ואתה מכשיר אותו שישה חודשים נשארת לך התמחות אפקטיבית רק חצי שנה. כך קרה
שהרבה מאוד עורכי דין לא לקחו בכלל מתמחים, אלא העדיפו לקחת עורכי דין
צעירים, וכך קרה שהרבה מתמחים לא מצאו מקום התמחות, וגם מי שמצא מקום
התמחות יצא לשוק החופשי כשהוא חסר את הפרקטיקה הנדרשת כדי להיות עורך דין
צעיר עם ניסיון.

היו"ר יואב קיש:

אז למה חשבו ששנה זה טוב?

רויטל סויד (המחנה הציוני):

קיצרו הליכים.

היו"ר יואב קיש:

לא הבינו לעומק את המשמעות.

רויטל סויד (המחנה הציוני):

הבינו גם בלשכת עורכי הדין, גם שרת המשפטים, גם משרד המשפטים וגם בוועדת
חוקה, שאין מנוס אלא להחזיר את זה חזרה לשנה וחצי. אגב, אני התמחיתי שנה
וחצי, וזו הייתה התמחות אפקטיבית ויעילה. הפטור מחובת הנחה נדרש - - -

היו"ר יואב קיש:

תעני לי, הייתה שאלה – יש שם אופציה לשנה גם, במקום שנה וחצי.

רויטל סויד (המחנה הציוני):

לא, לא, לא, זה הוסר. זה הוסר.

היו"ר יואב קיש:

לא, זה בחוק, אני קראתי.

רויטל סויד (המחנה הציוני):

לא, זה הוסר.

היו"ר יואב קיש:

קראתי את החוק.

רויטל סויד (המחנה הציוני):

הוסר.

היו"ר יואב קיש:

את רוצה שאני אקריא לך?

רויטל סויד (המחנה הציוני):

לא, זה הוסר. הייתה רביזיה, דנו בזה ביום.

היו"ר יואב קיש:

אז זה לא מתוקן? סעיף 6 לחוק הורד? אני אקריא לך את סעיף 6. אחרי סעיף 35
לחוק העיקרי כתוב – סליחה בסעיף 2: "על-אף האמור בסעיף (א), תקופת ההתמחות
של מי שנרשם כמתמחה לפי סעיף 26(3)(א) ו-26(3)(ב) תהיה 12 חודשים, ובלבד
שישתתף בקורס במקצועות מעשיים כאמור ב-35(א)".

רויטל סויד (המחנה הציוני):

כל האופציה הזו הוסרה לחלוטין.

היו"ר יואב קיש:

אבל זה מופיע פה.

רויטל סויד (המחנה הציוני):

בסדר, היא הוסרה הבוקר. היא הוסרה הבוקר. התקיים אתמול דיון, אתה היית נוכח
בחלק מהמשא ומתן.

היו"ר יואב קיש:

לכן אני שואל.

רויטל סויד (המחנה הציוני):

בסופו של דבר דחינו את זה להיום בבוקר כדי שהמכללות תיתנה תשובה אם הן
מתכוננות ומוכנות לממן את הלימודים האלה, כן או לא. ברמת העיקרון, הצעת
החוק המיטבית מבחינתנו הייתה שנה וחצי בלי שום תנאי נוסף. המכללות וחלק
מהאוניברסיטאות, בישיבה עם משרד המשפטים, עם שרת המשפטים, ביקשו – כדי
שתלמידים ילמדו תואר נוסף – לאפשר למי שרוכש עוד תואר ועובר את קורס
הפרקטיקום לעשות רק שנה. כשהתגלעו ביניהם אי-הסכמות לגבי המימון של זה - -

היו"ר יואב קיש:

אז הורידו את זה?

רויטל סויד (המחנה הציוני):

- - אנחנו אמרנו להם חכו, תגיעו להסכמות. יש הסכמה איך אתם - - -

היו"ר יואב קיש:

אז זה לא הנכון?

רויטל סויד (המחנה הציוני):

לא. עכשיו היועץ המשפטי של ועדת חוקה מנסח את זה מחדש. יש לנו הסכמה על זה,
עברנו על זה היום.

יואל חסון (המחנה הציוני):

מה החוק אומר? לא הבנתי מה החוק אומר.

רויטל סויד (המחנה הציוני):

פשוט מאוד. מאריכים את ההתמחות משנה לשנה וחצי. יהיה נציב שיהיה אחראי על
ההתמחות, הוא יתמנה לתקופה של ארבע שנים, ואם הוא ראוי, הוא יכול להתמנות
לתקופה של עוד ארבע שנים.

יואל חסון (המחנה הציוני):

מי ימנה אותו?

רויטל סויד (המחנה הציוני):

שרת המשפטים, ואם אני לא טועה, עוד - - -

יואל חסון (המחנה הציוני):

מה תפקידו?

רויטל סויד (המחנה הציוני):

תפקידו הוא לפקח על כל ההתמחות, גם לקבל תלונות, גם לקבל קבילות, גם לראות
שהמאמנים עושים את עבודתם כמו שצריך.

יואל חסון (המחנה הציוני):

איזה כלים יש לו?

רויטל סויד (המחנה הציוני):

יש לו, בטח שיש לו. היום הלשכה עושה את זה. בטח שיש לו. המאמן צריך לרשום
דוח תקופתי, יש ביקורות פתע שאתה יכול לעשות אצל כל משרד כדי לראות שהוא
מאמן כמו שצריך. יש מפקחים שמגיעים למשרדים, בוחנים ויושבים עם המתמחים
לראות שהם לא רק מגישים קפה. אמרנו מהם התנאים של הנציב, איך הוא יהיה, מי
הוא יהיה – שופט מחוזי או עורך דין שכשיר לשמש כשופט מחוזי. יש חשיבות
להעלות את זה בפטור מכיוון שהרבה מאוד סטודנטים מתחילים להירשם ללימודי
עריכת הדין.

היו"ר יואב קיש:

ממתי זה בתוקף? סטודנט שלומד היום כבר - - -

רויטל סויד (המחנה הציוני):

לא. זה כתוב בסוף, לא זוכרת. לדעתי אלה שלומדים שנתיים כבר לא נכנסים.
שנתיים לדעתי.

היו"ר יואב קיש:

"על מי שהחל לימודיו להשכלה משפטית לפני יום התחילה, ובלבד שישלים את תקופת
התמחותו" – לא רק מי שיתחיל ללמוד. אז יש היגיון לפני ספטמבר. מי שלומד כבר
הוא שנה עדיין, אבל מי שיתחיל ללמוד בספטמבר יהיה לשנה וחצי. זה ההיגיון.

יואל חסון (המחנה הציוני):

מי שמסיים עכשיו?

היו"ר יואב קיש:

שנה.

רויטל סויד (המחנה הציוני):

לא. גם מי ששנה ראשונה עכשיו, זה לא חל עליו.

יואל חסון (המחנה הציוני):

זה חל רק על מי שמתחיל את הלימודים ממש?

רויטל סויד (המחנה הציוני):

כן. יוצא שנתיים וחצי-שלוש.

יואל חסון (המחנה הציוני):

אז אלה שעכשיו לומדים, רק שנה?

היו"ר יואב קיש:

כן. כי לא רצו לעשות להם באמצע התהליך.

יואל חסון (המחנה הציוני):

למה?

רויטל סויד (המחנה הציוני):

כי יש לאנשים התחייבויות.

יואל חסון (המחנה הציוני):

אני מגיש רביזיה בנושא הזה.

היו"ר יואב קיש:

אני מעלה להצבעה את בקשת ועדת חוקה. מי בעד – שירים את ידו.

הצבעה

בעד אישור הבקשה – פה אחד

נגד – אין

נמנעים – אין

הבקשה להקדמת הדיון בהצעת חוק לשכת עורכי הדין (תיקון מס' 39),
התשע"ז-2017, לפני הקריאה השנייה והשלישית נתקבלה.

היו"ר יואב קיש:

פה אחד. ההחלטה התקבלה. תודה רבה. בשלוש וחצי רביזיה. הישיבה נעולה.

הישיבה ננעלה בשעה 12:25.
