הכנסת השבע-עשרה נוסח לא מתוקן

מושב רביעי

פרוטוקול מס' 267

מישיבת ועדת הכנסת

שהתקיימה ביום שני, ה' בחשוון התשס"ט – 3 בנובמבר 2008 – בשעה 10:30

סדר היום: א. קביעת מועד פגרת הבחירות וסדרי העבודה בתקופת הפגרה

2.  בקשת יו"ר ועדת הכספים להעברת הצ"ח דוד בן-גוריון (תיקון – יד
    בן-גוריון), התשס"ח-2008 מוועדת החינוך, התרבות והספורט – לדיון בוועדת
    הכספים

3.  בקשת יו"ר ועדת החינוך, התרבות והספורט להקדמת הדיון בהצ"ח הפיקוח על
    מכונים פסיכומטריים, התשס"ט-2008 (כ/241), לפני הקריאה השנייה והשלישית

4.  קביעת ממלא מקום ליו"ר הכנסת בעת היעדרה מן הארץ

5.  בקשת יו"ר ועדת הפנים והגנת הסביבה להקדמת הדיון בהצ"ח הגבלת שירותי
    שמירה בבתים משותפים, התשס"ח-2008, לפני הקריאה השנייה והשלישית

נכחו:

חברי הוועדה:

דוד טל – היו"ר

יולי-יואל אדלשטיין

רוברט אילטוב

יצחק בן-ישראל

זהבה גלאון

נסים זאב

נאדיה חילו

יואל חסון

אחמד טיבי

אלכס מילר

אורי מקלב

יעקב מרגי

יורם מרציאנו

גדעון סער

דוד רותם

משה שרוני

רונית תירוש

מוזמנים:

אייל ינון, מזכיר הכנסת

ירדנה מלר-הורביץ, סגנית מזכיר הכנסת

ייעוץ משפטי: ארבל אסטרחן

שלומי בלבן

מנהלת הוועדה: אתי בן-יוסף

רשמת פרלמנטרית: הדס צנוירט

 

קביעת מועד פגרת הבחירות וסדרי העבודה בתקופת הפגרה

היו"ר דוד טל:

בוקר טוב, אני מתכבד לפתוח את הישיבה.

אקרא מכתב ששלח אליי המזכיר הנאמן והמסור, עו"ד אייל ינון: "אני מתכבד
לפנות אליך בעניין שבנדון כדלקמן: כידוע, הודיע נשיא המדינה ליו"ר הכנסת כי
אינו רואה אפשרות להגיע להרכבת הממשלה. בהתאם לסעיף 10 לחוק יסוד: הממשלה,
החלו אפוא מניין 21 הימים שבהם רשאים רוב חברי הכנסת לבקש מהנשיא להטיל את
הרכבת הממשלה על אחד מחברי הכנסת. אם לא תוגש לנשיא בקשה כאמור, ייערכו
הבחירות בתום 90 ימים מתום התקופה האמורה. אשר על כן ולאחר שיו"ר הכנסת,
גב' דליה איציק, נועצה עם ראשי הסיעות, נתבקשתי על ידי יו"ר הכנסת להביא
לאישורה של ועדת הכנסת את ההצעה עליה הסכימו יו"ר הכנסת וראשי הסיעות, לפיה
הכנסת תצא לפגרת בחירות החל מיום שלישי, י"ג בחשוון, 11 בנובמבר 2008.
בפורום ראשי הסיעות הוצע כי ועדת הכנסת תסמיך את יו"ר הכנסת לכנס את הכנסת
לרגל אירועים מיוחדים לאחר התייעצות עם נשיאות הכנסת, זאת, כמובן, מבלי
לגרוע מהסמכות הנתונה בחוק לממשלה ול-25 חברי כנסת לדרוש את כינוס הכנסת
בזמן הפגרה.

"אשר לכינוס הוועדות, מוצע כי כינוס כאמור יהיה באישור יו"ר הכנסת בהתאם
לסעיף 99ב לתקנון הכנסת, קרי לפי דרישת הממשלה או לפי דרישת שליש מחברי
הוועדה או לחילופין על פי בקשה של יושבי ראש הוועדות שתוגש ליו"ר הכנסת
לאחר שאושרה קודם לכן על ידי פורום ההסכמות".

ינון, בבקשה.

מזכיר הכנסת אייל ינון:

המועד המוצע ליציאה לפגרה הוא יום שלישי הבא, 11 בנובמבר. בפורום ראשי
הסיעות סוכם שיוצע לוועדת הכנסת להסמיך את יו"ר הכנסת בהתייעצות עם נשיאות
הכנסת לכנס את הכנסת לרגל אירועים מיוחדים כגון למשל ביקור של נשיא מדינה
זרה שירצה לנאום לפני המליאה.

דוד רותם:

אם מובארק יחליט שהוא מבקר, אנו מאשרים לו מראש.

אחמד טיבי:

אם הוא לא ירצה? אני מוחה בתוקף.

מזכיר הכנסת אייל ינון:

הסמכות הזו לכנס את המליאה לרגל אירועים מיוחדים לא גורעת מהסכמות הרגילה
שיש בפגרות, שהממשלה או 25 חברי כנסת רשאים לדרוש את כינוס הכנסת בזמן
הפגרה.

לגבי הוועדות, מה שמוצע זה אחת משתי דרכים: יש סעיף 99ב לתקנון הכנסת,
הסעיף הרגיל שאומר ששליש מחברי הוועדה או הממשלה יכולים בזמן פגרה באישור
יו"ר הכנסת לבקש לכנס את הוועדות. אנו מציעים גם דבר נוסף, שע"פ בקשה של
יושבי ראש הוועדות שתוגש ליו"ר הכנסת, ניתן יהיה לכנס אם הוועדות, אם פורום
ההסכמות שפועל במהלך השבוע האחרון- -

קריאות:

למה פורום ההסכמות?

מזכיר הכנסת אייל ינון:

זה אותו רציונל שפועל גם בימים האלה שאנו נמצאים בהם עכשיו.

גדעון סער:

פורום ההסכמות זה על חקיקה.

מזכיר הכנסת אייל ינון:

יש מצב שבו ייתכן וראשי ועדות ירצו לכנס את הוועדות באופן שוטף, בין אם כי
הם לא מתמודדים בבחירות מקדימות בשום מפלגה, בין מסיבות אחרות. יכולות
לעלות בוועדות כל מיני הצעות שיכול להיות שהן בעייתיות ויכול להיות שזה
יפריע לחברי כנסת, שהם לא יכולים להיות נוכחים בישיבות האלה. לכן הצענו
שיו"ר ועדה שרוצה לכנס את הוועדה שלו, יפנה, ונביא את זה בפני פורום
הסכמות, יגיד מה יהיה על סדר היום, נבחן את זה ביחס לתאריך שמוצע - אולי זה
יום שיש בו פריימריז לסיעה מסוימת. אנו רוצים להכניס סדר לטובת החברים
כולם, אחרת כל אחד יוכל לעשות מה שהוא רוצה.

היו"ר דוד טל:

אם יש התנגדות, לי אישית אין בעיה להוריד את הנושא הזה של פורום הסכמות- -

זהבה גלאון:

אדוני, סוכם שיוקם פורום הסכמות, שזה במסגרת הסכמות מקובלות לגבי חקיקה
שתעלה בתקופה הזו של השבוע הזה עד היציאה לפגרה. הכנסת הזו מתנהלת ששים שנה
על פי תקנון ברור – מתכנסים או על פי בקשת ממשלה או על בסיס 25 חתימות. יש
לי הרבה הערכה ליושבי ראש ועדות. אני מכירה למשל יו"ר ועדה אחד, שקוראים לו
דוד טל, שהוועדה הזו יודעת שיש לי אליו חיבה מיוחדת, אבל חוסר הסכמה משווע
למשל עם הצעת החוק שלו לגבי משאל עם. ברגע שאני נותנת בכלל פררוגטיבה – לא
שאני לרגע חושבת שיו"ר ועדת הכנסת ירצה להביא את חוק משאל עם להצבעה – אבל
אני מבקשת לא לחרוג ממה שהיה מאז ועד היום - או כנסת או ממשלה או 25
חתימות.

מזכיר הכנסת אייל ינון:

אנו מדברים על שני דברים שונים. 25 חברי כנסת זה על המליאה.

זהבה גלאון:

נכון, אבל אם ועדה מתכנסת, היא צריכה, נניח חוק, גם להביא אותו למליאה אחר
כך. נאמר שאתה מאשר לדוד טל לכנס את הוועדה, באישור היו"ר. מתכנסת הוועדה,
והיא מקבלת החלטה, שהיא מכינה את חוק משאל עם להצבעה. שיקול הדעת לגבי
המליאה הוא אם 25 חברי כנסת מגיעים ליו"ר. אני נותנת ליו"ר שיקול דעת- -

מזכיר הכנסת אייל ינון:

זה לא חל על חקיקה.

היו"ר דוד טל:

זהבה אומרת שנוריד את ועדת ההסכמות ונוריד את הסמכות של יושבי ראש הוועדה
לבקש מיו"ר הכנסת. את שני אלה מורידים. את ההצעה של יושב ראש – לא יפנה
ליו"ר הכנסת לקבל אישור לכנס ועדה.

מזכיר הכנסת אייל ינון:

המשמעות היא שיו"ר לא יוכל על דעת עצמו לבקש.

גדעון סער:

אני מסכים עם ההערה של זהבה גלאון, שנושא ועדת ההסכמות לא רלוונטי לכינוס
הוועדות. אני גם מספיק מותש בימים האלה מהפניות של כל חברי הכנסת לגבי
החקיקה. מבחינתי, זה עומד להסתיים בשבוע הבא.

לגבי נושא כינוס הוועדות, אי אפשר להעמיד את יו"ר הוועדה בעמדה נחותה לעומת
שליש מחברי הוועדה. צריך לאפשר ליו"ר הוועדה גם לכנס את הוועדה. מה שכן,
צריך להטיל מגבלות בתקופה הזו.

היו"ר דוד טל:

במושב האחרון של הכנסת הקודמת הגבילו - שלוש ישיבות.

גדעון סער:

שלוש זה בסדר, אבל בין אם לפי רצון היו"ר ובין אם ביוזמת החברים, צריך שזה
יהיה במשורה.

היו"ר דוד טל:

זהבה, אם את מסכימה לדעתו של גדעון, נצביע. אם לא, נצביע על ההצעה שלו מול
ההצעה שלך.

ארבל אסטרחן:

יש היום שתי אפשרויות בפגרה; אחת היא שתמיד בפגרה שליש מחברי הוועדה או
הממשלה יכולים לבקש מיו"ר הכנסת שיזמן ישיבת ועדה. בנוסף, יש סמכות לוועדת
הכנסת להטיל על הוועדות, וזה מה שאתם מכירים, שלפני כל פגרה ועדת הכנסת
קובעת – כל הוועדות יישבו X פעמים וכן הלאה. הרעיון עכשיו היה שוועדת הכנסת
לא תסמיך מראש.

גדעון סער:

אתם רוצים שיו"ר ועדה יהיה יו"ר נכה, שלא יוכל לכנס ועדה?

מזכיר הכנסת אייל ינון:

לא, לכן הצענו הצעה אחרת- -

גדעון סער:

אבל זה מעולם לא היה.

היו"ר דוד טל:

אני רוצה להעלות להצבעה שתי אפשרויות; אחת, כפי שהציעה זהבה, שלא תהיה
סמכות ליושבי ראש ועדות לכנס.

זהבה גלאון:

אני רוצה לפעול לפי התקנון, לא לשנות.

מזכיר הכנסת אייל ינון:

ההבדל בין ההצעה של חברת הכנסת גלאון להצעה של חבר הכנסת סער הוא הבדל
מהותי. לפי ההצעה שלך, חברת הכנסת גלאון, לא תהיה אופציה שיו"ר ועדה, אלא
אם כן הוא גייס שליש מחברי הוועדה, הוא יוכל לכנס את הוועדה, כי כדי שיו"ר
יוכל לכנס ועדה, ועדת הכנסת צריכה לקבוע מכסה מראש של מספר פעמים שבה היו"ר
יכול לכנס.

היו"ר דוד טל:

את רוצה שכל יו"ר ועדה יוכל לכנס שלוש פעמים בפגרה?

זהבה גלאון:

כמו שהיה תמיד.

היו"ר דוד טל:

בפעם הקודמת היה שלוש פעמים.

גדעון סער:

קח גם את היוזמה של השליש. זה לא שהוא יכול שלוש והם יכולים שלושים.

היו"ר דוד טל:

שלוש זה יוזמה של היו"ר, לקיים שלוש פעמים, ויש אפשרות, שליש מחברי הוועדה
שיכפו על יו"ר הוועדה לכנס. אני רוצה להשאיר את האפשרות גם לחברי הוועדה,
אם הם בניגוד לדעתו של היו"ר, וגם ליו"ר.

מזכיר הכנסת אייל ינון:

שימו לב, בגלל שאנו נמצאים בפגרת בחירות יש שני נושאים שצריכים לעניין; אחד
זה לגבי מועד הכינוסים, שהיו"ר יקבע את זה על דעת עצמו, וזה יכול ליפול על
מועדים שהם לא נוחים- -

היו"ר דוד טל:

אנו יכולים לקבוע שלושה-ארבעה ימים לפני כן, שהוא ייכנס ויצטרך להודיע
ארבעה או חמישה ימים לפני הכינוס.

מזכיר הכנסת אייל ינון:

דבר שני זה נושאים קונטרוברסליים שעלולים לעלות בוועדות.

דוד רותם:

אני מציע שהוועדה תחליט שאפשר לכנס את הוועדות פעם בשבוע לפחות.

יואל חסון:

מי יבוא לכאן? יש מערכת בחירות, יש פריימריז.

דוד רותם:

יש גם אנשים שיש להם עניין שעבודת הכנסת- -

יואל חסון:

בזמן בחירות- -

היו"ר דוד טל:

נסגור את הדיון הזה. אני צריך לרוץ צפונה, יש נושאים חשובים.

יורם מרציאנו:

לנו אין מחר ועדה מסדרת- -

דוד רותם:

לכן אני מציע שנחליט שאפשר לכנס את הוועדות ארבע פעמים בחודש או פעם בשבוע,
ולקבוע שזה רק הכנה לקריאה שנייה ושלישית.

היו"ר דוד טל:

רבותיי, אני רוצה להעלות להצבעה את ההצעה של זהבה, שאומרת: יו"ר ועדה יוכל
לזמן דיון. באותה מידה שליש מחברי הוועדה יוכלו לזמן דיון, ואז נגיד שפה יש
לנו האיזון. הורדנו את הנושא של ועדת הסכמות. עכשיו צריך לקבוע – בין שלוש
לארבע פעמים, בפגרה.

יעקב מרגי:

הכנסת יוצאת לפגרה – אני לא משפטן, אך היא צריכה לחדול. מליאת הכנסת לא
מתפקדת. לא כל ראשי הוועדות הגונים והוגנים. לא הייתי רוצה לסמוך על שום
גחמה של שום יושב ראש להכין מסמכי מגרה מוכנים לכנסת הבאה. תשאירו הכל
לכנסת הבאה.

יואל חסון:

אני מעריך חלק מחברי הכנסת שמאוד אובססיביים לכינוס ועדות כל יום, כל שעה
בזמן פגרת בחירות. פגרת בחירות היא בחירות. אנו הולכים לבחירות. בזמן
בחירות כל אחד מאתנו, יש לו מפלגה, יש לו דרך, הוא צריך להציג אותה לציבור.
הוא לא יציג אותה פה אלא במחוז הבחירה שלו – ברחוב, בכל מקום אפשרי. זו
הצגה מיותרת, אין בזה אמת, אין בזה דבר, במקרה הטוב היו"ר ישב פה לבד, עם
עוד חבר כנסת שאין לו מפלגה יותר. זה יביא לנו דברים שנצטרך להתמודד אתם
בכנסת הבאה.

צריך לעשות מינימום, רק בעת הצורך. אין צורך לעשות שום ישיבה שוטפת. גם
שלוש פעמים בכל הפגרה זה יותר מדי.

היו"ר דוד טל:

אני רוצה להסב את תשומת לבה של זהבה, לגבי ועדת חוץ וביטחון וועדת כספים,
אני רוצה שנאשר להם שהם יוכלו להתכנס מתי שיצטרכו. חקיקה בפירוש לא. אנו
מדברים על כל הוועדות- -

קריאות:

ביקורת המדינה.

היו"ר דוד טל:

אני נועל את הנושא הזה. חברי הסיעה, תתייעצו, נעלה את זה מחר לדיון נוסף
ואז תהיו יותר מגובשים.

נסים זאב:

אדוני היו"ר- -

היו"ר דוד טל:

סגרתי את הדיון הזה, אני מפעיל שיקול דעת.

  בקשת יו"ר ועדת הכספים להעברת הצ"ח דוד בן-גוריון (תיקון – יד
  בן-גוריון), התשס"ח-2008 מוועדת החינוך, התרבות והספורט – לדיון בוועדת
  הכספים

היו"ר דוד טל:

  הנושא הבא, בקשת יו"ר ועדת הכספים להעברת הצ"ח דוד בן-גוריון (תיקון – יד
  בן-גוריון),

התשס"ח-2008 מוועדת החינוך, התרבות והספורט – לדיון בוועדת הכספים.

יש הסכמה שם בין יושבי ראש הוועדות. מי בעד ירים את ידו? מי מתנגד? אושר.

בקשת יו"ר ועדת החינוך, התרבות והספורט להקדמת הדיון בהצ"ח הפיקוח על
מכונים פסיכומטריים, התשס"ט-2008 (כ/241), לפני הקריאה השנייה והשלישית

היו"ר דוד טל:

הנושא הבא, בקשת יו"ר ועדת החינוך, התרבות והספורט להקדמת הדיון בהצ"ח
הפיקוח על מכונים פסיכומטריים, התשס"ט-2008 (כ/241), לפני הקריאה השנייה
והשלישית.

מי בעד ההצעה ירים את ידו? מי נגד? מי נמנע? אושר.

קביעת ממלא מקום ליו"ר הכנסת בעת היעדרה מן הארץ

היו"ר דוד טל:

קביעת ממלא מקום ליו"ר הכנסת בעת היעדרה מן הארץ.

יו"ר הכנסת הודיעה שתיעדר מן הארץ החל מיום רביעי הנוכחי, 5 בנובמבר, ועד
יום ראשון הבא עלינו לטובה, 9 בנובמבר. בהתאם לסעיף 20א לחוק יסוד: הכנסת,
ועדת הכנסת מבקשת לקבוע ממלא מקום ליו"ר הכנסת לתקופה זו. יו"ר הכנסת
ממליצה למנות כממלא מקומה את סגן יו"ר הכנסת, חבר הכנסת עתניאל שנלר. מי
בעד ירים את ידו? מי נגד? מי נמנע? אושר.

בקשת יו"ר ועדת הפנים והגנת הסביבה להקדמת הדיון בהצ"ח הגבלת שירותי שמירה
בבתים משותפים, התשס"ח-2008, לפני הקריאה השנייה והשלישית

היו"ר דוד טל:

בקשת יו"ר ועדת הפנים והגנת הסביבה להקדמת הדיון בהצ"ח הגבלת שירותי שמירה
בבתים משותפים, התשס"ח-2008, לפני הקריאה השנייה והשלישית.

מי בעד ירים את ידו? מי מתנגד? אושר, פטור מחובת הנחה.

אחמד טיבי:

הצעה לסדר- -

היו"ר דוד טל:

תודה רבה, הישיבה נעולה.

הישיבה ננעלה בשעה 11:10.
