הכנסת התשע-עשרה

נוסח לא מתוקן

מושב שני

פרוטוקול מס' 94

מישיבת ועדת הכנסת

יום רביעי, כ"ח באייר התשע"ד (28 במאי 2014), שעה 14:20

סדר היום:

1. הצעת חוק להגדלת הסיוע לניצולי שואה (תיקוני חקיקה), התשע"ד-2014

2. הצעת חוק להענקת זכויות לניצולי השואה, התשע"ג-2013

3. הצעת חוק זכאות לתגמול לניצולי שואה שעלו לארץ לאחר שנת 1953,
התשע"ד-2014

4. בחירת חבר בוועדה המשותפת לתקציב הביטחון

נכחו:

חברי הוועדה:

יריב לוין – היו"ר

בועז טופורובסקי

דב ליפמן

אורי מקלב

יפעת קריב

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יעקב סימן טוב

הצעת חוק להגדלת הסיוע לניצולי שואה (תיקוני חקיקה), התשע"ד-2014

הצעת חוק להענקת זכויות לניצולי השואה, התשע"ג-2013

הצעת חוק זכאות לתגמול לניצולי שואה שעלו לארץ לאחר שנת 1953, התשע"ד-2014

היו"ר יריב לוין:

אני פותח את הישיבה. על סדר היום: הצעת חוק להגדלת הסיוע לניצולי שואה
(תיקוני חקיקה), התשע"ד-2014 (מ/866). כאן אנחנו רוצים לדון בפיצול ההצעה,
ובקביעת הוועדות שידונו בחלקים המפוצלים על פי הסיכומים שהיו בין ראשי
הוועדות הנוגעות בדבר. ולאחר מכן אנחנו נאשר את העברתן וקביעת הוועדות
שידונו בהצעות החוק הבאות: הצעת חוק להענקת זכויות לניצולי השואה,
התשע"ג-2013, של חבר הכנסת חיים כץ וקבוצת חברי כנסת (פ/1231/19); והצעת
חוק זכאות לתגמול לניצולי שואה שעלו לארץ לאחר שנת 1953, התשע"ד-2014, של
חבר הכנסת אלעזר שטרן וקבוצת חברי כנסת (פ/2318/19).

אני מציע שהיועצת המשפטית ארבל אסטרחן, בקצרה – תסקרי לנו את הסיכום שהיה.

ארבל אסטרחן:

אז אני רק אגיד בקצרה, זה באמת לחזור על מה שנאמר בישיבה הקודמת: מדובר
בהצעת חוק גדולה שכוללת תיקונים לחוקים שונים. ההסכמות הן לפצל את ההצעה
לשני חוקים נפרדים, כך שאחד יעבור לוועדת העבודה, הרווחה והבריאות, והחלק
האחר לוועדת העלייה, הקליטה והתפוצות. מה שמוצע להעביר לוועדת העלייה,
הקליטה והתפוצות אלה פרקים: א' שעניינו מטרה, ג' שעניינו תיקון חוק נכי
רדיפות הנאצים, ד' שעניינו תיקון חוק נכי המלחמה בנאצים והוראות המעבר
והתחילה שקשורות אליהם; ולוועדת העבודה, הרווחה והבריאות יעברו פרק ב'
שעניינו תיקון חוק הטבות לניצולי שואה, ופרק ה' שעניינו תיקון חוק הביטוח
הלאומי, והוראות התחילה והוראות המעבר שקשורות לחוקים האלה.

היו"ר יריב לוין:

וכמו כן, שתי הצעות החוק הפרטיות, גם הן עוברות לוועדת העבודה, הרווחה
והבריאות, לפי העניין.

ארבל אסטרחן:

נכון.

היו"ר יריב לוין:

אוקיי. אז אני מציע שנצביע כך: בואו נצביע קודם כל על ההצעה לפצל את הצעת
החוק הממשלתית. מי בעד?

הצבעה

בעד – פה אחד

נגד – אין

נמנעים – אין

ההצעה לפצל את הצעת החוק להגדלת הסיוע לניצולי שואה (תיקוני חקיקה),
התשע"ד-2014, נתקבלה.

היו"ר יריב לוין:

פה אחד. אין מתנגדים, אין נמנעים. אושר.

עכשיו נעבור לקביעת הוועדות, על פי ההודעה של היועצת המשפטית ארבל אסטרחן,
לגבי החלק שעובר לוועדת העלייה, הקליטה והתפוצות. מי בעד?

הצבעה

בעד – פה אחד

נגד – אין

נמנעים – אין

ההצעה להעביר חלק מהצעת החוק להגדלת הסיוע לניצולי שואה (תיקוני חקיקה),
התשע"ד-2014, לדיון בוועדת העלייה, הקליטה והתפוצות נתקבלה.

היו"ר יריב לוין:

פה אחד. אין מתנגדים, אין נמנעים.

לגבי החלק שעובר לוועדת העבודה, הרווחה והבריאות. מי בעד?

הצבעה

בעד – פה אחד

נגד – אין

נמנעים – אין

ההצעה להעביר חלק מהצעת החוק להגדלת הסיוע לניצולי שואה (תיקוני חקיקה),
התשע"ד-2014, לדיון בוועדת העבודה, הרווחה והבריאות נתקבלה.

היו"ר יריב לוין:

פה אחד. אין מתנגדים, אין נמנעים.

יפעת קריב:

מה זה סעיף 3?

היו"ר יריב לוין:

תיכף נגיע אליו.

מי בעד העברת הצעת החוק הפרטית של חבר הכנסת חיים כץ לוועדת העבודה, הרווחה
והבריאות? מי בעד?

הצבעה

בעד – פה אחד

נגד – אין

נמנעים – אין

ההצעה להעביר את הצעת החוק להענקת זכויות לניצולי השואה, התשע"ג-2013,
לדיון בוועדת העבודה, הרווחה והבריאות נתקבלה.

היו"ר יריב לוין:

פה אחד. אין מתנגדים, אין נמנעים.

מי בעד העברת הצעת החוק של חבר הכנסת אלעזר שטרן, הצעה פרטית גם היא,
לוועדת העבודה, הרווחה והבריאות? מי בעד?

הצבעה

בעד – פה אחד

נגד – אין

נמנעים – אין

ההצעה להעביר את הצעת חוק זכאות לתגמול לניצולי שואה שעלו לארץ לאחר שנת
1953, התשע"ד-2014, לדיון בוועדת העבודה, הרווחה והבריאות נתקבלה.

היו"ר יריב לוין:

פה אחד. אין מתנגדים, אין נמנעים. אושר.

בחירת חבר בוועדה המשותפת לתקציב הביטחון

היו"ר יריב לוין:

סעיף 3: על פי האישור בעניין הרכב הוועדה המשותפת לתקציב הביטחון שמורכבת
מנציגים מוועדת החוץ והביטחון ומוועדת הכספים, הורחב הרכב הוועדה. אלה
החלטות שכבר התקבלו בעבר. יש מקום פנוי לסיעות האופוזיציה. הודיע לי חבר
הכנסת איתן כבל על כך שבמקום הפנוי לסיעות האופוזיציה מבקשים למנות מטעם
ועדת הכספים את חברת הכנסת זהבה גלאון, ובכך גם תהיה סוף כל סוף לפחות אישה
אחת שחברה בוועדה הזאת, ובזה נעשה גם התקדמות שאיננה מספקת, אך היא בבחינת
יותר טוב משום דבר, כפי שהתריעה בפנינו חברת הכנסת יפעת קריב ובצדק.

בועז טופורובסקי:

זה מקום שכבר חיכינו לו הרבה זמן שיאיישו אותו?

היו"ר יריב לוין:

לא. הרבה זמן זה עניין יחסי. זה מקום שנוצר לפני שבוע. בקצב שזה הולך פה
זה - - -

בועז טופורובסקי:

וזה המקום לחבר אופוזיציה, וזה - - -

היו"ר יריב לוין:

נכון. נכון.

יפעת קריב:

וחבר אופוזיציה ממין אישה, כי זה - - -

היו"ר יריב לוין:

כן. חברת הכנסת זהבה גלאון עונה על שני התנאים האלה בוודאות, והיא אפילו גם
חברה בוועדת הכספים כך שהיא עונה ממש על כל התנאים.

מי בעד לאשר את המינוי של חברת הכנסת זהבה גלאון?

הצבעה

בעד – פה אחד

נגד – אין

נמנעים – אין

ההצעה למנות את חברת הכנסת זהבה גלאון כחברה בוועדה המשותפת לתקציב הביטחון
נתקבלה.

היו"ר יריב לוין:

פה אחד. נגד – אין; נמנעים – אין. אושר.

תודה רבה. הישיבה נעולה.

הישיבה ננעלה בשעה 14:29.
