הכנסת העשרים

מושב רביעי

פרוטוקול מס' 379

מישיבת ועדת הכנסת

יום שלישי, ה' באב התשע"ח (17 ביולי 2018), שעה 9:40

סדר היום:

1. פניית יו"ר הוועדה המשותפת, חה"כ אמיר אוחנה בדבר טענת נושא חדש בעת
הדיון בהצעת חוק-יסוד: ישראל – מדינת הלאום של העם היהודי.

2. בקשה להעברת הצעת חוק השידור הציבורי הישראלי (תיקון מס' 8) (תיקון -
ביטול הפיצול של תאגיד השידור הישראלי לתאגיד החדשות), התשע"ח-2018
(פ/5584), מוועדת הכלכלה לדיון בוועדה המשותפת לוועדת הכנסת ולוועדת הכלכלה
לדיון בהצעת חוק השידור הציבורי (מ/1237).

נכחו:

חברי הוועדה:

מכלוף מיקי זוהר – היו"ר

אמיר אוחנה

דוד ביטן

אחמד טיבי

איילת נחמיאס ורבין

פנינה תמנו שטה

חברי הכנסת:

קארין אלהרר

יוסף ג'בארין

שולי מועלןם-רפאלי

מיכל רוזין

ייעוץ משפטי:

גור בליי

יעל סלנט

מנהל/ת הוועדה:

אתי בן יוסף

רישום פרלמנטרי:

אהובה שרון, חבר תרגומים

פניית יו"ר הוועדה המשותפת, חה"כ אמיר אוחנה בדבר טענת נושא חדש בעת הדיון
בהצעת חוק-יסוד: ישראל – מדינת הלאום של העם היהודי.

בקשה להעברת הצעת חוק השידור הציבורי הישראלי (תיקון מס' 8) (תיקון - ביטול
הפיצול של תאגיד השידור הישראלי לתאגיד החדשות), התשע"ח-2018 (פ/5584),
מוועדת הכלכלה לדיון בוועדה המשותפת לוועדת הכנסת ולוועדת הכלכלה לדיון
בהצעת חוק השידור הציבורי (מ/1237).

היו"ר מכלוף מיקי זוהר:

אני מתכבד לפתוח את ישיבת ועדת הכנסת. נתחיל בבקשה להעברת הצעת חוק השידור
הציבורי הישראלי (תיקון מס' 8) (תיקון - ביטול הפיצול של תאגיד השידור
הישראלי לתאגיד החדשות), התשע"ח-2018 (פ/5584), מוועדת הכלכלה לדיון בוועדה
המשותפת לוועדת הכנסת ולוועדת הכלכלה לדיון בהצעת חוק השידור הציבורי
(מ/1237). הראשונה, הצעת החוק הממשלתית והשנייה הצעת חוק פרטית של איתן כבל
שהוא מבקש להעביר אותה לדיון בוועדה המשותפת. איתן כבל רצה להצמיד את החוק
שלו לביטול הפיצול ולכן הוא העביר אותו אתמול.

קארין אלהרר (יש עתיד):

רוצים פיצול או לא רוצים פיצול?

היו"ר מכלוף מיקי זוהר:

כבר כמעט סיימנו את החקיקה של ביטול הפיצול. כבל רצה להצמיד את החוק שלו.

קארין אלהרר (יש עתיד):

הבנתי שאתה רוצה פיצול.

היו"ר מכלוף מיקי זוהר:

אני רציתי פיצול אבל ראש הממשלה רוצה ביטול של פיצול.

קארין אלהרר (יש עתיד):

ואחרי האירוויזיון תחזירו את הפיצול?

היו"ר מכלוף מיקי זוהר:

בואו נחכה שהאירוויזיון יתקיים.

איילת נחמיאס ורבין (המחנה הציוני):

אני מרשה לך להתענג על הרגע הזה של ביטול הפיצול.

היו"ר מכלוף מיקי זוהר:

בואו נראה מה יהיו תוצאות האירוויזיון.

הבקשה שלי היא לקחת את החוק של כבל מוועדת הכלכלה לוועדה שלי - זה כמובן
מוסכם על כבל – כדי שנוכל להצמיד את החוקים.

אחמד טיבי (הרשימה המשותפת):

אנחנו בעד להצמיד.

היו"ר מכלוף מיקי זוהר:

מי בעד? מי נגד?

הצבעה

בעד – רוב

נגד – מיעוט

נתקבל.

היו"ר מכלוף מיקי זוהר:

ההחלטה התקבלה.

פניית יו"ר הוועדה המשותפת לוועדת חוקה, חוק ומשפט וועדת הכנסת, חבר הכנסת
אמיר אוחנה בדבר טענת נושא חדש בעת הדיון בהצעת חוק-יסוד: ישראל – מדינת
הלאום של העם היהודי.

מי רוצה לנמק את הנושא החדש?

אחמד טיבי (הרשימה המשותפת):

אני.

היו"ר מכלוף מיקי זוהר:

חבר הכנסת טיבי, בתום חוק הלאום לא בטוח שנוכל לתת לכם להמשיך לנמק נושאים
חדשים.

אחמד טיבי (הרשימה המשותפת):

זה נכון. אני מודה לך על הכנות ועל הפירוש המדויק.

היו"ר מכלוף מיקי זוהר:

חס וחלילה. זו הייתה הלצה.

אחמד טיבי (הרשימה המשותפת):

אנחנו שייכים לזן מיוחד שמדבר בכל מקום ופועל בכל מקום.

היו"ר מכלוף מיקי זוהר:

אנחנו נאפשר לכם את זה לנצח. תאמין לי.

אחמד טיבי (הרשימה המשותפת):

אתם תאפשרו לנו.

היו"ר מכלוף מיקי זוהר:

נכון. אנחנו הרוב והרוב יאפשר למיעוט את זכותו ואת יומו.

אחמד טיבי (הרשימה המשותפת):

מה הסדר עכשיו? אתה מאפשר לי לדבר ומה אחר כך?

היו"ר מכלוף מיקי זוהר:

אחר כך עוברים להצבעה.

אחמד טיבי (הרשימה המשותפת):

רק אני מדבר?

היו"ר מכלוף מיקי זוהר:

כל מי שהגיש. כמה בקשות לנושא חדש?

יעל סלנט:

שניים.

היו"ר מכלוף מיקי זוהר:

גם ג'בארין וגם מיכל רוזין.

אחמד טיבי (הרשימה המשותפת):

אדוני היושב ראש, נכנסו אלמנטים חדשים לסעיף השפה הערבית, שונו דברים ולכן
אני מבקש להצביע.

היו"ר מכלוף מיקי זוהר:

מי עוד רוצה לנמק את הנושא החדש? מיכל רוזין?

אחמד טיבי (הרשימה המשותפת):

אף אחד לא רוצה לנמק.

איילת נחמיאס ורבין (המחנה הציוני):

הצבעה עכשיו.

היו"ר מכלוף מיקי זוהר:

נעבור להצבעה.

חברת הכנסת מיכל רוזין, אנחנו נאפשר לך לנמק את הרביזיה.

מיכל רוזין (מרצ):

בוקר טוב. אני חייבת לומר שזה בין הפעמים היחידות שאני באה לנמק נושא חדש
ואכן יש נושא חדש. גם לפי יושב ראש הוועדה, היועץ המשפטי של הוועדה, שיניתם
את הסעיף הזה וטוב ששיניתם אותו, לא אמרתי שרע ששיניתם אותו, הורדתם את
ועדות הקבלה, הורדתם את העובדה שניתן למנוע מקבוצות אוכלוסייה כאלה ואחרות
לבוא לגור במקומות מסוימים אבל עדיין גם אם שיניתם, השארתם כמובן את האפליה
בחוק ואנחנו לא מסכימים לה. לכן יש כאן בהחלט נושא חדש. זה לא שינוי מילה
ולא שינוי נוסח אלא לגמרי שינוי מהותי שמדבר על משהו אחר לגמרי, על עידוד
התיישבות שזה לא כמו יכולת לומר למישהו לא לבוא.

יש הרגשה שיש לחצים בתוך הקואליציה מזה שעומד בראש.

היו"ר מכלוף מיקי זוהר:

יש דרישה של ראש הממשלה לסיים את החוק במושב הזה. זו דרישה שלו.

איילת נחמיאס ורבין (המחנה הציוני):

אתם פיונים?

היו"ר מכלוף מיקי זוהר:

אנחנו לא פיונים. אנחנו עובדים בסופו של דבר למען עם ישראל. מי שמוביל את
עם ישראל, זה ראש ממשלת ישראל. המדיניות שלו מיושמת כאן בכנסת הלכה למעשה.

פנינה תמנו (יש עתיד):

גם אם החוק סותר את היותנו מדינה דמוקרטית?

היו"ר מכלוף מיקי זוהר:

החוק אינו סותר את היותנו מדינה יהודית ודמוקרטית. להפך. הוא מחזק את המושג
הזה.

מיכל רוזין (מרצ):

חבר הכנסת מכלוף מיקי זוהר, אנא לשמור על זכות הדיבור. לא נהוג שהיושב ראש
מפריע לי לסיים את דבריי.

היו"ר מכלוף מיקי זוהר:

אבל הוא רשאי.

מיכל רוזין (מרצ):

אכן הוא רשאי. רשאי, זה לא אומר שהוא צריך.

אני שוב חוזרת ואומרת, התחלתי לומר ומיד קפצת, אבל רק חיזקת את דבריי ולא
תקפת אותם, שכל החברות בקואליציה אינן מרוצות בלשון המעטה מהחוק, אינן
רוצות את החוק, מבינות שהוא בעייתי ומיותר, שהוא רק מציק ומהווה סוג של
הסתה והפרד ומשול בחברה הישראלית, מה שמיותר לנו היום כי כולנו צריכים
להיות מאוחדים מול האתגרים סביבנו. לכן אני חושבת שיש כאן איזה ניסיון
להשיג איזה הישג מדומה.

היו"ר מכלוף מיקי זוהר:

חברת הכנסת רוזין, משפט אחרון.

מיכל רוזין (מרצ):

לכן השאלה האם הצעת החוק הזאת שעליה נצביע היום-מחר מסמלת את סוף ממשלת
נתניהו או ממשלות נתניהו לדורותיהן כי אנחנו הולכים לבחירות ואז נוכל
להחליף את השלטון ונוכל לחוקק את החוק מחדש ולשנות אותו ולתקן אותו.

היו"ר מכלוף מיקי זוהר:

או שכן או שלא.

מיכל רוזין (מרצ):

נראה שראש הממשלה מתעקש על זה על מנת להראות הוא עושה מול בנט, מול כחלון,
שהוא יגיד שהוא הביא את זה.

היו"ר מכלוף מיקי זוהר:

תודה. חבר הכנסת יוסף ג'בארין.

יוסף ג'בארין (הרשימה המשותפת):

כבוד יושב ראש הוועדה, אני רוצה לומר לך שלפעמים מגישים בקשה על נושא חדש
כדי למשוך זמן ולנקוט בסחבת. אנחנו מכירים את זה. אני רוצה לומר לך, והיועץ
המשפטי נמצא כאן אתנו, שבסעיף הזה יש את כל הנימוקים המהותיים מדוע זה נושא
חדש. אם זה לא נושא חדש, אני לא יודע מה זה נושא חדש ואני אסביר למה.

אחרי הקריאה הראשונה היה חלק מאוד חזק ומהותי בתוך סעיף 4(2) שקובע שלדוברי
השפה הערבית – אלה אנחנו האזרחים שמוגדרים בחוק הזה כאזרחים סוג ב' או ג' –
הזכות לנגישות לשונית לשירותי המדינה. לכן זאת גם שפה מאוד חזקה של זכות
וגם נגישות לכל שירותי המדינה. זה היה סעיף מאוד חזק שאולי היה בו קצת כדי
לנטרל את העובדה שיש כאן שינוי משפטי במעמדה של השפה הערבית, לעומת המצב
הקודם שהיא שפה רשמית למצב שיש לה מעמד מיוחד. כל זמן שאמרנו שיש פגיעה
בשפה הערבית, התשובה הייתה: לא פוגעים בשפה, הנה, תראו את 4(ב) שמשאיר את
הזכות לנגישות.

אחרי הקריאה הראשונה פשוט מחקו את החלק הזה שהוא החלק הכי חשוב בסעיף. האמת
היא שאפשר לבטל את כל מה שכתוב בסעיף ולהשאיר את החלק הזה. זה החלק הכי
חשוב. מברים גם על זכות וגם על שירותי המדינה. לכן אני חושב שיש כאן שינוי
מאוד מהותי ואני מקווה שהיועץ המשפטי יראה את העניין הזה. אי אפשר לוותר על
המילה זכות.

היו"ר מכלוף מיקי זוהר:

נשמע עכשיו את היועץ המשפטי. היו כאן שלוש טענות לנושא חדש ואני מבקש ממך
להתייחס.

פנינה תמנו (יש עתיד):

המדינה מתהדרת בהנגשה.

היו"ר מכלוף מיקי זוהר:

היו שלוש הנמקות, של מיכל רוזין, של אחמד טיבי ושל יוסף ג'בארין.

יוסף ג'בארין (הרשימה המשותפת):

אי אפשר לבטל זכות שקיימת בקריאה הראשונה. זכות.

היו"ר מכלוף מיקי זוהר:

אני מבקש מהיועץ המשפטי להתייחס לפני שאני עובר להצבעה.

גור בליי:

אנחנו סבורים שהתיקונים האלה לא חורגים מגדר הצעת החוק. ועדות בקריאה שנייה
ושלישית יכולות לעשות תיקונים מאוד משמעותיים בסעיפי החוק. השאלה האם
התיקונים לא חורגים מגדר הנושא של הצעת החוק. התוצאה יכולה להיות מאוד מאוד
שונה אבל אם היא עוסקת באותו נושא, היא לא נחשבת חורגת מגדר הנושא.

יוסף ג'בארין (הרשימה המשותפת):

אבל זה ביטול זכות. ביטול זכות, זאת כבר חריגה.

אמיר אוחנה (הליכוד):

מה פתאום. למה אתה קובע את זה?

יוסף ג'בארין (הרשימה המשותפת):

מחקו את הסעיף.

פנינה תמנו (יש עתיד):

למה להתעקש על זה?

היו"ר מכלוף מיקי זוהר:

אני מבקש לאפשר ליועץ המשפטי להשלים את ההסבר.

גור בליי:

ככל שמדובר בסעיף 4(ב), הנושא עליו מדובר כאן הוא הנושא של איך מנגישים את
הגישה לשירותים ממלכתיים לדוברי השפה הערבית. בעניין הזה יש שינוי משמעותי,
אין זכות לנגישות. אנחנו מדברים שהסדרת השילוט והנגישות תהיה בחוקים אבל
בסופו של דבר הנושא הוא אותו נושא, באיזו צורה האזרח הערבי יוכל לגשת ולקבל
שירות משירותי המדינה.

לגבי סעיף 7, הסעיף מלכתחילה עסק בשאלת ההתיישבות הקהילתית או באופן רחב
יותר.

יוסף ג'בארין (הרשימה המשותפת):

לא של יהודים.

גור בליי:

לרבות לבני דת אחת ובני לאום אחד. זאת אומרת, לרבות התיישבות רק ליהודים
כמו גם לאומים אחרים.

היו"ר מכלוף מיקי זוהר:

אני מבקש לסיים. אני רוצה לעבור להצבעה.

קארין אלהרר (יש עתיד):

לא.

היו"ר מכלוף מיקי זוהר:

כן. אני מבקש ממך לסיים.

אחמד טיבי (הרשימה המשותפת):

התייעצות סיעתית.

היו"ר מכלוף מיקי זוהר:

התייעצות סיעתית. הצבעה בשעה 09:58.

אחמד טיבי (הרשימה המשותפת):

לא. לפי התקנון, כמה זמן יש להתייעצות סיעתית?

היו"ר מכלוף מיקי זוהר:

שלוש דקות.

קריאה:

חמש דקות.

אחמד טיבי (הרשימה המשותפת):

חמש דקות. אין הצבעה.

היו"ר מכלוף מיקי זוהר:

מה פתאום? שלוש דקות.

אחמד טיבי (הרשימה המשותפת):

חמש דקות. אין הצבעה.

היו"ר מכלוף מיקי זוהר:

הצבעה בשעה 10:00 באישור היושב ראש שאני מדבר אתו עכשיו.

פנינה תמנו (יש עתיד):

בשעה 10:01.

אחמד טיבי (הרשימה המשותפת):

אגב, בשביל הנושא הזה אני זקוק ל-20 דקות.

(הישיבה נפסקה בשעה 09:55 ונתחדשה בשעה 10:00.)

היו"ר מכלוף מיקי זוהר:

אני מתכבד לחזור לדיון אחרי התייעצות סיעתית. חברי האופוזיציה מתבקשים
להיכנס לדיון. אני רוצה לעבור להצבעה.

איילת נחמיאס ורבין (המחנה הציוני):

היועץ המשפטי של הוועדה מדבר עם היועץ המשפטי לכנסת.

היו"ר מכלוף מיקי זוהר:

יש אישור יושב ראש לעשר דקות נוספות. הגשנו בקשה כדין ואושרו לנו עשר דקות.
אני רוצה להצביע. אנחנו עושים את ההצבעה, אתם תצביעו נגדה ואנחנו נצביע
בעדה.

אמיר אוחנה (הליכוד):

אדוני היושב ראש, יש לכנסת הזאת יושב ראש ולא קוראים לו איל ינון, עם כל
הכבוד.

קריאה:

יש כאן יועץ משפטי לכנסת. אנחנו העלינו טענה שזה לא נושא חדש.

היו"ר מכלוף מיקי זוהר:

הצבעה תהיה בכל מקרה בשעה 10:07.

קריאה:

דיברנו עם איל ינון.

היו"ר מכלוף מיקי זוהר:

אני מבקש לא להפריע לתשובה של היועץ המשפט.

גור בליי:

שני דברים. אני מבין שגם פנו ליועץ המשפטי ואני רוצה לחזור ולהבהיר
לפרוטוקול שלא אמרתי בשום שלב שזה לא שינוי משמעותי. אמרתי שבהחלט יש כאן
שינויים משמעותיים בשני החוקים - - -

אמיר אוחנה (הליכוד):

שהם אינם נושא חדש.

גור בליי:

אבל הם לא חורגים מגדר הנושא שזה המבחן לשאלת נושא חדש. לרגע לא אמרנו
שהשינויים עצמם הם לא משמעותיים. מותר לעשות שינויים אפילו מפליגים כשהם
בגדר אותו נושא. זו הבהרה אחת.

לגבי הנושא השני. איל אמר שאם היושב ראש אישר להמשיך, אין מניעה להמשיך.

היו"ר מכלוף מיקי זוהר:

חבר הכנסת טיבי, אני חייב לומר, אתה בעל ניסיון. הוכחת את ניסיונך, כמעט
הצלחת אבל הניסיון היה באמת ניסיון אמיץ.

קריאה:

נפלת כמו גיבור.

היו"ר מכלוף מיקי זוהר:

אנחנו מעריכים שאתה לא תרפה עד שהחוק יתקבל.

אני רוצה לעבור להצבעה.

מי בעד טענת נושא חדש?

יוסף ג'בארין (הרשימה המשותפת):

לערבים מותר להצביע?

היו"ר מכלוף מיקי זוהר:

בינתיים.

מי נגד?

הצבעה

בעד – 6

נגד – 10

טענת נושא חדש לא נתקבלה.

אחמד טיבי (הרשימה המשותפת):

רביזיה. אי אפשר לעשות רביזיה אלא רק אחרי חמש דקות מינימום.

היו"ר מכלוף מיקי זוהר:

טענת נושא חדש לא נתקבלה.

הוגשה רביזיה. היא תוצבע מחר בבוקר. תודה רבה. הישיבה נעולה.

הישיבה ננעלה בשעה 10:07.
