הכנסת העשרים

מושב רביעי

פרוטוקול מס' 327

מישיבת ועדת הכנסת

יום שני, כ' בשבט התשע"ח (05 בפברואר 2018), שעה 10:30

סדר היום:

א. קביעת ועדות לדיון בהצעות החוק:

1.הצעת חוק הכניסה לישראל (תיקון מס' 30 והוראות שעה), התשע"ח-2018,
(מ/1193

2. הצעת חוק מינוי ייצוג משפטי לקטין (תיקוני חקיקה), התשע"ח-2017
(פ/4715/20), של חה''כ שולי מועלם-רפאלי.

ב. פנית חה"כ עליזה לביא בדבר עיכוב הדיון בוועדת העבודה, הרווחה והבריאות
בהצעת חוק שעות עבודה ומנוחה (תיקון מס' 15) (סירוב לעבוד ביום המנוחה
השבועי), התשע"ו-2016.

ג. בקשת יושב-ראש ועדת העבודה, הרווחה והבריאות להעברת הצעת חוק לשמירה על
בטיחות מעליות, התשע''ח-2017 (מ/1170), מוועדת העבודה, הרווחה והבריאות
לוועדת הכלכלה.

ד. שינוי מועד לשעת שאלות.

נכחו:

חברי הוועדה:

מכלוף מיקי זוהר – היו"ר

ישראל אייכלר

דוד ביטן

יואב בן צור

אחמד טיבי

רועי פולקמן

חברי הכנסת:

יפעת שאשא ביטון

איתן ברושי

דב חנין

מרב מיכאלי

יוליה מלינובסקי

חמד עמאר

מוזמנים:

מזכירת הכנסת ירדנה מלר-הורוביץ

גור בליי – יועמ"ש ועדת החוקה, חוק ומשפט

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

1. הצעת חוק הכניסה לישראל (תיקון מס' 30 והוראות שעה), התשע"ח-2018,
מ/1193

היו"ר מכלוף מיקי זוהר:

בוקר טוב. אני מתנצל על האיחור. אני מבקש לפתוח את ישיבת ועדת הכנסת. יש
לנו היום סדר יום מעניין כמו בכל דיון. נתחיל עם קביעת ועדות לדיון בהצעות
חוק: ראשית, הצעת חוק הכניסה לישראל (תיקון מס' 30 והוראת שעה),
התשע"ח-2018, והצעת חוק מינוי ייצוג משפטי לקטין (תיקוני חקיקה),
התשע"ח-2017, של חברת הכנסת שולי מועלם. אז נתחיל בהצעת חוק הכניסה לישראל.
המציע פה? המציע לא כאן אך כמובן שהממשלה לא הגיעה - -

ארבל אסטרחן:

לא, הם לא מגיעים.

מרב מיכאלי (המחנה הציוני):

שוב, הממשלה אין לה מעמד בדיונים האלה, זה דיונים פנים-פרלמנטריים לחלוטין.

היו"ר מכלוף מיקי זוהר:

אוקי, טוב לדעת. אנחנו עוד בחיתולינו, לומדים את העבודה תוך כדי תנועה. אז
הרעיון היה או ועדת הפנים והגנת הסביבה או הוועדה למאבק בנגע הסמים. יו"ר
ועדת הפנים צלצל אלי ואמר שהוא סבור שזה צריך להיות אצלו והוא גם שלח אפילו
מכתב בעניין. כמובן שכנוהג - -

מרב מיכאלי (המחנה הציוני):

הכניסה לישראל זה לא חוץ וביטחון?

היו"ר מכלוף מיקי זוהר:

לא.

ארבל אסטרחן:

לא.

היו"ר מכלוף מיקי זוהר:

בנוהג המקובל אנחנו תמיד שואלים את עמדת היועצת המשפטית, שתגיד לנו את
עמדתה. היא חושבת שזה פנים. אז לכן, אני מבקש להביא להצבעה להעביר את החוק
הזה לוועדת הפנים. האם יש מישהו שרוצה לומר משהו לפני שאנחנו מגיעים
להצבעה? לא.

אז מי בעד ההחלטה להעביר את זה לוועדת הפנים? מי נגד? מי נמנע?

הצבעה

בעד – הרוב

נגד – אין

נמנעים – אין

ההחלטה אושרה.

היו"ר מכלוף מיקי זוהר:

זה אושר פה אחד.

2. הצעת חוק מינוי ייצוג משפטי לקטין (תיקוני חקיקה), התשע"ח-2017,
פ/4715/20, הצעת ח"כ שולי מועלם-רפאלי

היו"ר מכלוף מיקי זוהר:

הנושא השני: הצעת חוק מינוי ייצוג משפטי לקטין. חברת הכנסת שולי מועלם
צלצלה אלי הבוקר וביקשה להעביר את זה לוועדת חוקה. אנחנו תכף נשמע - -

מרב מיכאלי (המחנה הציוני):

אני תומכת, אני יכולה לייצג את עמדתה.

היו"ר מכלוף מיקי זוהר:

אז תכף נשמע קודם כל את היועצת המשפטית ותאחר כך את חברי הכנסת. היועצת
המשפטית, מה עמדתך לגבי החוק הזה?

ארבל אסטרחן:

ההצעה היא שיהיה בוועדת חוקה לתיקון שני חוקים, גם לחוק הנוער (טיפול
והשגחה) וגם לחוק סיוע משפטי. שניהם חוקים שנדונים תדיר בוועדת החוקה.

היו"ר מכלוף מיקי זוהר:

אוקי, ויש פניה של חברת הכנסת יפעת שאשא ביטון, שעכשיו תציג את עמדתה,
שסבורה שזה צריך לעבור לוועדה לזכויות הילד.

יפעת שאשא ביטון (כולנו):

ראשית, אני מוכרחה לומר שגם לי יש הצעת חוק זהה שתוצמד. גם הצעת החוק של
חברת הכנסת שולי מועלם בנויה להצעת החוק שלי. הוועדה לזכויות הילד דנה מזה
מספר שנים, עוד טרם זמני, בכל הסוגיה של ייצוג משפטי של קטינים. גם בקדנציה
הנוכחית עסקנו בזה בצורה מאוד מאוד אינטנסיבית, בעיקר בכל הנושא שקשור
למקומו של הילד בתהליך שם גירושים. אנחנו מלווים הרבה מאוד מקרים פרטיים
ולומדים ברמה המקצועית על ההתנהלות של ההליכים השונים ולכן, אני חושבת
שבגלל הידע המקצועי המצטבר הלכה למעשה בוועדה לזכויות הילד, חשוב שזה יהיה
שם. אגב, גם האמנה לזכויות הילד מדברת על הנושא של הזדמנות להשפיע בכל הליך
שיפוטי או מנהלי הנוגע לו במישרין או בעקיפין באמצעות נציג או גוף מתאים.
זאת אומרת, זה מתחבר ישירות להצעת החוק שלנו.

דוד ביטן (הליכוד):

מיקי, אני גם תומך בבקשה. ועדת חוקה מאוד עמוסה ולכן, ניתן להעביר את זה
לוועדה אחרת.

רועי פולקמן (כולנו):

- - -

היו"ר מכלוף מיקי זוהר:

אני נוטה לחשוב שאולי כדאי לעשות פה ועדה משותפת בין שתי הוועדות.

רועי פולקמן (כולנו):

גם יש חוק הסדרים עכשיו אז אם רוצים לקדם את זה, ועדת חוקה תהיה עמוסה.

חמד עמאר (ישראל ביתנו):

יש לי דיון בוועדת חוקה שמחכה כבר יותר מחמישה, שישה חודשים ולא מצליחים
להגיע אפילו - -

היו"ר מכלוף מיקי זוהר:

שמעתי על הבעיה הזאת.

חמד עמאר (ישראל ביתנו):

לכן, גם אני סבור שאין מקום להעביר שום דבר לוועדת החוקה כל עוד היא עמוסה
בעומס הזה, אין מקום להעביר את זה לוועדת חוקה.

דוד ביטן (הליכוד):

גם אין צורך בוועדת חוקה.

גור בליי:

רק לחדד: מדובר פה בנושא שהוא במובהק נושא שוועדת חוקה עוסקת בו כל הזמן
ובאופן שוטף. זכויות קטינים, הגנה על קטינים, הנושא של חוק אימוץ ילדים - -

דוד ביטן (הליכוד):

- - -

מרב מיכאלי (המחנה הציוני):

רגע, תן לו להסביר. הוא לא ניסן, הוא היועץ המשפטי, אל תפריע לו באמצע.

אחמד טיבי (הרשימה המשותפת):

למה אתם לא מצליחים להביא שום חוקים ולקדם אותם בוועדה חוקה אם יש לכם כל
כך הרבה זמן? החוק שלי שוכב שם כבר מהתחלת הקדנציה ואתם לא מצליחים להביא
אותו כי אין לכם זמן.

מרב מיכאלי (המחנה הציוני):

- - -

היו"ר מכלוף מיקי זוהר:

חמד, אם אפשר לאפשר לו בבקשה.

גור בליי:

אנחנו מקדמים - רק בשבועות האחרונים קידמנו לא מעט הצעות חוק פרטיות כמובן
לצד הצעות חוק ממשלתיות, וזה נכון שהוועדה עובדת בצורה מאוד אינטנסיבית אבל
הנושאים האלה הם נושאים שבמובהק הם נושאים שבתחום ההתמחות גם של הוועדה, גם
של צוות הייעוץ המשפטי שמלווה אותם בכל הנושאים שקשורים בנושא הזה. לכן,
אני חושב שחוק הסיוע המשפטי זה חוק שכל התיקונים שלו נדונים אצלנו. הנושאים
של חוק הנוער, הנושא של אימוץ ילדים, גם כן התיקונים נוגעים בוועדת חוקה.
אז אין שום הצדקה לקחת את זה מוועדת חוקה כי זה הנושאים שלנו, זה בליבה, זה
לא נושא שהוא על התפר.

יפעת שאשא ביטון (כולנו):

כבוד היושב ראש, אנחנו לא עוסקים פה – אני רוצה להתייחס לנושא של הייעוץ
המשפטי: אני לא יודעת אם יש ועדה חוץ מהוועדה לזכויות הילד, שבליבה שלה
עיסוק בעניינם של קטינים. זאת אומרת, אי אפשר לבוא ולומר שוועדת חוקה עוסקת
בדיוק בנושאים האלה. זה נכון, כבודה של ועדת חוקה במקומה מונח וועדת חוקה
עוסקת בעוד הרבה מאוד תחומים אחרים אבל מי שמתמקצע ועוסק באופן ייעודי
וספציפי בנושא של קטינים זו הוועדה לזכויות הילד.

עכשיו, כל דבר יכול להגיע אליכם ויהיה רלוונטי. אני חושבת שאין חוק רלוונטי
מזה כדי להגיע אלינו לוועדה, מה גם שמבחינת העומס אנחנו יכולים לתת מענה
אמתי לקדם את - -

היו"ר מכלוף מיקי זוהר:

אני אגיד את האמת: בעיני טענת העומס היא טענה נכונה. לגבי אופי ההצעה, יכול
להיות שהיא יותר מתאימה לוועדת חוקה מאשר לוועדה לזכויות הילד אבל אני חושב
שטענת העומס לגבי ועדת חוקה היא טענה מוצדקת. אני לא פעם ראשונה שומע שהרבה
מאוד מקרים – אגב מרב, אני חושב שגם את סבורה שמדובר בחוק חשוב.

מרב מיכאלי (המחנה הציוני):

אין בכלל ויכוח.

היו"ר מכלוף מיקי זוהר:

אם הוא יתקע בוועדת חוקה חצי שנה אז לא עשינו בזה כלום. אם יושבת פה יושבת
ראש ועדה שאין לה עומס בוועדה והיא יכולה להביא את זה בצורה מהירה לקריאה
שנייה ושלישית, יכול להיות שאנחנו צריכים לעשות את זה.

יפעת שאשא ביטון (הוועדה המיוחדת לזכויות הילד):

חקיקה אין לנו, אנחנו נשמח לקדם את זה.

מרב מיכאלי (המחנה הציוני):

אבל מהירות היא לא הדבר היחידי.

היו"ר מכלוף מיקי זוהר:

לא, גם ביעילות. לא רק במהירות.

מרב מיכאלי (המחנה הציוני):

זה לא עניין של יעילות, עניין של מקצועיות.

יפעת שאשא ביטון (הוועדה המיוחדת לזכויות הילד):

סליחה, את מפקפקת במקצועיות של הוועדה לזכויות הילד?

מרב מיכאלי (המחנה הציוני):

אני רק ברשות דיבור, אני רק רוצה לסיים את דברי. אני רוצה להגיד שבכנסת
הזאת יש שיבוש מוחלט בנהלי העבודה של הכנסת, ומסיבות פוליטיות יש יותר מדי
נושאים. הכנסת מחולקת לוועדות מסיבה, ומקדמת דנא יש היגיון למה הצעות
מתחומים מסוימים נשלחות לוועדות מסוימות. מצטבר ידע שהוא ידע שעובר בתוך
הוועדה לדורותיה. ידע גם בלשכה המשפטית, גם בשדרת ההנהלה של הוועדה וגם
חברי וחברות כנסת שבוחרות בוועדת חוקה לשבת בה שנים מסיבות. זה ידע שיש לו
משמעות, יש עומק לידע הזה.

עכשיו, הוועדה לזכויות הילד עושה עבודה טובה ומצוינת. היא לא מצוידת בכלים
בשביל לטפל בחוקים האלה כמו שצריך. אם יש עומס, אז צריך לטפל - -

רועי פולקמן (כולנו):

ויש תחומי חפיפה.

מרב מיכאלי (המחנה הציוני):

אין פה תחומי חפיפה ואני אסביר מדוע: - -

יפעת שאשא ביטון (הוועדה המיוחדת לזכויות הילד):

ארבל, אני חושבת שצריכה להיות התייחסות לגבי המקצועיות של הוועדה לזכויות
הילד.

מרב מיכאלי (המחנה הציוני):

תסלחו לי רגע, אני רוצה להסביר משהו: הדבר דומה לזה שאני הייתי באה וטוענת
שכל חוק שעוסק באיזה שהוא אופן בנשים צריך להידון בוועדה לקידום מעמד
האישה, ולא כן היא. אין מה לעשות, יש התמחות בחקיקה שהיא רלוונטית לוועדת
חוקה ובמקרה הזה, שני החוקים שהחוק הזה בא לתקן, גם חוק הנוער וגם חוק
הסיוע המשפטי, הם חוקים שהם באמת ה"הארד קור" במקצועיות של ועדת החוקה
ולכן, ככל שיש לי קושי לא רק עם העומס אלא גם עם דברים אחרים בוועדת חוקה –
אלוהים יודעת שאני לא תמיד שבעת רצון מאופן ההתנהלות של הדברים שם. אני
חושבת שעדין המקום הנכון לחוק הזה הוא שם.

יפעת שאשא ביטון (הוועדה המיוחדת לזכויות הילד):

כבוד היושב ראש, אני רוצה להתייחס לשתי סוגיות שצריכות להיאמר גם
לפרוטוקול: קודם כל, מרגישה שהיתה כאן כפירה במקצועיות של הוועדה לזכויות
הילד, שיושבת שם יועצת משפטית מטעם הייעוץ המשפטי ועושה עבודתה נאמנה, ואני
מרגישה את החובה להגן על העבודה שלה וחשוב שזה ייאמר גם לפרוטוקול.

חשוב לי גם להגיד: הוועדה לזכויות הילד היא לא "nice to have". אנחנו לא
שמנו אותה כאיזה שהוא פלסטר כדי להגיד: אוי, כמה הילדים חשובים לנו אבל
כשמגיעים לתכלס וצריך לטפל בעניינם של קטינים אז פתאום אנחנו מוצאים כל
מיני ערוצים אחרים שהם אולי יותר מקצועיים.

היו"ר מכלוף מיקי זוהר:

טוב, הבנתי. בשלב זה אני לא אצביע על זה.

ישראל אייכלר (יהדות התורה):

יש לי הצעה שהיושב ראש אמר: תקים ועדה משותפת בראשות הגברת ביטון כדי לזרז
את העניין, ויהיה לה גם את האנשים המקצועיים של ועדת חוקה בתוך הוועדה.

היו"ר מכלוף מיקי זוהר:

אז אני רוצה להמתין עם זה. אני רוצה לדבר גם עם המציע, אני רוצה לדבר גם עם
ניסן ולקבל החלטה. המגמה היא באמת ללכת לוועדה משותפת.

ישראל אייכלר (יהדות התורה):

אין לך ברירה.

רועי פולקמן (כולנו):

זה פתרון טוב, בראשותך.

ארבל אסטרחן:

אבל אין ועדה משותפת שיושבת במקביל וועדות הקיימות כי אז גם הח"כים וגם
הייעוץ המשפטי צריכים איך שהוא לתמרן בין הוועדות שיושבות במקביל.

היו"ר מכלוף מיקי זוהר:

יתמרנו. חברי הכנסת בעלי יכולת תמרון.

3. פנית חה"כ עליזה לביא בדבר עיכוב הדיון בוועדת העבודה, הרווחה והבריאות
בהצעת חוק שעות עבודה ומנוחה (תיקון מס' 15) (סירוב לעבוד ביום המנוחה
השבועי), התשע"ו-2016.

היו"ר מכלוף מיקי זוהר:

סעיף שני בסדר היום: פניית חברת הכנסת עליזה לביא בדבר עיכוב הדיון בוועדת
העבודה, הרווחה והבריאות בהצעת חוק שעות עבודה ומנוחה (תיקון מס' 15)
(סירוב לעבוד ביום המנוחה השבועי), התשע"ו-2016. גילוי נאות, זאת הצעת החוק
שגם אני ניסיתי לקדם יחד אתה ואני כחותם שני עליה. הצעת החוק הזאת מגיעה
לפתחנו מאחר וועדת העבודה, הרווחה והבריאות לא הצליחה עדין לעסוק בהצעת
החוק הזו, שזו הצעת חוק חשובה. יושב ראש הוועדה אומר שמבחינתו הוא מוכן
שהחוק הזה יעבור לוועדה אחרת. אני סבור - -

ארבל אסטרחן:

צריך את ההסבר שלו גם.

היו"ר מכלוף מיקי זוהר:

הוא אומר: הוועדה קיימה מספר דיונים בהצעת החוק והעבירה אותו בקריאה
ראשונה. כל הניסיונות להמשיך ולקדם אותה בהסכמה כשלו ולכן, יושב ראש ועדת
העבודה והרווחה תומך בבקשת חברת הכנסת לביא להעביר את ההצעה מוועדת העבודה
לוועדה אחרת.

ארבל אסטרחן:

זה דבר מאוד חריג. ועדה שהכינה הצעה לקריאה ראשונה, היו כבר דיונים בהצעה
הזאת, שוועדת אחרת תתחיל לדון בזה?

היו"ר מכלוף מיקי זוהר:

אינני יודע אבל אני בעד.

ארבל אסטרחן:

לאיזו ועדה?

היו"ר מכלוף מיקי זוהר:

אני חושב שנעביר אותה לוועדת הכספים.

קריאה:

למה לא לוועדת הפנים?

היו"ר מכלוף מיקי זוהר:

כי יש גם סוגיות כלכליות פה, שאם העובד ירוויח 150% או לא ירוויח 150%. מה
הוא ירוויח או לא ירוויח? מה המעסיק ישלם?

רועי פולקמן (כולנו):

יותר הגיוני בוועדת כלכלה כי זה עוסק במעסיקים. זה לא עניין פיננסי.

היו"ר מכלוף מיקי זוהר:

לא ועדת כלכלה.

חמד עמאר (ישראל ביתנו):

בטח, לוועדת הכלכלה. מעסיקים, תעסוקה.

היו"ר מכלוף מיקי זוהר:

לא, החוק אומר שאם אדם מסרב לעבוד בשבת, לא משנה אם הוא הכריז על עצמו כדתי
או לא דתי, אי אפשר לכפות אותו לבוא לעבוד בשבת.

רועי פולקמן (כולנו):

היושב ראש, אתה צודק רק ההשלכה על השוק, על המשק, קרי המעסיקים, זה כלכלה.

היו"ר מכלוף מיקי זוהר:

לא, ועדת הכלכלה זה לא ילך.

ישראל אייכלר (יהדות התורה):

אין לזה מקום בוועדת הכלכלה. אם כן, ועדת הכספים.

רועי פולקמן (כולנו):

מבחינה מקצועית - אני מבין את העניין הפוליטי.

ישראל אייכלר (יהדות התורה):

לא, לא, מקצועית אין לזה שום דבר עם כלכלה. עבודה וכלכלה זה שתי ועדות.

רועי פולקמן (כולנו):

אבל הדיון הוא המעסיקים הקטנים שצריכים לעבוד בשבתות - - - אין שום קשר
לכספים חוץ מבמקרה - -

היו"ר מכלוף מיקי זוהר:

חמד, ועדת הכספים זו הוועדה הנכונה.

ישראל אייכלר (יהדות התורה):

אתה יודע מה התחומים של כלכלה.

ארבל אסטרחן:

לוועדת הכספים אין שום קרבה בכלל.

היו"ר מכלוף מיקי זוהר:

אני ממליץ לחברים להצביע בעד ההצעה שלי להעביר את זה לוועדת הכספים, ואני
אשמח לקבל את אמונכם בעניין הזה.

רועי פולקמן (כולנו):

אין לזה הצדקה, וגם אני מציע שאם זה עובר לכספים, בוא נדבר על זה לפני. אני
מציע שתשאיר את זה כרגע בוועדת הכנסת.

היו"ר מכלוף מיקי זוהר:

החוק הזה כבר מת.

איתן ברושי (המחנה הציוני):

הכי טוב זה וועדת הכספים, זה יידחה עד למושב הבא. אין להם זמן עכשיו בוועדת
הכספים.

היו"ר מכלוף מיקי זוהר:

בסדר גמור.

רועי פולקמן (כולנו):

אדוני היושב ראש, לפעמים בנושאים בעייתיים כאלה, עדיף שזה יישאר בוועדת
הכנסת, אפשר גם לקיים על זה דיון קצת יותר ארוך להבין מה הפערים. זה נושאים
ששנויים במחלוקת אז אפשר לקיים על זה דיון יותר ארוך. אני מציע שנקיים על
זה עוד דיון בוועדת הכנסת עם המציעה. בוא נבין יותר את הבעיות. היתה גם
ועדה מנתבת, בוא נבדוק את זה.

מרב מיכאלי (המחנה הציוני):

שיישאר בעבודה והרווחה באמת.

היו"ר מכלוף מיקי זוהר:

הוא לא רוצה.

ארבל אסטרחן:

הוא מסכים, הוא אומר: אני לא מצליח לסיים את החוק הזה, אני מסכים שזה יעבור
לוועדה אחרת.

היו"ר מכלוף מיקי זוהר:

אני חושב שהחוק הזה צריך לעבור לכספים. זה מה שאני חושב.

קריאות:

תעשה הצבעה. נו, תצביע.

חמד עמאר (ישראל ביתנו):

בואו נשאל את הייעוץ המשפטי.

מרב מיכאלי (המחנה הציוני):

הדבר הנכון זה עבודה ורווחה מבחינה עניינית. אין ספק.

ארבל אסטרחן:

החוק הזה שייך לשעות עבודה ומנוחה, אין שום שאלה.

קריאה:

אלאלוף ויתר על החוק.

רועי פולקמן (כולנו):

לכן נכון היה להזמין לפה את אלאלוף. אני רוצה שזה ילך לוועדה שקשורה
למעסיקים.

היו"ר מכלוף מיקי זוהר:

מי בעד להעביר את החוק לוועדת הכספים שירים את ידו? מי נגד?

הצבעה

בעד – 7

נגד –

נמנעים –

ההחלטה בדבר העברת הצעת החוק לוועדת הכספים נתקבלה.

היו"ר מכלוף מיקי זוהר:

ההחלטה התקבלה.

דב חנין (הרשימה המשותפת):

אני מבקש רביזיה.

היו"ר מכלוף מיקי זוהר:

הרביזיה תוצבע בשעה 11:30.

הצעת חוק לשמירה על בטיחות מעליות, התשע"ח-2017, מ/1170

היו"ר מכלוף מיקי זוהר:

סעיף שלישי: בקשת יושב ראש ועדת העבודה, הרווחה והבריאות להעברת הצעת החוק
לשמירה על בטיחות מעליות, התשע"ח-2017, מוועדת העבודה, הרווחה והבריאות
לוועדת הכלכלה. זה בהסכמה לעניות דעתי ולכן, אפשר גם להצביע על זה.

מי בעד להעביר את הצעת החוק לוועדת הכלכלה ירים את ידו? מי נגד?

הצבעה

בעד – הרוב

נגד – אין

נמנעים – אין

הבקשה בדבר העברת הצעת החוק לוועדת הכלכלה נתקבלה.

היו"ר מכלוף מיקי זוהר:

ההחלטה התקבלה.

4. שינוי מועד לשעת שאלות

היו"ר מכלוף מיקי זוהר:

נושא רביעי: שינוי מועד לשעת שאלות. נושא מעניין, תסביר אותו בבקשה ירדנה.

מזכירת הכנסת ירדנה מלר-הורוביץ:

בוקר טוב. ב-7 בנובמבר, י"ח בחשוון, קיבלה ועדת הכנסת החלטה בדבר מועדים
לשעת שאלות לכנס החורף. סיעות האופוזיציה פנו למזכירות הכנסת, ביקשו לקבוע
מועד חדש לשעת השאלות שנקבעה ליום שני, כ"ז בשבט, 12 בפברואר - -

יואב בן צור (ש"ס):

עם מי?

מרב מיכאלי (המחנה הציוני):

עוד לא נאמר עם מי, עוד לא נקבע עם מי.

מזכירת הכנסת ירדנה מלר-הורוביץ:

קודם כל, זה המועד כי התקציב אמור להגיע בשבוע זה. אנחנו לא יודעים אם ב-12
או ב-13, בכל אופן מבקשים שינוי מועד. אשר על כן אני פונה לוועדה כי אתם
קבעתם ובוא נראה - -

רועי פולקמן (כולנו):

רגע, מה הקשר? רק להבין.

מרב מיכאלי (המחנה הציוני):

מבחינת זמן דיבור במליאה.

רועי פולקמן (כולנו):

מה, עוד שעה? לא הבנתי מה מפריע.

מרב מיכאלי (המחנה הציוני):

זה לא עניין של מפריע - -

היו"ר מכלוף מיקי זוהר:

הם רוצים להזיז את שעת השאלות כדי להספיק לעשות - -

מרב מיכאלי (המחנה הציוני):

רוצות להיות מרוכזות בתקציב, בהנחה שהוא יגיע באותו יום.

מזכירת הכנסת ירדנה מלר-הורוביץ:

אם מגיעה קריאה ראשונה.

רועי פולקמן (כולנו):

טוב, בסדר. זה מיועד בעיקר לאופוזיציה.

מזכירת הכנסת ירדנה מלר-הורוביץ:

אני רק ניזונה ממה שאומרים לי, זה או ב-12 או ב-13.

דב חנין (הרשימה המשותפת):

אדוני יושב ראש ועדת הכנסת, גברתי המזכירה, מה אנחנו יודעים על הבאת התקציב
לכנסת? למה יום שלישי ולא יום שני?

מזכירת הכנסת ירדנה מלר-הורוביץ:

אני לא יודעת אם זה יום שלישי. אני רק אומרת שביקשו ממני את שעת השאלות.

דב חנין (הרשימה המשותפת):

לא, אנחנו גם שמענו את זה. אני שואל למה יום שלישי?

איתן ברושי (המחנה הציוני):

יום שלישי זה לא יום עבודה, דב? מה אכפת לכם באיזה יום מביאים? אנחנו
בכנסת.

דב חנין (הרשימה המשותפת):

אני רוצה לדעת מה השיקול?

איתן ברושי (המחנה הציוני):

התקציב זה לא עבודה?

דב חנין (הרשימה המשותפת):

אתה פשוט לא מבין על מה אתה מדבר. אתה לא מבין שמצמצמים את זמן הדיונים
בתקציב? זה עוד פחות יום.

היו"ר מכלוף מיקי זוהר:

דב, אתה רוצה תשובה? אנחנו עובדים בקצב הכי מהיר והכי יעיל שאפשר. מהרגע
שהתקציב מוכן, אנחנו רוצים לקדם אותו ולכן המועדים עלולים להשתנות אבל
בהקדם האפשרי הוא יובא כנראה לאור אבחנת האופוזיציה שאנחנו מקדמים את הצעת
חוק התקציב בצורה מהירה, הם ביקשו להקדים את שעת השאלות. אני לא רואה סיבה
להתנגד לזה. האם מישהו רוצה לטעון נגד הבקשה של האופוזיציה? אני באופן אישי
לא חושב שיש סיבה להתנגד. האם מישהו חושב שכן יש סיבה להתנגד לזה?

יואב בן צור (ש"ס):

אין סיבה.

היו"ר מכלוף מיקי זוהר:

אין סיבה. אז אנחנו צריכים לעשות על זה הצבעה?

מזכירת הכנסת ירדנה מלר-הורוביץ:

לא צריך אם יש הסכמה.

מרב מיכאלי (המחנה הציוני):

אם יש הסכמה שכרגע לא נקבע את המועד החדש, שירשם בפרוטוקול שהמועד הזה צריך
להיקבע. אין מועד חדש אבל מבחינת מכסה, זה נחשב לנו במכסה.

היו"ר מכלוף מיקי זוהר:

המכסה קיימת. רק לומר שאת המועד נא לתאם גם אתנו שלא באופן חד-צדדי - -

מרב מיכאלי (המחנה הציוני):

בוודאי, בוודאי. לא, זה אי אפשר.

ארבל אסטרחן:

- - -

מזכירת הכנסת ירדנה מלר-הורוביץ:

אז את ה-12. אין טעם לדחות את זה.

היו"ר מכלוף מיקי זוהר:

אז אנחנו כן צריכים להצביע על ביטול ה-12.2.

מרב מיכאלי (המחנה הציוני):

אז רק תציין בבקשה בהצבעה שהמכסה נשמרת.

היו"ר מכלוף מיקי זוהר:

אני מציין שהאופוזיציה שומרת על המכסה והיא תעביר אלינו מועד חדש בתיאום
יחד אתנו.

מרב מיכאלי (המחנה הציוני):

זה חייב להיקבע בוועדה בכל מקרה.

היו"ר מכלוף מיקי זוהר:

אז מי בעד ביטול שעת השאלות ב-12.2.2018?

הצבעה

בעד – הרוב

נגד – אין

נמנעים – אין

ההצעה בדבר ביטול שעת שאלות ב-12.2.2018 אושרה.

היו"ר מכלוף מיקי זוהר:

תודה רבה. יש גם שתי הצעות שירדו מסדר היום, כמו שאתם יודעים, עד אשר תהיה
הסכמה.

תודה רבה. 11:30 רביזיה.

דב חנין (הרשימה המשותפת):

אני מבקש לבטל את הרביזיה.

היו"ר מכלוף מיקי זוהר:

הרביזיה בוטלה אז אין רביזיה. תודה רבה לכם. הדיון הסתיים. הישיבה נעולה.

הישיבה ננעלה בשעה 11:02.
