הכנסת השבע-עשרה נוסח לא מתוקן

מושב שלישי

פרוטוקול מס' 223

מישיבת ועדת הכנסת

שהתקיימה ביום שלישי י"ח באדר ב' (25 במרץ 2008), שעה 09:30

סדר היום:

1.  ערעורים על החלטות יו"ר הכנסת והסגנים שלא לאשר דחיפות הצעות לסדר
    היום.

2.  בקשת חבר הכנסת בני אלון לקיים רביזיה על החלטת ועדת הכנסת ועדת הכנסת
    לקבוע כי הצעות החוק הבאות יידונו בוועדות המשותפות כדלקמן:1. מדע
    וטכנולוגיה וכלכלה – לדיון בהצעת חוק אחריותן המשפטית של הנהלות אתרי
    האינטרנט על דברי הגולשים המגיבים באתריהן (תיקוני חקיקה),
    התשס"ח-2007.2. כלכלה ומדע וטכנולוגיה – לדיון בהצעת חוק מסחר
    אלקטרוני, התשס"ח-2008.

3.  בקשה להעברת הצעת חוק גילוי נתונים בדבר פליטת מזהמים בפרסומות של כלי
    רכב, התשס"ח-2008, מוועדת הכלכלה לדיון בוועדת הפנים והגנת הסביבה.

4.  בקשת יו"ר סיעת ישראל ביתנו בדבר הוספת סגן ליו"ר ועדת הבחירות המרכזית
    לכנסת.

5.  בקשת חברי הכנסת לימור לבנת ואיתן כבל להקדמת הדיון בהצעת החוק המכינות
    הקדם צבאיות, התשס"ח-2008 (פ/ 3512/17) לפני הקריאה הטרומית.

6.  הצעת חוק לתיקון פקודת מס הכנסה (זיכוי ממס לתושבי באר שבע והנגב),
    התשס"ח-2008 של חבר הכנסת יעקב מרגי וקבוצת חברי כנסת (פ/3442/17) –
    דיון לעניין תחולת סעיף 143 לתקנון הכנסת.

נכחו:

חברי הוועדה:

דוד טל – היו"ר

בני אלון

יולי יואל אדלשטיין

מנחם בן ששון

זהבה גלאון

אסתרינה טרטמן

מאיר פרוש

יצחק זיו

שלי יחימוביץ

אלי אפללו

אבישי ברוורמן

רוברט אילטוב

יועצת משפטית: ארבל אסטראחן

מנהל/ת הוועדה: אתי בן יוסף

קצרנית : איה לינצ'בסקי

ערעורים על החלטות יו"ר הכנסת והסגנים שלא לאשר דחיפות הצעות לסדר היום

היו"ר דוד טל:

אני מתכבד לפתוח את ישיבת ועדת הכנסת, סעיף ראשון, ערעורים על החלטות יו"ר
הכנסת והסגנים שלא לאשר דחיפות הצעות לסדר היום, הצעה הראשונה שנדון של חבר
הכנסת מאיר פרוש בנושא ההסכם המתגבש בין הרשות הפלסטינית והחמס, חבר הכנסת
פרוש בבקשה.

מאיר פרוש:

כשבדקתי אתמול את הנושאים שחברים ביקשו ושהנשיאות אישרה, מספר החברים
שביקשו לדון במליאה בנושא ההסכם המתגבש בין הרשות הפלסטינית והחמס. מטבע
הדברים חבר שמבקש להגיש הצעה דחופה לסדר היום סבור שההצעה שהוא ביקש היא
הדחופה והחשובה ביותר ובוודאי שילין מדוע הנושא שלי לא נידון. מזה לבד אני
לא יכול להביא הוכחה שהנושא חשוב.

כאשר בדקתי את מספר הבקשות של חברים שביקשו לדון בנושא של ההסכם המתגבש בין
הרשות הפלסטינית והחמס, שלא אישרו את זה בנשיאות, לעומת נושאים אחרים שכן
אישרו, ראיתי שלנושא הזה של הרשות הפלסטינית והחמס היו לפחות ארבעה חברים
שביקשו לדון בזה ולהכיר בזה כדחוף לעומת נושאים אחרים שאושרו בנשיאות שהיו
להם שני חברים שביקשו וכדומה. אני חשוב שהנושא חשוב ובהחלט ראוי שיידון
במליאה ואני מבקש שהוא יידון.

יו"ר דוד טל:

מהניסיון שלי כסגן יו"ר הכנסת מספר החברים שמגישים את ההצעה הוא לא
קריטריון ולא מפתח שפותח את השער לאישור.

מאיר פרוש:

לא אמרתי שזה הקריטריון, אמרתי שכל חבר סבור שהנושא שלו הוא החשוב ביותר.

היו"ר דוד טל:

חבר הכנסת אדלשטיין ישיב בשם הנשיאות.

יואל יולי אדלשטיין:

תודה אדוני היושב ראש, נציג הנשיאות יכול לומר, מבלי לפקפק בחשיבות הנושא
שדיבר עליו חבר הכנסת פרוש, התקיים דיון סוער אתמול בנשיאות ונקבעו חמישה
נושאים שהם האיזון בין נושאים מדיניים חברתיים וכן הלאה.

זהבה גלאון:

ממש איזון, המצב ברוסיה זה ממש איזון. אכפת לנו מה קורה ברוסיה או מה קורה
פה?

יואל יולי אדלשטיין:

חברת הכנסת גלאון, במילה "איזון" אני מתכוון לכך שנבחרו נושאים שחברי כנסת
ביקשו לעסוק בהם, בתחומים מדיניים, חברתיים, בין לאומיים, הכנסת חייבת
להתייחס לכל התחומים, אין לי שום בעיה עם הנושא שהציע חבר הכנסת פרוש, רק
אני מזכיר ליו"ר הוועדה, שהיה תקופה ארוכה גם חבר הנשיאות, שהנשיאות קובעת
חמישה נושאים לדיון.

יו"ר דוד טל:

האם האיזון היה איזון דינאמי או איזון קינטי? מפני שנאמר פה שלא מעניין מה
קורה ברוסיה.

יואל יולי אדלשטיין:

הסטיגמה של עולי ברית המועצות היא שחייבים להכיר את כל המילים המלומדות
שאתה זורק כאן ואין לי מושג מה הכוונה במושגים האלה.

מאיר פרוש:

עם כל הידידות שאני רוכש לחבר הנשיאות, מאחר ולנשיאות הייתה דילמה בין
נושאים מדיניים ובין נושאים בין לאומיים או מדיניים, זה נושא חשוב. אולי
צריך להסביר לנשיאות שיש נושאים חשובים והאיזון לא יהיה תמיד מאוזן.

יו"ר דוד טל:

חברי הוועדה יחליטו אלא אם כן ליושב ראש הקואליציה יש משהו לומר. אם אין
אנחנו עוברים להצבעה. מי בעד לקבל את הערעור של חבר הכנסת פרוש ירים את
ידו.

הצבעה

בעד – 8

נגד – 2

נמנעים – אין

הערעור התקבל

יו"ר דוד טל:

הערעור התקבל ויעבור לדיון ביום רביעי. אני מבקש להודיע כי יושבת ראש הכנסת
קבעה את מועדי סיום המושב השלישי של הכנסת, על פי המלצת ועדת הכנסת, ביום
י"א באדר ב' כדלקמן, כנס החורף 2008 יסתיים ביום א' בניסן 6 באפריל 2008,
ויסתיים ב- 18 במאי. כנס הקיץ יסתיים ביום ב' באב 3 באוגוסט. המועדים
האמורים הובאו לידיעת חברי נשיאות הכנסת בישיבתם היום.

בקשת חבר הכנסת בני אלון לקיים רביזיה על החלטת ועדת הכנסת ועדת הכנסת
לקבוע כי הצעות החוק הבאות יידונו בוועדות המשותפות כדלקמן: 1.מדע
וטכנולוגיה וכלכלה – לדיון בהצעת חוק אחריותן המשפטית של הנהלות אתרי
האינטרנט על דברי הגולשים המגיבים באתריהן (תיקוני חקיקה), התשס"ח-2007.
2.כלכלה ומדע וטכנולוגיה – לדיון בהצעת חוק מסחר אלקטרוני, התשס"ח-2008.

היו"ר דוד טל:

אנחנו עוברים לנושא השני, בקשת חבר הכנסת בני אלון לקיים רביזיה על החלטת
ועדת הכנסת לקבוע כי הצעות החוק הבאות יידונו בוועדות המשותפות כדלקמן: מדע
וטכנולוגיה וכלכלה – לדיון בהצעת חוק אחריותן המשפטית של הנהלות אתרי
האינטרנט על דברי הגולשים המגיבים באתריהן (תיקוני חקיקה), התשס"ח-2007.
כלכלה ומדע וטכנולוגיה – לדיון בהצעת חוק מסחר אלקטרוני, התשס"ח-2008.

הבקשה היא בקשה לרביזיה, קבענו ועדה משותפת בנושא הטוקבקים, מדע וטכנולוגיה
וכלכלה בראשות יושב ראש ועדת מדע וטכנולוגיה וכל הנשוא של מסחר אלקטרוני
ועדת כלכלה מדע וטכנולוגיה ברשות יושב ראש ועדת הכלכלה.

חבר הכנסת בני אלון, אני רוצה להציע משהו לפני דבריך, אולי זה ייתר את כל
הדיון. הייתה לי שיחה עם חבר הכנסת ארדן וניסיתי לשכנע אותו שאולי הנושא של
טוקבקים יעבור כל כולו לוועדת מדע וטכנולוגיה בראשותך או בראשות מי שתחליט
שינהל את זה והנושא השני, חוק מסחר אלקטרוני, חשבתי שיהיה וועדת הכלכלה אבל
חבר הכנסת ארדן גילה נדיבות לב ואמר שבמקרה הזה לא אכפת לו שזה יהיה כלכלה
ומדע וטכנולוגיה.

ההצעה שלי כרגע היא שכל הנשוא של טוקבקים יהיה בראשות הוועדה שלך בלבד
והוועדה המשותפת של כלכלה ומדע וטכנולוגיה תדון בנושא של חוק מסחר
אלקטרוני.

בנימין אלון:

זו כבר ההחלטה.

יו"ר דוד טל:

לא, ההחלטה הייתה שהנושא של הטוקבקים יהיה במדע טכנולוגיה וכלכלה, אני מציע
לך שהטוקבקים יהיה רק בוועדת מדע וטכנולוגיה ולא בכלכלה והשני יישאר בוועדה
משותפת. האם אדוני מקבל?

בנימין אלון:

אני רוצה לנסות ולשכנע, יש לוועדה הזו שאני כרגע בראשה, אתגר גדול, אין
עליה עומס, מבחינת העברת חוקים היא מטפלת יעיל ומהיר. בנושא האינטרנט, שזה
המנדט הרשמי שלה בתקנון הכנסת יש את מיקי איתן שהוא חיית אינטרנט שמתמסר
לעסק הזה, הוא יושב ראש ועדת המשנה לנושא הזה, הוא זה שהוביל את החתימה
האלקטרונית יחד עם ועדה במשרד המשפטים של שפניץ, זו התשתית לחוק הזה של
מסחר אלקטרוני. לדעתי, רק מבחינת היעילות, כמו בטוקבקים, כך גם במסחר
האלקטרוני, אם תהיה וועדה שזו ההתמחות שלה ויש יו"ר ועדת משנה שמתמסר לזה,
לדעתי זה יעיל יותר.

יו"ר דוד טל:

אז אני מציע לך לקחת את כל הוועדה של הטוקבקים.

בנימין אלון:

אני מוכן את הנושא השני במשותף, רק שהראשות תהיה של מיקי.

יו"ר דוד טל:

אנחנו לא מדברים פרסונאלית, אם כי יאמר מישהו שזה לא פרסונאלי, זה אישי...
אבל בקטע הזה אני מציע לך שבנושא הטוקבקים, כל תאוותך תהיה בידך, הנושא
השני, כפי שהחליטה כבר הוועדה, שתהיה ועדה משותפת. זה יעזור גם משום שהחלק
של החברים שבאים למדע וטכנולוגיה, הם יודעים מה קרוה בוועדת המשנה ואולי
יהיה להם פן נוסף להוסיף לוועדת הכלכלה, הם תמיד יוכלו להציג את העניינים
שם. אני חושב שזה די מאוזן.

בנימין אלון:

אני מבקש בכל זאת להצביע, לגבי הטוקבקים זה מקובל אבל לגבי השני אני מבקש
להצביע.

היו"ר דוד טל:

אני אבקש את תגובתו של חבר הכנסת ארדן משום שניסיתי לשכנע אותו הבוקר
וחשבתי שהצלחתי, יש הצעה שזה שלי והשני גם חצי.

גלעד ארדן:

תודה אדוני היושב ראש. כיוון שהטענה נטענה אני לא מניח שהיא טענה שלבד
מכריעה דיונים כאלו אבל אני חשוב שגם ועדתה כלכלה, ואדוני מכיר את הוועדה
היטב, מטפלת באופן מהיר ענייני ויעיל בהצעות החוק שמגיעות לפתחה, לא נתקעים
ואני חושב שהיא ועדה שמכינה די הרבה חוקים בכנסת ותקנות.

לעצם העניין, הסתכלתי היטב על סמכויות הוועדות, ברור שוועדת המדע
והאינטרנט, רוב תפקידיה הם בתחום המחקר. למרות זאת כדי לחסוך מריבות
וויכוחים החוק של ישראל חסון של הטוקבקים, נוותר על ועדה משותפת שמסרבלת את
הדיון, שוועדת המדע תטפל בה ואם ירצו למנות פרסונה מסוימת מהוועדה לעמוד
בראש הוועדה, שתכין אותו, הוא גם חוק סבוך ולא פשוט, היא תמנה.

בעניין של מסחר אלקטרוני, בכל הכבוד הראוי, שכח חבר הכנסת אלון להציג שחבר
הכנסת איתן לא הכין את חוק חתימה אלקטרונית בוועדת המדע, היא הוכנה בוועדת
החוקה של הכנסת.

מנחם בן ששון

אני מוותר.

גלעד ארדן:

בלי קשר, החתימה האלקטרונית בנושא הזה פחות רלוונטית מאשר הדיון בהשלכות של
המסחר באינטרנט על חיי המסחר במדינת ישראל. ומסחר כידוע לכולנו הוא סמכותה
המובהקת של ועדת הכלכלה. לכן אני מבקש שחוק מסחר אלקטרוני יובל על ידי ועדת
הכלכלה והסכמתי שזו יכולה להיות גם ועדה משותפת עם מדע.

יו"ר דוד טל:

שמענו שיש התנגדות אז נצביע על רביזיה. יש שתי אפשרויות, האחת שתאמר שבכל
מקרה על נושא הטוקבקים אני מוותר גם אם חבר הכנסת אלון רוצה לעשות רביזיה
על ההצעה השנייה, או שאתה אומר שאם רוצים רביזיה זה גם על הראשונה וגם על
השנייה. אני רוצה ללבן את הסוגיה ולדעת על מה אני מצביע.

גלעד ארדן:

אני מוכן לוותר על הטוקבקים.

יו"ר דוד טל:

אם כך, הנושא של טוקבקים יועבר כל כולו לוועדת המדע. אנחנו נצביע רביזיה
לגבי הנושא השני. חבר הכנסת זאב, יו"ר השדולה לאתיקה יהודית.

נסים זאב:

אני מבקש ממך שגם תשפיע היום אם כל כך אכפת לך מהנושא, כל דבר צריך להיות
בכלכלה, כל מה שקשור בוועדת סמים זה בוועדת כלכלה, זה נהפך להיות כלכלת
סמים. אני לא מבין למה כל נושא שקשור בוועדה אחרת, הערוץ צריך להיות דרך
ועדתה כלכלה, הגיע הזמן לעשות סדר. אני רוצה לקיים דיון רציני ומעמיק מה
תפקידה של ועדת סמים בכל הצעות החוק שקשורות בוועדת סמים.

יו"ר דוד טל:

אנחנו עוברים להצבעה על רביזיה בנושא שהעברנו לוועדת הכלכלה מדע וטכנולוגיה
לדיון בהצעת חוק מסחר אלקטרוני על פי בקשתו של חבר הכנסת אלון.

גלעד ארדן:

עדיף להצביע קודם על הטוקבקים

יו"ר דוד טל:

בסדר, על פי בקשת יושב ראש ועדת כלכלה נצביע קודם על הנשוא הראשון של
הטוקבקים, אני מציין שיושב ראש ועדתה כלכלה מוכן לוותר על הכנת החוק של חבר
הכנסת ישראל חסון לטובת ועדת המדע.

אנחנו מצביעים על רביזיה בנושא הצעת חוק אחריותן המשפטית של הנהלות אתרי
האינטרנט על דברי הגולשים המגיבים באתריהן (תיקוני חקיקה) התשס"ח-2007. מי
בעד קבלת הרביזיה של חבר הכנסת בני אלון ירים את ידו.

הצבעה

בעד - רוב

נגד – אין

נמנעים – אין

הרביזיה התקבלה.

היו"ר דוד טל:

אני עובר להצבעה על העברת הצעת החוק אחריותן המשפטית של הנהלות אתרי
האינטרנט לוועדת מדע וטכנולוגיה בלבד, מי בעד ירים את ידו.

הצבעה

בעד – 11

נגד – אין

נמנעים – אין

הצעת החוק עברה לדיון בוועדת מדע וטכנולוגיה.

היו"ר דוד טל:

אנחנו עוברים לנושא השני, רביזיה על פי בקשתו של חבר הכנסת בי אלון לדיון
בהצעת חוק המסחר האלקטרוני, מי בעד קבלת הרביזיה של בני אלון ירים את ידו.

הצבעה

בעד – 11

נגד – 1

נמנעים – אין

הרביזיה התקבלה.

היו"ר דוד טל:

אנחנו עוברים להצבעה על העברת הדיון בהצעת חוק מסחר אלקטרוני לוועדת מדע
וטכנולוגיה. מי בעד?

הצבעה

בעד – רוב

נגד – אין

נמנעים – אין

הצעת החוק עברה לדיון בוועדת מדע וטכנולוגיה.

בקשה להעברת הצעת חוק גילוי נתונים בדבר פליטת מזהמים בפרסומות של כלי רכב,
התשס"ח-2008, מוועדת הכלכלה לדיון בוועדת הפנים והגנת הסביבה

יו"ר דוד טל:

אנחנו עוברים לנושא הבא, בקשה להעברת הצעת חוק גילוי נתונים בדבר פליטת
מזהמים בפרסומות של כלי רכב, התשס"ח-2008, מוועדת הכלכלה לדיון בוועדת
הפנים והגנת הסביבה. קיבלתי מכתב של חבר הכנסת גלעד ארדן שבו הוא הגיע
לסיכום עם חבר הכנסת אופיר פינס כי המשך הכנת הצעת החוק גילוי נתוני פליטת
מזהמים יהיה בוועדת הפנים והגנת הסביבה.

אני רוצה לציין שכל התקנות בעניין זיהום מכלי רכב המופיעים בחוק אויר נקי
יהיו באישור ועדת הכלכלה. מי בעד להעביר את זה על פי הסכמה של שני ראשי
הוועדות, לוועדת הפנים והגנת הסביבה.

הצבעה

בעד – רוב

נגד – אין

נמנעים – אין

הצעת החוק עברה לדיון בוועדת הפנים והגנת הסביבה.

היו"ר דוד טל:

ההמלצה היא להעביר את הנושא לוועדת הפנים וכל נושא התקנות יהיה באישור ועדת
הכלכלה.

בקשת חברי הכנסת לימור לבנת ואיתן כבל להקדמת הדיון בהצעת החוק המכינות
הקדם צבאיות, התשס"ח-2008 (פ/ 3512/17) לפני הקריאה הטרומית

היו"ר דוד טל:

אנחנו עוברים לבקשת חברתה כנסת לימור לבנת ואיתן כבל להקדמת הדיון בהצעת
החוק המכינות הקדם צבאיות, התשס"ח-2008 לפני הקריאה הטרומית, חברת הכנסת
לימור לבנת בבקשה.

לימור לבנת:

מדובר בהצעת חוק שבאה לעגן את נושא המכינות הקדם צבאיות, פרויקט ציוני
ממדרגה ראשונה. נושא שיש עליו קונצנזוס, מכינות שחלקן דתיות, חלקן נמצאות
בקיבוצים חלקן משולבות חילוניות ודתיות, כאמור זה בא לעגן את עצם קיומן ואת
תקציבן שלצערי קוצץ באופן כזה שלא יאפשר את המשך קיומן ולמעשה מאיים על
המשך קיומן ויביא לחיסולן.

על הצעת החוק חתומים 40 חברי כנסת כמעט מכל סיעות הבית ממרצ, עבודה, ישראל
ביתנו, ליכוד, איחוד לאומי, ש"ס וקדימה, לכן חבר הכנסת איתן כבל ואנוכי
מבקשים להקדים את הדיון כדי שנוכל להביא את זה מחר לקריאה טרומית עוד לפני
הפגרה ואני מבקשת להביא את זה להצבעה.

יו"ר דוד טל:

נמצאת גם המכינה של הרב סדן? רציתי להבין איזה סוג של מכינות אלה. אנחנו
עוברים להצבעה , מי בעד פטור מחובת הנחה ירים את ידו?

הצבעה

בעד – רוב

נגד – אין

נמנעים - אין

הבקשה אושרה.

היו"ר דוד טל:

חברת הכנסת לימור לבנת קיבלה פטור מחובת הנחה יחד עם חבר הכנסת איתן כבל
ועוד 40 חברי כנסת אחרים.

בקשת יו"ר סיעת ישראל ביתנו בדבר הוספת סגן ליו"ר ועדת הבחירות המרכזית
לכנסת

היו"ר דוד טל:

אנחנו עוברים לנושא הבא, בקשת יו"ר סיעת ישראל ביתנו בדבר הוספת סגן ליו"ר
ועדת הבחירות המרכזית של הכנסת.

רוברט אילטוב:

אנחנו מבקשים להוסיף סגן נוסף לוועדת הבחירות המרכזית, אנחנו נמנים בין
הסיעות הגדולות ואנחנו מבקשים להיות שווים בזה.

היו"ר דוד טל:

אם אין התייחסות אנחנו עוברים להצבעה, מי בעד לאשר סגן יושב ראש נוסף
לוועדת הבחירות המרכזית ירים את ידו.

הצבעה

בעד - 10

נגד – 1

נמנעים -אין

הבקשה אושרה

שלי יחימוביץ:

זה נושא שלא היה על סדר היום, זה נושא פוליטי, יו"ר הסיעה שלי אינו היום,
אני מבקשת רביזיה.

היו"ר דוד טל:

דאגתי מבעוד מועד שיהיה על סדר היום.

שלי יחימוביץ:

אני מבקשת רביזיה ברשותך.

רוברט אילטוב:

הוא על סדר היום.

שלי יחימוביץ:

אז אני חוזרת בי מדברי על הסעיף הזה.

היו"ר דוד טל:

זה היה על סדר היום נדון בזה, לא נצביע על זה היום, יהיה בסדר, חבר הכנסת
אילטוב אין לך מה לדאוג.

הצעת חוק לתיקון פקודת מס הכנסה (זיכוי ממס לתושבי באר שבע והנגב),
התשס"ח-2008 של חבר הכנסת יעקב מרגי וקבוצת חברי כנסת (פ/3442/17) –

דיון לעניין תחולת סעיף 143 לתקנון הכנסת.

היו"ר דוד טל:

הנושא הבא הוא הצעת חוק לתיקון פקודת מס הכנסה (זיכוי ממס לתושבי באר שבע
והנגב), התשס"ח-2008 של חבר הכנסת יעקב מרגי וקבוצת חברי כנסת (פ/3442/17)
– דיון לעניין תחולת סעיף 143 לתקנון הכנסת.

בזמנו עברה הצעת חוק ברוח הדברים הללו, אחת עברה ואחת לא עברה. על פי
התקנון, במידה ונופלת הצעת חוק אי אפשר להעלות לדיון הצעת חוק דומה בפרק
זמן של חצי שנה. המצב שנוצר הוא שהכנסת גילתה את דעתה שהיא תומכת מצד אחד,
אולי בגלל נושא פוליטי כזה או אחר, או בגלל מי שהגיש את ההצעה, ומצד שני
הפילה הצעת חוק דומה.

אם היא רק הייתה מפילה את הצעת החוק, הצעת החוק של חבר הכנסת מרגי וברוורמן
ואחרים לא הייתה יכולה לעלות על סדר היום, אבל היות והצעת חוק אחת נפלה
והצעת חוק אחת עברה, יש פרשנות, וצריכים לקבל את הפרשנות היותר מקלה. אני
סבור שאם הכנסת גילתה את דעתה ולנושא המהותי היא אמרה כן, אני חושב שאפשר
להצביע אבל אני אבקש את דעתה של היועצת המשפטית.

ארבל אסטראחן:

סעיף 143 לתקנון אומר שאם הצעת חוק הוסרה מסדר היום בקריאה הטרומית או
בקריאה הראשונה, במשך חצי שנה, לא כולל פגרה, לא ניתן להביא זהה או דומה
בעיקרה. יש כרגע מצב כזה אבל השאלה שמונחת בפני הוועדה היא שאלה עקרונית,
לא בהכרח לגבי הצעות אלה, מצב שבו יש שתי הצעות חוק זהות או דומות בעיקרן,
שאחת עוברת בקריאה הטרומית ואחת מוסרת מסדר היום.

האם אותו סעיף 143 לגבי חצי שנה יחול במצב כזה או לא יחול במצב כזה. ניתן
לומר שרציונאל של הסעיף שאומר שאם הכנסת החליטה להסיר עניין מסדר היום, לא
רוצים שיביאו את אותו עניין לאישור בפני הכנסת בתוך תקופה קצרה לא צריך
לחול לאור העובדה שבעצם הכנסת כן אישרה את העניין. לאור העובדה שהובאה
בפנינו השאלה הזו סברנו שלא נכון להכריע את זה רק בפרשנות אלא נכון שוועדת
הכנסת תקבל החלטה עקרונית.

יו"ר דוד טל:

אנחנו צריכים לקבל החלטה שמכאן ואילך, אם יהיה מצב שכזה, במידה והכנסת
החליטה הצעה אחת לקבל והצעה אחת לא לקבל, אפשר יהיה להמשיך עם הצעת החוק
הזו ולצרף גם הצעות אחרות וזה לא התקבל. אנחנו עוברים להצבעה על התיקון, זה
יהפוך לכוכבית קטנה בתקנון.

יואל יולי אדלשטיין:

היו שתי הצעות חוק זהות.

מזכיר הכנסת אייל ינון:

אני אסביר את הסיטואציה, אנחנו מדברים על הצעת חוק של הקלות במס לתושבי
הנגב ואזור באר שבע, אותו יום במליאה, בדיונים על קריאות טרומיות עברה הצעה
של חבר הכנסת ישראל כץ על חודו של קול ונפלה הצעה של חבר הכנסת טלב אלסאנע
על חודו של קול. עכשיו חבר הכנסת מרגי מגיש הצעת חוק זהה להצעה של ישראל כץ
והשאלה האם סעיף 143 חל בגלל שההצעה של טלב אלסאנע, שגם הייתה דומה בעיקרה
להצעה של כץ נפלה, האם פרשנות סעיף 143 יכולה לאפשר לנו להעלות את ההצעה של
חבר הכנסת מרגי או שמא לא.

יואל יולי אדלשטיין:

מה דינה של הצעת חבר הכנסת טלב אלסאנע.

אייל ינון:

אם הוועדה תקבל את הפרשנות המקלה נודיע לו על האפשרות להגיש שוב את ההצעה
שלו.

יו"ר דוד טל:

אנחנו מצביעים על הפרשנות של סעיף 143, שאם היו שתי הצעות שאחת נפלה ואחת
לא אפשר, לפני שתמו ששה חודשים מיום נפילה של הצעת חוק אחת, להגיש הצעת חוק
באותו נושא. מי בעד התיקון הזה?

הצבעה

בעד – רוב

נגד – אין

נמנעים – אין

הצעה אושרה.

אסתרינה טרטמן:

הגיעה זמן שהכנסת תהיה עניינית למהות הצעת החוק ולא רק לטייטל של הכותרת.

היו"ר דוד טל:

אנחנו אוספים כוכביות ואחרי פרק זמן עושים תיקון לכל התקנות. תודה לכולם
הישיבה נעולה

הישיבה ננעלה בשעה 10:00
