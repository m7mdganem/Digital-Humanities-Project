הכנסת השבע-עשרה נוסח לא מתוקן

מושב שני

פרוטוקול מס' 125

מישיבת ועדת הכנסת

יום שני, ט' בתמוז התשס"ז (25 ביוני 2007), שעה 10:00

סדר היום:

1. בקשת חבר הכנסת סילבן שלום להקדמת הדיון בהצעת חוק מיגון מבני ציבור
חיוניים,

התשס"ז-2007 (פ/2691/17) לפני הקריאה הטרומית.

2. המלצה לחילופין בראשות ועדת הכלכלה.

3. הצעת חוק משכן הכנסת, רחבתו ומשמר הכנסת (תיקון – ועדת הבחירות
המרכזית),

התשס"ז-2007 – הצעת חבר הכנסת מיכאל איתן (פ/2397/17) – הכנה לקריאה
ראשונה.

נכחו:

חברי הוועדה:

רוחמה אברהם בלילא – היו"ר

קולט אביטל

יולי אדלשטיין

אורי אריאל

אליהו גבאי

זהבה גלאון

נסים זאב

יואל חסון

אחמד טיבי

יעקב מרגי

גדעון סער

מאיר פרוש

משה שרוני

מיכאל איתן

סילבן שלום

מוזמנים:

איל ינון – מזכיר הכנסת

אבי בלשניקוב – מנכ"ל הכנסת

ירדנה מלר-הורביץ – סגנית מזכיר הכנסת

תמר אדרי – מנהלת ועדת הבחירות

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

1. בקשת חבר הכנסת סילבן שלום להקדמת הדיון בהצעת חוק מיגון

מבני ציבור חיוניים, התשס"ז-2007 (פ/2691/17) לפני הקריאה הטרומית

היו"ר רוחמה אברהם בלילא:

 בוקר טוב, חברי הכנסת. על שולחנה של הכנסת הונחו כמה הצעות אי-אמון. בסופו של דבר הוחלט שההצעות הללו תהפוכנה להצעות לסדר. 

אני עוברת לנושא הראשון על סדר-היום, בקשת חבר הכנסת סילבן שלום להקדמת
הדיון בהצעת חוק מיגון מבני ציבור חיוניים, התשס"ז-2007 (פ/2691/17) לפני
הקריאה הטרומית.

חבר הכנסת שלום, הסבר לוועדה מדוע אתה מבקש לפטור את הצעתך מחובת הנחה.

סילבן שלום:

תודה רבה. ההצעה הזאת, למען האמת, הוגשה לפני זמן רב, אבל בגלל עומס משפטי,
ההצעה הונחה רק לפני כשבועיים. אני חושב שהנושא של מיגון בית החולים
"ברזילי", יחד עם בתי הספר בשדרות ובעוטף עזה, הוא דבר שבנפשנו. יש לנו
חודשיים, בזמן החופשה, למגן את כל בתי הספר, כדי שב-1 בספטמבר – בתקווה שלא
יהיו יותר טילים, אבל כמובן שאי-אפשר לסמוך על החמאס ועל הג'יהאד – העניין
הזה יוכל להיות ממשי. חלילה לנו, לכל אחד מאתנו, שייפול טיל על בית-ספר
בספטמבר וכולנו לא עשינו מספיק כדי לחייב את מערכת הביטחון לעשות את זה.

טיפלתי בנושא המיגון, הייתי סגן שר הביטחון והייתי ממונה על העורף. עשינו
את כל המיגון ביישובי קו העימות בצפון, ושם מדובר בהיקפים הרבה יותר גדולים
כי שם מוגנו הבתים. כאן אנחנו מדברים על מבני ציבור בלבד. אני חושב שהדבר
הזה הוא חשוב, ואני בטוח שזה יזכה לתמיכה של כל חברי הכנסת.

אין פה תחרות עם הממשלה. אני תמיד אומר: מי שיעשה, יבורך.

גדעון סער:

בטח שאין תחרות, כי בכל תחרות היא יוצאת שנייה.

סילבן שלום:

אם יש הצעת חוק פרטית, זה כחרב מתהפכת מעל ראשם של אנשי האוצר.

גדעון סער:

עיין ערך מס הכנסה שלילי. עיין ערך עמלות הבנקים.

סילבן שלום:

וברגע שזה קורה, הם מתחילים לעשות. המטרה היא מטרה חיובית. אנחנו רואים
היום שיש בעיה קשה, גם בבית החולים "ברזילי" שאמור לתת מענה לכל אלה
שנפגעים וגם לבתי הספר, למוסדות החינוך והתרבות. לכן, גברתי היושבת-ראש, גם
בהסכמה אתכם אנחנו לא נעלה את זה להצבעה ביום רביעי הקרוב, אלא רק ביום
רביעי הבא. עד אז ועדת השרים תתכנס, ביום ראשון, ותחליט את החלטתה. אני
מקווה מאוד שההחלטה תהיה עניינית ולא החלטה אחרת, אבל אני מבקש מחברי
הכנסת: זה בנפשנו, אסור לנו לתת יד, חלילה וחס, שב-1 בספטמבר התלמידים
יחזרו לבתי-ספר לא ממוגנים. יש לנו חודשיים וחצי, זה הזמן לעשות את העבודה
הזאת. צריך לקיים את החקיקה בהליך מהיר. אני מאמין שיחד עם הממשלה נוכל
לעשות עבודה נכונה וטובה.

תודה ליושבת-ראש, שהביאה את זה היום.

היו"ר רוחמה אברהם בלילא:

אני מודה לך, חבר הכנסת שלום. אין ספק שהצעת החוק הזאת היא נכונה וראויה,
לצערי הרב, לאור הזמנים הקשים שבהם נמצאת שדרות. יחד עם זה, אני מוכרחה
לומר שגם בשבוע שעבר, כאשר היתה הצעת חוק קרובה לאותו הלך רוח, הצעת החוק
אכן קיבלה פטור מחובת הנחה. אני שמחה על עצם העובדה שהצלחת להגיע עם
יושב-ראש הקואליציה לסיכום שבו הצעת החוק תקבל את הפטור בתנאי שהיא תעבור
בוועדת שרים לחקיקה.

מי בעד מתן פטור מחובת הנחה? מי נגד?

ה צ ב ע ה

בעד – רוב

נגד – אין

נמנעים – אין

הבקשה אושרה פה-אחד. תודה רבה.

2. המלצה לחילופין בראשות ועדת הכלכלה

היו"ר רוחמה אברהם בלילא:

הנושא הבא הוא המלצה לחילופין בראשות ועדת הכלכלה. מונח לפני מכתבו של חבר
הכנסת סער, ואני קוראת אותו: "אבקש, בהתאם להחלטות סיעת הליכוד, להביא
להמלצת ועדת הכנסת חילופי יושב-ראש בוועדת הכלכלה. במקום חבר הכנסת משה
כחלון ייבחר חבר הכנסת גלעד ארדן. אבקש כי הוועדה תמליץ על ההחלפה מיום 1
ביולי 2007".

אחמד טיבי:

למרות הצלחתו של חבר הכנסת כחלון בתפקידו.

היו"ר רוחמה אברהם בלילא:

אין ספק שחבר הכנסת כחלון הצליח בתפקידו.

נסים זאב:

יש הסכמה ביניהם?

היו"ר רוחמה אברהם בלילא:

יש הסכמה ביניהם. שוחחתי אתם והם הגיעו להסכמה ביניהם. כפי שאתה מבין, לפני
שחבר הכנסת סער מביא מכתב זה או אחר, הוא נוהג להגיע להסכמה.

נסים זאב:

האם אין נוהג שההסכמה תהיה בכתב? האם יש לך מכתב שחבר הכנסת כחלון מסכים?

היו"ר רוחמה אברהם בלילא:

חבר הכנסת סער, האם אתה מוכן להרגיע את חבר הכנסת זאב?

גדעון סער:

כאשר הסיעה ישבה בתחילת הקדנציה, היא קיבלה החלטה לחלק את כהונת ראש הוועדה
מטעמנו לשלושה חלקים, והגיע החלק השני. לפני שפניתי בכתב לגברתי היתה לי
שיחה גם עם יושב-ראש הוועדה, חבר הכנסת כחלון, ומקובל עליו הנושא הזה ואין
מחלוקת.

נסים זאב:

אני מבקש שההסכמה תהיה בכתב, כי אני חושב שיש פה כפייה סיעתית. מדבריו
משתמע שחבר הכנסת כחלון לא הסכים, אבל הוא החליט בשבילו, כיושב-ראש הסיעה.

היו"ר רוחמה אברהם בלילא:

מי בעד החילופין, כפי שהציע אותם חבר הכנסת סער? מי נגד?

ה צ ב ע ה

בעד – רוב

נגד – אין

נמנעים – אין

ועדת הכנסת קיבלה את הבקשה שחבר הכנסת גלעד ארדן יחליף את מקומו של חבר
הכנסת משה כחלון, אשר עשה את עבודתו בצורה מרשימה ביותר, במיוחד בכל נושא
עמלות הבנקים. נאחל לחבר הכנסת גלעד ארדן הצלחה. נביא את ההמלצה של ועדת
הכנסת בפני ועדת הכלכלה, וועדת הכלכלה היא זו שתצטרך לבחור את יושב-ראש
הוועדה.

3. הצעת חוק משכן הכנסת, רחבתו ומשמר הכנסת (תיקון – ועדת הבחירות
המרכזית),

התשס"ז-2007 – הצעת חבר הכנסת מיכאל איתן (פ/2397/17) – הכנה לקריאה ראשונה

היו"ר רוחמה אברהם בלילא:

הכנסת החליטה בישיבתה ביום רביעי, כ"ח אייר התשס"ז, 16 במאי 2007, להעביר
לוועדת הכנסת, לאחר דיון מוקדם, לשם הכנתה לקריאה ראשונה, הצעת חוק משכן
הכנסת, רחבתו ומשמר הכנסת (תיקון – ועדת הבחירות המרכזית), התשס"ז-2007 –
הצעת חבר הכנסת מיכאל איתן (פ/2397/17).

חבר הכנסת מיכאל איתן ביקש ממני להעלות את הצעת החוק הזאת וליזום דיון
בנושא. חבר הכנסת איתן, אנא הצג לוועדה את הנושא הזה, שעלה לכותרות
לאחרונה.

מיכאל איתן:

הנושא של מקום משכנה של ועדת הבחירות – יש לו השלכות מגוונות בנושאים
שונים. מצד אחד הוא קשור להפעלת משכן הכנסת, ויש מדיניות של יושבת-ראש
הכנסת, שאנחנו רואים אותה, לפעול בנושא חזות הבניין ותחזוקתו בהדגשים אחרים
ממה שהיה מקובל בעבר, ויש יותר הדגשים שאנחנו רואים אותם מול העיניים ואני
לא רוצה להרחיב עליהם את הדיבור. אני חושב שבסך הכול זה מתקבל בהסכמה
כללית, כתיקון חיובי. אני אומר את הדברים בלי לשפוט כרגע איך זה נעשה. יש
טענות שזה נעשה כך או אחרת, אבל המדיניות הזאת מקובלת בהחלט. אם היא מיושמת
כהלכה, זה בטח דבר מבורך.

מצד שני, במשכן הכנסת במשך שנים ארוכות מקיימת ועדת הבחירות המרכזית את
הפעילות, ויש כאן התנגשות בין שתי המגמות, במיוחד לאור פעולה מאסיבית של
ועדת הבחירות בתקופת הבחירות.

התקבלה החלטה על-ידי יושבת-ראש הכנסת, שהורתה על פינוי ועדת הבחירות
המרכזית מהמשכן. אני סברתי שהחלטה כזאת לא יכול שתתקבל ללא איזשהו דיון,
ללא שיקול דעת יותר רחב, ללא נגיעה של סיעות הבית, שגם להן יש מה לומר בשני
הכובעים, גם כמי שדיירים כאן בבניין ורוצים להיות בבניין שהוא מתאים לכל
המטרות שהם מגשימים כאן בהיותם חברי כנסת, אבל הם גם כולם בעלי עניין
בוועדת הבחירות המרכזית. חילופי דברים כמו ששמעתי בעקבות ההחלטה הזאת, של
מצד אחד הוצאה כספית ובזבוזי כספים, מצד שני חוסר מוכנות לקיים בחירות אם
בעזרת ה' או חס וחלילה, כל אחד לפי נקודת השקפתו, יתקיימו בחירות בתקופה
הקרובה – כל הדברים האלה הובילו אותי למסקנה שאני משוכנע בה במאה אחוז,
שצריך להיות דיון בעניין הזה. אנחנו, שאנחנו דוחפים את האף שלנו לכל עניין
ולכל מקום, בעניין הזה אנחנו כביכול מתעלמים ולא עושים דבר.

לא רציתי לפגוע בכבודה של יושבת-ראש הכנסת. אני לא חושב שזאת היתה מטרת
הצעת החוק שלי. כששמעתי שהיא מתנגדת, התקשרתי אליה ואמרתי לה, כפי שגם
אמרתי מעל הדוכן, שאני מתחייב שלא אקדם את החקיקה אלא בהסכמה אתה. אני נותן
לה זכות וטו על המשך החקיקה, אבל שלא תמנע את קיום הדיון עצמו. הדיון נועד
לחפש פתרון ולתת כלי עזר נוספים. מאחר שאני רוצה לתת לה את הכבוד, אני מוכן
לתת לה גם את זכות הווטו על המשך החקיקה.

זהבה גלאון:

הגעתם להסכמה?

מיכאל איתן:

הגענו להסכמה שיתקיים דיון. זה הדיון. אני רוצה להוריד את המתח הזה ואת כל
עניין יושבת-ראש הכנסת, כי זה לא העניין כרגע. היא מחוץ לעניין הזה, אבל יש
לה זכות וטו. אם היא תגיד לי שלא מקובל עליה, אני לא אמשיך בחקיקה.

נסים זאב:

אם זה בחקיקה אין לה זכות וטו.

מיכאל איתן:

כרגע היוזמה היא שלי.

נסים זאב:

אם היא תתנגד אתה תמשוך את החוק?

מיכאל איתן:

כן, לזה התחייבתי. אבל אני רואה את ההישג בקיום הדיון הזה עכשיו, לגופו של
עניין. בואו נחפש את הפתרון. אני מאמין שנמצא פתרון. הרי אנחנו אנשים
מבוגרים, כולנו רואים את הבעיות. אלה לא עניינים שהם בשמים. צריך לשמוע
אנשים שונים ולחפש פתרונות, ונמצא אותם. אני לא חושב שזה צריך להיעשות דרך
חקיקה.

קולט אביטל:

האם הדרך היחידה לגרום לזה שיהיה דיון רציני בבית היא על-ידי הצעת חוק, או
שיש דרכים אחרות?

זהבה גלאון:

צריך שיושבת-ראש הכנסת, המנכ"ל ואחרים יישבו וידברו ויסגרו את זה.

היו"ר רוחמה אברהם בלילא:

אני חושבת שמדובר בנושא מורכב, שמכיל הרבה מאוד פרטים שנכון יהיה לא להניח
אותו בצד ואולי להקים ועדת משנה בראשותו של חבר הכנסת מיכאל איתן, אשר ישמע
את כל הגורמים.

גדעון סער:

אני רוצה לדעת מי מטפל בהצעת החוק.

זהבה גלאון:

אם היושבת-ראש תטיל וטו, חבר הכנסת איתן ימשוך את ההצעה. להצעה אין משמעות,
הדיון הוא כאילו מדובר בהצעה לסדר.

היו"ר רוחמה אברהם בלילא:

נאמר לי שמכיוון שחבר הכנסת איתן הוא לא חבר קבוע בוועדה, נצטרך למנות
מישהו מטעמכם שימלא את מקומו באופן פורמאלי.

זהבה גלאון:

מה המנדט של ועדת המשנה הזאת? מה תפקידה, מעבר לליבון?

היו"ר רוחמה אברהם בלילא:

נחשוב יחד, לאחר שנשמע את המנכ"ל.

מיכאל איתן:

אני חושבת שוועדת משנה כזאת צריכה להגיש דוח לחברי הוועדה. להביא את
הממצאים עם המלצות.

קולט אביטל:

אני חושבת שמטרת דיון כפי שמציע חבר הכנסת איתן, ואני מסכימה אתו, היא
לאפשר לכל חברי הבית או לכל ראשי הסיעות להשתתף בו, ולא רק לוועדת משנה,
שחלק מאתנו נהיה שותפים לה.

היו"ר רוחמה אברהם בלילא:

זה אולי יהיה חלק מהמנדט של אותה ועדה, לזמן את כל ראשי הסיעות.

מיכאל איתן:

מה שצריך לעשות כרגע, כדי לפתור את הבעיה, זה להכין דוח שייתן לכם את
הנתונים. צריכים להיפגש ולראות מה האלטרנטיבות, מה העלויות, אם יש הצעות
שמקובלות.

זהבה גלאון:

איך זה עומד בהלימה עם העובדה שיש ועדת בחירות מרכזית, יש נשיאות לוועדה
הזאת? איך יוצרים הלימה בין תפקידם למה שהולך להיות?

מיכאל איתן:

על זה בדיוק הוויכוח. יש שני צדדים, יושבת-ראש הכנסת וועדת הבחירות. התפקיד
שלי יהיה להביא את דבריהם ולבדוק את העובדות שהם מציגים, להיפגש עם
יושבת-ראש הכנסת ולבדוק את מה שהיא מציעה, ולבוא לכאן ולהגיד לכם מה שמעתי
משני הצדדים ומה ההמלצות שלי, ואתם תצטרכו לקבל החלטה. אבל גם הסמכות של
כולנו ביחד היא לא סמכות כופה, כי האחראית על המשכן כרגע היא יושבת-ראש
הכנסת, ואני לא רואה שאנחנו יכולים לכפות עליה כל מיני החלטות. אבל אני לא
רוצה להגיע לשם, אני מאמין שנפתור את זה לפני כן.

היו"ר רוחמה אברהם בלילא:

מנכ"ל הכנסת, בבקשה.

מנכ”ל הכנסת אבי בלשניקוב:

בוקר טוב. גברתי, אני מודה לך. אני שמח מאוד, ויושבת-ראש הכנסת מברכת על
יוזמתו של חבר הכנסת מיכאל איתן. אני חושב שזאת יוזמה ברוכה. ראשית, היא
חשובה להרגעת הרוחות בתוך המשכן, בין חברי ועדת הבחירות המרכזית, העובדים
וכל מי שנסמך על שולחן הוועדה. המטרה של המהלך היא ראשית קיום דיון רציני
וממצה. אני יכול להבטיח לכולם, שהסוגיה שהכי חשובה לנו ושהונחינו לגביה
על-ידי יושבת-ראש הכנסת, שניתן למצוא פתרונות שלא יעלו מאומה לכיסו של משלם
המסים הישראלי.

זהבה גלאון:

מחוץ למשכן או בתוך המשכן?

מנכ”ל הכנסת אבי בלשניקוב:

גם וגם. אני חושב שעל-מנת לקבל את ההחלטה הראויה, המתאימה והנכונה, שתשביע
את רצון כולם, חברי הוועדה המצומצמת או חברי ועדת הכנסת יקבלו את כל
הנתונים, יפרסו בפניהם את כל הסוגיות, את כל הפרמטרים בצורה מכובדת וראויה,
ותתקבל החלטה. אני חושב שזאת החלטה שלא צריכה להתקבל בחקיקה, אלא בהחלט
בהסכמה של כולם. רצון טוב יש מכל הצדדים. היוזמה היא ברוכה, ואנחנו נשתף
פעולה בצורה המקסימאלית.

נסים זאב:

מה עמדת היושבת-ראש?

מנכ”ל הכנסת אבי בלשניקוב:

נפגשנו בשבוע שעבר, מזכיר הכנסת ואנוכי, עם המשנה לנשיאת בית המשפט העליון
ויושב-ראש ועדת הבחירות המרכזית, השופט ריבלין. הודענו לו שאנחנו לא מציבים
לא תאריכי יעד ולא תאריכים לפינוי או ליציאה, ושכל הסוגיה הזאת תיפתר
בהסכמה ועל דעת כל הצדדים וברוח טובה.

היו"ר רוחמה אברהם בלילא:

אני מודה לך, אדוני. חברת הכנסת גלאון, בבקשה.

זהבה גלאון:

אני מקבלת את הדברים של המנכ"ל, שהפתרון לבעיה הזאת צריך להיעשות בהסכמה
בין כל הצדדים, ובוודאי שאינו צריך להיעשות בחקיקה. אני לא חושבת שצריך
לעשות כאן הורדת ידיים מול היושבת-ראש. אם זאת היתה פלטפורמה להעלות את
הנושא לדיון, אני חושבת שזאת היתה הדרך.

אני מקבלת את ההצעה שתהיה ועדת משנה, שבראשה יעמוד חבר הכנסת איתן. זה נראה
לי רעיון נכון, שהוא יבוא בדברים עם שני הצדדים. אני לא חושבת שהיינו
צריכים להגיע בכלל למצב הזה. אני לא חושבת שהיינו צריכים להגיע למצב של
עוגמת נפש ופגיעה. אני רואה במה שהיה כאן פגיעה קשה ביותר גם במוסד עצמו,
שנקרא ועדת הבחירות המרכזית, וגם באנשים המצוינים שנושאים בנטל. אני מקבלת
את כל מה שאמר המנכ"ל לגבי הבדיקה. אם הוועדה הזאת תשמע גם אותי, אומר
שהפתרון צריך לא לעלות כסף והמענה צריך להיות בתוך המשכן. יש מסר מאוד
משמעותי בהוצאת הוועדה מהמשכן. אני אומרת את זה בתור המלצה שלי לעתיד, אבל
אני מקבלת את ההצעה שהוצעה כאן. המנכ"ל הציג את זה נכון, ועדה בראשותו של
חבר הכנסת איתן.

חבר הכנסת טיבי מוסיף, שיש להתחשב בכך שהמשכן מתרחב. אני חושב שזו הערה
נכונה מאוד. נראה לי שניתן למצוא פתרון במשכן. זה נכון מהרבה סיבות. תודה
רבה.

היו"ר רוחמה אברהם בלילא:

תודה לך, גברתי. חבר הכנסת סער, בבקשה.

גדעון סער:

תודה, גברתי. אני בהחלט מצטרף להמלצתך לוועדה, ואני גם מסכים לדבר שלדעתי
מאחד את חברי הוועדה, וביטא אותה גם המנכ"ל, שלא רצוי לפתור את הנושא הזה
באמצעות חקיקה. אבל אני חושב שהמהלך הזה הוא חשוב, כי חשוב גם לשמוע. אין
טעם להזכיר, כי זה דבר ידוע, שהגענו למשבר שבו התפטרה מנכ"לית ועדת
הבחירות, הגברת תמר אדרי שיושבת אתנו, שהיא מנכ"לית מקצועית ומצוינת שמשרתת
שנים רבות. הבעתי תקווה, ואני מביע אותה גם בהזדמנות הזאת, שהיא תחזור בה
מהחלטתה. הגענו למצב שבו המנכ"לית אומרת: אני צריכה להתפטר, ואם יהיו
בחירות לא ניתן לקיים אותן במצב הדברים הזה. הגענו למצב שבו יושב-ראש ועדת
הבחירות המרכזי, השופט ריבלין, אמר שהוא שוקל להתפטר מתפקידו. זאת אומרת,
זה לא מצב פשוט. אני לא יודע אם בכלל היתה בכל תולדות ועדת הבחירות המרכזית
סיטואציה כזאת. לכן מיכאל איתן הוא אדם מצוין להיכנס לסוגיה הזאת, כי יש לו
רקע גם בוועדת הבחירות המרכזית, שבה הוא היה בשעתו סגן יושב-ראש ועדת
הבחירות המרכזית, במשך כמה קדנציות, ויש לו רקע פרלמנטרי עוד יותר קדנציות.

מיכאל איתן:

והוא עובד בחינם.

גדעון סער:

הוא גם עובד בחינם. שוחחתי בנושא הזה עם המנהל הכללי, והתרשמתי שבכוונתו
לפתור את הסוגיה הזאת. אני מקווה שכך יהיה ושהוא יוכל לתרום מניסיונו
לפתרון הבעיה. אני בהחלט מקווה שחבר הכנסת איתן יוכל להיות חבר בוועדה.

היו"ר רוחמה אברהם בלילא:

יש לנו בעיה, כי הוא צריך להיות חבר ועדת הכנסת, או ממלא-מקום של חבר ועדה.

גדעון סער:

האם אני יכול לעשות שינוי לפרק זמן קצר?

עו"ד ארבל אסטרחן:

אם תעשה שינוי של קבע בוועדת הכנסת, זה בסדר.

גדעון סער:

אני אעשה שינוי של קבע, וכעבור שבוע אעשה שינוי של קבע נוסף, לאחר שתתקבל
ההחלטה?

היו"ר רוחמה אברהם בלילא:

עד אשר הוא יסיים את תפקידו.

מיכאל איתן:

אני צריך שבועיים.

גדעון סער:

אם כך, אני מודיע לוועדה שעד להודעה חדשה יחליף מיכאל איתן, מטעם סיעת
הליכוד, את ידידנו הנעדר כרגע ראובן ריבלין. אני לוקח על עצמי להודיע לו את
הבשורה המרה. אם גברתי צריכה את ההודעה הזאת בכתב, כפי שמצווה התקנון, אני
אעביר מכתב לוועדה.

היו"ר רוחמה אברהם בלילא:

אני מודה לך, אדוני. חברת הכנסת קולט אביטל, בבקשה.

קולט אביטל:

אני מסכימה לרעיון להקים ועדה, ואני מברכת על כך שמיכאל איתן יעשה את זה.

אני חושבת שלאור הנושא שהוא בעל עניין לכולם, צריך למצוא את המכניזם לאפשר
גם לאנשים שהם לא חברי הוועדה להשמיע את דעתם.

כיוון שאנחנו מדי פעם רוצים להעלות נושאים ואין לנו דרך, כי אם אנחנו מעלים
את זה כהצעה דחופה לסדר, אז בצדק בנשיאות נקבע שכיוון שזה לא דחוף אז אין
הצעה לסדר. ואם הכלי היחידי הפרלמנטרי שנשאר כפלטפורמה הוא הצעת חוק, אז יש
משהו שאין לנו כאן ככלי לדיון רציני.

יעקב מרגי:

אפשר להגיש הצעה דחופה לסדר לדיון בוועדה. זה לא חייב להיות במליאה.

מיכאל איתן:

תחשבי שזאת היתה הצעת חוק, שמישהו עלה במליאה וביקש להפוך את זה להצעה
לסדר, וזה הפך להצעה לסדר.

היו"ר רוחמה אברהם בלילא:

מעבר לזה שזאת הצעה לסדר, כולנו סוברים שזאת הצעה שחשוב לדון בה ולראות איך
אנחנו באמת פותרים אותה. הצעה לסדר שתבוא לפתרון מוסכם על כל צדדי הבית, זו
לא הצעה לסדר שהיא עוד קריאה או עוד בקשה.

קולט אביטל:

אני מבקשת להעיר למנכ"ל הכנסת, אני חושבת שלפני שהתקבלה החלטה על ההצעה
הזאת, היה חשוב גם לנסות להביא אותה בנשיאות הכנסת. זאת אומרת, גם הנשיאות
היא גוף שצריך לדון בהחלטה כזאת, ולא שהיא תתקבל על-ידי אדם אחד בלבד,
אפילו אם זאת הצעה. נדמה לי שהיה מקום לזה.

תמר אדרי, אני רוצה להצטרף לקריאתו של גדעון סער, שתחזרי בך מהחלטתך. כולנו
נראה את זה בברכה.

היו"ר רוחמה אברהם בלילא:

אני מודה לך, גברתי. חבר הכנסת מרגי, בבקשה.

יעקב מרגי:

אני שמח שהדיון היום הוא המשך לדיון שהיה במליאה של ועדת הבחירות, והדברים
נאמרו על ידי ועל-ידי חבר הכנסת דוד טל. אני סמוך ובטוח שגם היושבת-ראש וגם
ההנהלה של הבית תסכים להידבר, והנה ברוך ה' אנחנו בהידברות. אני חושב שגם
הסוגיה צריכה להיפתר בהידברות ולא בהצעת חוק, ואני סמוך ובטוח שנגיע
להסכמות. ברגע ששני הצדדים מוכנים לדבר ולא כל אחד מתבצר בעמדתו, זה נותן
לנו את האישור להמשך הדרך. התחייבנו בוועדת הבחירות שנביא להבנות כלשהן,
ואני שמח שהיום יש לכך המשך. אני סמוך ובטוח שחבר הכנסת איתן יעשה עבודה
חשובה, יביא את הנתונים, ואנחנו ניתן דחיפה.

מיכאל איתן:

אל תהיה כל כך רציני.

יעקב מרגי:

כשיושב-ראש ועדת הבחירות, המשנה לנשיאת בית המשפט העליון, מאיים להתפטר,
וכאשר אומרת לנו תמר אדרי, מנהלת הוועדה, שהיא לא תוכל להיערך לבחירות,
כולם בלחץ.

היו"ר קולט אביטל:

אני מודה לך, אדוני. אנחנו נודיע היום במליאה על חברותו בוועדה של חבר
הכנסת איתן, והחל ממחר אתה תכהן כיושב-ראש ועדת המשנה לצורך העניין הזה.
ביקשת שבועיים, וזה מספיק זמן כדי לבדוק את הדברים, לזמן את כל הגורמים,
לשמוע את כל נציגי סיעות הבית ולהביא בפני מליאת ועדת הכנסת את המלצותיה של
ועדת המשנה.

לגבי החברים בוועדה, אני אתייעץ עם כמה אנשים ואביא את הרכב הרשימה.

מיכאל איתן:

אני יכול להקל עליכם. אולי הסידור הנכון הוא להטיל עלי לכתוב דוח ולהחזיר
אליכם את הכדור, בלי ועדת משנה. הרי בפועל אני לוקח על עצמי לדבר ולהכין
לכם דוח, ולכן את לא צריכה ועדה.

היו"ר רוחמה אברהם בלילא:

בסדר גמור. ועדת הכנסת מטילה עליך לכתוב דוח לוועדה.

גדעון סער:

אם כך, אני לא מדיח את חבר הכנסת ריבלין.

היו"ר רוחמה אברהם בלילא:

כאמור, הוועדה מטילה על חבר הכנסת מיכאל איתן לכתוב דוח למליאת הוועדה בפרק
זמן של שבועיים ולהביאו בפניה להמשך דיון.

מיכאל איתן:

הוא קורא לכל הגורמים לשתף אתו פעולה.

היו"ר רוחמה אברהם בלילא:

חבר הכנסת מיכאל איתן קורא לכל הגורמים לשתף פעולה, על-מנת שיגיעו להסכמה.
תודה רבה. אני נועלת את הישיבה.

הישיבה ננעלה בשעה 10:40
