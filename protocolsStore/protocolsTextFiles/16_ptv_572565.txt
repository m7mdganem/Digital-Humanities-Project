הכנסת השש-עשרה נוסח לא מתוקן

מושב שלישי

פרוטוקול מס' 232

מישיבת ועדת הכנסת

יום שני, ז' באייר תשס"ה, 16.5.2005, שעה 10:00

סדר-היום:

1.  קביעת מסגרת הדיון להצעות סיעות: שינוי, מפד"ל-איחוד לאומי וש"ס, להביע
    אי-אמון

  בממשלה.

2.  פניית יושב-ראש סיעת "התחברות", חבר הכנסת אפי איתם, בדבר שינוי שם
    הסיעה.

נכחו:

חברי הוועדה: רוני בר-און – היו"ר

יולי אדלשטיין

זהבה גלאון

רשף חן

שאול יהלום

אברהם פורז

מאיר פרוש

מוזמנים: חה"כ אפי איתם

מזכיר הכנסת: אריה האן

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

1.  
    קביעת מסגרת הדיון להצעות סיעות: שינוי, מפד"ל-איחוד לאומי וש"ס,

  להביע אי-אמון בממשלה

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת, ישיבה מס' 232. ברוך שובכם
מן הפגרה. מזל טוב לחבר הכנסת שאול יהלום, יושב-ראש ועדת העבודה, הרווחה
והבריאות – שסידר גם עבודה, גם רווחה, ובעיקר בריאות - לנכד החדש שלו.

שאול יהלום:

תודה רבה, אדוני היושב-ראש.

היו"ר רוני בר-און:

הרבה נחת. ראשית על סדר-יומנו – קביעת מסגרת דיון להצעות סיעות: שינוי,
מפד"ל-איחוד לאומי וש"ס, להביע אי-אמון בממשלה: א. הצעת שינוי: התנהלות
הממשלה, המועמד להרכיב את הממשלה יוסף לפיד; ב. מצבם הקשה של השכבות החלשות
והנזקקים בעקבות המדיניות הכלכלית, מפד"ל-איחוד לאומי, המועמד זבולון
אורלב; ג. המצב הכלכלי-חברתי הקשה הנובע מהתנהלות שגויה של הממשלה ומאישור
תקציב חסר חמלה, של ש"ס, המועמד להרכיב את הממשלה הוא חבר הכנסת אלי ישי.

בוקר טוב, חברת הכנסת גלאון, ברוך שובך מן הפגרה.

זהבה גלאון:

שלום, אדוני. אני מניחה שהתייחסתם לעניין העלטה. השאלה אם יש בכך מסר.

היו"ר רוני בר-און:

התייחסנו, אבל לא רציתי לתת לזה פומבי. שאלתי אם זה חלק מהמשך ההתנכלות של
מנגנון הכנסת לוועדת הכנסת.

קריאות:

  - - -

היו"ר רוני בר-און:

כך או כך, לעניין האי-אמון אני מציע מסגרת דיון משולבת: 10 דקות לכל מציע,
חצי שעה לליכוד, רבע שעה לעבודה, 10 דקות לשינוי ולש"ס, ו-5 דקות לכל יתר
סיעות הבית.

הצעה אחרת – אין. מי בעד, ירים את ידו.

ה צ ב ע ה

בעד – רוב

נגד – אין

נמנעים – אין

ההצעה למסגרת דיון משולבת בהצעות להביע אי-אמון בממשלה: 10 דקות לכל מציע,
30 דקות לליכוד, 15 דקות לעבודה, 10 דקות לשינוי ולש"ס, 5 דקות ליתר סיעות
הבית, נתקבלה.

היו"ר רוני בר-און:

פה אחד, זוהי אפוא מסגרת הדיון.

2.  פניית יושב-ראש סיעת "התחברות", חבר הכנסת אפי איתם, בדבר שינוי שם
    הסיעה

היו"ר רוני בר-און:

אנחנו עוברים לעניין הבא על סדר-יומנו. ב-21 במרס השנה קיבלנו החלטה, לפיה
חבר הכנסת אפי איתם וחבר הכנסת יצחק לוי מבקשים להתפלג מסיעת המפד"ל.
הוועדה אישרה את הפילוג הזה וקבעה כי הוא ייכנס לתוקף ביום 4 באפריל 2005.

השם הזמני שנבחר אז לסיעה המתפלגת היה "התחברות". הסיעה המתפלגת ביקשה
לעצמה את השם "הציונות הדתית המתחדשת".

אנחנו הסכמנו – על דעת הסיעה המתפלגת והמפד"ל – כי השם שייקבע לסיעה
המתפלגת יהיה השם שיקבע רשם המפלגות. סיכמנו כי אם תוגש השגה לערכאה משפטית
על החלטת הרשם, השם שיאושר בבית-המשפט יוסכם על-ידי הצדדים, וגם קבענו כי
נכונס לאלתר לצורך קביעת השם מייד לאחר שתונח לפנינו החלטת הרשם. זאת
ההחלטה שאישרנו.

בין לבין, קיבלתי את מכתבו של חבר הכנסת אפי איתם, מיום 5 במאי 2005,
ובמצורף לו אישור תעודת רישום לפי חוק המפלגות, חתום בידי עורך-דין אלישע
צידון, רשם המפלגות, כי "מפלגת: "ציונות לאומית דתית מתחדשת" נרשמה ביום
כ"ב בניסן תשס"ה, 1 במאי 2005, בפנקס המפלגות, בהתאם לחוק האמור".

זה איננו אותו שם, אבל אני לא רואה שום סיבה שבנסיבות המתקיימות אנחנו לא
נאשר את השם לסיעה המתפלגת: "ציונות לאומית דתית מתחדשת".

אני מוכרח להוסיף שיושב-ראש סיעת המפד"ל, חבר הכנסת זבולון אורלב, אישר לי
טלפונית כי אין להם התנגדות – בהמשך לאותה הסכמה – שזה יהיה השם, וכי אין
בדעתם לעתור לערכאה שיפוטית כנגד אישור השם הזה. במובן זה, החלטת הרשם והשם
שנקבע הופכת להחלטה חלוטה ולא יהיה עליה עוד ערעור והרהור, ונאמנים
להחלטתנו הטנטטיבית מחודש מרס 2005, שומה עלינו כעת לאשר את השם הזה.

שאול יהלום:

אדוני היושב-ראש, אני חושב שמוטל על כל חבר כנסת – ודאי על חברי כנסת
שמתיימרים להקים סיעה חדשה – באמת להיות נאמנים להחלטות.

כל מה שאמר אדוני היושב-ראש, ואני מרשה לעצמי לומר בשם סיעת המפד"ל, כפי
שציטט היושב-ראש – אנחנו מסכימים.

אלא מאי? חברי הסיעה עצמם לא נאמנים להחלטה הזאת, אותה סיעה, והם אפילו
בערב יום הזיכרון מוציאים הודעות לעיתונות – אחרי שאושר להם השם – והם
קוראים לעצמם "סיעת הציונות הדתית".

אני מבקש מכאן שזה יהיה ברור שהם עצמם - כיאה להתנהגותו של חבר כנסת וחבר
סיעה בכנסת – צריכים להיות נאמנים לשם שהם עצמם מביאים לכאן ומבקשים.

היו"ר רוני בר-און:

דומני שזה מעט מהסמכות השיורית שאיננה מסורה לוועדת הכנסת ונשארת לבית-דין
של מעלה.

שאול יהלום:

אני חושב שזה חלק מההחלטה.

היו"ר רוני בר-און:

אנחנו לא יכולים עכשיו להתחיל לצטט חוקים של אתיקה ולא חוקי מדינה אחרים.
חזקה על המחוקקים שהם יעמדו בדרישות שהחוק מחייב אותם, ודאי האתיקה, ואם הם
לא יעמדו בדרישות האלה אז חזקה על החברים שלהם – שגם הם מחוקקים – שימצאו
את הדרך במקום ובזמן ובטריבונלים הראויים, כדי להעמיד אותם על טעותם.

אני מציע אפוא לשנות את שם סיעת "התחברות", כפי שאישרנו ביום 21 במרס 2005,
לסיעה בשם: "ציונות לאומית דתית מתחדשת".

מי בעד, ירים את ידו.

ה צ ב ע ה

בעד – 5

נגד – אין

נמנעים – 1

הבקשה בדבר שינוי שם סיעת "התחברות" לסיעה בשם: "ציונות לאומית דתית
מתחדשת", נתקבלה.

היו"ר רוני בר-און:

בהימנעות של חבר הכנסת יהלום, פה אחד אנחנו קובעים שזהו שמה של הסיעה
החדשה.

ארבל אסטרחן:

והיא מייצגת את המפלגה, באותו שם.

היו"ר רוני בר-און:

והיא מייצגת את המפלגה שרשומה באותו שם אצל רשם המפלגות. בהצלחה גדולה.

תודה רבה לכם, הישיבה נעולה.

הישיבה ננעלה בשעה 10:15.
