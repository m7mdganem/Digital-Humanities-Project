פרוטוקולים/ועדת הכנסת/4996

ירושלים, כ"ז באייר, תשס"ב

9 במאי, 2002

הכנסת החמש-עשרה נוסח לא מתוקן

מושב רביעי

פרוטוקול מס' 303

מישיבת ועדת הכנסת

יום שלישי, כ"ה באייר התשס"ב (7 במאי 2002), שעה 15:00

סדר היום:

1. ערעורים על החלטת יו"ר הכנסת והסגנים שלא לאשר דחיפות הצעות לסדר היום.

2. בקשה להעברת הצעת חוק מוועדה לוועדה אחרת.

נכחו:

חברי הוועדה:

מ"מ היו"ר זאב בוים

אורי אריאל

אברהם הירשזון

שמואל הלפרט

שאול יהלום

אליעזר כהן

יעקב ליצמן

רחמים מלול

יצחק סבן

יאיר פרץ

מוזמנים:

מזכיר הכנסת, אריה האן

יועצת משפטית: ארבל אסטרחן

מנהלת הוועדה: אתי בן-יוסף

קצרנית: שלומית כהן

1. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר זאב בוים:

אני פותח את ישיבת הוועדה.

הערעור הראשון הוא של אורי אריאל בנושא: מרכז פרס לשלום. אורי, למה אתה
חושב שראוי בכל זאת לאפשר לך?

אורי אריאל:

היות שהנושא הזה מככב בפרשיות שונות ומשונות והיות שהנשיא של המרכז הוא שר
החוץ, והשערורייה האחרונה היא הפרס שניתן לטרייה לארסן, אני חושב שהנושא
הזה הוא נושא ציבורי ממדרגה ראשונה. הוא חשוב כי אנחנו צריכים לפקח, ואם לא
נפקח, נמצא את השערורייה הבאה. למרכז הזה אין חסינות.

היו"ר זאב בוים:

נציג הנשיאות, בבקשה.

שמואל הלפרט:

הנשיאות מאשרת רק חמש הצעות לסדר. מאחר שהיו יותר מ-30 הצעות, ההצעה לא
אושרה.

רחמים מלול:

בנשיאות סברו שיתר הנושאים הם יותר דחופים.

אברהם הירשזון:

חברי הנשיאות הבינו שהנושא הזה יקבל את האישור בוועדה.

היו"ר זאב בוים:

מי בעד היענות לפנייתו של אורי אריאל? מי נגד?

ה צ ב ע ה

בעד – רוב

נגד – אין

היו"ר זאב בוים:

קיבלנו את הערעור.

הערעור הבא הוא של חבר הכנסת יעקב ליצמן בנושא: כתב אישום שאינו תואם את
המציאות בפרשת פוטו אלן.

יעקב ליצמן:

יהודי נרצח בירושלים, המשטרה עצרה את הרוצח ופתחה תיק אבל משום מה היא לא
מטפלת בו כפי שצריך לטפל ברוצח, אלא היא מטפלת בו בכפפות משי. הנושא הזה
הסעיר את ירושלים הרבה.

היו"ר זאב בוים:

האם מדובר במקרה שחרדים טענו שכתוצאה מכך הוא קיבל התקף לב?

יעקב ליצמן:

הוא לא קיבל התקף לב, דחפו אותו.

שאול יהלום:

הוא בא להפגין אצלו.

היו"ר זאב בוים:

למה אתה רוצה את זה כהצעה דחופה?

יעקב ליצמן:

אני חושב שהמשטרה צריכה לשמוע את דברי הכנסת.

היו"ר זאב בוים:

עמדת הנשיאות, בבקשה.

שמואל הלפרט:

הנשיאות מאשרת חמש הצעות לסדר ולא יותר.

היו"ר זאב בוים:

מי בעד ההצעה? מי נגד?

ה צ ב ע ה

בעד – רוב

נגד – אין

היו"ר זאב בוים:

הערעור התקבל.

2. בקשה להעברת הצעת חוק מוועדה לוועדה אחרת

היו"ר זאב בוים:

אני קורא את מכתבה של עוזרת סגנית שר הביטחון: "אתמול, ה-6.5.02, עלתה
במליאת הכנסת הצעת חוק שירות קבע בצה"ל (גמלאות)(תוספת פיצוי לקצבה) לקריאה
ראשונה, אשר נומקה ע"י סגנית שר הביטחון, ח"כ דליה רבין-פילוסוף. על דעת כל
הנוכחים בדיון, סגנית השר הציעה להעבירה להכנה לקריאה שנייה ושלישית לוועדת
העבודה והרווחה של הכנסת, אך בשל טעות בהכרזת יו"ר הישיבה, ח"כ שמואל
הלפרט, ההצעה הועברה לוועדת חוץ וביטחון. אבקשך לטפל בעניין העברת הצעת
החוק הנ"ל לוועדת העבודה והרווחה".

השאלה היא אם זאת היתה טעות או שזה מתוך כוונה. ההיגיון הוא שהצעת חוק
שירות קבע בצה"ל תידון בוועדת החוץ והביטחון.

שמואל הלפרט:

בהצעת החוק היה כתוב שהוועדה המומלצת היא ועדת החוץ והביטחון. אני קראתי מה
שהיה כתוב שם.

היו"ר זאב בוים:

אני מציע שלא נחליט ונדון בנושא מחר, בנוכחותה של סגנית שר הביטחון.

אריה האן:

לא ייתכן שליו"ר ועדת הכנסת וליו"ר הכנסת כותבת עוזרת. דליה רבין-פילוסוף
צריכה לחתום על מכתב כזה.

היו"ר זאב בוים:

תודה. הישיבה נעולה.

הישיבה ננעלה בשעה 15:07
