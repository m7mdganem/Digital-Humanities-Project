הכנסת השש-עשרה נוסח לא מתוקן

מושב שלישי

פרוטוקול מס' 254

מישיבת ועדת הכנסת

יום שני, י"א בתמוז התשס"ה (18 ביולי 2005), בשעה 10:00

סדר היום:

1. המלצת ועדת הכנסת לחילופין בראשות הוועדות הבאות: ועדת העבודה, הרווחה
והבריאות;

הוועדה לקידום מעמד האישה; הוועדה לענייני ביקורת המדינה.

2. קביעת ועדה לדיון בהצעת חוק מימון מפלגות (תיקון – עידוד ייצוג לשני
המינים), התשס"ה-

2005, של חברי הכנסת אתי לבני, זהבה גלאון וגדעון סער (פ/3671).

3. הצעת חוק דיווח על תרומות מחוץ לישראל (תיקוני חקיקה), התשס"ה-2005.

נכחו:

חברי הוועדה:

היו"ר רוני בר-און

דניאל בנלולו

ענבל גבריאלי

מיכאל גורלובסקי

זהבה גלאון

צבי הנדל

יחיאל חזן

אחמד טיבי

שאול יהלום

דני יתום

גדעון סער

אברהם פורז

מאיר פרוש

יאיר פרץ

מיכאל רצון

עמרי שרון

יולי תמיר

חיים כץ

אפרים סנה

מלי פולישוק-בלוך

אתי לבני

עמיר פרץ

יורי שטרן

מוזמנים:

דוד לב - סגן מזכיר הכנסת

ירדנה מלר-הורביץ - סגנית מזכיר הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

קצרנית: שלומית כהן

1. המלצת ועדת הכנסת לחילופין בראשות הוועדות הבאות: ועדת העבודה,

הרווחה והבריאות; הוועדה לקידום מעמד האישה; הוועדה לענייני ביקורת המדינה

היו"ר רוני בר-און:

 אני מתכבד לפתוח את ישיבת ועדת הכנסת. הנושא הראשון על סדר-היום שלנו הוא פניית יושב-ראש הקואליציה, בהתאם להסכמים הקואליציוניים והחלטות הוועדה המכינה. הפנייה היא כהאי לישנא: "אודה לך אם תואיל להביא לאישור המלצת ועדת הכנסת לחילופי גברי בוועדות הבאות: לראשות יו"ר ועדת העבודה, הרווחה והבריאות, חבר הכנסת חיים כץ במקום חבר הכנסת שאול יהלום. לראשות הוועדה לקידום מעמד האישה, חברת הכנסת ענבל גבריאלי במקום חברת הכנסת אתי לבני. לראשות הוועדה לביקורת המדינה, חברת הכנסת מלי פולישוק-בלוך במקום יורי שטרן. אודה לך אם תואיל להביא את הנושא לישיבת ועדת הכנסת בשבוע הבא, על-מנת שניתן יהיה לבצע את החילופים בשבוע האחרון למושב". 

 אדוני יושב-ראש הקואליציה, האם אתה רוצה להוסיף לפנייה הכתובה הזאת דברי הסבר קצרים?

גדעון סער:

 כן, אדוני היושב-ראש. הפנייה הזאת מושתתת על החלטות הוועדה המסדרת, אשר קבעה בתחילת הקדנציה את יחסי הכוחות בין הסיעות, בין היתר במובן של חלוקת ראשות הוועדות. באותה חלוקה נקבע שסיעת המפד"ל תאחז בראשות ועדת העבודה והרווחה במשך שני שלישים של הקדנציה וסיעת הליכוד תעשה את זה במשך שליש הקדנציה. כמו כן נקבע שוועדת הפנים תהיה בראשות האיחוד הלאומי במשך שני שלישים מהקדנציה. לעניין הזה אתייחס מייד, כי היה פה שינוי מסוים. לעניין האחרון, נקבעה חלוקה בין סיעות הליכוד ושינוי לגבי הוועדה לקידום מעמד האישה. העיקרון הבסיסי היה גם כן שני שלישים ושליש, אלא שהיתה הפרדה ושינוי קיבלה את חלקה באמצע. 

 אנחנו מקיימים בדייקנות את ההחלטות, בתיקון שהזמן גרמו, שהאיחוד הלאומי קיבלה במקום ועדת הפנים את הוועדה לביקורת המדינה עד לתום המועד שבו מגיע לה לעמוד בראשות ועדה, והוא תום המושב הנוכחי. מכיוון שמפלגת העבודה, שהיתה אמורה לקבל את ראשות הוועדה לביקורת המדינה, הפכה למפלגת קואליציה, והאיחוד הלאומי הפכה למפלגת אופוזיציה, לעניין זה היו חילופין ביניהם. 

 אני חושב שנהגנו בהגינות מלאה עם סיעות שהיו בקואליציה ואחר-כך עברו לאופוזיציה. הן מילאו את ימיהן עד המועד האחרון בראשות הוועדות. הן עשו את זה על הצד הטוב ביותר, בצורה הטובה ביותר, אבל בסופו של דבר מול כל זכות שמסתיימת יש גם זכות שנכנסת. חזרתי גם לפרוטוקול הוועדה המסדרת מה-3 במארס 2003. הדברים נאמרו בצורה הברורה ביותר, אי-אפשר לטעות בהם. ההצבעה היתה ברוב של 21 נגד 1, זאת אומרת היה קונסנזוס של חברי הוועדה המסדרת מכל הסיעות, קואליציה ואופוזיציה. את הסיכומים הללו צריך היום לחבר. החילופים עצמם יתבצעו בשבוע הבא, שהוא השבוע האחרון של המושב, ואם בכלל מישהו מקופח זה אלה שייכנסו לתפקידם, מכיוון שהשליש האחרון הוא שליש שבו תהיה מערכת בחירות. זאת אומרת, באופן אפקטיבי הקדנציה שלהם מכורסמת, ואם תהיה הקדמת בחירות הם נושאים סיכון נוסף על גבם. 

היו"ר רוני בר-און:

אלה דברים ברורים. תמיד ברוטציה החלק המתאחר הוא החלק המסוכן. במידה מסוימת
תיקנו את זה.

גדעון סער:

לעניין השליש הראשון, בחשבון הסיעתי יש שוויון, משום שהחילופין בשליש
הראשון היו בשתי ועדות, מדע ומעמד האישה, הליכוד מול שינוי בשתיהן.

היו"ר רוני בר-און:

האם יש מישהו שחולק על הבקשה הזאת?

אתי לבני:

כן, אני חולקת על הבקשה לגבי הוועדה למעמד האישה.

היו"ר אברהם פורז:

זה לא משקף את עמדת שינוי. אנחנו מסכימים להסדר, חד וחלק.

זהבה גלאון:

האם מונעים מאתי לבני לדבר?

היו"ר אברהם פורז:

היא יכולה לדבר.

עמיר פרץ:

סותמים פיות בשינוי? הדמוקטטור הגדול ביותר הוא אתה והחבר שלך בשינוי. כל
היום אתם מטיפים על דמוקרטיה, אבל אתם סותמים פיות לחברי הכנסת. אתה מדבר
על סתימת פיות כל היום? אתה האנטי-דמוקרט הגדול ביותר.

גדעון סער:

היום בעיתון "הארץ" ראיתי שיש לכם חוזים אישיים בהיקף די רציני.

עמיר פרץ:

אל תדאג.

היו"ר רוני בר-און:

בעניין המחלוקת לגבי הבקשה של יושב-ראש הקואליציה, אני אתיר רק ליושבי-הראש
של הוועדות שלגביהן מבוקש החילוף. אני לא רוצה לפתוח את זה לדיון. אין צורך
להכביר על המבוכה שממילא כולנו נמצאים בה כשמדובר בעניינים אישיים מהסוג
הזה. שמעתי את חברת הכנסת לבני ושמעתי את חבר הכנסת פורז.

ענבל גבריאלי:

אדוני היושב-ראש, עדיין לא שמענו את חברת הכנסת לבני.

היו"ר רוני בר-און:

חברת הכנסת ענבל גבריאלי, אני מנהל פה את סדר הדיונים.

זהבה גלאון:

גם אני לא שמעתי את חברת הכנסת לבני.

היו"ר רוני בר-און:

שמענו את חברת הכנסת לבני, שמענו את חבר הכנסת פורז. מבחינת הדרישות שלי
לצורך האינפורמציה לניהול הישיבה, האינפורמציה ברורה וידועה.

חבר הכנסת יהלום, בבקשה.

שאול יהלום:

אני רוצה לומר, שהשם שהוצע, חיים כץ – אני לא רוצה להגיד שום דבר נגדו.
להיפך, אני חושב שאני רק יכול לשבח אותו ואנחנו יודעים את המומחיות שלו
ביחסי עבודה.

אני חושב שסיעת הליכוד התנהגה עם המפד"ל באופן הגון, להוציא דבר אחד, שליד
התורה שבכתב שקורא גדעון סער היתה תורה שבעל-פה, שאני לא רוצה לחזור עליה,
אבל היא הפוכה ממה שכתוב, ועדיין היה לנו אמון בתורה שבעל-פה.

הצדק האבסולוטי של ועדה מסדרת הוא כמה חברים צריכים בכל ועדה, בסך הכול
במספר הוועדות. לגבי יושבי-ראש אילו ועדות, זה תלוי גם בקואליציה
ובאופוזיציה. לכן אם ישתנו קואליציות ואופוזיציות זה לא אומר שאי-אפשר לדון
בעניין מחדש.

אני רוצה לפנות גם לחבר הכנסת כץ וגם לליכוד. אני בוועדה נמצא במצב של 26
דברים פתוחים, בעיקר חוקים, שהם מאוד חשובים לעניין. אין לי ספק שחיים כץ
לא יתחיל בפגרה בדברים חדשים. אני חושב שכדי לאפשר לעסוק בדברים האלה
בפגרה, מן הראוי היה שהחילופין יחולו מייד עם תחילת המושב שאחרי הקיץ, ואז
זה גם יהיה הגון כלפי הנושאים שנשארו פתוחים.

לגבי כל השאר, אני חושב שחשוב מאוד לשמוע את עמדת הסיעה שלי. אני מבקש
לאפשר ליושב-ראש הסיעה, שאני מאחל לו מזל-טוב עם היבחרו אתמול כיושב-ראש
מפלגתנו, לומר את דברו.

גדעון סער:

ואותך נברך כיושב-ראש הוועדה המתמדת.

היו"ר רוני בר-און:

חבר הכנסת זבולון אורלב, ברכות לרגל היבחרך ליושב-ראש המפד"ל. בבקשה.

זבולון אורלב:

מעבר לדברים שאמר חברי שאול, הדבר הזה נתון בידי הוועדה, ואם הוועדה תאמר
שהחילופין צריכים להיות בשבוע הבא אנחנו נשמור על הסדר של הכנסת כפי
שהדברים האלה נקבעו ברוח טובה ובהידברות. עם חבר הכנסת חיים כץ, שכולנו
מאחלים לו הצלחה, הוסכם ששאול יהלום יהיה ממלא-מקום קבוע בוועדת העבודה
והרווחה ובכך הוא גם יוכל, בתיאום בין שניהם, להמשיך את החקיקה שנמצאת כרגע
באמצע ההליך.

היו"ר רוני בר-און:

אני רוצה להקדים ולומר, ואני לא אומר את זה מצוות אנשים מלומדה כמו שאומרים
בכל פעם שעומדים בפני פרידה מיושב-ראש של ועדה – קיבלתי למעלה מ-10 מכתבים,
שכולם שבח והודיה ופאר והלל לפועלו של שאול יהלום כיושב-ראש ועדת העבודה,
הרווחה והבריאות. כולם מארגונים של אנשים שמטבע הדברים מטפלים באנשים שבאים
ממוגבלויות ומצוקות וצרות צרורות, שזה עיקר תפקידה של הוועדה הקשה והמורכבת
והמסובכת הזאת. כולם גומרים את ההלל על עבודתו של שאול. לא שהיינו צריכים
לקבל מכתבים בעניין הזה, כולנו יודעים. כולם מבקשים שנאפשר לו להשלים
ולסיים את העבודה שהוא התחיל בה, וכל הדברים האלה נכונים. לעניין הזה יש
שתי תשובות. האחת, כשמגיע המועד מגיע המועד, ואין מה לעשות. היה מפתיע אותי
מאוד אם בכל מועד שאול יהלום לא היה נמצא בעיצומם של 26 חוקים מאוד
מאז'וריים, כי הוא לא היה מפסיק את העבודה האינטנסיבית שלו לפני שלושה
חודשים כדי להגיע למועד ההחלפה כשהשולחן שלו נקי וריק. לעומת זאת, הרי אף
אחד לא מונע משאול להמשיך ולטפל בחוקים האלה. דיברתי עם חיים כץ והוא אמר
שבתיאום מלא ומוחלט אתך, ומתוך גישה מאוד חיובית כלפי הרצון שלך להמשיך
ולנהל את הטיפול בחוקים האלה, הוא יאפשר לך להמשיך ולהתנהל בעניין הזה. לכן
הנושא הזה הוא למעלה מן הספק וזה ברור לחלוטין, למרות שוועדת הכנסת לא
תתעסק עם זה כי היא לא מוסמכת להתעסק עם זה והיא לא יכולה להכתיב איזושהי
אג'נדה ליושב-ראש הנכנס. הדברים רשומים, חיים כץ שומע אותם.

חיים כץ:

ועדת הכנסת לא תצטרך להתעסק עם זה.

היו"ר רוני בר-און:

לא זו בלבד שחיים כץ לא מוחה על הדברים, הוא גם הביע את הסכמתו בפניי
ובפניך לעניין הזה, ואין לנו שום ספק שהוא גם יעמוד בהסכמתו. דא עקא,
שממלא-מקום קבוע ליושב-ראש הוא מושג שהתקנון איננו מכיר.

אחמד טיבי:

משנה ליושב-ראש.

היו"ר רוני בר-און:

סעיף 11(א) לתקנון אומר כי יושב-ראש ועדה קבועה רשאי למנות מפעם לפעם אחד
מחברי הוועדה למלא מקומו לתקופה שלא תעלה על שבועיים. חיים כץ ימנה את שאול
יהלום מפעם לפעם, כל פעם לשבועיים, וייתן לו חופש בסופי שבוע.

אני מציע לוועדת הכנסת, בהתאם להוראת סעיף 10 לתקנון, לקבל החלטה שממליצה
בפני ועדת העבודה, הרווחה והבריאות למנות את חבר הכנסת חיים כץ כיושב-ראש
ועדת העבודה, הרווחה והבריאות. מי בעד ההצעה הזאת? מי נגד? מי נמנע?

ה צ ב ע ה

בעד – 16

נגד – אין

נמנעים – אין

אני קובע שפה-אחד, ברוב של 16 חברי ועדת הכנסת, החליטה ועדת הכנסת להמליץ
בפני ועדת העבודה, הרווחה והבריאות לבחור את חבר הכנסת חיים כץ כיושב-ראש
הוועדה. אנחנו מאחלים ליושב-ראש המומלץ הצלחה רבה במילוי תפקידו. נביא את
זה בפני הוועדה ביום שני בבוקר. אנחנו בטוחים שהוא יעשה את זה בכשרון
ובהצלחה רבה, נוכח ניסיונו הרב בנושאים האמורים. בשם ועדת הכנסת, ודומני
שאפילו בשם הכנסת כולה, אנחנו מודים לחבר הכנסת שאול יהלום, שעשה כל שניתן
היה ואף מעל ומעבר כדי שהעניינים הנידונים בוועדה הזאת יידונו בהצלחה, בשום
שכל ודעת, בכשרון ובניסיון וברגישות רבה. תודה, שאול.

אנחנו עוברים לדיון בוועדה לקידום מעמד האישה. חבר הכנסת פורז, בבקשה.

אברהם פורז:

אני מדבר בשם הסיעה שלנו. אנחנו מסכימים לחילופין. חבר הכנסת גדעון סער
הבטיח לי, שהיושבת-ראש הנכנסת, ענבל גבריאלי, תאפשר לחברת הכנסת אתי לבני,
שהיתה יושבת-ראש עד עכשיו, לסיים כמה דברים שהיא התחילה בהם, בדומה להסדר
שהיה פה בין חברי הכנסת כץ ליהלום.

היו"ר רוני בר-און:

ההבטחות האלה הן לא עניין של ועדת הכנסת. זכותו של יושב-ראש הקואליציה לומר
את מה שהוא מבין, אבל ועדת הכנסת לא יכולה לקחת את זה במסגרת השיקולים שלה.

אברהם פורז:

זה ברור. רציתי שזה יירשם למען ההיסטוריה.

היו"ר רוני בר-און:

חברת הכנסת לבני, את רוצה לומר משהו, למרות ההודעה של מר פורז?

אתי לבני:

עשיתי חשבון של הזמנים, כפי שהבאתי לך אתמול, והייתי אמורה לסיים את התפקיד
באוקטובר.

היו"ר רוני בר-און:

גם אני עשיתי לך את החשבון של הזמנים. את יושבת שנה בוועדה. בשום מצב
פוליטי אפשרי לא יהיה מצב שחברת הכנסת גבריאלי תשב שנה בוועדה, כי גם אם
הבחירות יתקיימו במועדן, הכנסת תתפזר בדיוק היום בעוד שנה, ואז היא לא תשב
כיושבת-ראש הוועדה.

אתי לבני:

זה לוח הזמנים שקיבלתי מוועדת הכנסת.

גדעון סער:

מאחר שהחשבון בכנסת הוא סיעתי, ככל שהשליש הראשון היה ארוך יותר כתוצאה
מהפסיקה של בג"ץ, כפי שידענו בדיעבד, הרי סיעת שינוי כל זמן שהיא הפסידה –
אם היא הפסידה – בוועדה למעמד האישה, היא הרוויחה ברוטציה בוועדת המדע. כך
שהצדק פה נשמר באופן מוחלט.

היו"ר רוני בר-און:

תודה רבה. בהתאם להוראות סעיף 10 לתקנון הכנסת, אני מציע לוועדת הכנסת
להחליט כי היא ממליצה לוועדה לקידום מעמד האישה לבחור בחברת הכנסת ענבל
גבריאלי לכהן בתפקיד יושבת-ראש הוועדה. המלצה זו תובא לדיון בוועדה לקידום
מעמד האישה ביום שני בבוקר. האם יש הצעות אחרות? אין.

מי בעד ההצעה שהצעתי? מי נגד? מי נמנע?

ה צ ב ע ה

בעד – 17

נגד – אין

נמנעים – אין

אני קובע כי פה-אחד, ברוב של 17 מחברי ועדת הכנסת, באין מתנגדים ובאין
נמנעים, החליטה ועדת הכנסת להמליץ בפני הוועדה לקידום מעמד האישה לבחור
בחברת הכנסת ענבל גבריאלי במקום חברת הכנסת אתי לבני, היושבת-ראש היוצאת.
אנחנו מאחלים לענבל בהצלחה. אנחנו בטוחים כי ענבל, בחריצותה הרבה - - -

צבי הנדל:

תדאג גם למעמד הגבר.

היו"ר רוני בר-און:

חבר הכנסת הנדל, באמת הרגשתי בחסרונך.

צבי הנדל:

אם על כל מלה תיתן נאום, זה ממש מדהים.

היו"ר רוני בר-און:

אני קורא אותך לסדר בפעם הראשונה.

צבי הנדל:

כל הכבוד.

אחמד טיבי:

תענוג להוציא אותך מכל מקום. תרתי משמע.

מלי פולישוק-בלוך:

אתה ממש רע.

אפרים סנה:

אבל יהודי לא מגרש יהודי.

אחמד טיבי:

הוא רק חוסם כבישים.

היו"ר רוני בר-און:

אל תנסו אותי.

חברת הכנסת ענבל גבריאלי, בחריצות הרבה שלה, במחויבות הרבה שלה, בכשרון הרב
שלה ובעיקר במחויבות הרבה שלה לנושא שעליו היא מקבלת עכשיו אחריות לטיפול,
תמלא את תפקידה בצורה הטובה ביותר, החיונית ביותר והחרוצה ביותר. אנחנו
מאחלים לה בהצלחה ואנחנו מודים לחברת הכנסת אתי לבני על התפקיד שהיא עשתה
בוועדה לקידום מעמד האישה. אנחנו מקווים שיהיה שיתוף פעולה מלא, כי חברת
הכנסת לבני נשארת חברה בוועדה.

אנחנו עוברים לעניין הוועדה לביקורת המדינה. לא שמענו התנגדויות לחילופין
המבוקשים. אני מציע אפוא לוועדת הכנסת, בהתאם להוראות סעיף 10 לתקנון,
להמליץ בפני הוועדה לביקורת המדינה למנות את חברת הכנסת מלי פולישוק-בלוך
במקום חבר הכנסת יורי שטרן. האם יש הצעות אחרות? אין.

מי בעד ההצעה הזאת? מי נגד? מי נמנע?

ה צ ב ע ה

בעד – 16

נגד – אין

נמנעים – 2

אני קובע שברוב של 16 חברים, באין מתנגדים ושני מתנגדים, החליטה ועדת הכנסת
להמליץ בפני הוועדה לענייני ביקורת המדינה לבחור בחברת הכנסת מלי
פולישוק-בלוך.

מיכאל גורלובסקי:

למה מחליפים את חבר הכנסת שטרן אחרי שלושה חודשים?

היו"ר רוני בר-און:

אנחנו בטוחים שגם חברת הכנסת מלי פולישוק-בלוך תעשה את תפקידה כהלכה, כפי
שהיא הוכיחה שעה שהיא ניהלה בכשרון רב ובנמרצות רבה את ועדת החינוך, התרבות
והספורט.

גדעון סער:

ואת ועדת המדע. זאת כבר ועדה שלישית שהיא מנהלת.

היו"ר רוני בר-און:

אנחנו נפרדים מחבר הכנסת יורי שטרן כיושב-ראש הוועדה לענייני ביקורת
המדינה, אחרי שנפרדנו ממנו בוועדת הפנים ואיכות הסביבה. נאחל לך בהצלחה.

2. קביעת ועדה לדיון בהצעת חוק מימון מפלגות (תיקון – עידוד ייצוג לשני
המינים),

התשס"ה-2005, של חברי הכנסת אתי לבני, זהבה גלאון וגדעון סער (פ/3671)

היו"ר רוני בר-און:

הנושא הבא הוא קביעת ועדה לדיון בהצעת חוק מימון מפלגות (תיקון – עידוד
ייצוג לשני המינים), התשס"ה-2005, של חברי הכנסת אתי לבני, זהבה גלאון
וגדעון סער (פ/3671).

נשמעו הצעות להעביר את הצעת החוק לוועדת החוקה, חוק ומשפט או לוועדת
הכספים. מימון מפלגות זה עניין שנדון תמיד בוועדת החוקה.

עו"ד ארבל אסטרחן:

לפעמים חוק מימון מפלגות נדון גם בוועדת הכספים. בעבר כשקבעו את גובה יחידת
המימון, זה היה גם בוועדת הכספים.

שאול יהלום:

אבל כאן זה עניין עקרוני, בשוויון חברי הכנסת. זה לא עניין כספי כל כך.

היו"ר רוני בר-און:

זה עניין קונסטיטוציוני יותר מאשר עניין פיסקלי.

זהבה גלאון:

אני חושבת שחבר הכנסת יהלום צודק, שזה יותר קונסטיטוציוני, אבל נראה לי שזה
עניין שבנסיבות האלה צריך להידון בוועדה למעמד האישה.

מאיר פרוש:

את לא סומכת על הגברים?

זהבה גלאון:

זה לא עניין של גברים, יש חבר כנסת שהוא אחד מיוזמי החוק, חבר הכנסת סער.
הנושא הזה עלה לדיון בוועדה למעמד האישה. הוועדה ריכזה 14 הצעות חוק בנושא
הזה, והיא החליטה לקבץ את כל ההצעות האלה, תוך התייעצות, להצעה אחת שחתומים
האלה חברת הכנסת אתי לבני, חבר הכנסת גדעון סער ואני. הוועדה למעמד האישה
קיימה כנס בנושא הזה, הביאה מומחים, זה נושא שנדון שם.

היו"ר רוני בר-און:

אני שוכנעתי.

אפרים סנה:

האקט שעניינו מעמד האישה בוצע בזה שהכנסת החליטה בעד החוק. היישום של החוק
הוא עניין כספי וקונסטיטוציוני.

ענבל גבריאלי:

מזל שמדובר עדיין בהצעת חוק ועוד לא בחוק.

אפרים סנה:

לכן זה יכול להיות או בוועדת כספים או בוועדת החוקה.

היו"ר רוני בר-און:

אני חושב שהתוכן של החוק בא לידי ביטוי בוועדה, לא באישור בקריאה הטרומית.

מלי פולישוק-בלוך:

המהות של החוק היא שוויון בין המינים. כל היתר זה אמצעים. לכן המקום של
הצעת החוק הוא בוועדה לקידום מעמד האישה.

גדעון סער:

הוויכוח, כפי שהוא היה במליאה, היה חוקה או כספים, לכן באתי לוועדה במחשבה
שאנחנו מעבירים את הצעת החוק לוועדת החוקה. אם אנחנו רוצים לסטות מהעניין
הזה, אני מציע שנתייעץ עם יושב-ראש ועדת החוקה, כדי שלא נהיה בסיטואציה
שיושב-ראש ועדת החוקה יגיש בקשה להעביר את זה מהוועדה לקידום מעמד האישה.

זהבה גלאון:

אנחנו ממנים את חבר הכנסת סער לבוא בדברים עם יושב-ראש ועדת החוקה.

מאיר פרוש:

כמו שנאמר פה, בדרך-כלל חוקי מימון מפלגות נידונים בוועדת החוקה. אבל אם
הכיוון של החברים הוא לחלק כיבודים בגין הצעה מסוימת, אני חושב שהיועצת
המשפטית אמרה שאם הצעת החוק לא תידון בוועדה החוקה בוודאי שהיא תידון
בוועדת הכספים, ולא בוועדה למעמד האישה. מה זה קשור לוועדה למעמד האישה?

שאול יהלום:

לוועדה למעמד האישה זה לא קשור, כי יש כאן אפליה בין שני המינים ולכן ועדה
מרכזית צריכה לדון בנושא. אבל אולי זה שייך לוועדת הכנסת, מכיוון שכאן
מדובר על הבדלים בין חברי כנסת. יהיו חברי כנסת ששווים יותר, וחברי כנסת
ששווים פחות, בגלל המין.

ענבל גבריאלי:

לא, זה המצב היום. זה בא לתקן את המצב.

שאול יהלום:

באופן עקרוני, כאשר מדובר באישה היא תהיה שווה יותר כסף בבניין הזה לסיעתה.
זה נושא של ועדת הכנסת.

מאיר פרוש:

יש משהו בדברים.

היו"ר רוני בר-און:

מה אומרת היועצת המשפטים?

עו"ד ארבל אסטרחן:

הנושא הזה באופן מובהק צריך להידון בוועדת החוקה.

זהבה גלאון:

אני מציעה שנקבל את הסיכום של יושב-ראש הקואליציה, שהוא ידבר עם יושב-ראש
ועדת החוקה לראות אם יש הבנה.

היו"ר רוני בר-און:

בסדר. חבר הכנסת סער ידבר עם יושב-ראש ועדת החוקה.

3. הצעת חוק דיווח על תרומות מחוץ לישראל (תיקוני חקיקה), התשס"ה-2005

היו"ר רוני בר-און:

הצעת חוק דיווח על תרומות מחוץ לישראל (תיקוני חקיקה), התשס"ה-2005. ההצעה
היא של חבר הכנסת אורי אריאל וקבוצת חברי הכנסת. נשמעו הצעות להעביר את
הצעת החוק לוועדת החוקה, חוק ומשפט או לוועדת הפנים ואיכות הסביבה. חבר
הכנסת מג'אדלה ביקש להעביר את הנושא לוועדת הפנים.

זהבה גלאון:

החוק הקודם היה בוועדת הפנים, ולא הגיוני שהחוק הזה לא יהיה בוועדת הפנים.

עו"ד ארבל אסטרחן:

החוק הקודם נידון בוועדת הפנים. זה התחיל בענייני עמותות.

גדעון סער:

אדוני היושב-ראש, אינני יודע אם השייכות של רשם העמותות השתנתה פורמלית
ממשרד הפנים למשרד המשפטים, ולכן הסוגיה הזאת היא סוגיה שמתאימה להידון
בוועדת החוקה. יכול להיות שבסיבוב הקודם היא נידונה בוועדת הפנים, אבל אין
שום טעם ענייני למה היא לא תידון בוועדת החוקה.

זהבה גלאון:

היא נידונה בוועדת הפנים. היא לא עברה, כי היא לא עברה מרשם העמותות. היא
לא עברה למשרד המשפטים, וזה עניין של ועדת הפנים.

שאול יהלום:

זה בגלל שרשם העמותות היה בוועדת הפנים.

זהבה גלאון:

אין שום הצדקה להוציא את זה.

היו"ר רוני בר-און:

מה רוצה המציע?

צבי הנדל:

המציע רוצה שהנושא יידון בוועדת החוקה. העניין הוא עניין מהותי חוקתי.
בארצות-הברית, במקרה כזה של מימון מדינה זרה לעמותות, לנציג שלה קוראים
"סוכן זר". בישראל זה נשמע מאוד קיצוני, אבל זה הרעיון. זה עניין חוקתי
מהמעלה הראשונה, האם מדינה או מדינות אחרות יכולות להתערב או לא. אנחנו לא
אומרים אם כן או לא יתרמו, אלא החוק אומר שבלבד שזה יהיה גלוי לעין, שכולם
יידעו מזה. זה עניין חוקתי ממדרגה ראשונה, לא שייך לוועדת הפנים.

זהבה גלאון:

החוק הזה עבר בשלוש קריאות בוועדת הפנים בפעם הקודמת. ישבו עליו מומחים
שונים ונתנו את חוות דעתם. החוק הזה נידון במשך שנתיים כמעט. עכשיו עושים
תיקון לחוק עצמו, ובגלל קונסטלציה פוליטית רוצים לשעבד את ועדות הכנסת
לצרכים האלה. זה נראה לי לא נכון.

עו"ד ארבל אסטרחן:

זה לא תיקון לחוק שעבר, זה נפל בקריאה שלישית.

זהבה גלאון:

נכון, אבל הם קצת שינו אותו.

היו"ר רוני בר-און:

אני רוצה לקבל נייר יותר מגובש בעניין הזה. מה ההמלצה של הייעוץ המשפטי?

עו"ד ארבל אסטרחן:

זה תיקון לחוק החברות ולחוק העמותות. חוק העמותות היה בזמנו באחריות משרד
הפנים, אבל זה עבר למשרד המשפטים, ולכן זה יכול להיות באחת משתי הוועדות,
פנים או חוקה.

היו"ר רוני בר-און:

מי בעד שהנושא יעבור לוועדת הפנים? מי בעד שהנושא יעבור לוועדת החוקה?

ה צ ב ע ה

בעד שהנושא יידון בוועדת הפנים ואיכות הסביבה – 3

בעד שהנושא יידון בוועדת החוקה, חוק ומשפט – 7

הנושא יעבור לוועדת החוקה, חוק ומשפט.

תודה רבה. תם סדר-היום.

הישיבה ננעלה בשעה 10:40

 
