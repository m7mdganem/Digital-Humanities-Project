הכנסת העשרים

מושב ראשון

פרוטוקול מס' 7

מישיבת ועדת הכנסת

יום שני, כ"ח בסיוון התשע"ה (15 ביוני 2015), שעה 12:05

סדר היום:

1. בקשת הממשלה להקדמת הדיון בהצעות חוק בקריאה ראשונה

2. הצעה למליאת הכנסת להסמיך ועדה לדיון בהצעת הממשלה להאריך את תוקפו של
חוק האזרחות והכניסה לישראל (הוראת שעה), התשס"ג-2003, וסדרי הדיון בהמלצת
הוועדה בדבר ההארכה

נכחו:

חברי הוועדה:

דוד ביטן – היו"ר

רוברט אילטוב

יואב בן צור

ינון מגל

אברהם נגוסה

רועי פולקמן

יואב קיש

מרב מיכאלי

עבדאללה אבו מערוף

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

1. בקשת הממשלה להקדמת הדיון בהצעות חוק בקריאה ראשונה

היו"ר דוד ביטן:

מרב, בבקשה.

מרב מיכאלי:

תודה רבה, אדוני. אני חושבת שהחוק שהממשלה מביאה, יש לה עוד זמן למשוך אותו
ולתקן אותו. אני חושבת שהרביזיה שלי על הצעת חוק סדר הדין הפלילי (חקירת
חשודים) (תיקון מס' 7) - - -

היו"ר דוד ביטן:

מתי? הרי עוד מעט זה מאבד תוקף.

מרב מיכאלי:

מה מאבד תוקף?

היו"ר דוד ביטן:

זה עד סוף החודש או משהו כזה.

מרב מיכאלי:

עד 4 ביולי. יכולים להספיק להביא לנו את אותו דבר תוך יומיים, רק לחצי שנה
ולא לחמש שנים. אני פירטתי כאן באריכות שאחרי שב-2012 הם התחייבו להביא את
ההבהרות, הם לא - - -

היו"ר דוד ביטן:

אנחנו הלכנו לקראתך בעניין הזה והכנסנו את זה כהערה שלנו - - -

מרב מיכאלי:

זה לא לקראתי, זה לא עסק שלי או של אף אחד מההורות וההורים שלי. אדוני, אני
חושבת שזה עניין של המעמד של הכנסת ושל המחויבות של מדינת ישראל לשלטון חוק
מתוקן ולשמירה על זכויות אדם. אני חושבת שהמשרד לביטחון פנים צריך להתנהל
בעניין הזה בצורה הרבה יותר ראויה, ולכן אני לא חושבת שאנחנו צריכים לאשר
את הפטור מהנחה לחוק הזה.

היו"ר דוד ביטן:

כפי שאמרנו בישיבה, הוראת השעה עוד מעט מאבדת את תוקפה, ולכן אנחנו צריכים
להאריך אותה. יש בעיות ביטחוניות, והחוק מדבר בעד עצמו. לכן אני מציע
להתנגד לרביזיה.

מי בעד הרביזיה? אתה בעד הרביזיה שלה בעניין חוק שירותי הביטחון?

רוברט אילטוב:

אני בעד דיון, כן. זה לא אומר שאני אתמוך בה, אבל - - -

היו"ר דוד ביטן:

זו רביזיה, שים לב.

מרב מיכאלי:

ברביזיה הוא תומך בי.

היו"ר דוד ביטן:

מי נגד הרביזיה? מי נמנע?

הצבעה

בעד הרביזיה – 3

נגד – 6

נמנעים – אין

הרביזיה על הפטור לחוק סדר הדין הפלילי (חקירת חשודים) (תיקון מס' 7)
(הארכת תוקף של הוראת שעה לעניין חקירת חשוד בעבירות ביטחון), התשע"ה-2015,
לא נתקבלה.

היו"ר דוד ביטן:

אנחנו עוברים לרביזיה של חוק מיסוי מקרקעין.

מרב מיכאלי:

רגע, כמה אנחנו? חמישה נגד שלושה?

אתי בן יוסף:

שלושה היו בעד ושישה נגד.

רוברט אילטוב:

היושב-ראש, אתה אמרת שאתה הגשת את הרביזיה, אתה לא רוצה לחזור בך?

היו"ר דוד ביטן:

של המיסוי?

רוברט אילטוב:

כן.

היו"ר דוד ביטן:

אני חוזר בי מהרביזיה.

רוברט אילטוב:

אז אני מגיש רביזיה. זה עוד חצי שעה.

היו"ר דוד ביטן:

לא, רגע, רגע - - -

קריאות:

- - -

היו"ר דוד ביטן:

אני חוזר בי מהצורך לנמק, זה מה שהתכוונתי. הרביזיה קיימת, אני לא רוצה
לנמק אותה.

רוברט אילטוב:

אתה לא רוצה לנמק?

היו"ר דוד ביטן:

לא, לא רוצה, אני לא חייב לנמק, כתוב באיזה מקום שאני חייב לנמק? מזה
התכוונתי שאני חוזר בי, לא מהרביזיה עצמה.

רוברט אילטוב:

לא, אבל אתה צריך לנמק רביזיה.

אתי בן יוסף:

לא חייב לנמק.

היו"ר דוד ביטן:

אז אני אנמק. מכיוון שזה נושא חשוב, חשבתי שצריך לדון בזה פעמיים.

מי נגד הרביזיה?

רוברט אילטוב:

אתה מצביע נגד עצמך?

היו"ר דוד ביטן:

כן, למה לא?

מי בעד הרביזיה?

הצבעה

בעד הרביזיה – 2

נגד – 6

נמנעים – 1

הרביזיה על הפטור לחוק מיסוי מקרקעין (תיקון מס' 81 והוראת שעה),
התשע"ה-2015, לא נתקבלה.

2. הצעה למליאת הכנסת להסמיך ועדה לדיון בהצעת הממשלה להאריך את תוקפו של
חוק האזרחות והכניסה לישראל (הוראת שעה), התשס"ג-2003, וסדרי הדיון בהמלצת
הוועדה בדבר ההארכה

היו"ר דוד ביטן:

עכשיו לגבי הנושא שהציעה מרב מיכאלי. היה לנו סיכום שהיום אנחנו נביא את
הצו לאישור כפי שהוא, אבל ועדה משותפת של ועדת החוץ והביטחון וועדת הפנים
ידונו לקראת תום התקופה והבאת צו חדש, בכל ההיבטים שכלולים בצו ובחידושו.

מרב מיכאלי:

אדוני, אני מבינה שהחידוש הוא על 11 חודשים?

היו"ר דוד ביטן:

כן, אנחנו לא נתקן אותו, אבל ייערך דיון בוועדה המשותפת, כמו שביקשת.

ארבל אסטרחן:

הצעת הממשלה תבוא כפי שתבוא היום - - -

היו"ר דוד ביטן:

אבל כבר בהחלטה אנחנו נכתוב שאנחנו מעבירים לוועדה המשותפת.

ארבל אסטרחן:

אני אחדד טיפה. מה שמוצע זה בדומה להסדר שנעשה לגבי חוק טל בזמנו. הסוגיה
של הארכת החוק תהיה מסורה בידי ועדה משותפת של ועדת החוץ והביטחון וועדת
הפנים, בראשות ועדת החוץ והביטחון. אולי פה צריך להגיד שאם במקרה צריך לדון
בזה בתחילת כנסת ועוד אין ועדות, אז הסמכות תהיה בידי ועדת החוץ והביטחון
הזמנית.

היו"ר דוד ביטן:

למה, נראה לך שיהיו בחירות?

ארבל אסטרחן:

זה לא רק השנה או עוד שנה, אלא זה משהו שחל לנצח.

היו"ר דוד ביטן:

לא, אבל עוד 11 חודש, לא מדובר על עוד 100 שנה.

ארבל אסטרחן:

אבל פעם שנייה ופעם שלישית - - -

היו"ר דוד ביטן:

אנחנו מעדיפים שלא תהיה החלטה של הכנסת שמתייחסת לבחירות בעוד 11 חודש.

ארבל אסטרחן:

לא דיברתי על עוד 11 חודש, זה גם יכול להיות עוד ארבע שנים.

היו"ר דוד ביטן:

לא, לא, מדובר על הפעם הבאה.

מרב מיכאלי:

זה יכול בעיקרון להיות גם אם הבחירות תהיינה, חלילה, במועדן.

ארבל אסטרחן:

נכון.

היו"ר דוד ביטן:

למה? הרי אנחנו מדברים על החידוש הבא, בעוד 11 חודש.

ארבל אסטרחן:

אנחנו כרגע קובעים הוראה שלפיה כל הארכה של החוק הזה – כל הארכה – תהיה
בוועדה המשותפת. אז אתה לא רוצה להגיד ש - - - ?

היו"ר דוד ביטן:

לא. אנחנו לא רוצים בחירות בעוד 11 חודש.

ארבל אסטרחן:

אז אנחנו נאמר שאישור הכנסת להחלטת הממשלה להארכת חוק האזרחות יתקבל רק לפי
המלצה של הוועדה המשותפת, ואז המלצת הממשלה תועבר לוועדה המשותפת – אני
עושה פה איזשהו שילוב של מה שהיה בחוק טל ומה שיש במצב חירום – לא יאוחר –
לגבי מצב חירום כתוב "לא יאוחר מ-60 ימים לפני תום התקופה", ואז הוועדה
מביאה את זה לכנסת לא יאוחר מ-14 - - -

מרב מיכאלי:

זה נראה לי זמנים סבירים לגמרי.

ארבל אסטרחן:

אז 60 ימים. הוועדה תבחן את הצורך להאריך, ותביא המלצה לאישור הכנסת לא
יאוחר מ-14 ימים לפני תום התקופה.

היו"ר דוד ביטן:

בסדר. אבל זה מאושר היום כפי שהוא, בינתיים.

ארבל אסטרחן:

כן. זה בכלל יעלה למליאה אחרי שהצו יאושר.

רק עוד דבר אחד. לגבי חוק טל, בזמנו החליטה ועדת הכנסת שהוועדה תציג את זה,
יהיה דיון אישי של שלוש דקות, והכנסת תצביע בעד או נגד. אם היה רוב, זה
יוארך כפי שהציעה הוועדה, ואם לא היה רוב, הממשלה יכולה לפנות לוועדה ולבקש
להכין הצעה נוספת. אפשר לעשות בדיוק את אותו דבר, זאת אומרת, אם היה רוב
להצעה, יוארך תוקף החוק בתקופה שהוצעה על ידי הוועדה - - -

היו"ר דוד ביטן:

אתם מסבכים את זה לדעתי. אנחנו בסך הכול רוצים שיהיה דיון עם כל ההיבטים,
כפי שהיא ביקשה. לא צריך להגזים.

מרב מיכאלי:

אני מסכימה עם חבר הכנסת ביטן, אין צורך בזה – אם זה נופל זה נופל, והממשלה
תצטרך להביא הסדר חדש.

ינון מגל:

הישיבה נעולה, דוד? יש עוד הצבעה?

היו"ר דוד ביטן:

כן, צריך להצביע על זה.

ארבל אסטרחן:

אז זה יובא לאישור הוועדה - - -

היו"ר דוד ביטן:

בלי לעשות את זה מסובך.

מי בעד הצעת הפשרה הזאת? אין אף אחד נגד?

הצבעה

בעד ההצעה – 8

נגד – אין

נמנע – 1

ההצעה להסמיך ועדה לדיון בהצעת הממשלה להאריך את תוקפו של חוק האזרחות
והכניסה לישראל (הוראת שעה), התשס"ג-2003, אושרה.

היו"ר דוד ביטן:

פה אחד.

עבדאללה אבו מערוף:

אני נמנעתי. אני נגד החוק בכלל.

הישיבה ננעלה בשעה 12:15.
