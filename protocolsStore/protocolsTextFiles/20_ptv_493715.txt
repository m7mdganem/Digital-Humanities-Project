הכנסת העשרים

מושב רביעי

פרוטוקול מס' 349

מישיבת ועדת הכנסת

יום שני, ט"ו באייר התשע"ח (30 באפריל 2018), שעה 11:00

סדר היום:

1.  בקשת יושב-ראש הוועדה המשותפת לוועדת החוץ והביטחון ולוועדת החוקה, חוק
    ומשפט, להקדמת הדיון בהצעות החוק הבאות, לפני הקריאה השנייה והשלישית:

1.  הצ''ח יסוד: הממשלה (תיקון מס' 5) (סמכויות לעניין פתיחה במלחמה או
    נקיטת פעולה צבאית משמעותית (מ/1184).

2.  הצעת חוק הממשלה (תיקון מס' 12) (אצילת סמכות לוועדת השרים לענייני
    ביטחון לאומי, התשע"ח–2018 (מ/1184).

2.  בקשת הממשלה להקדמת הדיון בהצעות החוק הבאות, לפני הקריאה הראשונה:

1.  הצעת חוק הכניסה לישראל (תיקון מס' 32) התשע"ח–2018 (מ/1220).

2.  הצעת חוק העונשין (תיקון מס' 132) (ירי מנשק חם) התשע"ח–2018 (מ/1223).

נכחו:

חברי הוועדה:

מכלוף מיקי זוהר – היו"ר

ישראל אייכלר

דוד ביטן

יואב בן צור

יואל חסון

שולי מועלם-רפאלי

אברהם נגוסה

רויטל סויד

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  נציג המשרד לביטחון הפנים                               –   ליאור
                                                             חיימוביץ'
  ------------------------------------------------------ --- -------------
  עו"ד, לשכה משפטית, רשות האוכלוסין וההגירה              –   עירית
                                                             וייסבלום

  ייעוץ משפטי, ועדת החוץ והביטחון, הכנסת                 –   איילת לוי
                                                             נחום

  נציגת שדולת הנשים בישראל                               –   מרים זלקינד

  כתב, אתר Newsru Israel                                 –   גבריאל
                                                             וולפסון

  נציגת התאחדות הסטודנטים                                –   מירב סלע

  מוזמן/ת                                                –   עידן בנימין

  מוזמן/ת                                                –   אלכסנדר
                                                             בלונוגוב

  מוזמן/ת                                                –   מאירה בסוק

  מוזמן/ת                                                –   סתיו מאירה

  מוזמן/ת                                                –   הילה ברכיה
                                                             שור

  מוזמן/ת                                                –   שרון
                                                             אסיסקוביץ

  מוזמן/ת                                                –   איריס ירוס
                                                             אסרס

  מוזמן/ת                                                –   אסתר נמרודי

  מוזמן/ת                                                –   עדי חן
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אלון דמלה

א. בקשת יו"ר הוועדה המשותפת לוועדת החוץ והביטחון ולוועדת החוקה, חוק
ומשפט, להקדמת הדיון בהצעות החוק הבאות, לפני הקריאה השנייה והשלישית:

1. הצ"ח יסוד: הממשלה (תיקון מס' 5) (סמכויות לעניין פתיחה במלחמה או נקיטת
פעולה צבאית משמעותית (מ/1184).

2. הצ"ח הממשלה (תיקון מס' 12) (אצילת סמכות לוועדת השרים לענייני ביטחון
לאומי) התשע"ח-2018 (מ/1184)

היו"ר מכלוף מיקי זוהר:

אני מתכבד לפתוח את ישיבת ועדת הכנסת. אנחנו שמחים לחזור למושב שיהיה
מעניין לדעתי, עם הרבה עניין, גם פוליטי, גם כמובן, לדעתי, יהיו בו הרבה
מאוד נושאים שיש בהם מחלוקת לא קטנה בין כל האוכלוסיות פה במדינת ישראל
ואלו שמייצגים אותן פה בכנסת. זאת תהיה באמת שאלה מעניינת - - -

יואל חסון (המחנה הציוני):

ותוסיף את העניינים הביטחוניים שבאים עלינו.

היו"ר מכלוף מיקי זוהר:

תראה, בעניינים הביטחוניים, אני חייב לציין, שהם תמיד מטופלים ומטופלים
בצורה טובה. ואני לא חושב שבסופו של דבר זה יכול להשפיע על העניינים
הפוליטיים פה בכנסת, כי בכנסת אנחנו תמיד יודעים ברגעי משבר ובעיתות מלחמה
להתאחד מאחורי צה"ל ומאחורי ההנהגה, כדי שישמרו על אזרחי ישראל. וזו דווקא
סוגיה שאני יחסית כן רגוע לגביה, עם צה"ל חזק ועם מדינה חזקה ועם
יכולות - - -

יואל חסון (המחנה הציוני):

לא אמרתי שאני לא רגוע, ציינתי עובדה.

היו"ר מכלוף מיקי זוהר:

אבל אני מדבר דווקא על הסוגיות הפוליטיות המעניינות שיש בהן הרבה-הרבה מאוד
ויכוחים - -

יואל חסון (המחנה הציוני):

והקטנוניות.

היו"ר מכלוף מיקי זוהר:

- - שהן יכולות בהחלט להביא לסיטואציה מעניינת בכנסת הנוכחית. ואני מקווה
באמת ובתמים שהכנסת תשמור על שלמותה עד תום המושב הזה, ובעזרת השם גם המושב
הבא, ועד תום הקדנציה. אני מאמין שיש דרך למצוא את ההסכמות ואת ההבנות כדי
לשמר את הקואליציה המאוד-מאוד טובה הזו, אני חייב לומר.

ועכשיו נתחיל בסדר היום. הנושא הראשון שיש לנו הוא בקשת יושב-ראש הוועדה
המשותפת לוועדת החוץ והביטחון ולוועדת החוקה, חוק ומשפט להקדמת הדיון
בהצעות החוק הבאות, לפני קריאה שנייה ושלישית: הראשונה, הצעת חוק יסוד:
הממשלה (תיקון מס' 5) (סמכויות לעניין פתיחה במלחמה או נקיטת פעולה צבאית
משמעותית; השנייה, הצעת חוק הממשלה (תיקון מס' 12) (אצילת סמכות לוועדת
השרים לענייני ביטחון לאומי, התשע"ח–2018. מי רוצה לומר משהו בנושא?

יואל חסון (המחנה הציוני):

אתה על סעיף א'?

היו"ר מכלוף מיקי זוהר:

כן. היועצת המשפטית, בבקשה.

איילת לוי נחום:

בוקר טוב, איילת לוי נחום מהצוות המשפטי של ועדת החוץ והביטחון. טוב, הבקשה
המונחת לפניכם עוסקת בסמכויות הממשלה לפתיחה במלחמה ולנקיטה בפעולה צבאית
משמעותית. ההצעות –אחת מהן היא הצעת חוק יסוד הממשלה והשנייה היא הצעת חוק
הממשלה – עוסקות למעשה בהאצלה של הסמכות הזו לוועדת השרים לענייני ביטחון
לאומי, היא הקבינט.

לפי הבקשה שמונחת לפניכם, יש בקשה להשלים את הדיון בהליך החקיקה שכבר
מתקיים. התקיימו כמה דיונים בוועדה המשותפת, האחרון – זאת אומרת, מתקיים
כרגע דיון בוועדה המשותפת עצמה. אני בעצם קוראת מהבקשה: יש חשיבות בהשלמה
של הדיון בהצעת החוק הזו, ביצירת ודאות בנושא של פתיחה במלחמה ובנקיטת
פעולה צבאית.

היו"ר מכלוף מיקי זוהר:

תודה רבה. יש מישהו מחברי הוועדה שירצה להתייחס לעניין לפני שנעבור להצבעה?

אז אני רוצה לעבור להצבעה. מי בעד בקשת יושב-ראש הוועדה המשותפת לוועדת
החוץ והביטחון ולוועדת החוקה, חוק ומשפט להקדים את הצעות החוק הבאות? מי
נגד? מי נמנע?

הצבעה

בעד – פה אחד

הצעת חוק יסוד: הממשלה (תיקון מס' 5) (סמכויות לעניין פתיחה במלחמה או
נקיטת פעולה צבאית משמעותית והצעת חוק הממשלה (תיקון מס' 12) (אצילת סמכות
לוועדת השרים לענייני ביטחון לאומי, התשע"ח–2018, נתקבלו.

היו"ר מכלוף מיקי זוהר:

ההחלטה התקבלה.

ב. בקשת הממשלה להקדמת הדיון בהצעות חוק הבאות, לפני הקריאה הראשונה:

1. הצעת חוק הכניסה לישראל (תיקון מס' 32) התשע"ח–2018 (מ/1220).

2. הצעת חוק העונשין (תיקון מס' 132) (ירי מנשק חם) התשע"ח–2018 (מ/1223).

היו"ר מכלוף מיקי זוהר:

  סעיף ב': בקשת הממשלה להקדמת הדיון בהצעות חוק הבאות, לפני קריאה ראשונה:

1.  הצעת חוק הכניסה לישראל (תיקון מס' 32) התשע"ח–2018.

2.  הצעת חוק העונשין (תיקון מס' 132) (ירי מנשק חם) התשע"ח–2018.

היו"ר מכלוף מיקי זוהר:

מישהו רוצה להתייחס לעניין? כן, בבקשה.

אתי בן יוסף:

נציגת הממשלה.

עירית וייסבלום:

צהריים טובים, עורכת דין עירית וייסבלום מרשות האוכלוסין וההגירה. התיקון
הנדון זה בעצם תיקון שמטרתו לעגן סמכויות עיכוב ומעצר בסירוב לעיכוב, שבקרי
הגבול צריכים להפעיל בתחנות הגבול במעברי הגבול הבין-לאומיים.

יואל חסון (המחנה הציוני):

בהנחה שהם יודעים את השם שלהם וכותבים אותו נכון.

עירית וייסבלום:

זו סוגיה של שם של מישהו שהיה צריך להיכנס, לא של בקרי הגבול.

ליאור חיימוביץ':

זו סוגיה אחרת של מניעת כניסה.

עירית וייסבלום:

זו סוגיה תפעולית ומחשובית, בסדר. בכל אופן, הסמכויות - - -

היו"ר מכלוף מיקי זוהר:

אל תדאג, יואל, זה לא קשור למסתננים.

יואל חסון (המחנה הציוני):

אני יודע למה זה קשור. דיברתי - - -

עירית וייסבלום:

המסתננים לא מגיעים מהגבול, הם מגיעים - - -

היו"ר מכלוף מיקי זוהר:

האמת היא, קודם כול, אני רואה את - - -

שולי מועלם-רפאלי (הבית היהודי):

זה קשור להיקף הנשים שמובאות למטרות זנות למדינת ישראל?

עירית וייסבלום:

הסמכויות לגבי זרים זה לפי סעיפים אחרים בחוק הכניסה. אנחנו מדברים על
סמכויות עיכוב שהמהות שלהן היא פלילית, לא סמכות מנהלית של שר הפנים לעכב
זרים.

שולי מועלם-רפאלי (הבית היהודי):

חבל, אולי אפשר להגדיל גם את הסמכות הזאת, כי אנחנו מגלים שאם פעם כל עולם
הזנות בישראל הובא דרך הגבול הפרוץ עם מצרים, שברוך השם בינתיים נסגר
בחומה, אנחנו מגלים שכל מערך הזנות במדינת ישראל הוא נשים ממקומות ברחבי
העולם שמובטחים להן דברים - - -

דוד ביטן (הליכוד):

את יכולה לתקן כשיהיה דיון על החוק. כרגע את לא יכולה.

עירית וייסבלום:

אנחנו ערים לזה, כמובן, והסמכויות בגבול מאפשרות התמודדות עם הבעיה הזאת.

יואל חסון (המחנה הציוני):

למה נדרשת הקדמה?

עירית וייסבלום:

אז אני אסביר. הסמכויות שאנחנו מבקשים לעגן עכשיו בחקיקה הן סמכויות שבקרי
הגבול מקבלים אותן עד כה באמצעות צווים, צווי הארכת סמכויות של השר לביטחון
הפנים. הצווים האלה שהשר לביטחון הפנים נתן הם בתוקף עד סוף יוני, כלומר,
בדיוק עוד חודשיים. ולכן אנחנו רוצים בחודשיים האלה לזרז כמה שיותר את
תהליכי החקיקה, כי אחר כך גם יש לנו איזושהי תקופת היערכות לתהליכים מול
המשטרה, לתקף את תוכני ההכשרה ולרענן - - -

יואל חסון (המחנה הציוני):

למה זה היה ביטחון הפנים ועכשיו זה יהפוך להיות שר הפנים?

עירית וייסבלום:

השאלה היא למה?

יואל חסון (המחנה הציוני):

כן.

עירית וייסבלום:

אנחנו קיבלנו את מערך ביקורת הגבולות מהמשטרה למעשה בשנת 2011. עד 2011 מי
שהיו בגבול אלה היו שוטרים של המשטרה, שהפעילו את הסמכויות שלהם מטעם
החקיקה הרגילה של שוטרים עם סמכויות. וכשזה עבר אלינו היה צריך להעניק את
הסמכויות הנדרשות האלה לבקרי הגבול, ולכן זה ניתן באמצעות צווים של השר
לביטחון הפנים. כשבמקביל ביקשו שנסדיר את זה בחקיקה, כי הדרך הנכונה היא
שהבקרים שלנו שהם עובדים של רשות האוכלוסין יקבלו את הסמכויות האלה בחקיקה
שקשורה לנושא - - -

יואל חסון (המחנה הציוני):

שמה? מגיע אליהם מידע פלילי, ואז הם יכולים לעצור את הבן האדם? מה הם
יכולים לעשות?

עירית וייסבלום:

הרבה פעמים שומעים, וזה גם מגיע לתקשורת, שאדם מסוים נעצר בגבול, אדם מסוים
שהיה דרוש לחקירה. מי שעוצר אותו בסוף זה למעשה בקר הגבול, כי במערכת
המחשוב של ביקורת הגבולות מופיעות כל מיני - - -

יואל חסון (המחנה הציוני):

מה, הוא יוצא מהעמדה שלו ועוצר אותו?

עירית וייסבלום:

לא. אם יש בעיה, הוא מעביר אותו לקו אחורי. בקו אחורי נמצא בקר בכיר יותר,
והבקר הבכיר יותר אומר לו: סליחה, אבל אני צריך לעכב אותך, ופשוט קורא
לשוטר.

יואל חסון (המחנה הציוני):

רגע, שאני אבין. מגיע אדם לעמדה הזאת של הכניסה, ואז בודקים במחשב, ואם
רואים עליו - - -

עירית וייסבלום:

או ביציאה. לא תמיד - - -

יואל חסון (המחנה הציוני):

או ביציאה. בואי נדבר רגע על הכניסה, זה יותר קל. ואז רואים עליו מידע
פלילי כזה או אחר, אז אותו בקר בתוך העמדה קורא למישהו, ואותו מישהו - - -

עירית וייסבלום:

הוא מעביר אותו למעשה לטיפול של קו אחורי, ושם בקר בכיר יותר, זה בדרך כלל
אחראי משמרת, אומר לו: אני צריך לעכב אותך וכו'. ואז הוא מפעיל את הסמכות
הזאת, מעכב אותו עד ששוטר מגיע. יש לזה גבולות מאוד ברורים בחוק המעצרים,
התיקון שלנו מפנה לחוק המעצרים. וזו סמכות שכמובן הבקרים צריכים להפעיל
אותה מפעם לפעם, וכרגע הם מקבלים את זה מכוח הצווים שכאמור עומדים לפקוע
בעוד חודשיים.

יואל חסון (המחנה הציוני):

אוקיי.

היו"ר מכלוף מיקי זוהר:

אוקיי. שאלות טובות ומעניינות, ועל כן אני חושב שאנחנו יכולים לעבור
להצבעה. יש מישהו? כן, אז בבקשת הפטור לפני הקריאה הראשונה לגבי שני
החוקים, מי בעד ההקדמה?

מזכירת הכנסת ירדנה מלר-הורוביץ:

לא, רק על - - -

דוד ביטן (הליכוד):

כל אחד בנפרד.

מזכירת הכנסת ירדנה מלר-הורוביץ:

את הסעיף השני עוד לא הציגו.

היו"ר מכלוף מיקי זוהר:

אוקיי, אז רק על הצעת חוק הכניסה לישראל, כן. מי בעד? מי נגד? מי נמנע?

הצבעה

בעד – רוב

נגד – מיעוט

הצעת חוק הכניסה לישראל (תיקון מס' 32) התשע"ח–2018, נתקבלה.

היו"ר מכלוף מיקי זוהר:

ההחלטה התקבלה.

לגבי הסעיף השני?

ליאור חיימוביץ':

אני אציג את הסעיף השני?

היו"ר מכלוף מיקי זוהר:

כן, בבקשה, חוק העונשין.

ליאור חיימוביץ':

ליאור חיימוביץ' מהמשרד לביטחון הפנים. אנו מבקשים להקדים את הדיון בהצעת
חוק העונשין (ירי מנשק חם). ההצעה בעיקרה מתקנת את המצב האבסורדי שבו עבירה
של ירי באזור מגורים היא עבירה של עד שנת מאסר בלבד. אנחנו מבקשים לעלות את
הענישה ל-5 שנות מאסר. וגם לקבוע שלא רק ירי באזור מגורים אלא גם ירי במצב
שהוא מסכן חיים ייחשב עבירה שדינה 5 שנות מאסר. הצורך בהקדמת הדיון - - -

יואב בן צור (ש"ס):

כבישי הדרום.

דוד ביטן (הליכוד):

צריך נוכחות שוטרים, לא רק - - -

יואל חסון (המחנה הציוני):

איפה הייתם עד עכשיו? מה, היה צריך שיתפרעו שם בדרום כדי שתתעוררו?

ליאור חיימוביץ':

הצורך בהקדמת הדיון היא באמת - - -

יואל חסון (המחנה הציוני):

תגיד, זה קשור גם לחתונות?

ליאור חיימוביץ':

חתונות זה ירי מסכן חיים ולכן זה חל גם על מקרים כאלה.

דוד ביטן (הליכוד):

אבל צריכים גם שוטרים בשטח, לא רק עושים חוקים.

יואל חסון (המחנה הציוני):

שמה?

ליאור חיימוביץ':

התיקון הזה של החקיקה הוא צעד משלים, כמובן, במהלכים של המשרד לביטחון
הפנים: הקמת תחנות מששטרה, גיוס שוטרים באזור, בדרום. אלה מהלכים שנעשים
בימים אלו.

יואל חסון (המחנה הציוני):

כמה תחנות משטרה הקמתם עד עכשיו?

ליאור חיימוביץ':

הקמנו לא מעט תחנות משטרה. בכפר קנא הקמנו לאחרונה ונחנכה גם במעמד ראש
הממשלה.

דוד ביטן (הליכוד):

אבל בכפרים הבדואים לא.

ליאור חיימוביץ':

תחנת ערוער תוקם בחודשים הקרובים, תיחנך בחודשים הקרובים בדרום. זה חלק
מהמהלכים שלנו לטיפול בתופעה. צריך פה מסר נחרץ גם מהממשלה וגם מחברי
הכנסת, ולכן ביקשנו - - -

שולי מועלם-רפאלי (הבית היהודי):

שברור שהחוק היום לא מעביר את המסר הזה?

ליאור חיימוביץ':

החוק היום לא מעביר את המסר חד משמעית. עד שנת מאסר לירי באזור מגורים זה
לא מרתיע, ולכן גם העונשים הם מגוחכים - - -

יואל חסון (המחנה הציוני):

ומה אתם מציעים פה בחוק הזה?

ליאור חיימוביץ':

עד 5 שנות מאסר. גם ברגע שהעבירה מוגדרת עבירת פשע ניתן להשתמש באמצעים
הרבה יותר חמורים, כמו האזנות סתר וכו', מה שלא ניתן לעשות היום. כדי
להעביר את המסר אנחנו מבקשים להקדים את הדיון. נודה לאישורכם.

יואל חסון (המחנה הציוני):

תגיד לי, מה אתם עושים בעניין של – הרי יש להם את הנשק לעשות את זה. מה עם
הנושא של הנשק – איסוף נשק, או התמודדות עם נשק לא חוקי?

ליאור חיימוביץ':

קודם כול, נשק לא אוספים. ל"איסוף" יש קונוטציה חיובית שבאים ומקבלים את
הנשק. נשק תופסים בכוח. המשטרה פועלת כל הזמן לתפיסת נשקים, בטח במגזר
הערבי, בטח במגזר הבדואי. אני יכול להציג בפניך נתונים רק מסוף השבוע
האחרון, מתחילת 2018 מאות נשקים שנתפסו. ממשיכים בעבודה.

רויטל סויד (המחנה הציוני):

סליחה, אני פספסתי אותך, במה הצעת החוק הזאת ייחודית? מה היא נותנת?

ליאור חיימוביץ':

היא מתקנת את העבירה של ירי באזור מגורים, שהיום היא עד שנת מאסר, הופכת
אותה לירי באזור מגורים, או ירי שמסכן חיים, עד 5 שנות מאסר.

רויטל סויד (המחנה הציוני):

ירי בכביש, אני שואלת - - -

ליאור חיימוביץ':

ירי בכביש הוא ירי מסכן חיים.

רויטל סויד (המחנה הציוני):

גם אם הכביש פתוח - - -

ליאור חיימוביץ':

הוא יכול לפגוע באחרים, ודאי.

דוד ביטן (הליכוד):

כביש זה על שטח ציבורי.

ישראל אייכלר (יהדות התורה):

זה כמו מגורים.

רויטל סויד (המחנה הציוני):

לא, זה לא אזור מגורים.

דוד ביטן (הליכוד):

אם לא יהיו שוטרים בשטח שיתפסו את האנשים, אז לא יהיה כלום.

רויטל סויד (המחנה הציוני):

אבל זה לא אזור מגורים.

ליאור חיימוביץ':

ולכן אנחנו מגייסים ולכן אנחנו פותחים תחנות משטרה.

אברהם נגוסה (הליכוד):

אפשר גם להתקין מצלמות.

ליאור חיימוביץ':

גם מרשתים במצלמות באזור הפזורה, נכון.

רויטל סויד (המחנה הציוני):

סתם שאלה, למה זה עניין של סיכון חיים? למה זה לא ירי באזור מגורים או
באזור ציבורי פתוח?

ליאור חיימוביץ':

אזור ציבורי פתוח, כשמישהו יורה בשדה, זו עבירה במדרג נמוך יותר. היא תהיה
עד שנתיים, גם את זה אנחנו מעלים משנה. ובצורה שמסכנת חיים הפכנו ל-5 שנות
מעצר.

היו"ר מכלוף מיקי זוהר:

בסדר גמור, אנחנו ראינו את האירועים האחרונים. אני חושב זה היה סרטון
מאוד-מאוד ויראלי שרץ בהרבה מאוד מקומות, וראינו התנהגות באמת בלתי נתפסת
של אזרחי ישראל – לא של אחרים – של אזרחי ישראל, שחושבים שזה בסדר גמור
להסתובב עם נשק שלוף ולירות ברחובות.

רויטל סויד (המחנה הציוני):

ההגדרה צריכה להיות "בדרך ציבורית".

ליאור חיימוביץ':

נשמח לתקן בוועדה.

יואל חסון (המחנה הציוני):

אל תדאג, היא תהיה שם ותתקן.

היו"ר מכלוף מיקי זוהר:

ויהיה דיון על זה בוועדה, ואתם תבואו ותעשו את העבודה כדי שדברים כאלה לא
יישנו.

דוד ביטן (הליכוד):

- - - בוועדה.

רויטל סויד (המחנה הציוני):

בבית משפט עליון.

דוד ביטן (הליכוד):

בבית משפט עליון. גם הסמכות תהיה של בית המשפט העליון.

היו"ר מכלוף מיקי זוהר:

אז אני מאוד-מאוד מתחבר לרעיון, ויישר כוח לשר גלעד ארדן על הנושא. כן,
בבקשה.

דוד ביטן (הליכוד):

יואל, הסמכות תהיה של בית המשפט העליון.

רויטל סויד (המחנה הציוני):

רק של בית משפט עליון.

יואל חסון (המחנה הציוני):

לבית המשפט העליון, בוודאי.

ליאור חיימוביץ':

ברוב של 60 ו - - -

היו"ר מכלוף מיקי זוהר:

לא, אנחנו רוצים לצמצם את זה.

יואל חסון (המחנה הציוני):

לא, קודם כול, אנחנו כמובן - - -

דוד ביטן (הליכוד):

בדיחה פנימית שלנו. היא כל דבר – בית המשפט העליון. אנחנו נותנים לה את זה.

יואל חסון (המחנה הציוני):

לא כולם מבינים את הבדיחות העסיסיות.

דוד ביטן (הליכוד):

לא משנה מה הנושא – בית המשפט העליון.

היו"ר מכלוף מיקי זוהר:

כן, נו?

יואל חסון (המחנה הציוני):

לא, זה נראה כאילו בית המשפט העליון זה קללה. מה, אתה הופך - - -

רויטל סויד (המחנה הציוני):

כן, כן. יואל, אם לא הבנת, זה כך קרה, כן.

ישראל אייכלר (יהדות התורה):

זו לא קללה, זו ברכה. הוא מברך אותה שהיא תהיה שופטת עליונה.

רויטל סויד (המחנה הציוני):

לא, את זה יכולתי לעשות כבר מזמן. זה אנחנו לא רוצים.

יואל חסון (המחנה הציוני):

היא יכלה להיות שם, היא בחרה להיות אתנו.

היו"ר מכלוף מיקי זוהר:

זה ההבדל, אבל ההבדל שפה אתה צריך להיבחר. שם זה כבר סיפור אחר. כן, נו?

יואל חסון (המחנה הציוני):

אבל לא, עכשיו לנושא הזה - - -

היו"ר מכלוף מיקי זוהר:

אפשר להצביע?

דוד ביטן (הליכוד):

אתה יודע איך אפשר להתגבר על פסקת ההתבגרות? נעשה את הכנסת בית משפט עליון.

קריאה:

פסקת ההתבגרות?

שולי מועלם-רפאלי (הבית היהודי):

כולם צריכים פה להתבגר ולהתגבר.

יואל חסון (המחנה הציוני):

אולי להתבגר, הדרך להתמודד עם פסקת ההתגברות זה להתבגר. אם הייתם מתבגרים
לא הייתם צריכים את ההתגברות.

היו"ר מכלוף מיקי זוהר:

טוב, תתגבר על ההתבגרות ותטפל בעניין שלך.

יואל חסון (המחנה הציוני):

לך תתבגר. אבל לא, ברצינות בעניין של החוק, קודם כול, טוב שזה מונח וטוב
שמקדימים את הדיון, ואנחנו נתמוך בזה, כי זו באמת סוגיה מכריעה. אני רק
אומר בדיון עצמו, שבוודאי שזה הולך לוועדת החוקה – נכון? אני משער.

היו"ר מכלוף מיקי זוהר:

אני מניח.

עירית וייסבלום:

חוק העונשין זה ועדת החוקה.

יואל חסון (המחנה הציוני):

בוועדת החוקה. אז תהיה שם רויטל ונהיה אחרים. אנחנו מתכוונים להיות
מאוד-מאוד מעורבים

בחקיקת החוק הזה, כי, לדעתנו, הוא גם הזדמנות לטפל בכלל בנושא של הנשק הלא
חוקי ובהתנהגות בכלל עם כלי נשק בחברה הערבית, בחברה אחרת – גם אצלנו, לא
רק שם – וגם כמובן בהתנהגות שראינו באותו סרטון מפורסם. אז אנחנו נהיה
מעורבים בחקיקה של החוק הזה גם.

היו"ר מכלוף מיקי זוהר:

תודה רבה. אני מבקש להצביע. מי בעד? מי נגד? מי נמנע?

הצבעה

בעד – פה אחד

הצעת חוק העונשין (תיקון מס' 132) (ירי מנשק חם) התשע"ח-2018, נתקבלה.

היו"ר מכלוף מיקי זוהר:

ההחלטה התקבלה.

תודה רבה לכולם. הישיבה ננעלה.

הישיבה ננעלה בשעה 11:32.
