הכנסת השמונה-עשרה נוסח לא מתוקן

מושב שלישי

פרוטוקול מס' 186

מישיבת ועדת הכנסת

יום שלישי, י"ב בסיוון התשע"א (14 ביוני 2011), שעה 11:15

סדר היום:

1. קביעת ועדה לדיון בהצעה לסדר-היום בנושא: "איסור ניתוק שירותי חשמל ומים
למוסדות חינוך", של חבר הכנסת דני דנון וקבוצת חברי כנסת;

2. קביעת ועדה לדיון בהצעת חוק הגנת הצרכן (תיקון – מדבקת אחריות),
התשע"א-2011 (פ/2921/18), של חברת הכנסת דליה איציק;

3. בקשת יושב-ראש הכנסת לאשר לנשיא הפרלמנט האירופי לשאת דברים בשפתו
במליאת הכנסת.

נכחו:

חברי הוועדה:

יריב לוין – היו"ר

דורון אביטל

שלמה מולה

דוד רותם

מוזמנים:

מזכירת הכנסת ירדנה מלר הורוביץ

מנהלת הוועדה:

אתי בן-יוסף

רשמת פרלמנטרית:

תמר פוליבוי צדיק

1. קביעת ועדה לדיון בהצעה לסדר-היום בנושא: "איסור ניתוק שירותי חשמל ומים
למוסדות חינוך", של חבר הכנסת דני דנון וקבוצת חברי כנסת

היו"ר יריב לוין:

צהרים טובים, אני פותח את הישיבה. ברוך חבר הכנסת דורון אביטל, שמקיים את
ביקור הבכורה שלו כאן. זה הרבה פעמים משעמם כמו שתהיה הישיבה הזאת, אבל יש
פה גם ישיבות אחרות למען התמונה הכוללת.

יש לנו על סדר היום שלושה נושאים. הנושא הראשון הוא קביעת ועדה לדיון בהצעה
לסדר-היום בנושא "איסור ניתוק שירותי חשמל ומים למוסדות חינוך" של חבר
הכנסת דב חנין וקבוצת חברי כנסת. אני מבין שזה הוסב מהצעת חוק, שמספרה
פ/2886/18. אני מניח שזו הצעת חוק שהוסבה להצעה לסדר-היום. המלצת הלשכה
המשפטית היתה להעביר את ההצעה לוועדת הכלכלה. היו הצעות להעביר לוועדת
החינוך, התרבות והספורט. יושב-ראש ועדת החינוך, התרבות והספורט סבור, בצדק,
שזה שייך לוועדת הכלכלה, ולכן אני מציע שההצעה תעבור לוועדת הכלכלה. מי
בעד?

הצבעה

בעד – 2

נגד – אין

נמנעים – אין

ההצעה להעביר את הדיון בהצעה לסדר-היום בנושא "איסור ניתוק שירותי חשמל
ומים למוסדות חינוך", של חבר הכנסת דב חנין וקבוצת חברי כנסת לוועדת הכלכלה
נתקבלה.

היו"ר יריב לוין:

פה אחד – שניים בעד, אין מתנגדים ואין נמנעים. זה אושר.

2. קביעת ועדה לדיון בהצעת חוק הגנת הצרכן (תיקון – מדבקת אחריות),
התשע"א-2011 (פ/2921/18), של חברת הכנסת דליה איציק

היו"ר יריב לוין:

הנושא השני על סדר-היום – קביעת ועדה לדיון בהצעת חוק הגנת הצרכן (תיקון –
מדבקת אחריות), התשע"א-2011, פ/2921/18, של חברת הכנסת דליה איציק.

בעניין של ההצעה הזאת, המלצת הלשכה המשפטית היתה להעביר את העניין לוועדת
הכלכלה, שזה אכן המקום הטבעי שיעבור. היו כל מיני הצעות להעברה לוועדות
אחרות. יושב-ראש ועדת החוקה, חוק ומשפט אף הוא אמר, כי הנושא הזה צריך
להידון בוועדת הכלכלה.

דוד רותם:

לאיזה ועדות הציעו להעביר את זה?

היו"ר יריב לוין:

ועדת החוקה, חוק ומשפט או ועדת הכספים.

דוד רותם:

מי זה ה"אידיוט" שהציע לוועדת החוקה, חוק ומשפט?

היו"ר יריב לוין:

אתה פופולארי יותר ממה שאתה חושב.

דוד רותם:

לא יודעים שלוועדת החוקה, חוק ומשפט אין בכלל זמן...

היו"ר יריב לוין:

כל אחד רואה את הדברים מהזווית שלו...

דוד רותם:

מאיזו זווית אתה רואה את הדברים?

היו"ר יריב לוין:

אני רואה את זה מהזווית, שאתם עמוסים בטירוף, לא סתם. אני מציע שהנושא הזה
יעבור לדיון בוועדת הכלכלה, שזה כמובן המקום הטבעי שלו.

דוד רותם:

יש רק בעיה אחת, וצריך להסב אליה את תשומת הלב של המציעים. זו הצעה של כרמל
שאמה ושל דליה איציק, וכרמל הוא יושב-ראש הוועדה. זה מחייב אותו לא לדון
בהצעה הזאת שישה חודשים, אלא אם כן אין לו הצעות אחרות על השולחן. אתה מבין
איפה הבעיה? כי הם רוצים לעשות את זה מהר, ויש עם זה בעיה.

היו"ר יריב לוין:

אני אומר לך את האמת, זה שוב עניין של נקודת המבט של המתבונן. מזווית
מסוימת זה גם יתרון, אתה יודע.

מי בעד ההצעה?

הצבעה

בעד – 3

נגד – אין

נמנעים – אין

ההצעה להעביר את הדיון בהצעת חוק הגנת הצרכן (תיקון – מדבקת אחריות),
התשע"א-2011 (פ/2921) של חברת הכנסת דליה איציק לוועדת הכלכלה נתקבלה.

היו"ר יריב לוין:

פה אחד, אין מתנגדים ואין נמנעים. אושר להעברה לוועדת הכלכלה.

3. בקשת יושב-ראש הכנסת לאשר לנשיא הפרלמנט האירופי לשאת דברים בשפתו

במליאת הכנסת

היו"ר יריב לוין:

הנושא השלישי - בקשת יושב-ראש הכנסת לאשר לנשיא הפרלמנט האירופי לשאת דברים
בשפתו במליאת הכנסת.

נשיא הפרלמנט האירופי Jerzy Buzek הפולני יגיע לארץ, ויושב-ראש הכנסת מבקש
לקיים ישיבה חגיגית לכבודו ביום רביעי הקרוב ולאפשר לו לנאום בישיבה הזו;
הגם שהפרוצדורה היתה קצת לקויה, כאשר קודם הודיעו שתהיה ישיבה ואחר כך
נזכרו לבקש שצריך אישור.

דוד רותם:

זה בסדר, קודם קובעים שיש ישיבה, ואנחנו מבקשים ממך לתת לו לדבר בפולנית.

היו"ר יריב לוין:

בוודאי לא ניצור תקרית דיפלומטית סביב העניין הזה, ולכן אני מציע לאשר את
בקשת יושב-ראש הכנסת. מי בעד?

הצבעה

בעד – כולם

נגד – אין

נמנעים – אין

בקשת יושב-ראש הכנסת לאשר לנשיא הפרלמנט האירופי לשאת דברים בשפתו במליאת
הכנסת נתקבלה.

היו"ר יריב לוין:

פה אחד, אין מתנגדים ואין נמנעים.

תודה רבה, הישיבה נעולה.

הישיבה ננעלה בשעה 11:30
