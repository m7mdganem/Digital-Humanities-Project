הכנסת העשרים

מושב שלישי

פרוטוקול מס' 245

מישיבת ועדת הכנסת

יום שלישי, כ"ט בניסן התשע"ז (25 באפריל 2017), שעה 15:35

סדר היום:

רביזיה בדבר קביעת ועדה לדיון בהצעת חוק השידור הציבורי הישראלי (תיקון מס'
7), התשע"ז-2017 (מ/1131)

נכחו:

חברי הוועדה:

יואב קיש – היו"ר

רוברט אילטוב

דוד ביטן

יואב בן צור

מכלוף מיקי זוהר

מרב מיכאלי

אברהם נגוסה

חברי הכנסת:

יוסי יונה

מיקי רוזנטל

מוזמנים:

רן שטרית – ראש מטה שר התקשורת, משרד התקשורת

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

רביזיה בדבר קביעת ועדה לדיון בהצעת חוק השידור הציבורי הישראלי (תיקון מס'
7), התשע"ז-2017 (מ/1131)

היו"ר יואב קיש:

חברים, אנחנו פותחים את הישיבה. אנחנו כקואליציה רוצים לקבל בקשה של
האופוזיציה לשינוי חברים. שינוי החברים שהם ביקשו זה שינוי סיעתי, זה לא רק
שמי, ולכן אמליץ בהמשך לקבל את הרביזיה, לעשות את השינוי, ואנחנו נצביע
שוב.

בוועדת הכלכלה, במקום נציג של יש עתיד, שהיה יעקב פרי, יהיה נציג של המחנה
הציוני, יוסי יונה. בוועדת הכנסת, במקום נציג של המחנה הציוני, מרב מיכאלי,
יהיה נציג של יש עתיד, אלעזר שטרן. אלה השינויים שאנחנו נאשר. לכן מיקי,
ברשותך אני חוסך את ייצוג הרביזיה, כי הקואליציה כרגע תומכת ברביזיה. אתן
לך אחר כך לדבר כמה מילים.

מי בעד אישור הרביזיה? מי נגד?

קריאה:

אבל איך יכול להיות שדוד ביטן יעמוד בראשות הוועדה? איך יכול להיות שדוד
ביטן יעמוד בראשות הוועדה? איך? אחרי כל מה שהוא אמר על עובדי התאגיד, איך
זה יכול להיות? איך זה יכול להיות?

היו"ר יואב קיש:

תוציאו אותו בבקשה.

מיקי, אתה רוצה להגיד כמה מילים לפני ההצבעה?

מיקי רוזנטל (המחנה הציוני):

האמת שיש צדק בדבריו של הבחור. אני לא רציתי להגיד את זה, אבל עכשיו שהוא
אמר את זה.

היו"ר יואב קיש:

יש לך זכות דיבור. לצורך העניין זה כמו זמן הייצוג.

מיקי רוזנטל (המחנה הציוני):

חבר הכנסת דוד ביטן התבטא באופן פוגעני מאוד נגד עובדי התאגיד.

דוד ביטן (הליכוד):

למה? אני דווקא אמרתי - - -

היו"ר יואב קיש:

ביטן, אנחנו לא מתחילים דיון.

מיקי רוזנטל (המחנה הציוני):

השמצת אותם, רדפת אחריהם, אמרת עליהם דברים נוראיים. אני לא אצטט את זה
עכשיו. לכן יש טעם לפגם בעובדה שהוא עומד בראש הוועדה שאמורה לקבוע את
עתידם.

דוד ביטן (הליכוד):

נזכרת בזה עכשיו?

מיקי רוזנטל (המחנה הציוני):

כן, עכשיו שמעתי אותו והוא צודק.

דוד ביטן (הליכוד):

אמרתי לפני שבוע ומשהו שאין לי שום דבר נגד העובדים.

היו"ר יואב קיש:

אני מעלה שוב להצבעה, עם התיקון כמו שאמרתי, עם החברים כפי שקראתי קודם.
יוסי יונה יהיה חבר מטעם הכלכלה ואלעזר שטרן מטעם ועדת הכנסת. מי בעד
ההחלטה? מי נגד?

יואב בן צור (ש"ס):

מה הרכב הוועדה?

היו"ר יואב קיש:

אני אעשה סדר. אני רואה שלא ברור, קצת בלבלתי. הוועדה תהיה בת 16 חברים, 8
חברים מכל ועדה, לפי ההרכב הבא: חברי הכנסת מטעם ועדת הכלכלה: דוד ביטן
יכהן כיושב-ראש הוועדה, נורית קורן, שולי מועלם, רועי פולקמן, יעקב אשר,
איתן כבל, יוסי יונה ועיסאווי פריג'. מטעם ועדת הכנסת: יואב קיש, אמיר
אוחנה, מיקי זוהר, יואב בן צור, רוברט אילטוב, אלעזר שטרן, אחמד טיבי,
איילת נחמיאס ורבין. זו ההחלטה. מי בעד? מי נגד?

הצבעה

בעד ההצעה – 6

נגד – 3

נמנעים – נמנעים

הצעת הוועדה בדבר הרכב הוועדה המשותפת נתקבלה.

היו"ר יואב קיש:

ההחלטה התקבלה. תודה. הישיבה סגורה.

הישיבה ננעלה בשעה 15:40.
