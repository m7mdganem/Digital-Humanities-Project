הכנסת העשרים

מושב שלישי

פרוטוקול מס' 256

מישיבת ועדת הכנסת

יום רביעי, י"ד באייר התשע"ז (10 במאי 2017), שעה 17:00

סדר היום:

בקשת ועדת הכספים להקדמת הדיון בהצעת חוק מס הכנסה (הגדלת נקודות זיכוי
להורים)
(הוראת שעה), התשע"ז-2017 (מ/1133) – לפני הקריאה השנייה והקריאה השלישית.

נכחו:

חברי הוועדה:

יואב קיש – היו"ר

דוד ביטן

רועי פולקמן

חברי הכנסת:

משה גפני – יו"ר ועדת הכספים

מנהל/ת הוועדה:

אתי בן יוסף

רישום פרלמנטרי:

לאה קיקיון

בקשת ועדת הכספים להקדמת הדיון בהצעת חוק מס הכנסה (הגדלת נקודות זיכוי
להורים)
(הוראת שעה), התשע"ז-2017 (מ/1133) – לפני הקריאה השנייה והקריאה השלישית.

היו"ר יואב קיש:

שלום לכולם, אני מתכבד לפתוח את הדיון.

משה גפני (יו"ר ועדת הכספים):

אנחנו סיימנו להכין את החוק. הצבענו על כל הרביזיות.

היו"ר יואב קיש:

יש הסתייגויות של הקואליציה? אין אף הסתייגות?

משה גפני (יו"ר ועדת הכספים):

יש נושא אחד. הנושא הוא הוראת השעה, שכולנו רוצים שהוראת השעה תבוטל.
הממשלה לא רוצה את זה עכשיו. זה לא שהיא לא רוצה, שר האוצר דווקא רוצה.
בסוף הסכמנו שאנחנו מצביעים כך – עשינו סעיף מיוחד לעניין הזה שבסוף 2018
יצטרכו לבוא לוועדה ולהגיד מה הם עושים ב-2019 ואילך, שהחוק הזה הוא רק
לשנתיים, רטרואקטיבית מינואר. אז יש הסתייגות של האופוזיציה על הנושא של
הוראת השעה, אבל זה הדבר היחיד, השאר זה הסתייגויות דיבור. ההצבעה היתה פה
אחד, כולם הצביעו על כל הסעיפים שעליהם דובר. עשינו שם שינויים וכנראה זה
לא ייקח הרבה זמן. כנראה.

אני הייתי אצל יושב-ראש הכנסת ואמרתי לו שיש ישיבת ועדת כנסת, - - - הנחה.
במידה וועדת הכנסת מאשרת את זה אני מבקש לעשות ישיבה מיוחדת באמצע, רק
להעביר את החוק הזה. בינתיים הוא מסרב, הוא אומר שזו קצת בעיה.

דוד ביטן (הליכוד):

איזה חוק?

משה גפני (יו"ר ועדת הכספים):

על נקודות הזיכוי - - -

דוד ביטן (הליכוד):

רק שלא יהיה פה מישהו מהאוצר.

היו"ר יואב קיש:

השאלה שלי, חבר הכנסת גפני, היא כזו – אנחנו עכשיו בסיטואציה בבג"ץ לגבי
חוק שהיה אצלך בוועדה, מס דירה שלישית. השאלה שלי היא כזו – הפסילה - - -

קריאות:

- - -

דוד ביטן (הליכוד):

בחוק התאגיד קמה עורכת הדין ונאמה רבע שעה למה זה לא חוקי ולמה יש פגמים
ב- - -אז אני הלכתי וריפאתי את כל הפגמים. נגמר. אתה לא ריפאת שום פגם. גם
נתת לה לדבר וגם עשית את אותם דברים.

היו"ר יואב קיש:

טוב, יכול להיות שהיו לו אינטרסים שאתה לא מכיר, ביטן.

דוד ביטן (הליכוד):

אני יודע.

קריאות:

- - -

משה גפני (יו"ר ועדת הכספים):

אני נגד החוק. אני הייתי מחויב לקואליציה. עשיתי מה שעשיתי, ויש לי רק דירה
אחת.

קריאות:

- - -

היו"ר יואב קיש:

נחזור לענייננו - יש לנו הצעת חוק שנקראת מס דירה שלישית שנמצא בבג"צ, כאשר
בג"צ רואה בעיה קשה בפרוצדורה, אני לא מדבר על המהות. אני מאוד מתנגד
להתערבות בג"צ בכל מה שקשור לכנסת. אם יש מקום אחד שאני מסוגל לקבל התערבות
בג"צ בכנסת זה בנושא פרוצדורה. לצורך העניין, ניקח, לדוגמה, שנניח ולא
היינו מכנסים את הוועדה הזו והחוק היה עולה לקריאה שנייה ושלישית ללא אישור
הוועדה. ברור שיש פה בעיה ופגם בפרוצדורה, ואז הליכה לבג"צ ודאי וודאי
משמעותית בעניין זה. לכן הפרוצדורה היא חשובה ויש לה גם משמעות.

הוועדה הזו, כשהיא מתכנסת לתת פטור, גם משתדלת לעשות את זה בתשומת לב ובאמת
במינימום של אישורים – למה? כדי שלא נהפוך את הפרוצדורה המיוחדת הזו של
פטור לנוהג ומנהג סוחף לכל חוק. לכן, לאור ניסיונך במס דירה שלישית והקצבים
ששם קרה, אני רוצה לשאול אותך האם מתן הפטור הזה עכשיו יש בו מן הדומה
להתנהלות הכנסת והוועדה בחקיקת מס דירה שלישית, או שבעיניך זה סביר,
פרוצדוראלי והוגן.

משה גפני (יו"ר ועדת הכספים):

אז קודם כל נתחיל בבג"צ, במס על דירה שלישית. אני דוחה מכל וכל, שלא להתבטא
במילים לא פרלמנטריות, את מה שנציגת המדינה אמרה בבג"צ עלי.

היו"ר יואב קיש:

מה היא אמרה?

משה גפני (יו"ר ועדת הכספים):

היא אמרה שזה לא בסדר, ובקיצור – מה שהיא אמרה. היא לא יודעת על מה מדובר.
משרד האוצר חושב שהוא מנהל את הכנסת. הוא לא מבין באיזו סוגיה משפטית אנחנו
עוסקים. זה בליבת העניין של המשטר הדמוקרטי. יש את הרשות המבצעת ויש את
הרשות המחוקקת. הם לא יכולים להתערב בזה והם מתערבים. בין יתר הדברים שהיא
אמרה – היא אמרה שאבי ליכט מכין תוכנית איך בוועדת הכספים יחוקקו חוקים. אז
אני מודיע כאן שאני דוחה את זה מכל לכל.

היו"ר יואב קיש:

אבי ליכט, המשנה, מכין לוועדת הכספים איך היא תחוקק חוקים.

משה גפני (יו"ר ועדת הכספים):

למה הם עשו את זה? כדי שגב' שמואלי, זאת שמייצגת את המדינה בבג"צ בעניין מס
על דירה שלישית, תגיד שגם הכנסת לא יודעת איך מחוקקים חוקים, ולכן לא קרה
כלום במיסוי דירה שלישית שונה מדברים אחרים. אני לא מקבל את מה שאבי ליכט
יגיד פה, זה לא עסק שלו, אפילו היועץ המשפטי של הכנסת שהוא באמת סמכות –
הוא לא יכול לחייב אותי איך להעביר חוק, עם כל הכבוד. אם היו באים פקידי
האוצר פה להעביר חוקים – אז כמו שאצלם לוקח שנתיים עד שמביאים חוק של שורה
אחת, בגלל שרבים בין המשרדים, אצלנו עושים את זה מהר. לכן אני דוחה את זה
מכל וכל.

דוד ביטן (הליכוד):

אנחנו תומכים בך, כבוד הרב גפני, בעניין הזה.

משה גפני (יו"ר ועדת הכספים):

זה דבר חמור מכל היבט אפשרי. המצב הזה הוא מצב - - - אני לא זוכר מקרה דומה
בכל שנות כהונתי בכנסת שהיה דבר כזה.

היו"ר יואב קיש:

ומה עם האמירה של היועץ המשפטי לכנסת, עורך הדין איל ינון, שאמר שבכנסת הזו
– נכון, היתה אמירה כזו? – קורים דברים בחקיקה שלא קרו מעולם?

משה גפני (יו"ר ועדת הכספים):

יש בזה אמירה, שהאמירה הזו גורפת מדי.

היו"ר יואב קיש:

הוא אמר את זה.

קריאות:

- - -

היו"ר יואב קיש:

אתה יודע מה? אני לא יודע אם הוא אמר את זה אישית, ראיתי אותו מצוטט בכלי
התקשורת כאמור כך, נדייק.

משה גפני (יו"ר ועדת הכספים):

אני שוחחתי כמה פעמים, כולל היום, עם איל ינון. אני לא חושב שזה - - -
במיוחד כשהוא שיבח אותי בבית המשפט. על כל פנים, המצב הוא שבחוק הזה היתה
פרוצדורה שהיא לא היתה - - -

היו"ר יואב קיש:

היתה שם בעיה אמיתית וגם על זה הצביע היועץ המשפטי לכנסת. גם היועצת
המשפטית שלך, בעצם, אמרה את זה.

משה גפני (יו"ר ועדת הכספים):

ייאמר לזכותו של בית המשפט בעניין הזה שהוא לא התערב בנושא המהותי. הוא
התערב בפרוצדורה.

דוד ביטן (הליכוד):

הוא לא היה צריך לתת לה לדבר.

קריאות:

- - -

היו"ר יואב קיש:

אז אני מבין שבנושא מס דירה שלישית זה היה תקדימי. לגבי הנושא הנוכחי.

משה גפני (יו"ר ועדת הכספים):

לגבי החוק הזה. במהותו הוא חוק טוב. כתוצאה מהחוק הזה יביאו גם את קצבאות
הנכים. אמר לי את זה גם שר האוצר.

היו"ר יואב קיש:

מה קורה עם זה, ביטן, זה סגור, הסיפור?

דוד ביטן (הליכוד):

מטפלים בזה היום.

משה גפני (יו"ר ועדת הכספים):

כן. היום מטפלים בעניין הזה.

היו"ר יואב קיש:

אז אתה נותן לאוצר להעביר, בלי שסגרנו את קצבאות הנכים?

דוד ביטן (הליכוד):

אני יודע שהיום תהיה ישיבה. יש לי עוד הרבה הזדמנויות שאני יכול לעשות את
הדברים האלה ולעצור אותם. אמרתי – בסדר, אני מוותר, נראה מה יהיה.

רועי פולקמן (כולנו):

גם יש סיכומים על הסכומים, צריך לזכור את המתווה, וזה בסדר – ביטן מעורב
בזה.

קריאות:

- - -

רועי פולקמן (כולנו):

אתה יודע את הסכומים. יש התחייבות, צריך לראות איך סוגרים את זה. בשביל זה
הישיבה היום.

משה גפני (יו"ר ועדת הכספים):

אנחנו מבקשים להקדים את הדיון בעניין הזה. אין מחלוקת לגבי החוק הזה, שהוא
חוק שמטיב עם זוגות צעירים ומטיב עם אנשים - - -

לכנסת יש עבודה רבה גם במהלך השבוע הבא. האמת היא ששמעתי לשון הרע אבל אני
ממש לא מקבל את זה, לכן אני לא מביא את זה כטיעון. זה ממש לא נכון, לפי
דעתי אנשים פה לא יגידו דברים כאלה, שאם לא יאושרו נקודות הזיכוי לא יאושר
גם התאגיד.

היו"ר יואב קיש:

לא. חס וחלילה. זה לא נאמר.

משה גפני (יו"ר ועדת הכספים):

אני דוחה את זה מכל וכל, מי שאמר את זה זה בטח איזה עיתונאי שרצה - - -

היו"ר יואב קיש:

נכון, שמחפש לחמם כותרות. לא תולים דבר בדבר פה, בכנסת.

קריאות:

- - -

רועי פולקמן (כולנו):

היה פה דיון ממצה והסכמות, היו הערות, הפסקה, הסכמות.

משה גפני (יו"ר ועדת הכספים):

לכן אני בעד, לכן הבקשה שלי - - -

קריאות:

- - -

היו"ר יואב קיש:

חברים, אני מעלה להצבעה את בקשת ועדת הכספים של שחרור מחובת הנחה לקריאה
שנייה ושלישית להצעת חוק מס הכנסה (הגדלת נקודות זיכוי להורים) (הוראת
שעה), התשע"ז-2017 (מ/1133). מי בעד? ירים את ידו.

הצבעה

בעד – רוב

נגד – אין

נמנעים –אין

בקשת ועדת הכספים של שחרור מחובת הנחה לקריאה שנייה ושלישית להצעת חוק מס
הכנסה (הגדלת נקודות זיכוי להורים) (הוראת שעה), התשע"ז-2017, אושרה.

היו"ר יואב קיש:

תודה, הבקשה התקבלה פה אחד. אני מודה לכם, הישיבה נעולה.

הישיבה ננעלה בשעה 17:25
