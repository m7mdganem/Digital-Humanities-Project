הכנסת התשע-עשרה

נוסח לא מתוקן

מושב שני

פרוטוקול מס' 69

מישיבת ועדת הכנסת

יום רביעי, י"ט באדר א התשע"ד (19 בפברואר 2014), שעה 9:45

סדר היום:

הצעה לתיקון תקנון הכנסת בנושא: "סמכויות יושב-ראש הכנסת לעניין ועדה שאין
לה יושב-ראש"

2. הצעת חוק תאגידים לניהול משותף של זכויות יוצרים ומבצעים, התשע"ד-2014

3. הצעת חוק תאגידי מים וביוב (תיקון מס' 7), התשע"ד-2014

4. הצעת חוק תאגידי מים וביוב (תיקון - דחיית מועדים), התשע"ד-2014

נכחו:

חברי הוועדה:

צחי הנגבי – היו"ר

באסל גטאס

יצחק וקנין

אחמד טיבי

יריב לוין

דב ליפמן

אברהם מיכאלי

אורי מקלב

דוד רותם

פנינה תמנו-שטה

קארין אלהרר

אבישי ברוורמן

ניצן הורוביץ

איתן כבל

שולי מועלם-רפאלי

עמרם מצנע

חמד עמאר

מירי רגב

נחמן שי

מוזמנים:

מזכירת הכנסת ירדנה מלר הורוביץ

שמואל לטקו מנהל ועדת החוץ והביטחון

לאה ורון מנהלת ועדת הכלכלה

אתי בנדלר יועמ"ש ועדת הכלכלה

איתי עצמון יועמ"ש ועדת הכלכלה

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפה קרינצה

1. הצעה לתיקון תקנון הכנסת בנושא: "סמכויות יושב-ראש הכנסת לעניין ועדה
שאין לה יושב-ראש"

היו"ר צחי הנגבי:

בוקר טוב, אני פותח את הישיבה. חבר הכנסת מקלב, נא להציג את הרביזיה
שביקשת.

אורי מקלב:

שביקשנו. תודה רבה, אדוני היושב-ראש. קודם כול, ביקשנו.

היו"ר צחי הנגבי:

נא להציג בשם החברים כולם את הרביזיה שביקשתם.

אורי מקלב:

אני אדבר קצר, אולי חבריי ישלימו. אי מינוי יושב-ראש לוועדת החוץ
והביטחון - דבר שאושר בוועדה הזאת לפני יומיים בהשתתפות דלה יותר של חברי
כנסת - לו היינו עושים את זה עכשיו שהערווה תתגלה לעיני כול, כבר דיינו
וכבר עשינו גם פעולה נוספת בנוגע לשערורייה הזאת, שלא ממנים יושב-ראש
לוועדת החוץ והביטחון – מי שהצביע על זה בפעם הראשונה ועוד אחרים שיצביעו
על זה פעם שניה.

מעבר לכך, אנחנו שמחים שבזמן הזה התקבלה חוות דעתו של היועץ המשפטי, שוודאי
יתייחסו אליה - מה שלא היה בהצבעה הראשונה - בעקבות מכתבו של חבר הכנסת
ניצן הורוביץ. כעת יש את חוות דעתו של היועץ המשפטי של הכנסת בעקבות אי
מינוי יושב-ראש לוועדת החוץ והביטחון.

אבל אני רוצה להגיד באופן כנה לחברים את מה שאמרנו גם בדיון הראשון. אני
חושב שהוכחנו בדיון הקודם, שעסק במינוי של יושב-ראש זמני לוועדת החוץ
והביטחון, שלא הבדלנו בין קואליציה לאופוזיציה. האופוזיציה שיתפה פעולה
בנושא של אי מינוי היושב-ראש - חשבה על דברים איך לקצר את הזמן, איך באמת
לתת את האפשרות שהוועדה כן תתכנס ותדון בדברים הדחופים שעומדים על הפרק.

לא זו אף זו, אני חושב שגם לא יצאנו ולא העקנו עליכם בעניין הזה. אמרנו
שלפעמים קורה בתוך הבית שיש בעיות. אבל מכאן ועד אי מינוי בכלל לאורך כל
התקופה שנתנו – שלא חשבנו שזה יהיה – ועכשיו הבקשה החוזרת, שהמשמעות שלה
היא אי מינוי לעוד שלושה וחצי חודשים, שוודאי ועדת החוץ והביטחון מתכנסת גם
בפגרה, זה דבר שלא יעלה על הדעת, לא ייאמן. אם זה לא היה דבר שמעיק על כלל
תושבי מדינת ישראל הייתי אומר: טוב, בהצלחה לשני הצדדים, שיריבו בתוך
הקואליציה. אבל חוסר האחריות באי מינוי היא לא רק של צד אחד, היא של שני
הצדדים ההתעקשות הזו, שאף אחד לא זז, מוכן להפקיר את ועדת החוץ והביטחון
וכל אחד מתחפר בעמדתו. אם הקואליציה לא עושה את זה, אנחנו כאופוזיציה
מבטיחים לכם נאמנה – אנחנו לא נעזוב את הדבר הזה, יום-יום נעלה את זה. לא
ננוח ולא נשקוט עד שימונה יושב-ראש לוועדת החוץ והביטחון. אנחנו נמנה, נעלה
את זה לראש סדר-היום. אני חושב שהציבור יעלה את זה לראש סדר היום. נציף את
זה. אני חושב שאין אחד שיכול להצדיק את המצב הזה.

אני רוצה להגיד עוד דבר, שגם החברים שלא היו ידעו את זה. את מי אתם ממנים
באופן זמני? את יושב ראש הכנסת, שאומר: אני לא מתכונן להיות יושב-ראש
הוועדה. בפעם הראשונה היושב-ראש אמר: אני אקח ואמנה בישיבות מסוימות. אומר
יושב-ראש הכנסת באופן ברור: אני לא מתכונן לעמוד ואני גם לא מתכונן למנות.
דהיינו, הפסקה מוחלטת של פעילות ועדת החוץ והביטחון.

לכן אנחנו חושבים, באופן אמיתי, באחריות - ואין כמו אחריות בנושא הזה; זו
לא שאלה של עוד ג'וב, עוד תפקיד. זו שאלה מהותית של ועדת החוץ וביטחון,
הוועדה האחראית והחשובה ביותר. אם היינו שומעים כאן על מחלוקות
אידיאולוגיות על מדיניות או בעיה אחרת - - - על מה אנחנו מדברים? השאלה היא
מי בראש. על זה כל הוויכוח – מי היושב-ראש, לא מעבר לזה, ועל זה משתקים את
כל העבודה. תודה.

היו"ר צחי הנגבי:

תודה.

אני רק מבקש לעדכן את החברים, אם טרם בדקו בדואר האלקטרוני שלהם, וזה גם
מונח פה, שבעקבות בקשה של ניצן הורוביץ מהיועץ המשפטי לכנסת חוות הדעת
הונחה ונמסרה למבקש וגם לנו. חוות דעת של היועץ המשפטי לכנסת מבהירה את כלל
הדילמות בנושא הזה. השורה התחתונה שלה היא שאין, לדעת היועץ המשפטי של
הכנסת, מניעה - בנסיבות שמתוארות ומנומקות היטב בחוות הדעת - לקדם את
התיקון לתקנון, בהנחה כמובן שמדובר אך ורק בלוח הזמנים החריג שמדובר בו.
דרך אגב, אני מניח שאם אכן, כפי שאנחנו רואים, תחול ירידת מתח בקואליציה
בעקות מה שאנחנו רואים בשעות האחרונות, אולי היום, בעניין חוק הזכות לשרת,
אז יכול מאוד להיות שגם הנושא הזה יתייתר, כי יש לנו 14 ימים שיהיה מונח על
שולחן הכנסת. אבל ההערות שנשמעו הן באמת הערות חשובות.

ניצן, בבקשה.

איתן כבל:

אני מניח שיהיו השגות.

נחמן שי:

הכול יהיה בעסקה. הולכים על עסקה גדולה פה.

ניצן הורוביץ:

פניתי ליועץ המשפטי לכנסת בעקבות הישיבה של ועדת הכנסת, שבה הוצבע על שינוי
תקנון והוארך המועד עד 29 במאי. זאת אומרת שבסך הכול, מהיום שבו ליברמן עזב
למשרד החוץ ועד 29 במאי, מדובר בשבעה חודשים שבהן אין לוועדה הכי חשובה
בכנסת יושב-ראש.

נחמן שי:

הוועדה הכי חשובה זו ועדת הכלכלה.

יצחק וקנין:

רבותי, היא לא הוועדה הכי חשובה.

ניצן הורוביץ:

בסדר, בסדר, לא הכי חשובה. הכי פחות חשובה.

יצחק וקנין:

היא לא הוועדה הכי פחות חשובה. אם היא היתה חשובה לא היתה במצב הזה.

ניצן הורוביץ:

חשבתי, וכתבתי ליועץ המשפטי לכנסת שהתיקון הזה של התקנון הוא בלתי סביר
בצורה קיצונית, הוא מפקיר את ועדת החוץ והביטחון והוא פוגע אולי בתפקיד הכי
חשוב של הכנסת, שזה פיקוח על הרשות המבצעת. אז נכון, אדוני היושב-ראש,
שבשורה התחתונה כתב היועץ המשפטי לכנסת שכרגע הוא לא רואה עילה – ואני חושב
שהוא חשב על בג"ץ או דברים מהסוג הזה – אבל אני חושב שעד שמגיעים לשורה
התחתונה הזאת הוא אמר דברים חמורים ביותר, שצריכים לעמוד עכשיו על סדר היום
שלנו ברביזיה הזאת, ולכן אני מעלה את זה כאן.

הוא אמר כך: שבמצב אליו נקלעה ועדת החוץ והביטחון בשל מחלוקות פוליטיות יש
פגיעה משמעותית ביכולתה של הוועדה למלא את תפקידיה כמפקחת על מערכת
הביטחון. הוא אומר שראש הממשלה, שר הביטחון, שר החוץ – כל אלה שנוהגים
להופיע באופן תדיר בפני הוועדה - לא הופיעו בפניה אף לא פעם אחת בתקופה זו.
בעניין הרמטכ"ל הוא אפילו אומר שזה מצב שהביא להפרה של חוק הכנסת. הוא
כותב: אין בכנסת מי שרואה את תמונת המצב המדינית-ביטחונית בכללותה. הוא
כותב: אין שום גורם מפקח אחר שיכול למלא את חסרונה של הוועדה במלאכת
הפיקוח. והוא כותב, אדוני היושב-ראש, שפגיעה שכזו לאורך זמן עלולה לעלות
כדי פגיעה משטרית-חוקתית. זה לא דברים פשוטים שהוא אומר, שזה אפשר, מה
שנקרא, לזרוק.

היו"ר צחי הנגבי:

תודה, ניצן.

איתן כבל:

ניצן, חייבים להסתיר את חוות הדעת הזאת מראש הממשלה. הוא עוד יכול לקבל
זעזוע מזה.

ניצן הורוביץ:

רק שניה, רציתי להגיד - -

היו"ר צחי הנגבי:

ניצן, סיימת ממש בקרשנדו. זה חזק מאוד מה שאמרת, חבל להמשיך.

ניצן הורוביץ:

אנחנו לא בקומזיץ סביב המדורה. פה מדובר, אדוני היושב-ראש - - -

היו"ר צחי הנגבי:

בדרך כלל אין דיון על רביזיה. עשיתי משהו לפני משורת הדין, אתה לא צריך
לנצל אותו.

אחמד טיבי:

אדוני, יש הצעה לבחירת נשיא באופן ישיר על-ידי הציבור. אולי באותו יום גם
יושב-ראש - - -

היו"ר צחי הנגבי:

רבותי, אנחנו עוברים להצבעה, רק אומר כמה מילים לסיכום הדיון. ראשית, לא
מדובר במינוי של יושב-ראש הכנסת ליושב-ראש ועדת החוץ והביטחון. הטעות הזאת
חוזרת על עצמה, ואני חייב להסביר שוב מה שהוסבר אין-ספור פעמים. יושב-ראש
הכנסת, בשינוי התקנון שעשינו לפני זמן, קיבל מן הכנסת – אחרי שהכנסת אישרה
את התיקון - סמכות למנות יושבי-ראש לניהול ישיבות, וזה מה שהוא עשה בפועל.
כמו כן, הוא קיבל את הסמכות - - -

אברהם מיכאלי:

האם הוא חזר בו וימנה הפעם, כפי שהבנו ממך בפעם האחרונה?

ניצן הורוביץ:

הוא אמר שהוא לא ימנה.

היו"ר צחי הנגבי:

נדע את זה בעוד 14 יום, לאחר שהכנסת תאשר את הנושא. לא שמעתי ממנו עמדה
בעניין הזה.

אברהם מיכאלי:

חשוב לנו לדעת אם אנחנו פועלים נגד היושב-ראש או לא.

היו"ר צחי הנגבי:

היושב-ראש לא ביקש מאתנו לא לקיים את ההצבעה על הרביזיה. הוא מודע לקיומה
של ההצבעה על הרביזיה.

עוד דבר, הכנסנו לתיקון החדש - בהנחה שניגרר עוד שלושה חודשים ושבוע
בסיטואציה הנוכחית, שכל החברים העירו עליה, ובצדק, שהיא בעייתית, כולל
היועץ המשפטי - הענקנו ליושב-ראש הכנסת את הסמכות שלא היתה לו קודם, למנות
יושב-ראש לוועדת המשנה, שהיא באמת מפקחת יותר מיתר הוועדות לתקופה, מעבר
לכך שבעבר הוא מינה לנהל דיונים. אני מקווה שהוא יעשה שימוש בסמכותו זו.

ניצן הורוביץ:

אבל הוא אמר שלא יעשה.

היו"ר צחי הנגבי:

הבעתי תקווה שהוא יעשה. אם הוא לא יעשה אז לכולנו תהיה בעיה.

אורי מקלב:

תגיד בשקיפות שהוא גם הודיע את זה. הוא אומר שהוא לא ימנה.

ניצן הורוביץ:

זאת אומרת שלא יהיה יושב-ראש.

איתן כבל:

הוא אמר את זה, לפרוטוקול, גם בדיון הקודם.

אורי מקלב:

אבל עכשיו צריך להגיד את זה עוד פעם, שאנשים ידעו. אנשים יגישו בג"ץ, חלק
מהבג"ץ יהיה גם על אי מינוי - - -

היו"ר צחי הנגבי:

אנחנו בהצבעה. מי שתומך ברביזיה, נא להצביע – רק חברי ועדה ומחליפיהם.
אנחנו עושים הצבעה על קיומה של הרביזיה.

אברהם מיכאלי:

תעשו שמית, שלא נתבלבל.

היו"ר צחי הנגבי:

שבעה אנשים תמכו בקיומה של הצבעה על הרביזיה.

ניצן הורוביץ:

למה שבעה? היו שמונה.

יריב לוין:

איך לכם שמונה פה.

היו"ר צחי הנגבי:

בואו נעשה את זה שמית, חבר חבר. בבקשה.

יריב לוין:

חברת הכנסת רגב ממלאת את מקומו של חבר הכנסת פייגלין; חבר הכנסת חמד עמאר
מחליף את חבר הכנסת אילטוב; ניצן הורוביץ מחליף את חבר הכנסת גילאון; חברת
הכנסת שולי מועלם-רפאלי מחליפה את חברת הכנסת שקד; חבר הכנסת עמרם מצנע
מחליף את חבר הכנסת מאיר שטרית.

אתי בן יוסף:

צחי הנגבי – נגד

יריב לוין – נגד

מירי רגב – נגד

דוד רותם – נגד

חמד עמאר – נגד

קארין אלהרר – נגד

פנינה תמנו-שטה – נגד

דב ליפמן – נגד

איתן כבל – בעד

ניצן הורוביץ – בעד

שולי מועלם-רפאלי – נגד

אברהם מיכאלי – בעד

יצחק וקנין – בעד

אורי מקלב – בעד

עמרם מצנע – נגד

אחמד טיבי – בעד

באסל גטאס – בעד

היו"ר צחי הנגבי:

בעד – שבעה, נגד – עשרה. הוחלט שלא לקיים הצבעה על הרביזיה.

התיקון יונח על שולחן הכנסת, כפי שסוכם.

2. הצעת חוק תאגידים לניהול משותף של זכויות יוצרים ומבצעים, התשע"ד-2014

היו"ר צחי הנגבי:

הנושא הבא על סדר יומנו: בקשת יו"ר ועדת הכלכלה, אבישי ברוורמן, לקיים
רביזיה בדבר קביעת ועדת החינוך, התרבות והספורט לדיון בהצעת חוק תאגידים
לניהול משותף של זכויות יוצרים ומבצעים, של חבר הכנסת עמרם מצנע וקבוצת
חברי הכנסת.

בבקשה, חבר הכנסת ברוורמן.

אבישי ברוורמן:

אדבר בקצרה. כבוד היושב-ראש, היית יושב ראש ועדת כלכלה ואתה בקי בנושא. רק
בשביל הפרוטוקול, ב-12 בפברואר החליטה הכנסת להעביר את הצעת שבנדון לוועדת
הכנסת על מנת שתחליט איזו ועדה. אני מוכרח להגיד שבאותו יום אפילו לא
הודיעו לי שהנושא הזה עולה להצבעה, ולכן ביקשתי שזה ידון כאן.

אדוני היושב-ראש, אני מדבר אליך. אחכה שתסיים.

היו"ר צחי הנגבי:

פשוט יש לי פגישה עם שר החוץ של קפריסין. חבר הכנסת יריב לוין ינהל את
הישיבה.

יריב לוין:

לא, אני לא יכול.

היו"ר צחי הנגבי:

תתקדם. מקסימום קפריסין תכריז עלינו מלחמה.

אבישי ברוורמן:

אני מבין שהבית הזה הוא פוליטי, אבל לכל דבר יש גבולות. אנחנו מדברים על
חוק זכויות היוצרים. כל מי שיושב פה, מהוותיקים, יודע היטב שהחוק הזה – אני
נכנסתי לכנסת לפני שמונה שנים - חוקק בוועדת הכלכלה, גלעד ארדן היה אז
היו"ר, השרה היתה לימור לבנת. כל מי שבקי בחוק הזה יודע שהדברים האלה
קשורים לנושא ההגבלים העסקיים. בימים אלה בוועדת הכלכלה דנים בכל המשרדים
לגבי נושא ההגבלים העסקיים והפטורים. הלוא מדובר כאן על פטור מהגבלים
עסקיים, זה החוק שמציע ידידי - ואני אומר את זה ברצינות - מצנע. חלק
מהחוקים האלה לגבי זכויות יוצרים מגיעים לוועדת הכלכלה - יושב פה יושב-ראש
הקואליציה, יריב לוין; גם בתיקונים שלו ב-4 במרץ, גם תיקון של הממשלה. ואני
שואל למה. הכול תמיד היה בוועדת הכלכלה.

אני לא רק מכבד אלא מוקיר אותך על פועלך בעבר, בהווה ובעתיד. אני שם בפניך
את הוועדה; שב, תקבל את הדברים, תעשה הכול. נניח שירצה הגורל ופתאום יש לנו
רוב גדול, ואעלה חוק בענייני ביטחון. אגיד: בגלל שאני יושב-ראש ועדה החוק
של הביטחון יהיה אצלי. נניח שתהיה יושב-ראש ועדת החוץ והביטחון, אני לא
יכול ללכת להציג אצלך והכול אצלך, והיועצים המשפטיים? למה העניין המודרני
שהתפתח בכנסת הזאת, שדברים שתמיד היו כל כך ברורים – כי תמיד יש פוליטיקה,
השאלה זה הגבולות - מדוע שחבר הכנסת מצנע לא יבוא לוועדה אצלי, יקבל את כל
הבמה, כיוון שממילא ב-3 במרץ יש דברים אחרים. זה תמיד היה בוועדת הכלכלה.
הוא יקבל את כבודו, הוא יעביר. איזה היגיון? בגלל שהוא הציע את זה?

אני שואל גם את יריב לוין, שמבין את הדברים שלי. יש כנסת או אין כנסת? ואני
רוצה שעורכת הדין בנדלר תוסיף.

היו"ר צחי הנגבי:

בבקשה. אולי ניתן למצנע, ליריב לוין ואז לחברים.

מירי רגב:

זה דיונים של ח"כים או יועצים משפטיים פה?

אתי בנדלר:

גם וגם.

היו"ר צחי הנגבי:

מירי, גם אצלך יש יועצים משפטיים, אפילו יועצות. בבקשה, גברתי.

אתי בנדלר:

אני רוצה לומר מספר מילים. זכות יוצרים היא בעיקרה זכות כלכלית. לא בכדי
חוק זכות יוצרים, שנחקק בכנסת ה-17 בוועדת הכלכלה, הגיע לוועדת הכלכלה
שקיימה בו למעלה מ-20 ישיבות. זה היה אחד החוקים הרציניים, הארוכים
והמושקעים שנעשו בוועדה. כאמור, מהות הזכות היא זכות כלכלית, ומטרת חוק
זכויות יוצרים זה למצוא את האיזון הנכון בין תמרוץ יוצרים במגוון תחומים
במשק ליצור ולהתפרנס מיצירתם; מצד שני, לשמור על אינטרסים ציבוריים חשובים,
כמו, מצד אחד זכות הביטוי, מצד שני שימוש הוגן ביצירה כדי לקדם תחומי כלכלה
שונים.

החוק עצמו קבע שתקנות יובאו לאישור ועדת הכלכלה; תיקונים לחוק הזה נדונו
בוועדת הכלכלה; בעצם הימים האלה על שולחנה של ועדת הכלכלה הצעת חוק לתיקון
חוק זכות יוצרים בעניין הנגשת יצירות לאנשים עם מוגבלות. מעבר לזה, יש
להצעת החוק הזאת נגיעה לנושא של הגבלים עסקיים.

אני רוצה לסיים בקריאת משפט אחד מדבריו של יושב-ראש ועדת הכלכלה, כשהוא
הציג את הצעת החוק לקריאה שניה ושלישית בפני המליאה. הוא אומר כדלקמן:
בהזדמנות זו אני פונה שוב אל כל הארגונים המייצגים את בעלי זכות היוצרים
בבקשה למצוא דרך להביא לכך שיהיה גוף אחד שיהיה אחראי לגבייה עבור כל בעלי
זכויות היוצרים בתחום המוסיקה, וגו'.

דהיינו, ועדת הכלכלה נתנה את דעתה גם לנושא הזה, ואז הדבר לא הסתייע. אבל
היו כבר דיונים גם בנושא הזה. הנושא הזה הוא מובהק של ועדת הכלכלה, הן
מההיבט של זכות היוצרים והן מההיבט של הממשק להגבלים עסקיים.

היו"ר צחי הנגבי:

תודה. חבר הכנסת מצנע, אנא משפט אחד, כי כולם פה הוזעקו מוועדות אחרות.

עמרם מצנע:

אין ויכוח שלחוק הזה יש היבטים כלכליים, אבל גם לא יכול להיות ויכוח שלחוק
הזה יש נגיעה תרבותית, ואני לא בטוח שנכון לעסוק בנושאים תרבותיים דווקא
מההיבטים הכלכליים שלהם. ולכן, באותה עוצמה של טיעון – אבישי, אתה מכיר את
זה שהמרצה יודע שכשהטיעון חלש צריך להרים את הקול – אז באותה עוצמה - - -

אבישי ברוורמן:

עמרם, באמת, אתה יורד ברמתך.

עמרם מצנע:

באותה עוצמה של טיעונים, אני באמת חושב, במלוא הכנות, שהחוק הזה יכול להיות
גם בוועדת החינוך, התרבות והספורט.

קריאה:

גם.

עמרם מצנע:

נכון.

היו"ר צחי הנגבי:

השאלה היא פשוטה: האם אתה נענה לבקשת אבישי או שאתה מבקש הצבעה?

עמרם מצנע:

לא, אני לא נענה לבקשת אבישי. אני מבקש שהחוק הזה יהיה בוועדת החינוך.

יצחק וקנין:

הערה.

היו"ר צחי הנגבי:

זו בקשה לרביזיה, אנחנו לא עושים דיונים. אני לא יכול.

יצחק וקנין:

אני רוצה להגיד הערה אחת שחשובה לכל הדיון.

היו"ר צחי הנגבי:

יש פה שני יושבי-ראש ועדות שצריכים לנהל ועדות.

יצחק וקנין:

אני חייב להגיד פה משהו, רבותי.

היו"ר צחי הנגבי:

משפט אחד ועוברים להצבעה.

יצחק וקנין:

משפט אחד בלבד. הפך להיות מצב בכנסת שיושבי-ראש ועדות מגישים חוקים ורוצים
שהם יחזרו אליהם. יש לזה השלכות עמוקות מאוד מבחינת החקיקה. ותרשמו את מה
שאני אומר - זה יכול להיות אסון לכנסת בחקיקה.

היו"ר צחי הנגבי:

אני מסכים אתך שזו בעיה מאוד מאוד קשה.

רבותי, מי בעד הבקשה לרביזיה? מי נגד?

הצבעה

בעד – 6

נגד – 10

נמנעים – אין

הבקשה נדחתה.

היו"ר צחי הנגבי:

תודה. הבקשה לא התקבלה. אני מודה לאדוני היושב-ראש, מצטער מאוד. זה יחזור
לוועדת החינוך להמשך הדיון.

3. הצעת חוק תאגידי מים וביוב (תיקון מס' 7), התשע"ד-2014

4. הצעת חוק תאגידי מים וביוב (תיקון - דחיית מועדים), התשע"ד-2014

היו"ר צחי הנגבי:

אנחנו עוברים לנושא הבא: פניית יו"ר ועדת הפנים והגנת הסביבה, חברת הכנסת
מירי רגב, להעברת הצעת חוק תאגידי מים וביוב מוועדת הכלכלה לדיון בוועדת
הפנים והגנת הסביבה.

בבקשה, יושבת-ראש ועדת הפנים.

מירי רגב:

תודה לך, כבוד היושב-ראש. ועדת הפנים עוסקת מתחילת הקדנציה בכל מה שקשור
לתיאגוד תאגידי המים העירוניים, יחד עם השלטון המקומי, עם משרד הפנים, עם
שר הפנים. קיימנו דיונים רבים בכל מה שקשור בתאגידי המים. לא נראה לי
נכון - - -

היו"ר צחי הנגבי:

יש הסכמה לעניין, אבישי?

אבישי ברוורמן:

לא.

מירי רגב:

לא נראה לי נכון שוועדה שעוסקת בראשי רשויות, בתיאגוד של ראשי רשויות במשרד
הפנים תעסוק בוועדת הכלכלה, עם כל ההיבטים התשתיתיים של תאגידי המים. לכן
אני מבקשת ששתי הצעות החוק האלה – הצעת החוק הפרטית שלי, של יעקב אשר ושל
דוד אזולאי – והצעת החוק הממשלתית, שהבהרנו שניצמד אליה ונפעל בתיאום אליה,
תגיע לוועדת הפנים. אנחנו צריכים לסיים את סוגיית התיאגוד כבר במושב הזה.
שר הפנים – מקובל עליו הנושא הזה; סילבן שלום – מקובל עליו הנושא הזה, ושר
האוצר - מקובל עליו הנושא הזה.

היו"ר צחי הנגבי:

שני השרים האלה פנו אליי, גם שר הפנים וגם סילבן שלום, וביקשו להעביר את זה
לוועדת הפנים.

אבישי, בבקשה.

אבישי ברוורמן:

רבותי, בכנסת הזאת כל דאלים גבר, ואני מקבל את זה. אני מבין שאין כללי
משחק, וכללי המשחק הם כל דאלים גבר. אני רק רוצה לציין לפרוטוקול, לדברי
ימי הכנסת, שבאתי לכאן מפני שאני מכבד כללי משחק. אני יודע שיש חוקים
פוליטיים, אבל לכנסת הזאת אין כללי משחק.

החוק המקורי לגבי תאגידי מים וביוב אושר בוועדת הכלכלה ב-11 ישיבות. תיקון
לחוק אושר בוועדה משותפת כלכלה וכספים, בראשות ועדת הכלכלה, ב-18 ישיבות.
פרק ח' בהצעת חוק ההסדרים לשנים 2013–2014 אושר בוועדת הכלכלה בחמש ישיבות.
חקיקת המשנה, המותקנת בחוק תאגידי המים והביוב, נדונה היום בוועדת הכלכלה.
בימים אלה ועדת הכלכלה – עכשיו - מקיימת את הדיונים בכללי המים.

מירי רגב:

אז מה זה קשור לתיאגוד של הערים?

אתי בנדלר:

זה חוק תיאגוד מים וביוב. זה הנושא.

מירי רגב:

לא, זה לא החוק. החוק מדבר על הכללים ואני מדברת על התיאגוד.

אברהם מיכאלי:

ארבל אומרת שאתה צודק.

אבישי ברוורמן:

ארבל אומרת שאני צודקת, כל אדם - - -

היו"ר צחי הנגבי:

הפתרון היחיד הוא שתצטרף לקואליציה, ואז כל הוויכוחים האלה לא יקרו.

באסל גטאס:

אין כללים? אין תרבות מסוימת שכולם מסכימים עליה?

אברהם מיכאלי:

השתלט על הממשלה.

אבישי ברוורמן:

מדוע המשילות בישראל היא מהגרועות בעולם – לא המערבי, אלא בעולם השלישי?

מירי רגב:

אתה רוצה לפתור עכשיו את בעיית המשילות דרך החוק של תאגידי המים?

יצחק וקנין:

זאת לא הוועדה שלך, מה קרה? מה, את חושבת שמותר לך הכול? עם כל הכבוד.

אבישי ברוורמן:

מה זה פה? אני רוצה לסיים את דבריי. את יכולה לתת לי?

מירי רגב:

סיים את דבריך.

יצחק וקנין:

תני לו לדבר, עם כל הכבוד לך. אתם קואליציה - תרמסי אותנו בהצבעות, אבל לא
גם בדיבור.

אבישי ברוורמן:

המשילות הישראלית זה מה שקורה כאן, ואני רוצה להסביר. מדוע ישראל, בזמן
רישוי עסק, אישור בנייה ובשחיתות היא בתחתית העולם השלישי? מכיוון שבכל
נושא אין כתובת אחת. כל אחד לוקח לו חלק, לא מתאמים אחד עם השני.

אין לי שום דבר מול חברי הכנסת רגב או מצנע. מירי רגב בטח תהיה שרה בכירה,
מצנע יהיה שר בכיר, הכול נהדר. כללים אין פה. אני על כבודי מוחל, לא משנה,
אבל הכנסת הזאת עוברת על כל הכללים. אין לה כללי משחק. ואני רושם את זה
בנקודה הזאת.

היו"ר צחי הנגבי:

יושב-ראש הקואליציה, בבקשה. מה עמדת הקואליציה?

יריב לוין:

עמדת הקואליציה היא להעביר לוועדת הפנים, נוכח עמדת שני שרי הממשלה שמבקשים
שהנושא ידון שם, והעובדה שהוועדה עוסקת ומטפלת בכל סוגיית התיאגוד. אני גם
רוצה לומר בסוגריים שכל תאגידי המים הוא נושא כואב וקשה, והדחייה שמתבקשת
במסגרת החוק הזה היא דחייה חשובה שצריך לסיים אותה במהירות, בצורה מסודרת.
לכן אני מבקש להעביר את זה לוועדת הפנים.

איתן כבל:

מה אתה אומר, שברוורמן - - -?

יצחק וקנין:

מה שהוא אומר לנו - - -

אבישי ברוורמן:

יריב, אם יש דבר אחד שלא נעשה אצלי במהירות הגבוהה ביותר בכל דבר? יש דבר
אחד?

יריב לוין:

ברגע שהשרים מעוניינים שזה יהיה שם אני לא יכול לייצג עמדה אחרת.

אברהם מיכאלי:

אפשר לשמוע את עמדת היועצת המשפטית?

היו"ר צחי הנגבי:

אמרתי. עמדת היועצת המשפטית היא שהנושא הזה יכול להיות בוועדת הכלכלה.

אתי בנדלר:

יכול להיות או צריך להיות?

אברהם מיכאלי:

אנחנו כנסת פה, לא ממשלה. אין הפרדת רשויות?

היו"ר צחי הנגבי:

הוועדה סוברנית להחליט את עמדתה.

יצחק וקנין:

אם הממשלה היא שמנהלת את העניינים, שתנהל את העניינים.

היו"ר צחי הנגבי:

הממשלה היא בוודאי רכיב מאוד חשוב.

יצחק וקנין:

אדוני, אנחנו כנסת.

אבישי ברוורמן:

יש בעיה במשילות הישראלית. אין הפרדה בין כנסת וממשלה יותר.

אתי בנדלר:

רק משפט אחד אני מבקשת לומר, שהוא אולי משפט קצת מקומם. אבל העובדה שוועדה
עוסקת בדיונים יזומים בנושא שהוא בתחום ענייניה של ועדה אחרת לא הופכת את
אותה ועדה לוועדה האחראית על הנושא. אם היום ועדת הכספים עוסקת באגרת רשות
השידור, זה לא הופך את הנושא של רשות השידור לנושא של ועדת הכספים. לכן
לומר שוועדת הפנים קיימה מספר ישיבות יזומות בנושא הזה, זה לא הופך את זה
לנושא שבתחום ענייניה של ועדת הפנים.

באסל גטאס:

אפשר אולי לחשוב על משהו מחוץ למעגל? אולי לדחות את ההצבעה. למצוא פתרון.

היו"ר צחי הנגבי:

רוב החברים יכולים להחליט לדחות, אם הם יצביעו.

פניית יו"ר ועדת הפנים והגנת הסביבה, חברת הכנסת מירי רגב – יש פה למעשה
שתי הצבעות – להעברת חוק תאגידי מים וביוב מוועדת הכלכלה לדיון בוועדת
הפנים והגנת הסביבה.

יצחק וקנין:

אנחנו לא מצביעים. תצביעו לבד, תעשו מה שאתם רוצים.

היו"ר צחי הנגבי:

מי בעד? מי נגד?

הצבעה

בעד – 10

נגד – 7

נמנעים – אין

הבקשה נתקבלה.

היו"ר צחי הנגבי:

תודה, הבקשה נתקבלה.

איתן כבל:

אני מבקש רביזיה.

היו"ר צחי הנגבי:

שניה. אנחנו עוברים להצבעה השניה. תרשמי בקשה לרביזיה.

קביעת ועדה לדיון בהצעת חוק תאגידי מים – דחיית מועדים, של חברי הכנסת מירי
רגב, יעקב אשר, דוד אזולאי ואברהם מיכאלי. מי בעד שהוועדה שתדון בהצעה הזאת
היא ועדת הפנים והגנת הסביבה?

הצבעה

בעד – 10

נגד – 7

נמנעים – אין

הבקשה נתקבלה.

היו"ר צחי הנגבי:

תודה, אושר.

יש בקשה לרביזיה גם בנושא השני?

איתן כבל:

ברור.

היו"ר צחי הנגבי:

אוקיי. עוד חמש דקות הצבעה על הרביזיה.

קריאות:

לא, לא. איך אפשר?

היו"ר צחי הנגבי:

עוד חצי שעה בדיוק הצבעה על הרביזיה, בשעה 10:55. תודה רבה, הישיבה נעולה.

הישיבה ננעלה בשעה 10:30.
