הכנסת העשרים

מושב שני

פרוטוקול מס' 58

מישיבת ועדת הכנסת

יום ראשון, כ"ו בחשון התשע"ו (08 בנובמבר 2015), שעה 12:30

סדר היום:

פניית יושב-ראש ועדת הכספים בדבר טענת חריגה מגדר נושא הצעת חוק ההתייעלות
הכלכלית (תיקוני חקיקה להשגת יעדי התקציב לשנות התקציב 2015 ו-2016),
התשע"ה-2015

נכחו:

חברי הוועדה:

דוד ביטן – היו"ר

יואב בן צור

מכלוף מיקי זוהר

רועי פולקמן

חברי הכנסת:

נאוה בוקר

מיכל בירן

באסל גטאס

עבד אל חכים חאג' יחיא

מיקי לוי

אורלי לוי אבקסיס

אראל מרגלית

בצלאל סמוטריץ'

רחל עזריה

נורית קורן

מיקי רוזנטל

מוזמנים:

  ------------------------------------------------------------------------
  משה גפני             –     יו"ר ועדת הכספים
  -------------------- ----- ---------------------------------------------
  שי באב"ד             –     מנכ"ל משרד האוצר

  יעל מבורך            –     אגף התקציבים, משרד האוצר

  אסי מסינג            –     אגף התקציבים, משרד האוצר

  איתי טמקין           –     אגף התקציבים, משרד האוצר

  שגית אפיק            –     יועמ"ש ועדת הכספים
  ------------------------------------------------------------------------

ייעוץ משפטי:

ארבל אסטרחן

שגית אפיק

מנהלת הוועדה:

אתי בן יוסף

רישום פרלמנטרי:

הדס צנוירט

פניית יושב-ראש ועדת הכספים בדבר טענת חריגה מגדר נושא הצעת חוק ההתייעלות
הכלכלית (תיקוני חקיקה להשגת יעדי התקציב לשנות התקציב 2015 ו-2016),
התשע"ה-2015.

היו"ר דוד ביטן:

שלום רב, אני מתכבד לפתוח את הישיבה.

מיקי לוי (יש עתיד):

אדוני, ענייננו נושא הפנסיה. הממשלה / האוצר מבקשים לפגוע בתנאי הפנסיה,
ולהוריד את התקרה מפי ארבע פעמים, כפי הנהוג היום, השכר הממוצע במשק,
דהיינו 9,300 שקל, לחיסכון לפנסיה של פי 2.5. זו פגיעה אנושה בחוסכים
לפנסיה. במקום שהממשלה תעודד חיסכון, היא הופכת את עורה ומגבילה אותו.

רק כדי לסבר את האוזן, פי ארבעה, כפי הנהוג היום, אדוני, הממוצע במשק, הוא
9,300 כפול 4 - 37,200 אפשר היה לחסוך לפנסיה כדי שלא יהיו עניים, כדי
שיוכלו לחיות כמו שצריך. ופי 2.5 ממוצע השכר במשק הוא 9,300 כפול 2.5, שזה
23,250.

היו"ר דוד ביטן:

זה מראה את הצעת החוק הראשונית.

רועי פולקמן (כולנו):

זה דיון נורא חשוב, אבל למה זה נושא חדש?

מיקי לוי (יש עתיד):

כי זה לא עבר במליאה. זה נושא חדש.

משה גפני (יהדות התורה):

רועי, אני רוצה ללכת להצביע. לא צריך להוסיף. מה שהוא אומר, שיגיד.

מיקי לוי (יש עתיד):

לכן עמדת האוצר, עמדת הממשלה פוגעת בפנסיה של אזרחי מדינת ישראל. הכול
פיסקלי – אני שואל את האוצר, את החברים הקודמים שלי - ואתם עדיין חברים שלי
– הכול פיסקלי? מה, חסר לכם מסים? חסר כסף? פיזרתם אותו?

היו"ר דוד ביטן:

כמה כסף חוסכים פה?

מיקי לוי (יש עתיד):

שנייה אחת, אדוני. זה בלתי-אחראי. זה פוגע בעתידם של אזרחי מדינת ישראל.
אני אומר לכם את זה. זה בלתי-אחראי. אם הייתם באים אתנו בדברים, ומה נטען –
נטען כאילו איזשהו צביעה, ואני מאוד מסכים ואפילו מצדיע למיקי רוזנטל, שבא
בדברים עם האוצר, ואמרו: רווחי ששינסקי 2 - נצבע אותם, והם יהיו לקרן לדאגה
ליצירת מקומות עבודה בנגב. כאילו שאין עניינה של הממשלה יצירת מקומות עבודה
בנגב. אני לא מבין את זה. אני צועק הצילו. זה אזרחי מדינת ישראל.

היו"ר דוד ביטן:

רוצה להוסיף? בבקשה.

אורלי לוי אבקסיס (ישראל ביתנו):

אדוני היושב-ראש, אני רוצה לחזק את הדברים של חברי מיקי לוי, שציין את
הדברים בצורה די ברורה, אבל מה שקורה פה היום, ויש מחלקת המחקר של הכנסת,
ובא לתחם בכסף כמה עולה התיקון הזה בחוק המוצע. לפני התיקון, שעוד יותר מרע
את קופת הפנסיה של כמעט כל אזרח במדינה, כי אנחנו צריכים לזכור – לא מ-day
one אנשים מרוויחים את הסכום הזה. רוב האנשים שנמצאים היום בפנסיה צוברת
ולא בפנסיה תקציבית, אלה אנשים שלא מגיל 21 התחילו להרוויח את הסכומים
הללו. הם המון שנים למדו. הם המון שנים התמחו במקום העבודה שלהם. אדוני
היושב-ראש, חשובה לי תשומת לבך. רוב האנשים כדי להגיע למדרגה הזו, למדו
המון שנים, עבדו המון שנים, ויכול להיות שבהם רק בתקופה הזו אורחים לרגע
בתוך המדרגה הזו. אנחנו ביקשנו- - -

רועי פולקמן (כולנו):

אז לפני זה הם קיבלו זיכוי.

אורלי לוי אבקסיס (ישראל ביתנו):

לא.

מיקי לוי (יש עתיד):

חברים, אני שואל את האוצר – האם ההסתדרות מודעת לצעד הזה? חברים, יהיו
הפגנות ויהיו שביתות במשק. זה בלי ידיעה של ההסתדרות.

היו"ר דוד ביטן:

בואו ניתן את כל המשכורת של אלה שמרוויחים הרבה, למשכנתאות.

אורלי לוי אבקסיס (ישראל ביתנו):

זה פופוליזם זול. אני בזכות דיבור.

היו"ר דוד ביטן:

זה דמגוגי, לומר: ניתן למשכנתאות.

אורלי לוי אבקסיס (ישראל ביתנו):

בדיוק.

רועי פולקמן (כולנו):

אבל אי-אפשר להתעלם מזה שצריך את המקורות האלה, דוד.

היו"ר דוד ביטן:

זה דמגוגי, לומר את זה.

אורלי לוי אבקסיס (ישראל ביתנו):

הרי הכספים הללו לא צבועים, אדוני היושב-ראש, ושלא יבלבלו אותך. מחלקת
המחקר של הכנסת באה ובדקה, כמה אנשים יאבדו בחיסכון לפנסיה, וגילתה שבכל
חודש הם יאבדו כ-680 שקלים חדשים, כלומר יש פה העלאת מסים למעמד הביניים או
לכאלה שהם רק אורחים במעמד הביניים, של 8,000 ₪. עכשיו באים להרע את המצב
הזה. זה יכול לנוע בין 8,000 ל-12,000 שקלים בשנה בשנה מס חדש. ועל זה
אנחנו מתרעמים. למה – כי כולנו יודעים באיזה מצב נמצא הביטחון הפנסיוני של
רוב אזרחי המדינה. במקום לעודד את האנשים לחסוך, אף אחד לא בודק את המקדם
של ה-220. כלומר X חודשים אחרי שאתה יוצא לפנסיה, מה שצברת צריך להספיק לך.

היו"ר דוד ביטן:

זה לא רלוונטי. אסביר לך. את המס את משלמת עכשיו. כשיהיה לך החיסכון
לפנסיה, תקבלי את זה רגיל.

אורלי לוי אבקסיס (ישראל ביתנו):

לא. אבל אתה מקטין את החיסכון.

היו"ר דוד ביטן:

בנטו.

אורלי לוי אבקסיס (ישראל ביתנו):

בדיוק. אבל יש מחלקת המחקר – אני מביאה לך תכף את המחקר שלהם. חסר להם כסף.

מיקי לוי (יש עתיד):

פיסקלי חסר כסף. תגידו את האמת.

היו"ר דוד ביטן:

מה הסיבה שהורדתם את זה לפי 2.5 במקום פי 3?

מיקי לוי (יש עתיד):

זה היה פי 4. עוד היינו מוכנים לדבר אתם.

היו"ר דוד ביטן:

לא. החוק היה פי 3.

יעל מבורך:

יעל מבורך, אגף תקציבים באוצר. אנחנו מציעים שאנשים שיש להם הכנסה של מעל
25,000 שקל לחודש – ההתייחסות היא לא לשכר ברוטו אלא לשכר המבוטח. השכר
המבוטח הוא בדרך כלל יותר נמוך מהשכר ברוטו. לכן, לפי האומדנים של משרד
האוצר, שלנו, כולל אגף שוק ההון, מדובר על סדר גודל של 27, 28,000 שקל
הכנסה חודשית.

מיקי לוי (יש עתיד):

אבל פי 2.5 זה 23.

יעל מבורך:

תנו לי רגע. כשזה היה 4 השכר הממוצע במשק, זה היה מעל 40,000 ומשהו. עכשיו
מורידים את זה.

אורלי לוי אבקסיס (ישראל ביתנו):

זה לא נכון.

מיקי לוי (יש עתיד):

אבל השכר הממוצע במשק הוא 9,300. אתם מעוותים את השכר?

יעל מבורך:

לכן 4 פעמים השכר הממוצע במשק זה קרוב ל-40,000.

מיקי לוי (יש עתיד):

מה זה, קרוב? אני עושה חשבון פשוט. תפסיקו לשגע אותי. 9,300 כפול 4 זה
37,000. מאיפה אתם מביאים 40,000?

רועי פולקמן (כולנו):

זה לא הנקודה, נו.

היו"ר דוד ביטן:

אנחנו לא ועדת כספים. רבתם שם.

אתם משלמים את המס על הדלתא בלבד, או מהשקל הראשון?

יעל מבורך:

כל פרט יכול להחליט לעשות אחד משני הדברים: או להמשיך לחסוך, וליהנות
מהטבות מס רק עד התקרה של 2.5, כלומר רק על ההפרשה שלו, ל-2.5 פעמים השכר
הממוצע במשק.

מיקי לוי (יש עתיד):

זה מס שפתיים.

היו"ר דוד ביטן:

אבל הוא חייב להפריש לקופת גמל. איך הוא יכול לא להפריש?

מיקי לוי (יש עתיד):

זה שינוי מהותי ולא מידתי. אתם פוגעים באזרחים. זה שינוי מהותי. אני אומר
לכם את זה. אני רוצה להבין, בכמה כסף מדובר? כמה כסף האוצר חוסך? כמה כסף
האוצר מקבל? אני יכול לקבל את התשובה הזו? כמה כסף פיסקלי האוצר מקבל?

אורלי לוי אבקסיס (ישראל ביתנו):

ומה עמדת ההסתדרות?

היו"ר דוד ביטן:

לנו לה לדבר. מה קרה לכם?

יעל מבורך:

אפשר להשלים את דבריי? לגבי רמת הפרט, קודם כל. הנתונים האלה הוצגו מספר
פעמים בוועדת כספים, שדנה על הנושא הזה. הראינו שהפגיעה לרוב האוכלוסייה לא
רלוונטית בכלל לתיקון הזה. 95%- - -

אורלי לוי אבקסיס (ישראל ביתנו):

אז את פוסלת את מחלקת המחקר והמידע של הכנסת, שתמחרה את זה ב-694 שקלים
בחודש?

יעל מבורך:

כן.

אורלי לוי אבקסיס (ישראל ביתנו):

איך? כשיש סתירה בין האוצר לבין מחלקת המחקר של הכנסת, החישוב של מחלקת
המחקר של הכנסת, גובר על הערכות האוצר.

היו"ר דוד ביטן:

הבנו את זה.

יעל מבורך:

ממש בקצרה. 95% מהאוכלוסייה לא נפגעת מזה.

היו"ר דוד ביטן:

הבנו. זה לא מדויק. זה לא 95.

אורלי לוי אבקסיס (ישראל ביתנו):

בדקתם כמה זמן הם נמצאים שם?

אורלי לוי אבקסיס (ישראל ביתנו):

יש לאוכלוסייה הזאת רמת חיסכון מאוד גבוהה לפי הלמ"ס.

היו"ר דוד ביטן:

כמה אתם חוסכים פה?

יעל מבורך:

סך הכול פי 3, זה 220 מיליון שקל.

מיקי לוי (יש עתיד):

מ-4. זה אומר שזה הרבה יותר מ-220 מיליון שקל.

יעל מבורך:

הדיונים היו בוועדת כספים.

היו"ר דוד ביטן:

כשהיו דיונים על מה מפצלים, אני הייתי נגד החוק הזה ורציתי לפצל, אבל בגלל
שזה משפיע באופן ישיר על שכר הח"כים, אז אמרתי: לא אפצל – אעביר את זה
לדיון בוועדת כספים, וזה מה שעשיתי, כדי שלא יגידו שבגלל הח"כים אנחנו
עושים כך וכך. אבל האוצר, למה שיניתם את זה? למה הפכתם את זה ל-2.5? זה לא
ברור לי.

יעל מבורך:

בהתאם להבנות שהיו ביום חמישי בערב- - -

היו"ר דוד ביטן:

עם מי?

יעל מבורך:

שנגעו לתוספות.

היו"ר דוד ביטן:

הוספתם לפה- - -

יעל מבורך:

הורדנו מפה, והוספנו למשכנתאות.

מיקי לוי (יש עתיד):

אתה מבין – 75 מיליון שקל לרופאים לפריפריה, שהיה חייב להיות, ועוד פיתוח
מקומות עבודה בנגב. כאילו זה לא תפקידה של הממשלה, לפתח מקומות עבודה בנגב.
זה מה שהיה.

רועי פולקמן (כולנו):

200 מיליון למשכנתאות לזכאים.

מיקי לוי (יש עתיד):

זה לא היה בסיכום הזה. אל תכניס את כל ההוצאות של הממשלה.

רועי פולקמן (כולנו):

זה סיכום מהשבוע.

אורלי לוי אבקסיס (ישראל ביתנו):

עם מי?

רועי פולקמן (כולנו):

ועדת כספים.

אורלי לוי אבקסיס (ישראל ביתנו):

אנחנו גם חלק מוועדת הכספים.

רועי פולקמן (כולנו):

אתם סיכמתם.

אורלי לוי אבקסיס (ישראל ביתנו):

אנחנו לא סיכמנו. מישהו סיכם ולא עדכן אותנו?

אראל מרגלית (המחנה הציוני):

אנחנו דנו בזה. גם עם גפני, ישבנו, וזה לא עלה. עלו הדברים האחרים.

רועי פולקמן (כולנו):

המשכנתאות?

אראל מרגלית (המחנה הציוני):

המשכנתאות – עלה.

אורלי לוי אבקסיס (ישראל ביתנו):

האם הסתדרות העובדים יודעת מהסכום הזה? קיבלתי טלפונים מההסתדרות.

מיקי לוי (יש עתיד):

זה יעבור בוועדת כספים, ויהיו שביתות במשק.

אורלי לוי אבקסיס (ישראל ביתנו):

כמה יעלה למשק השביתות האלה? אני נשארתי פה. לא הצבענו, אם אתה שוכח. גם
אמרתם – יש פה פגיעה אישית, שאמרתי שמי שידע על ביטול המענקים לפריפריה
ועבר על זה לסדר-היום- - -

מיקי לוי (יש עתיד):

אני רוצה לנצל ברשותך את כניסתו של מנכ"ל משרד האוצר, שאני מאוד מעריך אותו
באופן אישי, ולשאול, האם מישהו דיבר עם ההסתדרות על המהלך הזה? זה הכול.

היו"ר דוד ביטן:

רבותיי, בואו לא נטען טיעונים דמגוגיים, שזה הולך למשכנתאות. בואו ניקח את
כל המשכורות של כל- - - וניתן אותם למשכנתאות. שלא ירוויחו כלום. יעבדו
בחינם. מספיק עם הדברים האלה.

אורלי לוי אבקסיס (ישראל ביתנו):

אבל זה לא היה חלק מהתקציב. אתם הוספתם עכשיו עוד גזרה על התקציב. אז אל
תגידו תקציב בלי מסים. מעמד הביניים משלם 12,000 שקל.

רועי פולקמן (כולנו):

אורלי, אל תדברי - מדובר על אנשים שמרוויחים מעל 30,000 בחודש.

אורלי לוי אבקסיס (ישראל ביתנו):

יכול להיות שבחודש אחד הם מרווחים את זה.

רועי פולקמן (כולנו):

אין לך בושה לדבר על לעזור למעמד הביניים? זה עובר לחלשים?

אורלי לוי אבקסיס (ישראל ביתנו):

אתה חוצפן. זה פנסיה צוברת. יכול להיות שאותו אדם לא צבר שקל.

רועי פולקמן (כולנו):

מה את מדברת?

אורלי לוי אבקסיס (ישראל ביתנו):

אל תגידו שזה תקציב בלי מסים. איזה עשירון עליון?

רחל עזריה (כולנו):

מ-30,000 שקל זה עשירון עליון.

מיקי לוי (יש עתיד):

אתם מדברים שטויות. מפי 4 אתם רוצים להוריד ל-2.5? בושה.

היו"ר דוד ביטן:

מיקי, אני קורא לך לסדר פעם ראשונה, שניכם. אם תמשיכו לדבר, אוציא אתכם. כל
אחד ידבר בתורו. רוזנטל. הבנו את הסוגיה. לא צריך לריב.

מיקי רוזנטל (המחנה הציוני):

האמירה שלפיה מדובר באנשים שמרוויחים הרבה כסף היא טעות. למה היא טעות – כי
אדם מגיע לשכר של 30,000 שקל אחרי שהוא השתכר בתחילת הקריירה שלו 8,000
שקל.

רועי פולקמן (כולנו):

- - -

מיקי רוזנטל (המחנה הציוני):

שתוק.

רועי פולקמן (כולנו):

אתה כל היום צועק, אז מותר להגיד לך משהו.

היו"ר דוד ביטן:

די, רועי.

רועי פולקמן (כולנו):

כל היום אתה צודק, אז מותר להעיר לך הערה.

מיקי רוזנטל (המחנה הציוני):

אל תפריע לי. ולפיכך אדוני, הפשרה הראויה היא לומר: אתם רוצים פי 2.5 מהשכר
הממוצע במשק – היתה לי הצעת ייעול, והצענו אותה גם בוועדה, והיא הצעה נכונה
וטובה – אם רוצים להוריד את זה מפי 4 ל-2.5, כאמור, ואנשים לא משתכרים
לאורך חייהם את השכר הגבוה הזה, צריך לעשות את זה על כל תקופת ההפרשות. ואז
אפשר להוריד את זה ל-2.5, אבל על כל תקופת ההפרשות.

אורלי לוי אבקסיס (ישראל ביתנו):

נכון. אתה אומר מגיל 21 בעצם.

מיקי רוזנטל (המחנה הציוני):

כן. ואז זה מצוין. ואז לאנשים גם תהיה פנסיה יותר טובה, וגם האוצר ייצא
נשכר.

היו"ר דוד ביטן:

מה הנושא השני?

מיקי לוי (יש עתיד):

האמת, לא הבנתי מה אמרת.

היו"ר דוד ביטן:

מה הנושא השני?

אורלי לוי אבקסיס (ישראל ביתנו):

הנושא השני מדבר על פרק ח', תוכנית תקציב תלת-שנתית. יש פה בעצם איזו אמירה
שאומרת: אנחנו לא ריבונים, אנחנו לא נבחרי העם. לא נוכל לחוקק חוקים גם
כאשר תהיה תמיכת ממשלה, קרי תעבור ועדת שרים לחקיקה. אם זה מעל 6 מיליון- -
-

היו"ר דוד ביטן:

זה שינוי מהמצב הקיים?

אורלי לוי אבקסיס (ישראל ביתנו):

כן.

רועי פולקמן (כולנו):

לא, זה כמעט לא משנה כלום.

אורלי לוי אבקסיס (ישראל ביתנו):

ודאי שמשנה.

רועי פולקמן (כולנו):

זה דורש אחריות פיסקלית.

אורלי לוי אבקסיס (ישראל ביתנו):

אני בזכות דיבור.

רועי פולקמן (כולנו):

אבל את טועה.

אורלי לוי אבקסיס (ישראל ביתנו):

תן לי להסביר. וגם היושב-ראש גפני יודע- - -

רועי פולקמן (כולנו):

לא משנה כלום.

אורלי לוי אבקסיס (ישראל ביתנו):

יש לך תקציב תלת-שנתי.

היו"ר דוד ביטן:

אבל זה לא היה בחוק.

רועי פולקמן (כולנו):

אין שם שום שינוי מהחקיקה הפרטית.

אורלי לוי אבקסיס (ישראל ביתנו):

לא נכון. אל תטעה. זה חל גם על פרטית.

היו"ר דוד ביטן:

אם זה לא חקיקה פרטית, מה הבעיה? זה חל על הפרטית?

אורלי לוי אבקסיס (ישראל ביתנו):

ודאי. הנה היועצת המשפטית של ועדת הכספים. אדוני היושב-ראש, יש פה היועצת
המשפטית של הוועדה. אני נאלצת להרים את קולי כי לא נותנים לי להבהיר. שאלתי
אותה, והיא אמרה שזה חל גם על פרטית.

היו"ר דוד ביטן:

זה חל גם על פרטי?

שגית אפיק:

כן. הממשלה לא תוכל לתמוך בהצעת חוק לקריאה הראשונה- - -

היו"ר דוד ביטן:

אנחנו לא משאירים את זה. אין מצב. חבל על הזמן.

שגית אפיק:

אבל המגבלה היא - - -

היו"ר דוד ביטן:

אז הם לא יאשרו אף הצעת חוק.

אורלי לוי אבקסיס (ישראל ביתנו):

וגם אם הם יאשרו, זה יעבור רק טרומית. אסור להם. זה לא נכון.

רועי פולקמן (כולנו):

זה כמו היום.

אורלי לוי אבקסיס (ישראל ביתנו):

אתה חבר כנסת חדש – לא מכיר את עבודת הכנסת. זה ממש לא כמו היום. היום אם
יש לך תמיכת ממשלה, אתה לא צריך 50 ח"כים.

רועי פולקמן (כולנו):

יפילו את זה בוועדת כספים.

אורלי לוי אבקסיס (ישראל ביתנו):

מה אתה אומר? מה אתה מדבר שטויות?

היו"ר דוד ביטן:

שיפילו, אבל שלא יגידו, לא חובה.

אורלי לוי אבקסיס (ישראל ביתנו):

אבל יש לך יועצת משפטית של ועדת הכספים, שאומרת שזה גם על פרטי.

רועי פולקמן (כולנו):

זה לא שונה מהיום.

היו"ר דוד ביטן:

בבקשה.

אורלי לוי אבקסיס (ישראל ביתנו):

זה אות מתה. לא תוכל להעביר שום דבר.

אסי מסינג:

אדוני היושב-ראש- - -

רועי פולקמן (כולנו):

זה לא כזה דרמטי. זה סתם.

אורלי לוי אבקסיס (ישראל ביתנו):

זה מאוד דרמטי, כי אנחנו לא מחוקקים. זה גם לא חוקתי. נבקש גם את עמדתו של
היועץ המשפטי לכנסת.

היו"ר דוד ביטן:

האוצר, כן. יודעים מה ההבדל בינינו לבינכם? שאתם, כל הצעת חוק שלכם, כחלון
מעביר לכם. אנחנו – לא. אז תירגעו קצת.

אורלי לוי אבקסיס (ישראל ביתנו):

היא גם לא תעבור- - -

רחל עזריה (כולנו):

ממש. בוא נדבר על הצעות חוק מסורבות גט. בואו לא נפתח את זה.

רועי פולקמן (כולנו):

הצעה שעולה - אנחנו לא מגישים- - -

היו"ר דוד ביטן:

מה רצית להגיד?

אסי מסינג:

אני מזכיר שאנחנו בטענת נושא חדש. הצעת החוק המקורית דיברה על המגבלות
הקיימות. כל מה שתוקן כרגע, מוצע לתקן כרגע, במסגרת ההצעה בכנסת, היא הורדה
של המגבלה ביחס להעברת הצעת חוק חוקית בטרומית.

אורלי לוי אבקסיס (ישראל ביתנו):

מותר להם רק בטרומית. אסור להם לקדם ראשונה, שנייה ושלישית.

אסי מסינג:

כלומר הצעת החוק המקורית, כמו שהונחה על-ידי הממשלה, כוללת את המגבלות
הקיימות- - -

אורלי לוי אבקסיס (ישראל ביתנו):

מה עוזר הטרומית? טרומית לא נכנסת – זה רק הפרטי.

אסי מסינג:

אין כאן נושא חדש בכלל.

היו"ר דוד ביטן:

אגיד לך משהו מאוד פשוט – גם כך הרשות המחוקקת קשורה עם הידיים לאחור בגלל
הנושא של הממשלה. עזוב נושא חדש. ננתם פה מצב שהכול תלוי באוצר.

אורלי לוי אבקסיס (ישראל ביתנו):

ראש הממשלה יהיה ראש אגף התקציבים.

קריאה:

אז תחריג את ההצעות הפרטיות.

היו"ר דוד ביטן:

אני לא יכול להחריג. אני רוצה תיקון של הסעיף הזה. אם לא, אני לא מצביע.
צריך לשקול את הדברים.

אורלי לוי אבקסיס (ישראל ביתנו):

מצוין. תודה רבה. אנחנו מודים לך.

בצלאל סמוטריץ' (הבית היהודי):

אפשר זכות דיבור?

היו"ר דוד ביטן:

אבל סיימתי. אני אחליט מתי להצביע.

הישיבה ננעלה בשעה 14:55.
