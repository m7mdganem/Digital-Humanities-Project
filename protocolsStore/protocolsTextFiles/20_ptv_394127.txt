הכנסת העשרים

מושב רביעי

פרוטוקול מס' 291

מישיבת ועדת הכנסת

יום שלישי, י"ח בחשון התשע"ח (07 בנובמבר 2017), שעה 11:30

סדר היום:

1. מינוי סגן ליושב-ראש הכנסת

2. הצעת חוק הכנסת (תיקון מס' 45) (מספר הסגנים ליושב-ראש הכנסת),
התשע"ח-2017

3. החלטת ועדת הכנסת בדבר מועדים לשעת שאלות במושב הרביעי של הכנסת ה-20

נכחו:

חברי הוועדה:

יואב קיש – היו"ר

ישראל אייכלר

דוד ביטן

יואב בן צור

יואל חסון

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  זהבה אילני           –     מזכירת סיעת המחנה הציוני
  -------------------- ----- --------------------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

לאה קיקיון

1. מינוי סגן ליושב-ראש הכנסת

היו"ר יואב קיש:

שלום לכולם, אני מתכבד לפתוח את הדיון. יש לנו שלושה נושאים על סדר היום.
נתחיל בסעיף של מינוי סגן ליושב-ראש הכנסת. נמצא אתנו חבר הכנסת אייכלר. יש
לנו המלצה למינוי סגן ליושב ראש הכנסת מטעם סיעת יהדות התורה. "בהתאם לסעיף
9ג' לתקנון, הרינו להודיעך כי בשם סיעת יהדות התורה חבר הכנסת ישראל אייכלר
ישמש כסגן יושב-ראש הכנסת מטעם סיעת יהדות התורה". זה מכתב מחבר הכנסת מנחם
אליעזר מוזס שהוא יושב-ראש סיעת יהדות התורה. נמצא אתנו חבר הכנסת ישראל
אייכלר שהוא גם חבר הוועדה, ואני חושב שזו בחירה ראויה. אני מאחל לך הצלחה
בתפקידך. יש לך אחריות רבה, גם בניהול המליאה שזה הפנים שלנו, של הכנסת, גם
בנשיאות הכנסת ובכלל – חיבור בין נשיאות הכנסת ושאר חברי הכנסת שלנו. אחד
הדברים שאנחנו עושים – שלכל סיעה יהיה ייצוג בנשיאות. מה שנותר לי זה רק
לאחל לך הצלחה. לפני שנצביע, אם תרצה לומר כמה מילים, בבקשה.

ישראל אייכלר (יהדות התורה):

אני מאמין, כי כתוב "מה' מצעדי גבר כוננו". כשאני נכנסתי לפה ככתב בשנת
תשמ"א, 1981 וירדנה מזכירת הכנסת היתה מזכירת הליכוד שהיה אז בראשותו של
מנחם בגין, כך שראינו פה כבר הרבה דברים.

נכנסתי לכנסת ב-2003, תשס"ג, כבר אז הייתי יושב-ראש הוועדה לפניות הציבור.
אני חייב לומר שאני רואה את יושבי-ראש הכנסת, ריבלין ואדלשטיין, ואת סגני
יושבי ראש הכנסת, ואני רואה שהתפקיד הזה הוא מאוד אחראי, כי הוא צריך לאפשר
לדבר לא רק לחברים שלו, כשנעים לו לשמוע, אלא לפעמים גם כאשר הוא צריך לשים
אטמי אוזניים הוא גם צריך לאפשר את זכות הדיבור למי שעומד על הבמה ומדבר.
זו אחריות גדולה מאוד. היות שאנחנו יודעים שהכנסת היא אחד המעוזים המרכזיים
ביותר, אולי המרכזי ביותר, לאפשרות של חיים ביחד של כל חלקי האוכלוסייה
במדינת ישראל, של 8 מיליון אנשים בני עמים, דעות ואמונות והשקפות שונות,
שכל דרך אחרת – אמר פעם צ'רצ'יל, נדמה לי, שהדמוקרטיה היא שיטה מאוד גרועה
אבל היא הכי פחות גרועה מכל שיטות הממשל האחרות. כל מי שמערער על סמכות
הכנסת, הממשלה ועל סמכות העם לבוא ולהחליט את החלטותיו בעצם מערער על יכולת
הקיום שלנו. לכן אני חושב שלכנסת יש תפקיד גדול, וסגן יושב-ראש הכנסת צריך
לאפשר את זה. כמובן שהוא תחת היושב-ראש, ובדרך כלל, אדוני היושב-ראש,
שואלים את המזכירות מה עושים עכשיו, וזו לא בושה, כי לא הביישן למד. צריך
ללמוד את הדברים ואני מקווה, ב"ה, שלא יתביישו בי שולחיי, ושכל חברי הכנסת
יוכלו ליהנות מהשירות שאוכל לתת בתפקיד הזה.

אני עזבתי עכשיו את התפקיד שלי בוועדה למינוי דיינים, בהסכם רוטציה עם סיעת
ש"ס, והרב יואב בן צור ימלא את תפקידי בוועדה הזו. הוועדה הזו היתה מאוד
מאוד חשובה לי ואני מאמין שבעזרת השם מר בן צור ימשיך את דרכנו, ובעזרת השם
כל אחד במקומו יעשה את תפקידו נאמנה.

יואב בן צור (ש"ס):

היה יותר פשוט אם אפשר היה לבחור אותי עכשיו גם לוועדה למינוי דיינים.

ארבל אסטרחן:

זה מחייב הצבעה במליאה, כמובן. צריך להודיע על כך שבועיים מראש.

היו"ר יואב קיש:

קודם כל, נאחל לך הצלחה, אני בטוח שתעשה את המשימה שלקחת על כתפיך בצורה
הכי טובה שניתן. אני שמח שמכל הקשת עושים את התפקידים האלה, יש לזה חשיבות
גבוהה שהייצוג באמת מעלה?

אני מעלה להצבעה את ההודעה על מינוי סגן יושב-ראש הכנסת מטעם סיעת יהדות
התורה, חבר הכנסת ישראל אייכלר.

הצבעה

בעד – 3

נגד – אין

נמנעים – אין

ההחלטה בדבר מינוי חבר הכנסת אייכלר לסגן יושב-ראש הכנסת נתקבלה.

היו"ר יואב קיש:

פה אחד ההצעה התקבלה.

אני מבקש להעלות את זה על סדר היום של המליאה, היום.

הצעת חוק הכנסת (תיקון מס' 45) (מספר הסגנים ליושב-ראש הכנסת), התשע"ח-2017

היו"ר יואב קיש:

יש לנו את הצעת חוק הכנסת שעבר אתמול קריאה ראשונה. התיקון לפניכם.

ארבל אסטרחן:

תיקון סעיף 10

בחוק הכנסת, התשנ"ד-1994, בסעיף 10, במקום "שבעה" יבוא "תשעה", ובמקום "לא
יעלה מספר הסגנים לךיושב-ראש הכנסת על תשעה" יבוא "לא תחול מגבלה זו".

כלומר, ועדת הכנסת ברוב של 3/4 תוכל לקבוע שבאותה הכנסת לא תהיה הגבלה על
מספר הסגנים.

היו"ר יואב קיש:

יש הסכמה על הנוסח. לא צריך קוורום בשביל לאשר.

ארבל אסטרחן:

החוק הזה ייכנס לתוקף עם פרסומו ברשומות. אם זה יעבור היום זה יתפרסם
ברשומות השבוע או מקסימום בשבוע הבא.

היו"ר יואב קיש:

נצביע גם על ההצעה לקריאה שנייה ושלישית. מי בעד?

הצבעה

בעד –4

נגד – אין

נמנעים – אין

הצעת חוק הכנסת (תיקון מס' 45) (מספר הסגנים ליושב-ראש הכנסת),
התשע"ח-2017, אושרה.

היו"ר יואב קיש:

ההצעה התקבלה.

אני מעלה את בקשת הוועדה לפטור מחובת הנחה לקריאה שנייה ושלישית להצעת חוק
הכנסת (תיקון מס' 45) (מספר הסגנים ליושב ראש הכנסת), התשע"ח-2017. מי בעד?
ירים את ידו.

הצבעה

בעד –4

נגד – אין

נמנעים – אין

הבקשה לפטור נתקבלה.

היו"ר יואב קיש:

בקשת הפטור התקבלה פה אחד. יש פטור מחובת הנחה.

החלטת ועדת הכנסת בדבר מועדים לשעת שאלות במושב הרביעי של הכנסת ה-20

היו"ר יואב קיש:

יש לנו שישה מועדים לשעת שאלות למושב הכנסת. לגבי 20 לנובמבר – יש לך תיאום
עם מישהו?

זהבה אילני:

אנחנו מנסים. עדיין לא.

היו"ר יואב קיש:

אני אקרא את המועדים כדי שלא יהיה ספק:

1. ב' בכסלו התשע"ח – 20 בנובמבר 2017.

2. כ"ג בכסלו התשע"ח – 11 בדצמבר 2017.

3. י"ד בטבת התשע"ח – 1 בינואר 2018.

4. ו' בשבט התשע"ח – 22 בינואר 2018.

5. כ"ז בשבט התשע"ח – 12 בפברואר 2018.

6. י"ח באדר התשע"ח – 5 במרץ 2018.

אני כבר אומר שהתאריך הראשון הוא תאריך שייקבע. הוא תאריך בכפוף, כיוון שזה
לעוד שבועיים אנחנו רוצים שר שיסכים. אם לא יהיה שר שיהיה מוכן תוך שבועיים
– לא נאשר. שאר התאריכים, חודש קדימה – אין בעיה להודיע מראש.

זהבה אילני:

יש עוד תאריך - - -

היו"ר יואב קיש:

אז תוסיפי עוד תאריך. האמת היא שאם היית נותנת עכשיו עוד תאריך, אז היינו
אומרים שיהיו 6 תאריכים – או 20 לנובמבר ואם לא אז תאריך בסוף – היה נכון
יותר לנהל את זה ככה.

זהבה אילני:

אז אפשר להוסיף תאריך בסוף, אבל אני לא יודעת מה הוא.

היו"ר יואב קיש:

אני מוסיף עוד תאריך.

זהבה אילני:

אנחנו משאירים את ה-20 בנובמבר בכפוף לאישור.

היו"ר יואב קיש:

אני מעלה להצבעה – אנחנו מאשרים את מועדי שעת השאלות – האישור הוא ממספר 2,
זה המפגש הראשון שמאושר. 11 לדצמבר, כ"ג בכסלו, זה כרגע יהיה התאריך הראשון
שאנחנו נחייב בו שר להגיע. כיוון שרוצים להוסיף עוד תאריך לפני כן, וזה
תאריך מספר 1 כפי שמופיע פה, והוא קצר מדי, אני לא יכול לחייב כרגע לחייב
שרים להגיע - - -

יואל חסון (המחנה הציוני):

13 יום? זה קצר?

היו"ר יואב קיש:

כן. 13 יום זה קצר. יכול להיות שהוא בנסיעה. זה מה שהחלטנו – התאריך הראשון
הוא בכפוף להסכמה. אין הסכמה – תביאו תאריך אחר יותר רחוק, ונאשר אותו.

אנחנו מאשרים עכשיו על 2 עד 6, ו-1 בכפוף לתיאום מול שר. התאריך הראשון
יאושר בכפוף להסכמה עם שר. ברגע שתהיה הסכמה הוא בתוקף. אם אין הסכמה עם שר
אתם תביאו תאריך נוסף, ונאשר אותו.

מי בעד ההצעה? ירים את ידו.

הצבעה

בעד - 5

נגד – אין

נמנעים – אין

ההצעה בדבר מועדי שעת שאלות נתקבלה.

היו"ר יואב קיש:

ההצעה התקבלה פה אחד.

אני מודה לכם, הישיבה נעולה.

הישיבה ננעלה בשעה 11:54.
