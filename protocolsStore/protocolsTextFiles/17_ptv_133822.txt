הכנסת השבע-עשרה נוסח לא מתוקן

מושב שני

פרוטוקול מס' 115

מישיבת ועדת הכנסת

יום שלישי, י"ב בסיוון התשס"ז (29 במאי 2007), שעה 10:00

סדר היום:

1. ערעורים על החלטת יו"ר הכנסת והסגנים שלא לאשר דחיפות הצעות לסדר היום.

2. בקשת חבר הכנסת משה כחלון להקדמת הדיון בהצעת חוק הבנקאות (שירות
ללקוח((פיקוח על עמלות), התשס"ז-2007 (פ/17/2604), לפני הקריאה הטרומית

3. בקשת יו"ר ועדת החינוך, התרבות והספורט להקדמת הדיון בהצעת חוק זכויות
הסטודנט, התשס"ז-2007, לפני הקריאה השניה והשלישית

נכחו:

חברי הוועדה:

יעקב מרגי – מ"מ היו"ר

רוברט אילטוב

יצחק גלנטי

מגלי והבה

אחמד טיבי

אסתרינה טרטמן

שלי יחימוביץ

אמנון כהן

משה כחלון

אלכס מילר

גדעון סער

ראובן ריבלין

אריה האן – מזכיר הכנסת

יועצת משפטית:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

יפה קרינצה

 

1.  
    ערעורים על החלטת יו"ר הכנסת והסגנים שלא לאשר דחיפות הצעות לסדר היום.

היו"ר יעקב מרגי:

אני מתכבד לפתוח את ישיבת ועדת הכנסת. על סדר היום ערעורים על החלטות יושבת
ראש הכנסת והסגנים שלא לאשר דחיפות הצעות לסדר היום. נתחיל בערעורה של חברת
הכנסת אסתרינה טרטמן.

אסתרינה טרטמן:

אדוני היושב-ראש, בוקר טוב. תודה לחברי הוועדה שהואילו להתייצב בשעה כל כך
מוקדמת בוועדת הכנסת. הנושא שביקשתי להעלות לסדר היום זה נושא שפורסם ביום
שבת האחרון בעיתון "שבעה ימים". הייתה שם כתבת תחקיר של מיכל גרייבסקי
ויפעת גליק על נושא שוק האימוץ השחור. הן כאזרחית במדינה הזאת, הן כאישה,
הן כאמא והן כאחת שעסקה בנושא של נשים כחברה בשדולת הנשים ובנעמ"ת למעלה
מ-20 שנה אני מכירת את הסוגיה הזאת מקרוב. זה נושא כאוב מאוד, אני חושבת
שכל מילה בסוגיה תהיה מיותרת, כי אני מניחה שכל אחד ואחת יודעים על מה אני
מדברת.

התקשרתי ליפעת ומיכל הכתבות, הן עשו עבודת תחקיר של שנה וחודשיים. השוק הזה
פרוץ, הוא גורם עוול נוראי לאזרחי המדינה שנמצאים בתוך מעגל ניסיונות
האימוץ. יש פה תופעות של שחיתות. עבר בכנסת חוק שהאימוץ בחוץ לארץ ייעשה
באמצעות עמותות אבל יש בהן קריסה. לכן, אני חושבת שראוי שלא נתעלם מפלח
השוק הזה, למרות שזה עכשיו לא פופוליסטי – זה לא לבנון ולא דרום.

מאוד חשוב להעלות את זה לסדר היום, ובהמשך לסדר היום יש בכוונתי לחוקק חוק
– כבר הוגשה הצעת חוק בנושא הזה. כרגע, אני בסך הכל מבקשת לאפשר להעלות את
זה לסדר היום. תודה.

היו"ר יעקב מרגי:

עמדת הנשיאות, בבקשה.

מגלי והבה:

אדוני היושב-ראש, אין ספק שזה נושא חשוב וחיוני, מדובר על חיי אדם. אבל אתה
יודע שבמציאות אנחנו מוגבלים במספר ההצעות הדחופות, וכשהנשיאות יושבת
להחליט היא בוחרת את חמשת הנושאים שזוכים לרוב גדול ושאפשר לדון בהם במכסת
הזמן, במיוחד ביום רביעי, שהוא יום עמוס. ראינו שיש נושאים אחרים חשובים.

לכן, אני מציע לך, אם הנושא באמת חשוב, להגיש הצעה רגילה במכסת הסיעה וככה
גם תציגי את הנושא.

יעקב מרגי:

או דיון מהיר בוועדה.

אסתרינה טרטמן:

אדוני היושב-ראש, האופציה מוכרת לי.

מגלי והבה:

אני רוצה לסיים. לא נוכל להיענות לכל דרישה. ההתלבטות היא קשה, יש המון
נושאים והדברים שעל הפרק הם גדולים. הנושא נדחה לא בגלל שיקול כזה או אחר,
אלא בגלל לוחות זמנים שמגבילים אותנו ורוב חברי נשיאות שמחליטים על נושא.

אסתרינה טרטמן:

אין לי ספק שהטיעון שסגן יושב-ראש הכנסת מעלה הוא טיעון נכון והגיוני, אבל
התשובה הזאת נכונה לגבי כל הדחיות. הגשתי ערעור משום דחיפות הנושא. אנחנו
גם יודעים את הנטיה של הציבור בישראל, כשמשהו מתפרסם זוכרים כשהוא טרי ואחר
כך זה הולך ונטמע והחשיבות הולכת ודועכת. לכן, היה חשוב דווקא השבוע,
כשהחומר טרי והפרסום עוד טרי, ליישם אותו.

אני מכירה את הנוהל של הכנסת, של החלופות, ובחרתי בנוהל הזה משום הדחיפות
ומשום הטיימינג של הפרסום שהכה הדים בקרב ציבור של נשים והורים בישראל. אני
מבקשת באופן חריג להשתמש בזכות שניתנת לחבר כנסת ולהעלות את הנושא הזה ביום
רביעי הקרוב.

מגלי והבה:

את אומרת שאם זה לא יעלה השבוע לא ניתן יהיה להמשיך לטפל בנושא. זאת גישה
לא נכונה. אתם יודעים איזה סדר יום יש לנו ביום רביעי, יש לנו באותו גם
אורח מחוץ לארץ, יושב-ראש הפרלמנט האירופי. בחרנו מתוך סך הכול הנושאים את
החמישה האלה.

אסתרינה טרטמן:

אני מאוד מכבדת את סגן יושב-ראש הכנסת ואת הפונקציה שהוא ממלא, ויש לי הצעת
פשרה. אני מוכנה להעלות את זה בשבוע הבא שוב כהצעה לסדר היום, אבל אני
מבקשת מנציג הנשיאות לוודא באופן חד-משמעי שהנושא הזה יעלה ולא יידחה שוב.

היו"ר יעקב מרגי:

הוא יכול להשתדל.

אסתרינה טרטמן:

הנושא הזה הוא נושא חשוב. זו לא משיכה נטו, א ני מבקשת התחייבות
שהנשיאות - - -

יעקב מרגי:

הוא לא יכול להתחייב.

גדעון סער:

אסתרינה, אנחנו יכולים לשכנע את הנשיאות באמצעות הצבעה.

אסתרינה טרטמן:

אז נצביע וזהו.

מגלי והבה:

גדעון סער היה פעם בנשיאות והיה מכבד את החלטות הנשיאות - - -

גדעון סער:

אני מכבד, אלא אם כן משכנעים אותי בנימוקי הערעור. במקרה זה השתכנעתי.

היו"ר יעקב מרגי:

אין בעיה, נצביע. מי בעד אישור הערעור?

הצבעה

בעד – 8

נגד – 2

נמנע אחד

הערעור אושר

היו"ר יעקב מרגי:

תודה, הערעור אושר.

2. בקשת חבר הכנסת משה כחלון להקדמת הדיון בהצעת חוק הבנקאות (שירות
ללקוח((פיקוח על עמלות), התשס"ז-2007 (פ/17/2604), לפני הקריאה הטרומית

היו"ר יעקב מרגי:

הנושא הבא על סדר היום הוא בקשתו של חבר הכנסת משה כחלון להקדמת הדיון
בהצעת חוק הבנקאות (שירות ללקוח)(פיקוח על עמלות), התשס"ז-2007, לפני
הקריאה הטרומית. כבודו יסביר לנו למה הוא מבקש את הפטור.

היו"ר משה כחלון:

אני מבקש את הפטור על הרקע הזה שהצעת החוק הזו היא הצעת חוק של בנק ישראל,
של המפקח על הבנקים, שאני מגיש אותה. זו פלטפורמה מקצועית מאוד חזקה
ויציבה. דבר שני, קיימנו ועדת חקירה פרלמנטרית, שעומדת לסיים בימים הקרובים
את הדיונים שלה. מסקנות הוועדה יתפרסמו בימים הקרובים ואנחנו צריכים את
הפלטפורמה הזאת על מנת לסיים את זה בד בבד ולא להיכנס לפגרה, מה שיגרום לכך
שיאבד כל הטעם.

מגלי והבה:

כמובן שאנחנו בעד הלקוחות ולא בעד הבנקים.

היו"ריעקב מרגי:

מי בעד הבקשה לפטור של חבר-הכנסת כחלון? מי נגד?

הצבעה

בעד – 7

נגד – אין

נמנעים – אין

הבקשה לפטור אושרה

היו"ר יעקב מרגי:

בהיעדר מתנגדים ובהיעדר נמנעים, אני קובע כי הבקשה לפטור אושרה.

3. בקשת יו"ר ועדת החינוך, התרבות והספורט להקדמת הדיון בהצעת חוק זכויות
הסטודנט, התשס"ז-2007, לפני הקריאה השניה והשלישית

היו"ר יעקב מרגי:

הנושא הבא הוא תוספת לסדר היום, בקשתו של יושב ראש ועדת החינוך, התרבות
והספורט להקדמת הדיון בהצעת חוק זכויות הסטודנט, התשס"ז-2007, לפני הקריאה
השניה והשלישית.

בנימה אישית, אני חושב שנעשתה עבודה חשובה וטובה. זה צעד קטן בדרך הגדולה
שעוד לפנינו. בכלל, אני חסיד של פישוט הליכים והקלה בכל התחומים. אני חושב
שוועדת החינוך עשתה עבודת קודש במהירות וביסודיות, ואני שמח שנפלה בחלקי
הזכות להביא היום את הבקשה לפטור.

אלכס מילר:

חברים, החוק התעכב בגלל נושא שביתת הסטודנטים. אתמול קיבלנו אישור לנושא של
הוספה של חצי נקודה לבוגרי תואר ראשון – זה 60 מיליון שקלים. הדחיפות של
העניין היא מהסיבה שהחוק הוא בן 24 סעיפים, ואמור להתפרסם בכל המוסדות
להשכלה גבוהה וכל עיכוב של החוק גורם לכך שהמוסדות האלה מתעכבים מבחינת
הפרסום. הסטודנטים מחכים לחוק, ואני מבקש מחברי הוועדה לתמוך בבקשה לפטור
מחובת הנחה. תודה.

היו"ר יעקב מרגי:

אני מודה לך. מי בעד הבקשה לפטור של יושב-ראש ועדת החינוך? מי נגד?

הצבעה

בעד הבקשה לפטור מחובת הנחה– פה אחד

נגד – אין

אושר

היו"ר יעקב מרגי:

תודה, בקשתו של יושב-ראש ועדת החינוך אושרה. אני מודה לכל החברים ונועל את
ישיבת ועדת הכנסת.

הישיבה ננעלה בשעה 10:20.
