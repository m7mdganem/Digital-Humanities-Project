הכנסת העשרים-ושלוש

מושב שני

פרוטוקול מס' 120

מישיבת ועדת הכנסת

יום רביעי, כ"ו באדר התשפ"א (10 במרץ 2021), שעה 10:00

סדר היום:

<< נושא >> בקשת הממשלה להקדמת הדיון בהצעות החוק הבאות, בכל הקריאות:

1. הצעת חוק הביטוח הלאומי (הוראת שעה – נגיף הקורונה החדש) (פטור מתשלום
דמי ביטוח למעסיק שעובדו שהה בחופשה ללא תשלום בתקופת משבר הקורונה),
התשפ"א-2021 (מ/1401).

2.הצעת חוק סמכויות מיוחדות להתמודדות עם נגיף הקורונה החדש (הוראת שעה)
(תיקון מס' 7) (בידוד בפיקוח טכנולוגי של אדם שנכנס לישראל), התשפ"א-2021
(מ/1402). << נושא >>

נכחו:

חברי הוועדה:

איתן גינזבורג – היו"ר

מטי יוגב

מיכאל מלכיאלי

יצחק פינדרוס

תהלה פרידמן

שבח שטרן

חברי הכנסת:

ענת כנפו

משתתפים (באמצעים מקוונים):

  -----------------------------------------------------------------------
  טלי ארפי           –     הלשכה המשפטית, משרד האוצר
  ------------------ ----- ----------------------------------------------
  טליה אגמון         –     משנה ליועמ"ש, משרד הבריאות

  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

נועה בירן-דדון

רישום פרלמנטרי:

שלומית כהן

<< נושא >> בקשת הממשלה להקדמת הדיון בהצ"ח, בכל הקריאות:

1. הצעת חוק הביטוח הלאומי (הוראת שעה – נגיף הקורונה החדש) (פטור מתשלום
דמי ביטוח למעסיק שעובדו שהה בחופשה ללא תשלום בתקופת משבר הקורונה),
התשפ"א-2021 (מ/1401)

2.הצעת חוק סמכויות מיוחדות להתמודדות עם נגיף הקורונה החדש (הוראת שעה)
(תיקון מס' 7) (בידוד בפיקוח טכנולוגי של אדם שנכנס לישראל), התשפ"א-2021
(מ/1402) << נושא >>

<< יור >> היו"ר איתן גינזבורג: << יור >>

בוקר טוב. אני מתכבד לפתוח את ישיבת ועדת הכנסת. היום יום רביעי, כ"ו באדר
התשפ"א, 10 במרס 2021. על סדר יומנו בקשת הממשלה להקדמת הדיון בהצעות החוק
הבאות בכל הקריאות: 1. הצעת חוק הביטוח הלאומי (הוראת שעה) (נגיף הקורונה
החדש) - פטור מתשלום דמי ביטוח למעסיק שעובדו שהה בחופשה ללא תשלום בתקופת
משבר הקורונה (מ/1401). 2. הצעת חוק סמכויות מיוחדות להתמודדות עם נגיף
הקורונה החדש (הוראת שעה) (תיקון מס' 7) – בידוד בפיקוח טכנולוגי של אדם
שנכנס לישראל (מ/1402).

נתחיל עם הראשון, ביטוח לאומי, נציגי משרד האוצר. טלי, בבקשה.

<< דובר >> טלי ארפי: << דובר >>

שלום לכם. הצעת החוק מתייחסת למצב שבו היום מעסיק שמוציא את העובד שלו
לחל"ת משלם בעבור החודשיים הראשונים דמי ביטוח בעבור עובדו בעד כל חודש
קלנדרי, 348 שקלים. תקופת הקורונה זה לא מצב רגיל שבו העובד יחד עם המעסיק
מסכימים על הוצאתו לחופשה. כאן לא הייתה ברירה בשל ההגבלות שהטילה הממשלה.
אנחנו רוצים לתקן את העיוות הזה על ידי קביעה של הוראת שעה שקובעת שמאפריל
2020 ועד אפריל 2021 אותו מעביד יהיה פטור מתשלום דמי ביטוח. מהצד השני,
מאחר שבחלק מגמלאות הביטוח הלאומי מדובר על גמלאות שמחליפות שכר, הכנסנו
הוראה שהעובדה שאותו מעסיק פטור מתשלום דמי ביטוח בעד עובדו לא תפגע בקבלת
גמלאות כאלה ואחרות לעובד בגלל שלא השתלמו דמי ביטוח. לשר תהיה סמכות
להאריך את הפטור הזה עד יוני 2021. יוני 2021 זו אותה רשת ביטחון כלכלית
שנגעה להארכת תקופת האבטלה לאותם מובטלים שהוצאו לחל"ת.

<< יור >> היו"ר איתן גינזבורג: << יור >>

תודה, גברתי. האם לחברי הכנסת יש שאלה? לא.

אם כך, נעבור להצעת החוק הבאה. עו"ד טליה אגמון, משרד הבריאות, בוקר טוב.

<< דובר >> טליה אגמון: << דובר >>

בוקר טוב לחברי הוועדה, בוקר טוב לכולם. הצעת החוק לתיקון של חוק סמכויות
מיוחדות באה להתמודד עם הנושא של כניסת אנשים חזרה מחו"ל לישראל. הסכנה
הגדולה לבריאות הציבור בישראל כרגע היא הווריאנטים שיכולים להגיע מחו"ל,
שאת חלקם אנחנו כבר מכירים ומיעוטם לא הצלחנו למנוע כניסה לישראל ואנחנו
רוצים למנוע או לצמצם ככל האפשר את כניסתם של וריאנטים חדשים ומסוכנים
יותר, שלא תמיד הם מוכרים. עד לאחרונה התמודדנו עם זה באמצעות חובת בידוד
במלוניות. כבר ממוצאי שבת אין חובה לבידוד במלוניות על מי שנכנס לישראל,
ובנוסף אנחנו רואים ורוצים לראות הגדלה של מספר הנכנסים גם לקראת הבחירות
וגם אחר כך, ולכן ההצעה היא להטיל חובה של פיקוח טכנולוגי על הבידוד שמבוצע
בבית. זאת אומרת, מי שנכנס לישראל ילך הביתה לבידוד אבל עם איזשהו אמצעי
פיקוח טכנולוגי על זה שהוא באמת מקיים את חובת הבידוד, כי אנחנו יודעים
שזאת בעיה קשה אצל החוזרים שיש הרבה הפרות של חובת הבידוד. לצורך העניין
אקרא לאמצעי הפיקוח הטכנולוגי הצמיד האלקטרוני, אבל החוק הוא יותר גמיש
מהבחינה של באילו אמצעים אפשר להשתמש. הדחיפות היא מאוד רבה כרגע מאחר
שכמעט שבוע אנחנו בלי אמצעי יותר מהודק לפיקוח על מי שחוזר מחו"ל. נעשה
פיילוט ביחס לעניין הזה של הצמידים, יש מכרז קצר ובהמשך נעשה מכרז יותר
מקיף. אבל הממשלה רוצה לקדם את הצעת החוק הזאת במהירות האפשרית כדי לתת
פתרון יותר טוב מהמצב הנוכחי לפיקוח על חובת הבידוד של מי שנכנס לישראל.
ולכן אנחנו מבקשים את קיצור הזמנים ביחס להצעת החוק הזאת.

<< יור >> היו"ר איתן גינזבורג: << יור >>

מה קורה עם קטינים מתחת לגיל 14?

<< דובר >> טליה אגמון: << דובר >>

הצעת החוק לא מחייבת פיקוח טכנולוגי על קטינים מתחת לגיל 14 ועל אנשים
שמונה להם אפוטרופוס. השארנו אותם מחוץ לפיקוח הטכנולוגי. אם קטין כזה מגיע
עם הוריו והם חייבים בבידוד, אז הם יקבלו את הפיקוח הטכנולוגי ואחראים
להשגיח עליו. אם ההורים לא חייבים בבידוד, אז הם ישגיחו עליו גם בלי שיש
עליהם הפיקוח.

<< יור >> היו"ר איתן גינזבורג: << יור >>

בבקשה, חברת הכנסת פרידמן.

<< דובר >> תהלה פרידמן (כחול לבן): << דובר >>

יש לי שתי שאלות. כבר כמה שנים טובות שמנסים לקדם צמיד אלקטרוני למשוחררי
אלימות במשפחה, וכל הזמן אומרים לנו שאין טכנולוגיה מתאימה ושזה לא בשל
טכנולוגית. אני רוצה להבין איך פתאום זה הבשיל. וגם מה המשמעות של מכרז
קטן.

<< יור >> היו"ר איתן גינזבורג: << יור >>

מכרז זוטא. זה מונח מוכר במוניציפלי.

<< דובר >> טליה אגמון: << דובר >>

לגבי הטכנולוגיה על חוק למניעת אלימות במשפחה, אני מודה שאני פחות מכירה את
החקיקה הזאת. היא לא בתחום האחריות הישירה של משרד הבריאות. אבל מובן לנו
שבאירוע של הקורונה אנחנו לפעמים מתפשרים על דברים שהם פחות מהאידיאלי
ואנחנו מייצרים את החקיקה הטובה ביותר שאנחנו יכולים לייצר בתוך הזמן הקצר,
וזה האמצעי שמצאנו. יש לגביו מגבלה של ציוד שנמצא כרגע בארץ ולכן התהליך
הוא תהליך מכרזי דו-שלבי. בהתחלה יש מכרז לזמן קצר, מכרז סגור לשתי חברות
שידוע לנו כבר וראינו ממה שבדקנו שיש להן היכולת. ובהמשך לזה יפורסם מכרז
רחב שיפתח את ההצעה לעוד סוגים של טכנולוגיות. יכול להיות שיהיו טכנולוגיות
אחרות שלא חשבנו עליהן או לא פגשנו אותן עד עכשיו, לא רק צמידים אלא דברים
אחרים. זה יהיה לטווח יותר ממושך. אתמול התפרסם מכרז סגור לגבי צמידים
בטכנולוגיה שכבר בחנו אותה בפיילוט.

<< דובר >> תהלה פרידמן (כחול לבן): << דובר >>

מה הסיפור עם שבת? כי אין הרבה טעם לעשות את זה אם זה לא מתאים לשבת.

<< דובר >> טליה אגמון: << דובר >>

הצמידים הטכנולוגיים האלה מתאימים לשימוש בשבת. אני מבינה שהחברה בתהליך
מול "צומת". גם השר אמר שהוא בדק את זה עם הרבנים וזה פתרון שמקובל גם
בשבת. המכשיר לא דורש מהאדם שום פעולה אקטיבית בשבת, הוא לא מדליק שום
נורית, הוא לא עושה שום פעולה שיכולה ליצור חילול שבת, וזה למשל ביתרון על
פני פתרונות אחרים שאולי נשתמש בהם באופן משלים, כמו מערכת מסרונים שהמשטרה
יכולה להעמיד לרשותנו, שכמובן מחייבת גם טלפון שאיננו טלפון כשר וגם פעולה
אקטיבית מצד המשתמש אז זה לא יתאים לשומרי שבת. לכן העדפנו את הצמידים.

<< יור >> היו"ר איתן גינזבורג: << יור >>

חבר הכנסת שטרן.

<< קריאה >> שבח שטרן (הליכוד): << קריאה >>

יש סנקציות על מי שמסיר את הצמיד, על מי שמפר את הבידוד? האם זה קביל
מבחינה משפטית?

<< יור >> היו"ר איתן גינזבורג: << יור >>

כן, יש קנס.

<< דובר >> טליה אגמון: << דובר >>

החיווי של הצמיד מקפיץ התראה שתועבר לפי כללים שייקבעו לפיקוח של המשטרה.
המשטרה תפעיל שוטרים ופקחים. מי שייתפס שהוא מפר בידוד יש כבר הקנס הרגיל
על הפרת בידוד. זה לא ישנה את המהות של הקנס על הפרת בידוד, אין פה בינתיים
כרגע עבירה חדשה. אבל אנחנו עדיין לא במצב שבו אפשר לומר שמרגע שניתן חיווי
מיד יוצא קנס. זה דורש עדיין בדיקה באמצעות פיקוח.

<< דובר >> שבח שטרן (הליכוד): << דובר >>

שאלתי גם מה הקבילות מבחינה משפטית, האם זה נבחן כבר.

<< יור >> היו"ר איתן גינזבורג: << יור >>

אנחנו עכשיו מחוקקים חוק על זה.

<< דובר >> טליה אגמון: << דובר >>

השאלה היא פחות של קבילות, כי ראיות טכנולוגיות הן קבילות. השאלה של מידת
הדיות של הראיה בהליך פלילי היא שאלה שנבחנת במקביל. אם תהיה חוות דעת
מספיק חזקה ומוצקה, אפשר יהיה אולי אפילו לתת קנסות גם על סמך החיווי
הטכנולוגי בלבד, אבל אנחנו עוד לא שם.

<< יור >> היו"ר איתן גינזבורג: << יור >>

חבר הכנסת פינדרוס.

<< דובר >> יצחק פינדרוס (דגל התורה): << דובר >>

אני רוצה להמליץ לכם, מעבר להתייעצות עם "צומת" שזה בסדר גמור, היועץ של שר
המשטרה, ניצב לשעבר אריק יקואל, עסק בנושא הטכנולוגי הרבה מאוד שנים מול כל
הרבנים. אני מציע להתייעץ איתו ולהכניס אותו לתוך הלופ בהתייעצות מבחינה
טכנית, בשביל שלא נהיה אחר כך בתוך הבלגאן. הוא מכיר את הנושא הזה על כל
גווניו. הוא היה גם אחראי על המחשוב במשטרה, מכיר את הנושא היטב וכדאי
להתייעץ איתו.

<< דובר >> מיכאל מלכיאלי (ש"ס): << דובר >>

מצטרף בהחלט. דברי טעם. אתה מסכים איתי?

<< יור >> היו"ר איתן גינזבורג: << יור >>

באיזה נושא?

<< דובר >> מיכאל מלכיאלי (ש"ס): << דובר >>

במה שאמר פינדרוס בנושא הזה?

<< יור >> היו"ר איתן גינזבורג: << יור >>

להתייעץ עם היועץ? בוודאי.

<< דובר >> יצחק פינדרוס (דגל התורה): << דובר >>

אני חייב להגיד לך שב-90% מהדברים אני ואיתן מוסכמים. יכול להיות שזה מטריד
אתכם בש"ס, אבל זאת האמת.

<< יור >> היו"ר איתן גינזבורג: << יור >>

חברים, נראה לי שזה הרגע לעבור להצבעה.

<< דובר >> מיכאל מלכיאלי (ש"ס): << דובר >>

הפגרה עושה טוב.

<< דובר >> יצחק פינדרוס (דגל התורה): << דובר >>

יש לך טעות. איתן ואני, תשאל אותו, בכל הקדנציות.

<< יור >> היו"ר איתן גינזבורג: << יור >>

מי בעד הקדמת הדיון ביחס להצעת חוק הביטוח הלאומי בכל הקריאות?

הצבעה

בעד – 7

נגד – אין

נמנעים – אין

<< יור >> היו"ר איתן גינזבורג: << יור >>

פה אחד, שבעה חברים. הבקשה אושרה.

הצבעה על הקדמת הדיון להצעת חוק סמכויות מיוחדות, בידוד בפיקוח טכנולוגי.
מי בעד? מי נגד? מי נמנע?

הצבעה

בעד – 7

נגד – אין

נמנעים – אין

<< יור >> היו"ר איתן גינזבורג: << יור >>

פה אחד, שבעה. אושרה הקדמת הדיון בכל הקריאות בשתי הצעות החוק.

אני מודה לחברי הכנסת ונועל את הישיבה. תודה רבה.

<< סיום >> הישיבה ננעלה בשעה 10:48. << סיום >>
