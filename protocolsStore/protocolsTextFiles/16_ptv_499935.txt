הכנסת השש-עשרה נוסח לא מתוקן

מושב שלישי

פרוטוקול מס' 168

מישיבת ועדת הכנסת

יום שני, י' בחשוון תשס"ה, 25.10.2004, שעה 10:00

סדר היום:

א. המלצות הוועדה הציבורית לקביעת שכר ותשלומים אחרים לחברי הכנסת בנושאים
הבאים:

1. תקציב הקשר עם הציבור ושכירת לשכה פרלמנטרית - המלצות נוספות.

2. תשלום עבור חניה במילוי התפקיד.

נכחו:

חברי הוועדה: רוני בר-און - היו"ר

יולי אדלשטיין

רוני בריזון

רשף חן

אחמד טיבי

גדעון סער

מאיר פרוש

מוזמנים: חבר הכנסת חיים אורון

אבי לוי - חשב הכנסת

טובי חכימיאן - גזברות הכנסת

סגן מזכיר הכנסת: דוד לב

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

א. המלצות הוועדה הציבורית לקביעת שכר ותשלומים אחרים לחברי הכנסת בנושאים
הבאים:

1. תקציב הקשר עם הציבור ושכירת לשכה פרלמנטרית - המלצות נוספות

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת מס' 168. כרגיל, אנחנו
שמחים לראות את העיתונאים שמסקרים את ועדת הכנסת כל ישיבה וישיבה בלי
להחמיץ אפילו ישיבה אחת - וגם הבוקר הם נתכנסו ובאו בשעה היעודה, למרות
שהנושאים ממש לא מעניינים אותם.

על סדר-היום המלצות הוועדה הציבורית לקביעת שכר ותשלומים אחרים לחברי הכנסת
בנושאים הבאים: סעיף ראשון הוא תקציב קשר עם הציבור ושכירת לשכה
פרלמנטרית - המלצות נוספות; הסעיף השני הוא תשלום עבור חניה במילוי תפקיד.

אנחנו קיבלנו בשעתו סט של המלצות וקיימנו ישיבה ביום 12 במאי. חלק מן
ההמלצות קיבלנו ובחלק חשבנו אחרת מן הוועדה. שלחנו את עמדתנו לוועדה ועכשיו
אנחנו מקבלים המלצות מעודכנות.

אני רוצה לשוב ולהדגיש לפרוטוקול כי גם הפעם הזמנו את יושב-ראש הוועדה
להשתתף בדיון, והוא ויתר על התענוג הזה. נרשמה תשובה מפיו של יושב-ראש
הוועדה, כפי שהוא השיב למנהלת הוועדה. הם טוענים שאין צורך בהשתתפות מטעמם
בישיבה - ואני מצטט - "מאחר שנושא הקשר עם הציבור נדון בוועדה" - הם השתתפו
ונימוקיהם הושמעו, נמסר שלא יגיעו לישיבה. "החלטות בעניין ההמלצות הנוספות
נתונות לאישור ועדת הכנסת, ולא חלילה מתוך זילות".

נמצא, אפוא, שיש לנו לדון בהמלצות שלנו, שמולן נמצאות המלצות מעודכנות של
ועדת גרונאו.

בנושא שם התקציב, עמדת ועדת הכנסת היתה שנקרא לתקציב הזה "תקציב להוצאות
הכרוכות במילוי התפקיד וקשר עם הציבור"; ועדת גרונאו מעדכנת את המלצתה
ומציעה כעת לקרוא לזה "הוצאות מיוחדות הכרוכות במילוי תפקיד חבר הכנסת
לשמירת הקשר עם הציבור".

מה הדעות של החברים?

חיים אורון:

אני לא מצליח לגייס אנרגיות לוויכוח הזה.

היו"ר רוני בר-און:

חבר הכנסת רשף חן, אתה הצעת בשעתו - וועדת הכנסת קיבלה - שהתקציב ייקרא:
"תקציב להוצאות הכרוכות במילוי התפקיד וקשר עם הציבור", והם אומרים שהם
מבקשים שזה ייקרא - לא כפי שהם הציעו קודם, אלא על בסיס ההצעה הקודמת שלהם
בשילוב העדכון שלך: "הוצאות מיוחדות הכרוכות במילוי תפקיד חבר הכנסת לשמירת
הקשר עם הציבור".

רשף חן:

אני אנסה להסביר איפה יש לי בעיה. אנחנו משתמשים בתקציב הזה לדברים שלא
קשורים לשמירת הקשר שלנו עם הציבור.

אתן דוגמה מובהקת - אני קניתי לבטופ, אני משתמש בו כל הזמן, הוא כלי עבודה
קריטי מבחינתי, אבל לא לשמירת קשר עם הציבור אלא לעבודה שלי כחבר כנסת,
כמחוקק.

האמת היא - שמירת הקשר שלנו עם הציבור היא בכובע הפוליטי. אנחנו כאן לא
בשביל לשמור קשר עם הציבור, אנחנו כאן בשביל לחוקק חוקים, ולדברים האלה
אנחנו צריכים להוציא הוצאות - ואנחנו מוציאים הוצאות. אם קוראים את החוק,
לא נזכר שם במילה קשר עם הציבור. אני מוכן לעמוד כאן וגם לטעון למה שמירת
קשר עם הציבור היא לא לגמרי בסדר.

הסיבה להערה שלי היתה שאנחנו מוציאים הוצאות שהן לא לקשר עם הציבור, ואני
לא רוצה לבוא אחר כך ולהתנצל כשישאלו אותי למה אתה צריך מחשב בשביל קשר עם
הציבור. אין לי תשובה, אני לא צריך אותו לקשר עם הציבור, ואני לא מתבייש
שאני צריך אותו.

רוני בריזון:

אדוני היושב-ראש, האם תיפתר הפלוגתא והמחלוקת הקשה הזאת אם נחליף אות אחת-
את הלמ"ד של לשמירת הקשר עם הציבור, ל- ו"ו של ושמירת הקשר עם הציבור?

היו"ר רוני בר-און:

לפי דעתי, הרעיון המבריק הזה לא נעלם מעיניהם של אלה שהציעו את ההצעה.

רשף חן:

נדמה לי שזו היתה ההצעה המקורית.

ארבל אסטרחן:

זאת ההצעה המקורית.

היו"ר רוני בר-און:

הפרוצדורה היא כרגע שההחלטה שלנו בשלב זה היא החלטה סופית, נכון?
הפינג-פונג נפסק פה.

ארבל אסטרחן:

כן.

חיים אורון:

אני רוצה להגיד דבר עקרוני. אני צריך נימוק מאוד מאוד חזק לא לקבל הצעה של
הוועדה הציבורית.

היו"ר רוני בר-און:

זו דעתך, דעתי אחרת.

חיים אורון:

למשל, אני חושב שאחד התפקידים המרכזיים שלי זה להיענות לקשר עם הציבור לאדם
שמחפש עכשיו תרופה שאין בנמצא, ואני אנהל אתו קשר גם באמצעות הלבטופ.

רשף חן:

קיבלתי. חבר הכנסת אורון, זה לא רציני מצדך לבוא ולהגיד: אני לא מתעמק בזה,
אבל אני - - -

היו"ר רוני בר-און:

חבר הכנסת רשף חן, זה מאוד רציני, ולו מהטעם שהוא אמר את זה, אז בעיניו זה
לפחות נחשב רציני. הוא לא אומר דברים שלא נחשבים בעיניו כרציניים.

הכי קל להתווכח באמת על העמדה העקרונית הזאת - אם מתווכחים עם הוועדה
הציבורית - דווקא בסעיף שהוא ממש לא לעניין: שם, ו"ו החיבור, למ"ד החיבור.
דווקא הוא בוחר את הזירה הכי נוחה להתמודד עם התפיסה שלו, כשהוא אומר: ועדה
ציבורית - מודים, מודים, מודים, קדוש, קדוש, קדוש.

אני לא בדעתך, וגם המחוקק לא היה בדעתך, אחרת הוא היה שם את הוועדה
הציבורית והיה שולח את ועדת הכנסת - או לפחות את היושב-ראש שלה - לעסוק
עכשיו בעניינים שהם חשובים לו יותר, ואני לא מקבל את העמדה העקרונית הזאת.

באמת, לי קשה הוויכוח על השם ועל הלמ"ד ועל ה- ו"ו - הוא ויכוח לא קל בעיני
ואין לי דעה בו - אבל אם לחברים זה חשוב, אני לא רוצה למנוע מהם את האפשרות
להיות שלמים עם עצמם ולחיות באינטגריטי עם המחשב הנישא שלהם - אם הם
"גונבים" את כספי הציבור כאשר הם קוראים את מדור הספורט ב- Y-NET, וזה לא
בהכרח הקשר שלהם עם הציבור, או לא "גונבים" את כספי הציבור.

ובכן, אלה הדעות. מי בעד עמדת הוועדה הציבורית לגבי השם?

ה צ ב ע ה

בעד - 2

היו"ר רוני בר-און:

מי בעד עמדת ועדת הכנסת?

ה צ ב ע ה

בעד - 2

היו"ר רוני בר-און:

מה עושים עם התיקו הזה?

רשף חן:

אתה המצביע.

היו"ר רוני בר-און:

אני אלך על עמדת ועדת הכנסת, זה יהיה 3 נגד 2. אתה צודק. לא רציתי מלכתחילה
להצביע, אבל מכיוון שפה תיקו לא מסדר את המחלוקת- אי אפשר להגיד שההצעה לא
נתקבלה כי יש פה שתי הצעות בעצם - אז אני נקטתי עמדה.

רשף חן:

אם כך, ההבדל הוא בין ה- למ"ד ל- ו"ו?

היו"ר רוני בר-און:

לא.

ארבל אסטרחן:

עד היום זה היה רק תקציב קשר עם הציבור; היום זה יהיה: "תקציב להוצאות
הכרוכות במילוי התפקיד וקשר עם הציבור".

היו"ר רוני בר-און:

זו הצעתך, חבר הכנסת רשף חן.

בסעיף הבא יש לי בשורות אליכם. עמדת ועדת הכנסת בעניין תקציב שרים וסגני
שרים נתקבלה על-ידי הוועדה הציבורית, והתקציב יהיה מחצית מתקציבו של חבר
הכנסת.

ארבל אסטרחן:

צריך בכל זאת לאשר את זה בוועדה.

היו"ר רוני בר-און:

למה?

ארבל אסטרחן:

כי ועדת הכנסת לא אישרה זאת מעולם.

היו"ר רוני בר-און:

פורמלית, אנחנו צריכים לאשר את החלטת ועדת הכנסת, כפי שקיבלה אותה גם ועדת
גרונאו - הוועדה הציבורית - לפיה תקציב שרים וסגני שרים יעמוד על מחצית
מתקציבו של חבר הכנסת. מי בעד, ירים את ידו.

ה צ ב ע ה

בעד - 5

נגד - אין

נמנעים - אין

החלטת ועדת הכנסת לפיה תקציב שרים וסגני שרים יעמוד על מחצית מתקציבו של
חבר הכנסת, נתקבלה.

היו"ר רוני בר-און:

אישרנו את זה, אפוא.

הנושא הבא הוא עדכון רשימת הוצאות שוטפות, כאשר בין דוח ועדה לדוח ועדה
עולה עניין של עדכון דברים שלא נצפו על-ידי הוועדה. בדוח האחרון שלה הציעה
הוועדה שהתוספות יעודכנו רק בידי הוועדה הציבורית.

אם היום לדוגמה, כפי שקיבלתי דוגמה, הדבר החשוב לקשר עם הבוחר הוא מחשב כף
יד- וזה מאושר על-ידי הוועדה - מחר בבוקר יש "קונץ" חדש שחבר הכנסת בריזון
ודאי בקי בזה ממני - דור שלישי, דור רביעי, וכיוצא באלה - אמרנו שאם הנושא
לא ברשימה, אי אפשר יהיה לרכוש אותו עד שהוועדה הציבורית לא תעדכן את
הרשימה.

באה הוועדה ואומרת: אני ממליצה המלצה אחרת - לפי דעתי יותר רכה אפילו. חשב
הכנסת יהיה רשאי, בהתייעצות עם הוועדה הציבורית, ועוד לפני פרסום הרשימה
מעת לעת, לאשר את החידושים ואז הוועדה הציבורית או תאשר או לא תאשר. תאשר -
מה טוב; לא תאשר- הרשות שנתן חשב הכנסת, לאחר שהתייעץ אתה, שוב איננה
קיימת.

אני חושב שזו המלצה יותר רכה אפילו מבחינתנו, ולכן ודאי הגיונית, ואני מציע
לאשר אותה.

מי בעד אישור המלצת ועדת גרונאו, כפי שחזרה אלינו?

ה צ ב ע ה

בעד - 5

נגד - אין

נמנעים - אין

המלצת ועדת גרונאו בדבר עדכון רשימת הוצאות שוטפות נתקבלה.

היו"ר רוני בר-און:

התקבל פה אחד.

בנושא הבא אנחנו שוב באים למחלוקת מסוימת, שעניינה לימודי שפה. אני מניח
שמדובר בשפה זרה, לא מתכוונים לשפה העברית.

רוני בריזון:

אני לא בטוח, אדוני.

רשף חן:

כל שפה. להיפך, אולי לימודי השפה העברית צריכים להיות לימודי חובה.

ארבל אסטרחן:

כתוב: לימוד שפה שאינה שפת אמו.

היו"ר רוני בר-און:

זה יכול להיות גם עברית. שפת אמי זה פולנית, אני יכול ללמוד עברית.

חיים אורון:

מה המשמעות של העמדה שלהם כאן?

ארבל אסטרחן:

זאת פנייה של יושב-ראש הכנסת.

רשף חן:

זו היתה תוספת לתקציב.

היו"ר רוני בר-און:

זו לא תוספת.

ארבל אסטרחן:

היה סעיף נפרד של שלושת אלפים שקל ומשהו השנה, חוץ מקשר עם הציבור.

היו"ר רוני בר-און:

לימודי שפה - עמדת ועדת הכנסת היתה שימשיך המצב להיות כך שהתקציב הזה יבוא
מתקציב נפרד. נדמה לי שהוא גם מוגדר.

ארבל אסטרחן:

שלושת אלפים ומשהו שקל לשנה.

היו"ר רוני בר-און:

עמדת ועדת הכנסת היתה להמשיך עם הסידור הזה; ההמלצה המעודכנת של הוועדה
הציבורית היא שזה לא יבוא בתקציב נפרד, שניתן יהיה לממן לימוד שפה מ"קשר עם
הציבור".

יולי אדלשטיין:

אדוני היושב-ראש, גם בוועדת המשנה שכבודו הקים בזמנו ודנה בשלל הנושאים, גם
כשדיברתי על הנושא בוועדת הכנסת - אני חוזר על העמדה שלי.

לדעתי, התקציב הזה - כסעיף נפרד ללימודי שפות - הוא תקציב נחוץ ביותר, אני
אומר את זה כמי שמשתתף כאן בבית בהרבה מאוד מפגשים בין-לאומיים. אני חושב
שהתקציב הזה הוא מאוד נחוץ. לא ניתן לנצלו לשום מטרה אחרת, פרט ללימוד שפה
אצל גורם מוסמך - כי אתה צריך להביא קבלות, אתה לא יכול ללמוד עם הדודה ללא
סידור עם קבלות.

נקודה נוספת, שבוודאי קשה מאוד לראות בזה - אומנם אפשר - אבל קשה קצת לראות
בזה ישירות קשר עם הציבור. לכן, אני חושב שאת התקציב הזה כדאי להשאיר
כתקציב, ודווקא במקום לבטל אותו, הייתי מעודד חברי כנסת ללכת ולשפר את
היכולות שלהם בתחום הזה.

מאיר פרוש:

הייתי יכול לחזק את עמדתו של חבר הכנסת אדלשטיין אם הייתי יכול לקבל נתון
כמה חברי כנסת למשל בשנת 2003 השתמשו בסעיף הזה, ואם זאת לא הוצאה גדולה -
ודאי שאפשר לחזק את עמדתו של חבר הכנסת אדלשטיין.

אבי לוי:

התקציב השנתי הוא סדר גודל של 300,000 שקל לשנה.

מאיר פרוש:

כמה מימשו את זה?

אבי לוי:

מנוצל - בדרך כלל, אם בשנים הראשונות זה היה יותר, בשנת 2003 מדובר על סדר
גודל של מחצית התקציב.

היו"ר רוני בר-און:

ב- 2003 נוצלה מחצית מהתקציב.

קריאה:

150,000 שקל.

אבי לוי:

היו גם מקרים שבהם חבר כנסת שלא הספיקו לו השלושת אלפים שקל, ניצל גם מקשר
עם הציבור את ההפרש.

היו"ר רוני בר-און:

זה הגיוני מאוד. יש כאלה שרוצים ללמוד יותר משפה אחת.

מאיר פרוש:

אני מחזק את עמדתו של חבר הכנסת יולי אדלשטיין.

רשף חן:

אני חושב שבאיזון בין הדברים, המצב הזה שבו חבר כנסת הולך ושוכר מורה פרטי
שילמד אותו שפה, נראה קצת כהטבה מוגזמת. מצד שני, יש אינטרס שאנשים ילמדו
שפה.

נדמה לי שאולי פתרון יותר מאוזן, גם יותר זול, זה שהכנסת תחליט על
שניים-שלושה קורסים - אנחנו מדברים על אנגלית, צרפתית וערבית, אני מניח,
אלה השפות הרלוונטיות ולא כל מיני שפות אקזוטיות - ותפרסם הזמנה מי מעוניין
ללמוד, זה מתקיים ביום זה וזה בשעה זו וזו. כל חברי הכנסת שמעונינים בכך -
אולי גם אנשים אחרים בבית שמעונינים - ילכו וילמדו. זה בוודאי יעלה לנו
הרבה הרבה פחות מ- 300,000 שקל, וכמובן זה תלוי בכך שמספיק אנשים יהיו
מעונינים.

נראה לי שזה פתרון יותר סביר. אם לא זה - אני בעד ההמלצה של הוועדה.

היו"ר רוני בר-און:

הצעות ייעול בקשר למרכוז עבודתם של חברי הכנסת בסוג הזה של הדברים יש לא
מעט. חברי כנסת - לטעמי הם לא צריכים להתיישר לפי זה.

אני אקח את הדבר הכי קל - לפחות בלוח הזמנים, מבחינת היכולת שלהם להשתתף פה
בקורס באנגלית - אני כבר לא מדבר על זה שיש אנשים שלא רוצים ללמוד אנגלית
בחברה של אנשים אחרים - בין בגלל שיש להם כשרון מופלג והם לא רוצים לעורר
קנאה, ובין מסיבות אחרות שאתה יכול כמובן לחשוב עליהן לבד.

בכל אופן, זה לא קיבוץ ולא קיטנה, ולא ועד עובדים. באמת, מדברים בחברי
כנסת, עם כל הכבוד. מי שרוצה לחסוך את ה- 150,000 שקל - אני אתן לו עכשיו
שורה של אלף הצעות ייעול.

אבי לוי:

רציתי לציין שהבקשה המקורית, היוזמה לבטל את הסעיף הזה היתה של יושב-ראש
הכנסת.

היו"ר רוני בר-און:

מי אמר שזאת היתה יוזמה של יושב-ראש הכנסת? היועצת המשפטית.

קריאה:

לא לבטל אותו. להעביר אותו.

יולי אדלשטיין:

לא להעביר. זה לא שיש תוספת לתקציב.

היו"ר רוני בר-און:

לא. ההצעה המקורית היתה לבטל את זה, והפשרה - אחרי שאנחנו אמרנו שלא
מבטלים- היתה לא לבטל, אבל שיהיה על חשבוננו, כך שזה לבטל בכאילו.

יולי אדלשטיין:

לא בכאילו. אתה לא מוסיף לגובה התקציב ולקשר עם הציבור את אותם 300,000
שקל.

רשף חן:

אתה נייטרלי. אתה לא מעודד; אתה גם לא מונע.

היו"ר רוני בר-און:

אתה רוצה ללמוד שפה - תלמד על חשבונך, על חשבון זה שיש פחות מכתב, או פחות
הודעה לעיתונות.

הדיון מוצה. מי בעד ההמלצה של ועדת גרונאו, כלומר לימודי שפה מ"קשר עם
הציבור", ירים את ידו.

ה צ ב ע ה

בעד - 3

היו"ר רוני בר-און:

מי בעד עמדת ועדת הכנסת, ירים את ידו.

ה צ ב ע ה

בעד - 3

היו"ר רוני בר-און:

יש לנו תיקו. אנחנו נביא את זה לישיבה הבאה.

מה המצב כרגע בעקבות התיקו?

ארבל אסטרחן:

לא התקבלה המלצת הוועדה הציבורית. נשאר מה שהיה קיים, שזה סעיף תקציבי
נפרד. היום - כבר כמה שנים - יש סעיף תקציבי נפרד. הם המליצו לבטל.

היו"ר רוני בר-און:

הנושא הבא הוא מימון מפגשי הסברה ומסיבות עיתונאים מתקציב קשר עם הציבור.
עמדת ועדת הכנסת היתה כי מפגשי הסברה ומסיבות עיתונאים המתייחסים בעיקרם
לעבודתו הפרלמנטרית והציבורית של חבר הכנסת יהיו ממומנים, בעוד שההמלצה
המעודכנת של הוועדה הציבורית היא כי מפגשי הסברה ומסיבות עיתונאים מתייחסים
בעיקרם למילוי תפקידו כחבר הכנסת.

אולי יש מישהו שילמד אותי מה ההבדל.

ארבל אסטרחן:

בהמלצה הראשונה הם הבהירו שאותם מפגשים ייועדו בעיקר ובמהות לעבודתו
הפרלמנטרית של חבר הכנסת.

ישב פה בוועדה חבר הכנסת שוחט, אם אינני טועה, וביקש להבהיר שזה לא רק
עבודתו הפרלמנטרית, אלא גם עבודתו הציבורית.

היו"ר רוני בר-און:

הם לא רצו להתווכח עם הוועדה שלנו, אז הם קבעו תפקידו של חבר הכנסת -
והמבין יבין - אם זה רק פרלמנטרית, או זה גם ציבורית. אז אני חושב שהאמירה
שלנו כמחוקקים היא הרבה יותר מדויקת ומפורשת, ולכן אנחנו לא נתחבא מאחורי.

רשף חן:

מה היתה האמירה? מה המלל שאנחנו השתמשנו בו? קשור לעבודתו הפרלמנטרית זה
באמת מאוד לא ברור.

היו"ר רוני בר-און:

נכון. אנחנו הוספנו לזה גם ציבורית, והם מחקו שוב את המילה ציבורית, ובמקום
לדבר על עבודה פרלמנטרית, כתבו תפקידו כחבר הכנסת, ועכשיו אתה תפרש לעצמך.

רשף חן:

פרלמנטרית וציבורית זה בסדר.

היו"ר רוני בר-און:

מי בעד קבלת ההמלצה המעודכנת של הוועדה הציבורית, ירים את ידו.

ה צ ב ע ה

בעד - אין

היו"ר רוני בר-און:

מי בעד להשאיר את זה כעמדת ועדת הכנסת, ירים את ידו.

ה צ ב ע ה

בעד - 6

היו"ר רוני בר-און:

אם כך, בעניין הזה נשארת ההחלטה של ועדת הכנסת.

2. תשלום עבור חניה במילוי התפקיד

היו"ר רוני בר-און:

אנחנו עוברים לסעיף אחר שגם הוא עניינו המלצות של הוועדה הציבורית, אבל
עכשיו אנחנו לא יושבים בפאזה מס' 2, אלא עכשיו אנחנו יושבים בדיון ראשון.

ההמלצות של הוועדה הציבורית הגיעו אלינו ב-1 ביולי 2004 ועניינן תשלום עבור
חניה במילוי התפקיד. הוועדה הציבורית ביקשה להמליץ כי התשלום עבור חניה
ברכב של חבר הכנסת שהועמד לרשותו על-ידי הכנסת בלבד, לצורך מילוי תפקידו של
חבר הכנסת, ימומן על-ידי הכנסת.

שתי הסתייגויות. א. חבר כנסת שמקבל אחזקת רכב ונוהג ברכבו הפרטי לא יקבל
החזר עבור הוצאות חניה גם אם הנסיעה והחניה וההוצאות עליה היו בעת מילוי
תפקידו באופן ישיר, אבל זה אומר שגם כשחבר כנסת שמקבל רכב של הכנסת שמשמש
אותו לכל דבר ועניין, לרבות עניינים שלא קשורים במילוי תפקידו - ועל זה
משלמים לו גם את הביטוח, גם את האגרה, אבל בעיקר גם את הדלק כשהוא נוסע
לבקר את בנו בצבא או את הוריו בבית אבות - את החניה ישלמו רק כאשר הפגישה
שלצרכיה חנה חבר הכנסת תהיה בתפקיד.

רשף חן:

כלומר, הוא יצטרך להצהיר.

היו"ר רוני בר-און:

דברי ההסבר להצעה - הוועדה הציבורית סבורה כי על מנת לאפשר לחברי הכנסת
למלא את תפקידם, הכנסת תממן את הוצאות החניה של חבר הכנסת הנוסע ברכב
שהועמד לרשותו על-ידי הכנסת, כאשר החניה היא לצורך מילוי תפקידו של חבר
הכנסת. הוראה זו לא תחול על חבר הכנסת המקבל החזר הוצאות רכב, שכן ההחזר
הוא גלובלי ומגולם בו מרכיב ההוצאה לחניה, וכן לא תחול על חניה שאינה לצורך
מילוי תפקידו של חבר הכנסת.

ביום 4 באוגוסט השנה אני הנחתי את ההמלצה הזאת על שולחן חברי הכנסת, כמצוות
סעיף 55(א) לחוק הכנסת, התשנ"ד-1994, וביקשתי מחברי הכנסת להגיש השגות
להמלצה הזאת עד ליום 18 באוקטובר, שחל ביום שלישי האחרון, בהתאם לדרישת
התקנון. האם קיבלנו השגות?

אתי בן-יוסף:

לא קיבלנו.

היו"ר רוני בר-און:

הערות של החברים.

רוני בריזון:

אדוני היושב-ראש, צריך לומר שאין לי התנגדות למה שנאמר כאן. אני רק רוצה
לציין שעל פי הנהלים הנהוגים כבר היום בכנסת - ואני מעיד עלי - כאשר מגישים
קבלות חניה - חוץ מתעודת יושר, אני חושב - מצרפים כל דבר אפשרי, לרבות
תצהירים שאני חותם עליהם פעם, פעמיים ושלוש, שהכל נעשה אך ורק לצורך מילוי
תפקיד.

אני, שאין לי בן בצבא ולא הורים בבית אבות, בכל זאת חונה פה ושם שלא לצורך
תפקידי, וחלילה לי מלהגיש את הדברים האלה מפני שאני יודע שאני אינני יכול
להצהיר את כל ההצהרות שאנחנו מתבקשים.

בעצם, על-פי מה שנהוג היום בכנסת, אין בכלל אפשרות להגיש קבלות חניה אלא אם
כן הן לצורך מילוי תפקיד. האם אני צודק?

אבי לוי:

זה נכון. אנחנו פעלנו עד עכשיו לפי ההנחיות של הוראות התכ"ם בשירות
הציבורי.

רוני בריזון:

אין לי בעיה. אני פשוט מבקש לציין שזה כבר קיים. זה לא כאילו עד עכשיו
השתוללנו.

רשף חן:

אני שואל את חשב הכנסת. כאן יש הנחה שאלה שמקבלים החזר הוצאות רכב על רכבם
הפרטי - נושא החניה מגולם בתוך ההחזר הזה. האם זה נכון?

אבי לוי:

זה נכון. בכלל בשירות הציבורי, לגבי מי שמקבל אחזקת רכב - הוצאות החניה
מגולמות שם.

היו"ר רוני בר-און:

ובכן, מי בעד אישור המלצת הוועדה הציבורית, ירים את ידו.

ה צ ב ע ה

בעד - 5

נגד - אין

נמנעים - אין

המלצת הוועדה הציבורית בדבר תשלום עבור חניה במילוי תפקיד נתקבלה.

היו"ר רוני בר-און:

אני קובע שההמלצה הזאת של הוועדה הציבורית אושרה פה אחד.

אין לנו מאומה בשונות. תודה רבה, הישיבה נעולה.

הישיבה ננעלה בשעה 10:35.
