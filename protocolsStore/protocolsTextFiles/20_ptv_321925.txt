הכנסת העשרים

מושב שני

פרוטוקול מס' 107

מישיבת ועדת הכנסת

יום שלישי, ז' באדר א התשע"ו (16 בפברואר 2016), שעה 12:00

סדר היום:

1. הצעה לתיקון תקנון הכנסת בנושא "חובת הוועדות לקיים ישיבות פיקוח על
עבודת הממשלה".

2. הקמת ועדה מצומצמת-זמנית לדיון בהמלצות לשינויים בתנאי חברי-הכנסת
והיועצים הפרלמנטריים.

נכחו:

חברי הוועדה:

דוד ביטן – היו"ר

יואב בן צור

אורן אסף חזן

יואל חסון

אחמד טיבי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

עבדאללה אבו מערוף

אלי אלאלוף

משה גפני

יעל גרמן

יוסי יונה

קסניה סבטלובה

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  נעה בן שבת      –   יועצת משפטית, ועדת העבודה, הרווחה והבריאות
  --------------- --- ---------------------------------------------------
  שגית אפיק       –   יועצת משפטית, ועדת הכספים

  שמחה רוטמן      –   התנועה למשילות ודמוקרטיה

  יהודה עמרני     –   התנועה למשילות ודמוקרטיה
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

הצעה לתיקון תקנון הכנסת בנושא "חובת הוועדות לקיים ישיבות פיקוח על עבודת
הממשלה"

היו"ר דוד ביטן:

בוקר טוב. אני פותח את הישיבה על הצעה לתיקון תקנון הכנסת בעניין פיקוח על
עבודת הממשלה. נקרא לתזכורת את הנוסח שהונח.

ארבל אסטרחן:

הנוסח שהונח אומר שלפחות רבע מדיוני הוועדה בכל מושב של הכנסת יוקדשו
לפיקוח על עבודת הממשלה, ובכלל זה דיונים בהצעות לסדר-היום שהועברו לוועדה,
דיונים מהירים ודיונים בדיווחים לפי סעיף בתקנון שאומר ששר חייב לדווח
לוועדה פעם בכנס או דיווחים לפי חיקוק, ולמעט – מה שלא ייחשב דיוני פיקוח –
דיונים לאישור חקיקה או חקיקת משנה, וגם דיוני ועדת משנה לא יבואו במכסה
הזאת, וזה לא יחול על ועדת חוקה וועדת הכנסת.

היו"ר דוד ביטן:

לפי התקנון, 14 יום אחרי שהנחנו את התיקון, ולפני שהמליאה צריכה לאשר את
זה, אנחנו דנים בהסתייגויות. הסתייגות ראשונה, של חבר הכנסת עבדאללה אבו
מערוף. האמת שלא הבנתי את ההסתייגות, אז נראה למה אתה מתכוון.

עבדאללה אבו מערוף (הרשימה המשותפת):

כאן כתוב "בכלל זה דיונים בהצעה". אני רוצה יותר מרבע, אז אני מציע "לא
כולל דיונים בהצעות לסדר היום שיועברו לוועדה". אם אני רוצה יותר, אז לא
כולל.

היו"ר דוד ביטן:

אסביר מה המגמה. רוב ההליכים בוועדות זה חקיקה. אנחנו רוצים ליצור מצב
שלפחות 25% יהיו פיקוח על הממשלה, שזה גם אחד התפקידים של הוועדות. אבל חלק
מהפיקוח נעשה באמצעות הצעות לסדר של חברי הכנסת, כי הצעות לסדר זה לא
חקיקה. אז בואו נגיד שמישהו אמר שהממשלה לא בסדר בעניין עוטף עזה שהיה
בוועדת הכספים, שהיה ממש פיקוח. מדוע? נכנסו לעניין, הביאו את הפקידים,
גילינו שבאמת הייתה בעיה, יושב-ראש הוועדה נתן לה הנחיות אופרטיביות ובעצם
ניהל את המערכת. אז אי אפשר להגיד שזה לא פיקוח.

עבדאללה אבו מערוף (הרשימה המשותפת):

נכון, זה פיקוח.

יעל גרמן (יש עתיד):

הוא רוצה יותר מרבע.

היו"ר דוד ביטן:

נתנו לפחות רבע. אבל אני לא יכול לחייב. אם אני לא מכניס את ההצעות לסדר,
אז זה בעצם כמעט מגיע ל-50%. וזה יותר מדי במצב הנתון. היום הצעות לסדר,
בניגוד לקדנציות קודמות שהיו מורידים אותן, מצביעים לא להעביר לוועדה, כל
ההצעות לסדר עוברות לוועדה. כי אין אנשים, וכולם מסכימים להעביר. אז במצב
הזה, להעביר את כל ההצעות לוועדות, שלפעמים זה הרבה מאוד הצעות, ועוד זה לא
יהיה כלול בפיקוח? רק הצעה לסדר שהיא קשורה לפיקוח. אם הצעה לסדר לא קשורה
לפיקוח על הממשלה, אז אין לי שום בעיה. רק תצייני את זה: הצעות לסדר שהובאו
לוועדה שהן קשורות לפיקוח. אם זה קשור למשהו אחר, זה לא חל. מקובל.

יושב-ראש ועדת העבודה והרווחה, בבקשה.

יואל חסון (המחנה הציוני):

אפשר להירשם לזכות דיבור?

היו"ר דוד ביטן:

זכות דיבור על מה?

יואל חסון (המחנה הציוני):

על הנושא.

היו"ר דוד ביטן:

כבר דנו בפעם הקודמת. רשות הדיבור יכולה להיות על ההסתייגות, לא סתם באופן
כללי.

יואל חסון (המחנה הציוני):

אז אדבר על ההסתייגות.

אלי אלאלוף (יו"ר ועדת העבודה, הרווחה והבריאות):

אני מברך על ההחלטה לעשות יותר פיקוח על עבודת הממשלה. אבל אצלנו בוועדה יש
גם ועדות משנה, חמש ועדות משנה שעובדות ועושות רק פיקוח על הנושאים שקשורים
לאותן ועדות משנה. היינו רוצים שזה יילקח בחשבון. אי-אפשר למנות ועדות,
לחייב אותן לעבוד, והן עובדות מאוד קשה, אם זה בבריאות הנפש ואם זה בנגישות
וכו', בנושאים שהם כבדים ובודקים את המדינה. כל הוועדה לבריאות הנפש זה
פיקוח על הממשלה בתחומים האלה. כרגע אנחנו דנים בנושאים רבים, כמו הגיל
הרך. אי-אפשר להתעלם מהוועדות האלה.

הנושא השני, אי-אפשר להעמיס עלינו ולהתחיל רפורמה כל כך גדולה ללא תקופת
ניסיון, פיילוט. זה צריך להיות לתקופה מוגבלת. אחרי התקופה הזאת כדי לעשות
הערכת מצב ואז להחליט.

היו"ר דוד ביטן:

תמיד אפשר לעשות הערכת מצב. כמו שתיקנו את זה, אפשר לחזור.

אלי אלאלוף (יו"ר ועדת העבודה, הרווחה והבריאות):

אני לוקח כל כך ברצינות את ההנחיות ואת החוק, שהוא חוק חשוב בעיקרו, אבל
הוא מחייב לנסות אותו. כך אנחנו לא נעבוד.

היו"ר דוד ביטן:

אני מוכן ללכת לקראת בנושא של ועדות המשנה. אבל תראה מי קופץ. קופצות ועדות
העבודה, כספים, חוקה. למה הן קופצות? כי יש להן הרבה מאוד עבודה והן לא
מוכנות לוותר על סמכויות, לא מוכנות להעביר דיונים לוועדות אחרות. זה בדיוק
מה שדיברתי קודם, שיש לך הרבה מאוד עבודה ואין לך זמן לעשות את כל העבודה.
לכן אתם אומרים שזה גורם לבעיות.

אלי אלאלוף (יו"ר ועדת העבודה, הרווחה והבריאות):

את הנושא של הסמים והקנביס העברנו מהוועדה שלנו לוועדה חדשה.

היו"ר דוד ביטן:

קנביס זה ועדת הסמים.

אלי אלאלוף (יו"ר ועדת העבודה, הרווחה והבריאות):

לא נאבקנו.

היו"ר דוד ביטן:

בנושא של הקנביס יש סמכות מקבילה. יש את זה בבתי-משפט, סמכות מקבילה.

אלי אלאלוף (יו"ר ועדת העבודה, הרווחה והבריאות):

אנחנו ויתרנו על חלק מהסמכויות שלנו.

ארבל אסטרחן:

יש עוד דברים, כגון חקיקת משנה.

היו"ר דוד ביטן:

חקיקת משנה זו חקיקה לכל דבר. מה זה שייך לביקורת?

נעה בן שבת:

העניין הוא שחקיקת המשנה היא בעצם פעולה של הממשלה.

היו"ר דוד ביטן:

גם הצעת חוק ממשלתית זו פעולה של הממשלה. זה לא המבחן. המבחן זה ביישום
החלטות ממשלה ובשאלה איך הפקידים עובדים. לא כל דבר שהממשלה מביאה זה
פיקוח. אם כך, הכול זה פיקוח, גם הצעת חוק זה פיקוח.

שגית אפיק:

מה שמנסים פה לומר זה שיש ועדות גדולות, כמו ועדת העבודה והרווחה, ובוועדת
הכספים המצב אפילו חמור יותר, שכל תיקון אגרה בחקיקת משנה זה דיון לצורך
העניין. לכן רבע מהדיונים זו כמות מאוד מאוד גבוהה. אצלנו אנחנו ברירת מחדל
לכל אגרה שאין לה ועדה אחרת. זה החוק.

היו"ר דוד ביטן:

מדובר פה על פיקוח יזום של הוועדה. בוודאי שבכל תהליך גם שואלים שאלות, אז
זה לא נקרא פיקוח. אני רוצה שיהיה פיקוח של הממשלה בנושא של יישום החלטות
והפעולות שלהם, ולא סתם דיונים שמביאים את השר, הוא נואם, כולם מבסוטים
ואחרי שעה הולכים הביתה.

שגית אפיק:

אני מבינה, אבל השאלה איך אתה סופר את הרבע, מתוך מה. אם מחשבים אצלנו את
חקיקת המשנה, הרבע הופך להיות משהו משמעותי מאוד.

היו"ר דוד ביטן:

מיד נגיע אליכם. שמתי לב שהמנהלים והיועצים הם אלה שדוחפים את יושבי-הראש
בעניין הזה.

נעה בן שבת:

אצלנו לדעתי המצב עכשיו הוא שבלמעלה מ-50% מהזמן של הוועדה מתקיימים דיוני
פיקוח. השאלה היא אם צריך להגביל את זמן החקיקה. משמעות ההחלטה הזאת היא
הגבלת זמן החקיקה.

היו"ר דוד ביטן:

לא, אתם יכולים לעבוד גם ביום חמישי. אין שום בעיה. על הנושא של ועדות משנה
מיד נדבר. לדעתי בזה אפשר ללכת לקראת.

יואל חסון (המחנה הציוני):

אדוני, לא הייתי בתחילת החקיקה, ותודה שאתה מאפשר לי בכל זאת לדבר, כי לא
הייתי בארץ כשהתחלת את התהליך. אני חושב שזאת החלטה דרמטית וחשובה, שממקדת
את הכנסת לתפקיד הראוי שהיא צריכה להיות בו. אני חושב שעם השנים הכנסת
מפספסת בשני דברים עיקריים. הדבר הראשון, שחבר כנסת מן השורה חושב שמהותו,
תפקידו והישגיו הם בחקיקה. אנשים פה מחוקקים את עצמם לדעת. כמות החקיקה פה
היא בלתי הגיונית, היא לא סבירה.

יעל גרמן (יש עתיד):

הצעות החוק, לא החקיקה. החקיקה מעטה.

היו"ר דוד ביטן:

גם על זה רוצים לעשות רביזיה. בינתיים יש לי ויכוח עם גפני על זה.

יואל חסון (המחנה הציוני):

ריבוי הצעות החוק מוביל לצערי לחלק מהצעות חוק שהן בסוף אות מתה, שלא באמת
משנה את המציאות הישראלית ואת החברה הישראלית.

משה גפני (יהדות התורה):

אתם החלטתם להתאבד?

יואל חסון (המחנה הציוני):

אני לא מתאבד בכלל.

היו"ר דוד ביטן:

אתה עושה טעות גדולה. אבל אנחנו נדבר על זה.

יואל חסון (המחנה הציוני):

חבר הכנסת גפני, אני לא רואה בזה התאבדות. אני חושב שהתפקיד המרכזי של
הכנסת במדינת ישראל הוא פיקוח על הממשלה. לא ניהול הממשלה, לא ניהול
המדינה, פיקוח על עבודת הממשלה. הביצוע הוא בידי הרשות המבצעת. אנחנו הרשות
המחוקקת, שהיא אמורה לפקח על עבודת הממשלה. פיקוח על עבודת הממשלה הוא בין
השאר או בעיקר בוועדות, לפרטי פרטים.

אדוני יושב-ראש ועדת הכספים ויושבי-ראש הוועדה האחרים, מה שקורה בוועדות
הוא שזה הגיע למצב שהוועדות מתחילות לחשוב שהן מנהלות את משרדי הממשלה ושהן
מכנסות דיונים על דיונים ומוציאות סיכומי סיכומים, שלרוב סיכומי הסיכומים
הם לא יותר מסיכומי סיכומים, ואף אחד לא באמת עוקב אחרי הביצוע. יש ועדה
אחת, שהייתה לי הזכות להיות יושב-ראש שלה, הוועדה לביקורת המדינה - - -

היו"ר דוד ביטן:

גם לוועדת הכספים יש.

יואל חסון (המחנה הציוני):

אני מדבר על מה שאני הייתי יושב-ראש. אולי יום אחד אהיה גם בכספים, בעוד
מאה שנה כשגפני לא יהיה.

היו"ר דוד ביטן:

אני עושה עכשיו חוק גפני. יושב-ראש ועדת הכספים זה גפני.

יואל חסון (המחנה הציוני):

זאת תהיה הצעת חוק תקציבית חיובית, כי היא תחסוך הרבה מאוד כסף במשאים
ומתנים הקואליציוניים. כי יהיה ברור שהוא כבר שם, אז לא צריך לשלם מחירים.

בוועדה לביקורת המדינה, לדוגמה, נוצרה הלכה עם השנים, בגלל כל מיני מסורות
וגם בגלל האיום הגדול הזה של צו ההבאה, ששר שהתבקש להגיע לוועדה לביקורת
המדינה מעולם לא סירב. אגב, בתקופתי היה שר אחד שסירב במשך שנה לבוא
לוועדה, על דיון בדוח ביקורת שנגע לו ולענייניו, וכשהוא הבין שאני רציני
מאוד לגבי צו הבאה, תוך יומיים קיבלתי תשובה שהוא מגיע מיד. ההלכה הזאת לא
קיימת בכלל בוועדות האחרות. בכלל, התופעה שהתפתחה בקרב שרים, וראש הממשלה
אמר את זה בהקשר שיש לו כמה משרדים, שהם אומרים: יגיע המנכ"ל, יגיע ראש
האגף וכדומה. לכן אני קצת לא מבין את הערעור, חוץ מסעיף 9 של חבר הכנסת
גפני, שאני תומך במכתב שהוא כתב. אני לא מקבל את הערעור של יושבי-ראש
הוועדות האחרים. אני חושב, אדוני, שההתמקדות של הוועדות צריכה באמת להיות
על הפיקוח, גם אם זה במחיר של התייעלות של הדיונים.

מילה אחרונה על ההתייעלות, ואני אומר את זה שנים פה בכנסת. הוועדות בכנסת
הן פתוחות מדי. הן פתוחות מדי לא במובן החשיפה והשקיפות, כי זה ברור, כי הן
משודרות. לא יעלה על הדעת שבתהליך חקיקה כל אדם, שלפעמים גם אין לו הקשר
בכלל לדיון, מאפשרים לו לדבר, להעיר על החוק. זה לא קיים בשום פרלמנט אחר
בעולם.

אורן אסף חזן (הליכוד):

אבל זאת לא הבעיה שלך.

יואל חסון (המחנה הציוני):

זו כן הבעיה, אני אסביר לך למה. כי הדיונים מתארכים.

אורן אסף חזן (הליכוד):

זה עניין של ניהול יו"ר הוועדה.

יואל חסון (המחנה הציוני):

יושבי-ראש הוועדה טוענים שאין להם מספיק זמן. לכן אני אומר שהסיבה שאין
זמן, שדיונים על תקנה כזאת או אחרת שהיו אמורים להיות דיונים של שעה,
הופכים להיות דיונים של שעתיים, כי כל אחד מדבר בדיון. לחברי הכנסת מקציבים
שתי דקות, אבל כל אחד שבא לפה מדבר.

יוסי יונה (המחנה הציוני):

אז מה ההצעה, לא לאפשר להם להגיע?

היו"ר דוד ביטן:

הוא מתכוון שהליך החקיקה זה קודם כל חברי כנסת, ולא כל מיני אחרים ובסוף
להם אין זמן לדבר.

אלי אלאלוף (יו"ר ועדת העבודה, הרווחה והבריאות):

אני לא מבין את ההצעה של חבר הכנסת חסון. הוא מאריך את הדיון עכשיו, בניגוד
למה שהוא ממליץ לאחרים, הוא מדבר לא לעניין. אנחנו באנו לחוק ספציפי.

יואל חסון (המחנה הציוני):

זה הכי לעניין בעולם.

היו"ר דוד ביטן:

אני לא יכול למנוע מחברי הכנסת מלדבר על תוכן מסוים. זה עדיין לא בסמכות של
יושב-ראש ועדה.

אורן אסף חזן (הליכוד):

אלאלוף צודק.

היו"ר דוד ביטן:

חבר הכנסת יוסי יונה, בבקשה.

יוסי יונה (המחנה הציוני):

כמו אחרים שדיברו לפני, גם אני מברך על היוזמה הזאת ועל החוק הזה. אני חושב
שזה גם לאור ההידרדרות במעמדה של הכנסת כגוף מפקח על הפעילות של הממשלה.
אנשים באים לכאן, ואני ביניהם, כשהנעל לוחצת להם במקום שהיא לוחצת. אתן לכם
דוגמאות מהתחום של החינוך. אני לא חבר פורמאלי בוועדת החינוך, אבל שוהה שם
במפגשים רבים של ועדת החינוך, כי זה נושא שאני רואה אותו כחשוב מאוד.
לדוגמה, משרד החינוך בתקנות שלו מעלה את תשלומי ההורים לעתים קרובות מבלי
שהוא מבקש בכלל בקרה ופיקוח מוועדת החינוך של הכנסת.

הערה לגבי הדברים שאמר יואל חסון. בצר לנו, כי אנחנו לא יודעים איך זה עובד
שם, הבאנו הצעת חוק שאומרת שמחובתו של משרד החינוך בתחילת השנה לומר מהם
התשלומים שהוא הולך לגבות מההורים, והוא לא יפעל באופן פרטני וספונטני
במהלך השנה כדי לעשות שינויים כאלה ואחרים. אז לעתים אנחנו חשים צורך להביא
איזושהי הצעת חוק, בין אם היא תעבור או לא, משום שאנחנו שמים לב שהרבה
פעמים משרדי ממשלה לא שמים עלינו, על ועדות הכנסת.

יואל חסון (המחנה הציוני):

כי אין לך פיקוח. כי אתה לא משתמש בכלי הפיקוח.

יוסי יונה (המחנה הציוני):

עכשיו השאלה היא מהו המנגנון שבאמצעותו אני יכול לחייב את השר או את
הפקידות הבכירה של המשרד שלו לבוא לכאן. לפעמים אנחנו סוגרים דיון ואומרים:
הפקידות לא הגיעה, תודה רבה, אנחנו נועלים את הדיון משום שלא הייתה
התייחסות ראויה לבקשתה של הוועדה שיבואו ויציגו בפנינו את הדברים שאנחנו
רוצים עליהם פיקוח.

היו"ר דוד ביטן:

תודה. נתייחס לזה בסוף.

חבר הכנסת אלאלוף, נעשה איזושהי פשרה, כי יש משהו במה שאתה אומר על ועדות
המשנה. אבל אנחנו מעוניינים שגם מליאת הוועדה תדון, לא רק ועדות המשנה.
ועדות משנה לפעמים זה שני אנשים.

אלי אלאלוף (יו"ר ועדת העבודה, הרווחה והבריאות):

אדוני היושב-ראש, אנחנו באים מאתר הבנייה. זה לא פיקוח על מה שהממשלה לא
עושה?

היו"ר דוד ביטן:

בסדר גמור. אני לא אומר שלא. אני לא נכנס לגופו של עניין. מה שאני מציע,
שיהיה כתוב שגם ועדות המשנה, אבל שיהיה כתוב שגם המליאה צריכה לדון בחלק
מהישיבות. זה מוסכם עליך?

אלי אלאלוף (יו"ר ועדת העבודה, הרווחה והבריאות):

טוב מאוד.

ארבל אסטרחן:

בלי לקבוע כמה.

היו"ר דוד ביטן:

בלי לקבוע כמה.

יואל חסון (המחנה הציוני):

מה?

היו"ר דוד ביטן:

אם עכשיו הקימו ועדת משנה לוועדת הכספים לפקח על נושא מסוים והיא דנה, זה
גם חלק מהעניין. אבל גם המליאה צריכה לדון בחלק מהדיונים.

יעל גרמן (יש עתיד):

אז ביד אחת נתת ובאחרת לקחת. כי קודם נתת, לפי עבדאללה, ועכשיו אתה לוקח.

היו"ר דוד ביטן:

עבדאללה העלה את הנושא של הצעות לסדר. הצעות לסדר הן תמיד במליאה.

יעל גרמן (יש עתיד):

אמרת שאלה הן פיקוח ייכללו ברבע. במידה מסוימת נתת. פה אתה לוקח, כי אתה
אומר שניקח את סך כל הדיונים, גם בוועדות המשנה, וניקח רבע מהכול. זאת
אומרת שבמליאה יהיה פחות.

היו"ר דוד ביטן:

הצעות לסדר לא יכולות להידון בוועדת משנה, רק במליאה.

אורן אסף חזן (הליכוד):

קודם כל שיתחילו לדון בוועדות בהצעות לסדר שהגיעו מהמליאה.

היו"ר דוד ביטן:

מה שהוא מתכוון, שאם הוא הקים שתיים-שלוש ועדות משנה, אז למה לא לכלול את
זה בוועדות עמוסות? בוועדות שהן לא עמוסות, סביר להניח שהיושב-ראש יעשה את
הדיון במליאה. אני חושב שיש משהו בזה. אבל אנחנו רוצים שגם יהיו דיונים
במליאה. לכן נכתוב שזה בא בחשבון, אבל עדיין הוועדה צריכה לדון גם במליאה
בחלק מהישיבות.

יעל גרמן (יש עתיד):

אז למה לא לומר שסך הכול הדיונים במליאה ובוועדות המשנה יהיו לפחות רבע?

היו"ר דוד ביטן:

כתוב, זה ברור.

יעל גרמן (יש עתיד):

אז פה לא הורדת ולא הוספת.

ארבל אסטרחן:

נכון. יהיה רבע.

היו"ר דוד ביטן:

אנחנו לא משנים את הרבע, אבל אם היו חמישה דיונים בוועדת משנה על בריאות
הנפש, זה חלק מהעניין, אין לי בעיה. אבל שחלק מהדיונים יעשה במליאת הוועדה.

אתה מסיר את כל יתר ההסתייגויות?

אלי אלאלוף (יו"ר ועדת העבודה, הרווחה והבריאות):

כן.

אלעזר שטרן (יש עתיד):

יש לי שאלה קצרה לסדר. הרי מונחת לפנינו, לא לדיון של היום, הצעה שלך בכלל.

היו"ר דוד ביטן:

זה משהו נוסף, זה לא קשור.

אלעזר שטרן (יש עתיד):

מה שאני שואל, גם כשקבעת פה זמנים, האם זה לא חלק מזה?

היו"ר דוד ביטן:

איזה דברים אתה רוצה לקבוע פה? זה משהו כללי.

אלעזר שטרן (יש עתיד):

הגשת הצעה – ואגיד לך במאמר מוסגר שאני מברך על עצם הדיון הזה ועל כל התוכן
– שבאה לשרת את אותם דברים למעשה, את שיפור יעילות העבודה והאחריות של
ועדות הכנסת. האם לא נכון לדון בדברים האלה כמקשה?

היו"ר דוד ביטן:

יחד עם ההצעה השנייה שלי?

אלעזר שטרן (יש עתיד):

כן. זה בא לשרת את אותם דברים, את יכולת הכנסת לתפקד. אבל אי-אפשר להחליט
מראש מה אפשר ומה אי-אפשר. יותר מזה, יכול להיות שחלק מההסתייגויות פה
ייפתרו אם יתקבלו שם דברים, בהנחה שהעומס על הוועדות ישתנה כתוצאה ממה שאתה
אומר, שרמת החקיקה תפחת כתוצאה ממה שאתה אומר. ההצעה הזאת נכונה למציאות של
היום, אתה רוצה לשנות מציאות.

היו"ר דוד ביטן:

אני רוצה לשנות מציאות, אבל זה לא ישנה את המציאות לכיוון שאתה אומר. כי
ההצעה השנייה שלי מעמיסה על הוועדות דיונים שאין אותם היום. היום כמעט 90%
מהקריאות הטרומיות מתבטלות בהצבעה במליאה. ברגע שאנחנו נבטל את ההצבעה
בקריאה הטרומית ונעביר דיונים לוועדות על מנת שהן ידונו בחוקים - - -

אלעזר שטרן (יש עתיד):

אבל היא מפנה את יום רביעי לטובת עבודה בוועדות.

יואל חסון (המחנה הציוני):

רוצים לבטל את הטרומית?

היו"ר דוד ביטן:

יש הצעה מסוימת, נדון עליה. עוד לא דנו עליה.

יואל חסון (המחנה הציוני):

אדוני, אתה באת לקדנציה אחת?

היו"ר דוד ביטן:

לא, למה?

יואל חסון (המחנה הציוני):

הכול אתה רוצה לעשות עכשיו, בקדנציה אחת?

היו"ר דוד ביטן:

לא. אבל מה שלא בסדר ואפשר לשנות, נשנה.

יואל חסון (המחנה הציוני):

מה יישאר לך לקדנציה הבאה, אדוני?

היו"ר דוד ביטן:

בינתיים יש התנגדות קואליציונית רצינית על ההצעה השנייה. לדעתי חברי הכנסת
צריכים לקחת אותה בארבע ידיים, אבל לא ניכנס לזה.

משה גפני (יהדות התורה):

אני מודה לך, אדוני היושב-ראש. אני רוצה להגיד שאתה עושה פה מהפכה שאני לא
הורגלתי אליה. אני נמצא פה הכי הרבה שנים בכנסת מבין הנוכחים כאן מבין חברי
הכנסת. תמיד אמרו לנו, כשרצינו לעשות שינוי בתקנון, שהאבות המייסדים ידעו
מה שהם עושים. זה היה המשפט שעבר כחוט השני.

היו"ר דוד ביטן:

מי אמר את זה?

יואל חסון (המחנה הציוני):

האבות המייסדים.

משה גפני (יהדות התורה):

כשנבחרתי לכנסת אמר לי אז קורפו: תדע לך, יושב-ראש ועדה זה יותר מאפיפיור.
הוא מתחשב באנשים שנמצאים אצלו, יושב-ראש ועדה עושה מה שהוא רוצה, לא מתחשב
באף אחד. כל פעם כשהייתי שואל שאלות, היו אומרים לי: האבות המייסדים.

אני מברך אותך, אדוני יושב-ראש ועדת הכנסת, ואני לא חושב שבאת לקדנציה אחת.

היו"ר דוד ביטן:

אני לא אהיה כל החיים יושב-ראש ועדת הכנסת, אתה מסכים אתי?

יואל חסון (המחנה הציוני):

דווקא נחמד לנו שאתה יושב-ראש.

משה גפני (יהדות התורה):

יש דברים שאני חולק עליו מכל וכל. אני גם אמרתי לו את זה.

יואל חסון (המחנה הציוני):

מכל וכל?

משה גפני (יהדות התורה):

כן.

יואל חסון (המחנה הציוני):

לדוגמה?

משה גפני (יהדות התורה):

אני לא רוצה, כי אמרתי שאני אדבר אתו, אז אני לא רוצה לדבר בפומבי. אני
אדבר אתך, אדוני היושב-ראש, כמו שדיברנו. יש דברים חשובים. האבות המייסדים,
עם כל הכבוד, הם ציפו שיהיה שלב שבו יתחילו לעשות שינויים, ואתה עושה את
השינויים. אני יכול לתרום את חלקי במידה מסוימת. יש דברים שהם לא טובים, יש
דברים שהם מצוינים, שצריך לנער את המערכת.

אלעזר שטרן (יש עתיד):

אתה בעד רפורמים.

משה גפני (יהדות התורה):

אני בעד רפורמה, לא בעד רפורמים.

לגופו של עניין, החברים יודעים, אדוני היושב-ראש, מה זו ועדת כספים, מה
התפקיד שלה, במה היא עוסקת. אני בא עכשיו מדיון שעסק בחוק הסדרים, להביא
דירת ירושה, שיצטרכו לשלם על זה מס. קיימתי דיון מעקב על זה שבחוק ההסדרים
קבענו שהמשכנתאות יהיו באחוז פחות ממה שקורה בבנקים העסקיים. היו שני דיוני
מעקב היום אצלנו בגלל חוק ההסדרים.

היו"ר דוד ביטן:

מצוין. מה הבעיה?

משה גפני (יהדות התורה):

זה מצוין, כשיש לי על מה לעשות את זה. אבל אני רוצה להגיד מה התפקיד שלנו.
התפקיד שלנו זה קודם כל לאשר תקציב. אני לא יודע אם זה מוגדר עבודת פיקוח
על הממשלה. אם זה מוגדר עבודה על הפיקוח של הממשלה, יש לי כבר רבע
מהדיונים. התקציב מדבר על כל תקציב של כל משרד ממשלתי. אחרי זה תוסיף את
חוק ההסדרים. אנחנו עכשיו צריכים לשבת ולדון על חוקי הסדרים, שלצערי הרב הם
לא קטנים, הם חוקים גדולים. לא רק זה, חלק גדול מעבודת הוועדה זה לאשר
אגרות, מה שאין לאף ועדה.

היו"ר דוד ביטן:

אגרות זה לא פיקוח.

משה גפני (יהדות התורה):

זה לא פיקוח, אבל זה חלק גדול מהעבודה שלנו.

רועי פולקמן (כולנו):

גם תקציב זה לא פיקוח. הפיקוח זה ביצוע התקציב.

משה גפני (יהדות התורה):

נכון. אז בסדר, אני לא אעסוק בזה.

היו"ר דוד ביטן:

הוא טוען טענה, שבמכלול הזמנים יש לו דיונים על התקציב בחוק ההסדרים, שאת
זה צריך לשים בצד.

רועי פולקמן (כולנו):

זה ברור.

היו"ר דוד ביטן:

למרות שוועדת הכספים זה המיינסטרים של העניין של הפיקוח. יותר מכל ועדה
אחרת.

משה גפני (יהדות התורה):

יפה. ואז אני אומר, אני לא לעולם אהיה יושב-ראש ועדת הכספים, הראיה
שבקדנציה הקודמת לא הייתי.

היו"ר דוד ביטן:

אפשר להקים ועדת כספים מדף 1 עד דף 20, ועדת כספים מדף 21 עד דף 30 וכך
יהיה זמן לכולם. מה דעתך?

משה גפני (יהדות התורה):

לא.

יואל חסון (המחנה הציוני):

לא נראה לו, משום מה. אתם חלוקים על הנושא.

היו"ר דוד ביטן:

מכל וכל.

משה גפני (יהדות התורה):

על כל פנים, אדוני היושב-ראש, להטיל על ועדת הכספים – אגב, הרבה יותר מאשר
על ועדת החוקה. עם כל הכבוד, כל העסק של ועדת הכספים הוא העסק הזה. אני
מסכים שוועדת הכספים תפקח על עבודת הממשלה כמו כל הוועדות האחרות. אני מקבל
את זה בחפץ לב, שתקבע שאחת לתקופה מסוימת יבוא שר ויבוא המשרד שיציג.

היו"ר דוד ביטן:

הוא חייב לבוא, לפי הנוהל הקיים.

משה גפני (יהדות התורה):

בסדר, אז על זה אני עושה פיקוח. אבל מה פירוש שאני צריך לאשר אגרות, אני
צריך לאשר חקיקה? אצלנו אין חקיקה אידיאולוגית. יש חקיקה של הממשלה. אני לא
יכול לעשות את זה, אני לא יודע איך.

היו"ר דוד ביטן:

יש לך דיוני תקציב, דיוני אגרות, ואתה אומר בחוק ההסדרים שזה לוקח לך בערך
25% מהזמן.

משה גפני (יהדות התורה):

אגרות זה כל השנה.

היו"ר דוד ביטן:

אבל רוב האגרות זה פשוט, זה לא דבר כזה.

משה גפני (יהדות התורה):

חצי מהזמן, בוודאי. מה השאלה. אפילו את הספורטוטו אני צריך לאשר.

היו"ר דוד ביטן:

כמה נתנו לוועדת חוקה?

מזכירת הכנסת ירדנה מלר-הורוביץ:

החרגתם אותה.

היו"ר דוד ביטן:

בוועדת החוקה רוב העסק זה חוקים.

שגית אפיק:

אבל העברה תקציבית זה דיון. לחתוך מתוך זה רבע, זה מטורף.

היו"ר דוד ביטן:

גפני, נפחית לכם את זה ל-15%, לא 25%. רק לוועדת הכספים. זה בסדר? נתתי לך
פתרון.

ארבל אסטרחן:

זה לא יצא קצת מגוחך?

היו"ר דוד ביטן:

זה לא מגוחך. אצלו יש בעיה.

אורן אסף חזן (הליכוד):

אז יבואו כל ועדה אחרת.

היו"ר דוד ביטן:

לא, אין בעיה באף ועדה.

אורן אסף חזן (הליכוד):

יבואו לצורך העניין ועדות אחרות, ויש פה ועדות אחרות שיכולות להגיד את הדבר
הזה, ויטענו בדיוק את אותה טענה לגבי נושאים אחרים שהם דנים בהם כל השנה.

היו"ר דוד ביטן:

אני מכיר את הדיונים של הוועדות. הוועדות העיקריות הן ועדת הכלכלה, פנים,
כספים, עבודה ורווחה וחוץ וביטחון. לחוץ וביטחון אין בעיה, כי הרוב אצלם זה
פיקוח.

אורן אסף חזן (הליכוד):

יש בעיה, כי הם לא מתייצבים.

היו"ר דוד ביטן:

הם לא מתעסקים בחקיקה. בוועדת הפנים הוא לא מתלונן על זה, אז אין לי שום
בעיה. בוועדת הרווחה הוא התלונן אז הוא פתר את הבעיה באמצעות ועדות משנה.
נשארו ועדת הכספים וועדת החוקה. רוב הזמן של ועדת החוקה הוא בעצם חקיקת
ממשלה. הם חייבים לדון בהצעות לסדר, אז זה נותן להם חלק מהפיקוח. נשאר ועדת
הכספים. אנחנו צריכים להעביר את העיקרון. אם העיקרון מחייב אותנו כרגע
להתפשר, נתפשר קצת. מה שחשוב זה להעביר את העיקרון. בעוד שנה נראה איך זה
עובד ומה נעשה, ואם נצטרך לתקן.

רועי פולקמן (כולנו):

שני דברים לעניין הפיקוח. אחד, אני חושב שהמודל של ועדת משנה לפיקוח הוא
יציב יותר.

היו"ר דוד ביטן:

אני לא נכנס. כל יושב-ראש יעשה מה שהוא מבין. אני לא רוצה להיכנס לתקנון.

רועי פולקמן (כולנו):

יש הצעה לנוהל לדבר הזה. הדבר השני, לגבי הפיקוח, ודיברנו על זה, הוא כן
לשנות בתקנון שהחלטות ברוב מיוחס של ועדה סטטוטורית בכנסת יש להן אלמנט של
חיוב מסוים לדיון בממשלה. המקום של פיקוח יקרה כשוועדה בכנסת ברוב של שני
שלישים או אולי באישור ועדת הכנסת - - -

היו"ר דוד ביטן:

אני רוצה להסביר, ראיתי את זה. אבל זה מחייב אותי לתקן את החוק. אני לא
יכול לעשות את זה.

רועי פולקמן (כולנו):

אז רק אסביר את ההצעה. ההצעה אומרת שאם ועדת הכספים ברוב של שני שלישים
מקבלת החלטה, המשרד הממשלתי צריך לדון בזה בתוך 30 יום.

אחמד טיבי (הרשימה המשותפת):

אפשר להתפשר על 13%?

רועי פולקמן (כולנו):

הסעיף הזה היום בתקנון הכנסת, שמחייב תגובה של המשרדים, הוא חלש מאוד.
כיוון שבסוף מה זה תגובה? שולחים לך משהו סמלי.

מזכירת הכנסת ירדנה מלר-הורוביץ:

לא. אני מקבלת את התגובות, אני גם עושה מעקב ומעבירים את זה לוועדה. אם זה
לא מניח את דעתה של הוועדה, יכולה הוועדה לשבת.

רועי פולקמן (כולנו):

בדקנו את זה. רמת התגובות של משרדי הממשלה היא חלשה. הרצון הוא שברוב מיוחס
או יתקיים דיון במשרד הרלוונטי ובתוך 30 יום צריך להגיע השר או המנכ"ל
להתייחס לאותה סוגיה שהוועדה מעלה, או בתהליך אשרור של ועדת הכנסת צריך
לקיים על זה גם דיון בממשלה. היום, ואני שומע את זה לא מעט על דיונים של
ועדות הכנסת, אומרת לך הפקידות המקצועית: החלטה של ועדת כנסת לא רלוונטית.
חקיקה כן, החלטה לא רלוונטית. ועדת כנסת יכולה לקבל איזו החלטה שהיא רוצה,
זה לא מחייב שום דבר בדיון הממשלתי. ולכן האמירה שאם רוצים לחזק את כוח
הפיקוח של הוועדות, צריך לייצר את הדינמיקה הזאת שבה זה מחייב בתנאים
מסוימים את הדיון. ואז הפיקוח יקפוץ פלאים.

אלעזר שטרן (יש עתיד):

אגיד מה הבעיה. בהתנהלות של הממשלה הזאת יש הרבה יותר משרדי ממשלה כל הזמן
ופחות חברי כנסת שיכולים לעבוד.

היו"ר דוד ביטן:

ראיתי את הנייר שלך. אני לא אומר שאין בו היגיון. אנחנו לא נכנסים כרגע
לתוך העבודה של הוועדות. אנחנו כרגע מתקנים שחובה עליהם לקיים פיקוח.

רועי פולקמן (כולנו):

אז בוא ניתן להם כלים.

היו"ר דוד ביטן:

את הכלים אני לא יכול לתת בתקנון. אני צריך לשבת עם הממשלה. הרי זה עניין
של תהליך, הרי אתה לימדת אותי. אמרת לי לדבר, לעשות.

רועי פולקמן (כולנו):

רק הצעתי לו לדבר עם שרת המשפטים קצת.

משה גפני (יהדות התורה):

אני מציע 10%.

יואל חסון (המחנה הציוני):

מה זה, שוק?

היו"ר דוד ביטן:

עזוב, 15%.

משה גפני (יהדות התורה):

אם אני אראה שזה בסדר, נעלה את זה. אין לי עניין לא לפקח.

רועי פולקמן (כולנו):

אני מציע שזה יוצמד למע"מ. כמות הפיקוח תוצמד למע"מ.

אלעזר שטרן (יש עתיד):

גפני, אם היית מפקח יותר אולי היו פחות העברות. תחשוב על זה.

אחמד טיבי (הרשימה המשותפת):

אדוני היושב-ראש, אני חבר ועדת כנסת וועדת כספים. אני מבקש להתחשב בבקשתו
של יושב-ראש ועדת הכספים. זו ועדה מיוחדת. הוא הסביר את העיקרון של דיונים
בתקציב המדינה, ומי כמוני רוצה מעקב. לך לקראתו, 10%.

היו"ר דוד ביטן:

12% ונגמור.

אחמד טיבי (הרשימה המשותפת):

אבל אני ביקשתי 13%, למה אתה אומר 12%?

היו"ר דוד ביטן:

הוא אומר שזה לא טוב.

ארבל אסטרחן:

אז על חוקה לא תחול המכסה ועל כספים 12%. ירדת מכל יתר ההשגות?

משה גפני (יהדות התורה):

כן.

יואל חסון (המחנה הציוני):

אבל יש לי גם הסתייגות. סעיף 9 של גפני, שאנחנו רוצים לתמוך בו.

היו"ר דוד ביטן:

זה ירד. בואו נעביר את העיקרון. כי על מה שהוא הציע אני צריך לשבת עם
הממשלה.

אלעזר שטרן (יש עתיד):

אבל לא עשית כלום, נתת לו 12%, זו אותה מציאות.

משה גפני (יהדות התורה):

אבל אני נמצא בתוך העיקרון, מה שוועדת החוקה לא נמצאת.

יואל חסון (המחנה הציוני):

גפני, למה אתה לא מתייחס לסעיף שאתה כתבת?

משה גפני (יהדות התורה):

אני לא יכול.

היו"ר דוד ביטן:

זה סעיף שאני חייב לשבת עם הממשלה. אי-אפשר להפיל את זה עליו.

יואל חסון (המחנה הציוני):

אז כל השאר, הרפורמה לא שווה.

היו"ר דוד ביטן:

לא נוכן. זה תלוי בראשי הוועדות ואיך הם יתפקדו. עם כל הכבוד, אני לא מנהל
את הוועדות. מה שפולקמן הציע, במסגרת הזאת אנחנו נעשה דיון, ובדיון הזה
נביא גם את ההצעה שלו וגם את שלך ונראה איך אנחנו עובדים על זה. כרגע אני
לא נכנס לגופו של עניין איך.

יש הסתייגות שאני הגשתי לגבי מועד תחולה.

ארבל אסטרחן:

לא רשמנו את מועד התחילה של הסעיף, האם נעשה את זה מהמושב הבא או מהכנס
הבא.

היו"ר דוד ביטן:

מתי אתם רוצים להפעיל את זה?

יואב בן צור (ש"ס):

מהמושב הבא.

ארבל אסטרחן:

המושב הבא זה אחרי החגים.

היו"ר דוד ביטן:

מושב זה שנה. הכנס הבא זה אחרי פסח, במאי.

יואב בן צור (ש"ס):

אז במאי.

ארבל אסטרחן:

אבל אז באותו כנס זה יהיה אותם יחסים של רבע וכו'? כי אמרנו קודם על שנה.

היו"ר דוד ביטן:

כן. תמיד זה רבע.

ארבל אסטרחן:

נשאלתי על איזה ועדות זה חל. אני רוצה להבהיר שזה חל על כל הקבועות, וגם על
המיוחדות שהן לנושא, מעמד הילד, סמים ודברים כאלה. זה לא יחול למשל על
הוועדה של אלי כהן, שרק דנה בחוקים ואז היא לא עושה דיוני פיקוח.

היו"ר דוד ביטן:

נכון. עוד מעט אתם רוצים להעביר לה את כל הדיונים של הוועדות. זה כבר עניין
אחר. בסוף נגיד שההחלטה היא שכל הדיונים יהיו בוועדת הרפורמות, ונראה מה
היא נותנת לנו.

מי בעד התקנון, עם כל השינויים שעשינו? חבר הכנסת חסון, אתה לא רוצה להצביע
על זה?

יואל חסון (המחנה הציוני):

לא. אני לא מבין למה.

היו"ר דוד ביטן:

אמרתי לך שמה שמדובר בסעיף 9 נעשה דיון נוסף, ואז נעשה אולי עוד תיקונים.
אבל אנחנו צריכים להגיע להסכם עם הממשלה. כמו שעשינו עם שעת שאלות, אז
הגענו להסכם.

אורן אסף חזן (הליכוד):

אדוני היושב-ראש, רק דבר אחד, ואני מבקש שתיתן לזה התייחסות בעתיד, למציאות
שבה הצעות לסדר שנידונות במליאה ועוברות אחר כך לוועדות לא מגיעות לעולם
לוועדות. פיקציה.

היו"ר דוד ביטן:

שלחה לנו חברת הכנסת איילת נחמיאס ורבין שנקצוב זמן לעניין הזה, כי יש
לקונה בתקנון.

יואל חסון (המחנה הציוני):

אדוני, אני לא רוצה פה לעשות מהלך ולהפיל לך את ההצעה, כי אני לא מתנגד
אליה עקרונית. אני רק אומר שבהתייחסות לסעיף 9 אני צריך לקבל יותר ערבויות.

היו"ר דוד ביטן:

קבענו כלל ואנחנו נותנים ליושבי הראש לעשות את הפיקוח במסגרת הוועדה. מה
שמוצע בסעיף 9 ומה שהציע חבר הכנסת פולקמן, יכול להיות שזה יחייב שינוי
חקיקה, יכול להיות שזה יחייב ישיבות עם הממשלה על מנת להגיע לתיאום מסוים.
אני לא מאמין שהם יתנגדו לדברים האלה. לכן זה לוקח זמן. כרגע אנחנו נעשה את
המעטפת שמחייבת חלק מהישיבות לקיים פיקוח. לא הגדרנו איזה פיקוח, מתי ואיך.
אנחנו משאירים את זה לוועדות. אני מבטיח שנעשה גם על זה דיון.

מי בעד? מי נגד?

הצבעה

בעד – 7

נגד – אין

נמנעים – אין

ההצעה התקבלה.

אורן אסף חזן (הליכוד):

פה אחד, לא?

היו"ר דוד ביטן:

כן.

הקמת ועדה מצומצמת-זמנית לדיון בהמלצות לשינויים בתנאי חברי הכנסת והיועצים
הפרלמנטריים

היו"ר דוד ביטן:

לפני 13 שנה הייתה ועדה מצומצמת של ועדת הכנסת, שבדקה את כל הנושא של
זכויות חברי כנסת ועוזרים, והנושא של הקשר עם הציבור וכו'. היא ישבה עם
ועדת הפרופסורים, הוועדה הציבורית, והגיעה להבנות ואז נעשו דברים. בזמן
האחרון אני יותר ויותר מקבל פניות מחברי כנסת על כל מיני דברים קטנים, שכל
דבר אומרים בחשבות שצריך את הוועדה הציבורית. אני לא מוכן על כל דבר לפנות
לוועדה הציבורית.

יואל חסון (המחנה הציוני):

כמו מה? איזה דברים?

היו"ר דוד ביטן:

אתן דוגמה. בנושא של הקשר עם הציבור יש מה העילות שאתן אתה יכול לעשות
שימוש. בא חבר הכנסת כבל ואומר: כשאני יוצא לכנס בתל-אביב, שזה חלק מהקשר
עם הציבור, העוזרת שלי מגיעה עם הרכב שלה. היא חונה, משלמת 60 שקל. למה
שהיא לא תקבל החזר מהקשר עם הציבור? זה לא ברשימה, אומר החשב. אמרתי לו
שיפעיל קצת את הראש, הפרשנות צריכה להיות פרשנות רחבה, לא פרשנות מצרה. כי
העיקר של התקציב הזה צריך להיות לפעילות של חברי הכנסת עם האזרחים.

קיבלתי את העמדה של היושב-ראש, שמכיוון שעברו 13 שנה אנחנו נקים ועדה
מצומצמת של ועדת הכנסת שתשב על זה ותגבש את כל הנושאים שלדעתנו עם חלוף
הזמנים שווה לשנות אותם. הם ישבו עם הוועדה הציבורית, נראה למה אפשר להגיע
ואז נדון.

יואל חסון (המחנה הציוני):

ועדיין הוועדה הציבורית היא זאת שתכריע?

היו"ר דוד ביטן:

לא. הנוהל הוא פשוט, הוועדה הציבורית קובעת משהו. אם היא מסכימה לוועדת
הכנסת, אז אין בעיה.

יואל חסון (המחנה הציוני):

המנגנון נשאר אותו מנגנון, אתה רק מציע ועדת משנה?

היו"ר דוד ביטן:

אני רוצה ועדה שתמליץ לנו, אחרי שהיא יושבת ודנה, מה היא עושה.

יואל חסון (המחנה הציוני):

אני הבנתי משהו אחר.

היו"ר דוד ביטן:

אבל אני מעדיף שהם גם ישבו אתם למשהו לא פורמאלי.

יואל חסון (המחנה הציוני):

לא מוקמת כאן ועדה שהולכת להיות אלטרנטיבה לוועדת הציבורית?

היו"ר דוד ביטן:

לא.

יואל חסון (המחנה הציוני):

אם הוועדה המצומצמת לצורך העניין תחליט שעוזר פרלמנטרי יוכל לקבל החזר על
חנייה, כמו שדיברת, זה יגיע לוועדה הציבורית, ואז זה הנוהל הרגיל של הוועדה
הציבורית. זה לא משתנה.

היו"ר דוד ביטן:

לא משתנה.

יואל חסון (המחנה הציוני):

אם זה לא משתנה, זה בסדר.

היו"ר דוד ביטן:

בוודאי שלא משתנה. למרות שאני חושב שהוועדה הציבורית לא צריכה להתעסק
בקטנות.

יואל חסון (המחנה הציוני):

אנחנו בסיעת המחנה הציוני, ולדעתי ברוב סיעות האופוזיציה, מתנגדים לפגיעה
בסמכויותיה של הוועדה הציבורית.

היו"ר דוד ביטן:

אמרתי שזה לא פוגע.

יואל חסון (המחנה הציוני):

אני אומר את דעתי לפרוטוקול, כי זה חשוב. אנחנו רוצים שמסלול העבודה מול
הוועדה הציבורית ימשיך כפי שהוא היום.

היו"ר דוד ביטן:

כרגע הוא ממשיך. אני לא חייב להקים ועדת משנה. אתם רוצים שאני לא אקים, אני
לא אקים. מה בדיוק העניין? אני מקים ועדה של חברי הוועדה, שיושבת, חושבת,
רואה אילו שינויים צריך לעשות, יושבת מול הוועדה הציבורית. אם היא מצליחה
להגיע אתם לסיכומים, בסדר. אם לא, נביא את זה בנוהל הרגיל. מה לא בסדר בזה?
אני לא מבין את הדיון.

יואל חסון (המחנה הציוני):

הייתה תחושה, שאני שמח שהיא לא כזאת, שכאילו מנסים להקים ועדה שתחליף את
הוועדה הציבורית.

יואב בן צור (ש"ס):

מה פתאום?

היו"ר דוד ביטן:

מה שאמרת זה נכון. אני לא חושב שעל כל שטות צריך לפנות לוועדה הציבורית. יש
דברים גדולים, כמו גודל התקציב של קשר עם הציבור, שעל זה תחליט הוועדה
הציבורית. וכן העלאות שכר, תוספת עוזרים. אבל על כל שטות של 100 שקל החשב
אומר לפנות לוועדה הציבורית. אבל קיבלתי את העמדה של יושב-ראש הכנסת וישבתי
אתו ועם המנכ"ל וקבענו שנעשה תהליך כמו שהיה לפני 13 שנה. אני מאמין
שהתהליך הזה הוא בסדר גמור.

יואל חסון (המחנה הציוני):

ועדת משנה היא מצוינת. אני אהיה גם חלק ממנה.

היו"ר דוד ביטן:

אני לא רוצה יותר מדי אנשים.

יואל חסון (המחנה הציוני):

אבל יש נציגות למחנה הציוני.

אורן אסף חזן (הליכוד):

גם אני רוצה להיות חבר בוועדה.

היו"ר דוד ביטן:

אם אני הולך להקים ועדת משנה בגודל הוועדה, אז אין צורך בוועדת משנה.

אלעזר שטרן (יש עתיד):

אני מוותר על המקום שלי.

היו"ר דוד ביטן:

חבר'ה שלך ביקשו שילין יהיה. אבל הוא לא חבר ועדה. אני לא יכול לשים בוועדת
משנה מי שלא חבר ועדה.

אורן אסף חזן (הליכוד):

יש לי טיעון טוב למה אני רוצה להיות בוועדה. כי אני לא מפחד להגיד דברים או
לדרוש דברים שאחר כך מתפרשים לא טוב בציבור. אני מתנגד לפופוליזם. אני אהיה
סולידי.

היו"ר דוד ביטן:

אתה מסוגל להיות סולידי? אוי ואבוי.

אנחנו נקים ועדה מצומצמת.

יואל חסון (המחנה הציוני):

ועדת משנה. יש תקנון וכללים.

היו"ר דוד ביטן:

איפה כתוב שלא יעשו ועדה מצומצמת? אבל בסדר, אני לא רוצה להתווכח על זה.
נקים ועדת משנה. ועדת המשנה הזאת תשב, תפעיל את הראש, תחשוב, תשמע חברי
כנסת. אחרי גיבוש כל העניין ישבו עם הוועדה הציבורית לישיבה לא פורמאלית,
אם היא תסכים, אחד לאחד. יש הרבה דברים שלדעתי הם יקבלו, כי זה הגיוני. מה
שלא יגיעו להסכם ועדיין הוועדה שלנו תמליץ, או חברי כנסת שלא חברי ועדה גם
יכולים להעלות טיעונים, וועדת הכנסת תחליט עליהם, אז יתחיל התהליך הרגיל.

יואל חסון (המחנה הציוני):

האם התהליך הזה הוא תהליך שפוגע בצורה כלשהי בסמכויות הוועדה הציבורית?

היו"ר דוד ביטן:

לא. אבל אמרתי לך את זה אלף פעם. כמה פעמים אני יכול להגיד את זה?

יואל חסון (המחנה הציוני):

רציתי לוודא את זה, זה הכול.

ארבל אסטרחן:

במקום פנייה פרטנית לוועדה הציבורית, תהיה פנייה של ועדה.

היו"ר דוד ביטן:

יהיה דיון. אני לא יכול כל היום לקבל מכתבים מחברי כנסת ואני לא מוכן על כל
שטות לפנות לוועדה. לכן אמרתי שנעשה פעם אחת פיילוט על זה, נשב ונגמור
עניין. לא מדובר פה על דברים גדולים.

יואל חסון (המחנה הציוני):

זו ועדת משנה מוקצבת בזמן לפיילוט?

היו"ר דוד ביטן:

חודש זה מספיק?

ארבל אסטרחן:

מי יעמוד בראשה?

היו"ר דוד ביטן:

מרב מיכאלי.

ארבל אסטרחן:

אל תקצוב לה זמן. הם ירצו לפנות לחברי הכנסת.

היו"ר דוד ביטן:

אם מרב תרצה, היא תהיה היושבת-ראש. אם לא, מישהו אחר יהיה. החברים האחרים
הם יואב בן צור, יואל חסון, אורן חזן ויואב קיש.

אני מעדיף את מרב מיכאלי כיושבת-ראש, כי שמעתי אותה מדברת על זה הרבה
פעמים. היא לא מסתכלת על זה בצורה של אופוזיציה וקואליציה, אלא עניינית.

יואל חסון (המחנה הציוני):

אני מוותר על עצמי. שמרב תחליט אם היא רוצה להיות יושבת-ראש, ואם לא אז
נדבר על זה.

היו"ר דוד ביטן:

טוב. אז נשים את אייכלר במקום יואל חסון. מי בעד? מי נגד?

הצבעה

בעד – רוב

נגד – אין

נמנעים – אין

הרכב הוועדה אושר.

היו"ר דוד ביטן:

כמה זמן?

ארבל אסטרחן:

אני לא יודעת אם יש מה לקצוב. אלה אנשים שאין להם אינטרס לעשות את זה.

היו"ר דוד ביטן:

יואל, למה אתה לא רוצה להיות? דווקא אתה יכול לתרום לוועדה הזאת.

יואל חסון (המחנה הציוני):

מה ההרכב הסיעתי שיש שם?

היו"ר דוד ביטן:

אין הרכב סיעתי.

ארבל אסטרחן:

יוצא שיש רק אחד מהאופוזיציה.

היו"ר דוד ביטן:

אז תצטרף גם אתה.

יואל חסון (המחנה הציוני):

טוב, אני אצטרף. אבל עשינו הצבעה.

היו"ר דוד ביטן:

לא נורא. זה לא עתיד המאה. במקום אייכלר. תמיד הפרשנות פה היא פרשנות לא
הגיונית.

יואל חסון (המחנה הציוני):

אם אין פגיעה בוועדה הציבורית, זה באמת לא משנה.

היו"ר דוד ביטן:

כרגע אין.

הישיבה ננעלה בשעה 13:30.
