הכנסת העשרים-ושלוש

מושב שני

פרוטוקול מס' 99

מישיבת ועדת הכנסת

יום שלישי, ז' בטבת התשפ"א (22 בדצמבר 2020), שעה 21:40

סדר-היום:

<< נושא >> 1. הקדמת הדיון בהצעת חוק המקרקעין (תיקון מס' 34) (התקנת מערכת
לייצור חשמל מאנרגיית חשמל או מתקן אגירה בבית משותף), התשפ"א–2020
(מ/1377), לפני הקריאה השנייה והשלישית – בקשת יושב-ראש הוועדה המשותפת
לדיון בהצעת החוק האמורה. << נושא >>

<< נושא >> 2. בקשת הממשלה להקדמת הדיון בהצעות חוק הבאות, לפני הקריאה
הראשונה:

  א. הצעת חוק-יסוד: משק המדינה (תיקון מס' 11 והוראת שעה לשנת 2021)
  (מ/1380).

  ב. הצעת חוק יסודות התקציב (תיקון מס' 53) (שנת תקציב המשכי),
  התשפ"א-2020 (מ/1381).

  ג. הצעת חוק השכר הממוצע (הוראת שעה – נגיף הקורונה החדש), התשפ"א-2020
  (מ/1382). << נושא >>

נכחו:

חברי הוועדה:

תהלה פרידמן – היו"ר

סמי אבו שחאדה

איתן גינזבורג – באמצעים מקוונים

עוזי דיין

עמית הלוי

בועז טופורובסקי

אופיר כץ

אוסנת הילה מארק

מיכאל מלכיאלי

חמד עמאר

יצחק פינדרוס

טלי פלוסקוב

חברי הכנסת:

מיקי חיימוביץ' – יו"ר ועדת הפנים והגנת הסביבה

מאי גולן

מיקי לוי

יבגני סובה

אוסאמה סעדי

עודד פורר

מוזמנים:

איתי טמקין – סגן הממונה על תקציבים, משרד האוצר

שירה עמיאל בן אבא – רכזת מאקרו, משרד האוצר

ייעוץ משפטי:

ארבל אסטרחן

מנהלת הוועדה:

נועה בירן-דדון

רישום פרלמנטרי:

רונית רבי

<< נושא >> 1. הקדמת הדיון בהצעת חוק המקרקעין (תיקון מס' 34) (התקנת מערכת
לייצור חשמל מאנרגיית חשמל או מתקן אגירה בבית משותף), התשפ"א–2020
(מ/1377), לפני הקריאה השנייה והשלישית – בקשת יושב-ראש הוועדה המשותפת
לדיון בהצעת החוק האמורה << נושא >>

<< יור >> היו"ר תהלה פרידמן: << יור >>

ערב טוב, אני פותחת את הדיון של ועדת הכנסת. החלק הראשון שלנו זאת הבקשה של
יושבת-ראש ועדת הפנים להקדים את הדיון בהצעת חוק המקרקעין (תיקון מס' 34)
(התקנת מערכת לייצור חשמל מאנרגיית חשמל או מתקן אגירה בבית משותף), לקראת
קריאה שנייה ושלישית.

<< דובר >> מיקי חיימוביץ' (יו"ר ועדת הפנים והגנת הסביבה): << דובר >>

אני שמחה ואפילו מתרגשת להביא בפניכם את הצעת החוק הזאת שעמלנו עליה בתקופה
האחרונה. זאת הצעה שתעשה מהפכה בכל תחום הפאנלים הסולאריים על גגות של בתים
משותפים. זה חלק מהמאמץ של מדינת ישראל לעמוד ביעדי הפליטות והיעדים של
אנרגיה מתחדשת, שהיא התחייבה עליהם לא מזמן, לקראת 2030, 30% ב-2030. המהלך
הזה בעצם יאפשר להתקין פאנלים סולאריים על גגות על ידי רוב של שני-שליש
בבתים משותפים. זאת הצעת חוק שהועברה בשיתוף עם ועדת החוקה, חוק ומשפט ביחד
עם יושב-ראש הוועדה יעקב אשר. וזהו. אנחנו מאוד ממהרים.

<< דובר >> בועז טופורובסקי (יש עתיד-תל"ם): << דובר >>

אחר כך אני רוצה לדבר.

<< דובר >> מיקי חיימוביץ' (יו"ר ועדת הפנים והגנת הסביבה): << דובר >>

בסדר גמור. הצעת החוק מאוד חשובה, וחשוב שהיא תעבור עוד הלילה בגלל שהיא
באמת מהווה זרז לכל השוק הזה, וזה משהו שבעיני יצעיד את ישראל קדימה. אז
אני מאוד מבקשת מחברי הוועדה להצביע בעד כדי שנוכל להעלות את ההצעה במליאה.
תודה.

<< דובר >> בועז טופורובסקי (יש עתיד-תל"ם): << דובר >>

אני רק רוצה להזכיר שההצעה הזאת ממוזגת עם הצעת חוק פרטית שלי שהגשתי.

<< דובר >> מיקי חיימוביץ' (יו"ר ועדת הפנים והגנת הסביבה): << דובר >>

נכון.

<< דובר >> בועז טופורובסקי (יש עתיד-תל"ם): << דובר >>

אז גם אני מתרגש מאוד מעצם הקדמת הדיון ובטח מההצבעה על זה היום. זה אמור
לעלות היום להצבעה, נכון?

<< דובר >> מיקי חיימוביץ' (יו"ר ועדת הפנים והגנת הסביבה): << דובר >>

כן.

<< יור >> היו"ר תהלה פרידמן: << יור >>

ברכות לחברי הכנסת יחימוביץ' וטופורובסקי שמצליחים היום להשיג משהו טוב.
כיף.

<< דובר >> עמית הלוי (הליכוד): << דובר >>

החוק הוא למקרה שמה? ששליש לא מעוניין?

<< דובר >> בועז טופורובסקי (יש עתיד-תל"ם): << דובר >>

הוא מהפכה.

<< דובר >> עמית הלוי (הליכוד): << דובר >>

הוא מחייב? הוא כופה על בניין משותף?

<< דובר >> יצחק פינדרוס (יהדות התורה): << דובר >>

אם שני-שליש הסכימו, כן, זה כופה על השליש שלא הסכימו.

<< דובר >> עמית הלוי (הליכוד): << דובר >>

כופה על השליש.

<< דובר >> מיקי חיימוביץ' (יו"ר ועדת הפנים והגנת הסביבה): << דובר >>

כן. שלא יצטרכו 100%.

<< יור >> היו"ר תהלה פרידמן: << יור >>

עוד מישהו רוצה להתייחס?

<< דובר >> בועז טופורובסקי (יש עתיד-תל"ם): << דובר >>

אבל הוא נותן להם ליהנות מזה.

<< יור >> היו"ר תהלה פרידמן: << יור >>

מי בעד? מי נגד? נמנע?

הצבעה

בעד – 7

נגד – אין

נמנעים – אין

אושר.

<< יור >> היו"ר תהלה פרידמן: << יור >>

פה אחד.

<< דובר >> מיקי חיימוביץ' (יו"ר ועדת הפנים והגנת הסביבה): << דובר >>

אני מאוד מודה לכם. תודה רבה.

<< נושא >> 2. בקשת הממשלה להקדמת הדיון בהצעות חוק הבאות, לפני הקריאה
הראשונה: 1. הצעת חוק-יסוד: משק המדינה (תיקון מס' 11 והוראת שעה לשנת
2021) (מ/1380). 2. הצעת חוק יסודות התקציב (תיקון מס' 53) (שנת תקציב
המשכי) (מ/1381). 3. הצעת חוק השכר הממוצע (מ/1382) << נושא >>

<< יור >> היו"ר תהלה פרידמן: << יור >>

סעיף ב' לסדר-היום שלנו: בקשת הממשלה להקדמת הדיון בשלוש הצעות חוק שצריכות
לעלות הלילה ועכשיו. הראשונה זאת הצעת חוק-יסוד: משק המדינה (תיקון מס' 11
והוראת שעה לשנת 2021), אני מניחה שתכף נקבל על זה הסבר גם מאיתן וגם ממשרד
האוצר; הצעת החוק השנייה היא הצעת חוק יסודות התקציב; והצעת החוק השלישית
היא הצעת חוק השכר הממוצע. משרד האוצר, אם תוכל לנמק את הבקשה. אתה מנמק את
שלושתן?

<< דובר >> איתי טמקין: << דובר >>

ערב טוב, כן.

<< יור >> היו"ר תהלה פרידמן: << יור >>

קדימה.

<< דובר >> איתי טמקין: << דובר >>

נתחיל מהשתיים הראשונות, כי הן ביחד, והשלישית נפרדת. שתי הצעות החוק
הראשונות באות להסדיר את אופן עבודת הממשלה תחת תקציב המשכי. בעצם מה חוקי
העבודה? כשיש לנו תקציב המשכי אנחנו נכנסים לשנת 2021 עם תקציב המשכי. הדבר
הזה היה ידוע לאורך כל התקופה האחרונה, שבכל מקרה חלק מסוים משנת 2021
יתחיל כתקציב המשכי.

אנחנו נכנסים לתקציב הזה השנה עם כמה מאורעות ייחודיים. אחד זה תקציב
הקורונה שגוזר הרבה הוצאות בשנה הבאה; שתיים, גידול בהוצאות החוב. שני
הדברים האלה ביחד גורמים למצב שאם לא מתקנים את החוק, ההוצאות הכבדות על
החוב ועל הקורונה ינגסו בצורה לא פרופורציונלית בתקציב משרדי הממשלה,
ומשרדי הממשלה יצטרכו בצורה הזאת לספוג קיצוץ חסר תקדים של עשרות רבות של
אחוזים. אז דבר ראשון שאנחנו עושים בהצעת החוק הזאת, אנחנו מפרידים את
התקציב לשלושה חלקים: חוב, קורונה, ותקציב משרדים, ובעצם אומרים לגבי החוק
שהוא יוכל לפעול ללא מגבלה. הקורונה תפעל בהתאם למגבלות שחוקקתם פה בכנסת
בקופסאות הקורונה.

<< דובר >> מיקי לוי (יש עתיד-תל"ם): << דובר >>

אבל יש לקורונה תג מחיר.

<< דובר >> איתי טמקין: << דובר >>

לקורונה יש תג מחיר, נכון.

<< דובר >> מיקי לוי (יש עתיד-תל"ם): << דובר >>

שמתם 50 ו-?

<< דובר >> איתי טמקין: << דובר >>

52.

<< דובר >> מיקי לוי (יש עתיד-תל"ם): << דובר >>

52 מיליארד שקלים תג מחיר.

<< דובר >> איתי טמקין: << דובר >>

נכון.

<< דובר >> מיקי לוי (יש עתיד-תל"ם): << דובר >>

אם אתה אומר בהתאם, אז איך אתה יודע? למה דווקא 52 ולא 22?

<< דובר >> איתי טמקין: << דובר >>

כל ה-52 האלה הם בעצם נגזרות של חוקים ושל החלטות שכבר התקבלו בשנת 2020.
לדוגמה, אם החלטתם פה בכנסת על מענקים עד ליוני - - -

<< דובר >> יצחק פינדרוס (יהדות התורה): << דובר >>

זה כבר קיים.

<< דובר >> מיקי לוי (יש עתיד-תל"ם): << דובר >>

המענק של 750 בלי הבחנה לכל אזרחי מדינת ישראל בתוך זה?

<< דובר >> איתי טמקין: << דובר >>

לא.

<< דובר >> יצחק פינדרוס (יהדות התורה): << דובר >>

בוצע.

<< דובר >> איתי טמקין: << דובר >>

הוא כבר כולו בוצע בשנה שעברה, הוא לא ב-52 האלה.

<< דובר >> מיקי לוי (יש עתיד-תל"ם): << דובר >>

אני שואל - - -

<< דובר >> יצחק פינדרוס (יהדות התורה): << דובר >>

הוא לא ב-52. השארית של אותם 120 - - -

<< דובר >> איתי טמקין: << דובר >>

136.

<< דובר >> יצחק פינדרוס (יהדות התורה): << דובר >>

130 שלא בוצע.

<< דובר >> חמד עמאר (ישראל ביתנו): << דובר >>

אתה אומר שכל דמי האבטלה שאנחנו משלמים עד יוני נכללים בתוך ה-52?

<< דובר >> איתי טמקין: << דובר >>

כן.

<< דובר >> חמד עמאר (ישראל ביתנו): << דובר >>

ואם אנחנו לא מאשרים את זה ולא מעבירים את זה מה אנחנו עושים?

<< דובר >> איתי טמקין: << דובר >>

אם אתם לא מאשרים את זה המענקים האלה ימשיכו להיות משולמים, אבל המקור שלהם
יהיה תקציבי משרדי הממשלה, ואז תקציבי משרדי הממשלה - - -

<< דובר >> בועז טופורובסקי (יש עתיד-תל"ם): << דובר >>

וביטוח לאומי.

<< דובר >> טלי פלוסקוב (הליכוד): << דובר >>

אסור לזה להגיע.

<< דובר >> מיקי לוי (יש עתיד-תל"ם): << דובר >>

פחות בזבוז כסף. אחלה.

<< דובר >> טלי פלוסקוב (הליכוד): << דובר >>

באמת? מבסיס התקציב?

<< דובר >> בועז טופורובסקי (יש עתיד-תל"ם): << דובר >>

אתה אמור להיות בעד.

<< דובר >> איתי טמקין: << דובר >>

והדבר הזה ירד - - -

<< דובר >> מיקי לוי (יש עתיד-תל"ם): << דובר >>

שתיים-עשרה בלילה. שלוש שנים אין תקציב?

<< דובר >> טלי פלוסקוב (הליכוד): << דובר >>

אז מה? אז עכשיו באים עם פתרון - - -

<< דובר >> מיקי לוי (יש עתיד-תל"ם): << דובר >>

אה, אז מה. אז מה.

<< דובר >> טלי פלוסקוב (הליכוד): << דובר >>

עכשיו באים עם פתרון ואתה אומר דברים כאלה?

<< דובר >> מיקי לוי (יש עתיד-תל"ם): << דובר >>

אז מה. בסדר.

<< דובר >> טלי פלוסקוב (הליכוד): << דובר >>

עדיין אנחנו לא יכולים להרשות לעצמנו.

<< דובר >> בועז טופורובסקי (יש עתיד-תל"ם): << דובר >>

עכשיו אתם נזכרים? ככה אתם חסרי אחריות? בלי תקציב?

<< דובר >> טלי פלוסקוב (הליכוד): << דובר >>

אנחנו כל הזמן אמרנו, תקראו בבקשה למישהו אחר, לא אלינו.

<< דובר >> בועז טופורובסקי (יש עתיד-תל"ם): << דובר >>

יש לי שאלה בבקשה. האם באחד מהתיקונים - - -

<< דובר >> מיקי לוי (יש עתיד-תל"ם): << דובר >>

כבר תשעה חודשים. ושנה שעברה הייתם לבד.

<< דובר >> עוזי דיין (הליכוד): << דובר >>

מה זה קשור עכשיו לעניין?

<< דובר >> טלי פלוסקוב (הליכוד): << דובר >>

הוא צריך להגיד משהו, לא?

<< דובר >> בועז טופורובסקי (יש עתיד-תל"ם): << דובר >>

מיקי. האם באחד מהתיקונים יש הפקעת סמכויות מהכנסת?

<< דובר >> איתי טמקין: << דובר >>

מהכנסת?

<< דובר >> בועז טופורובסקי (יש עתיד-תל"ם): << דובר >>

כן.

<< דובר >> מיקי לוי (יש עתיד-תל"ם): << דובר >>

מה יש לך להגיד, עוזי? משהו חכם?

<< יור >> היו"ר תהלה פרידמן: << יור >>

טוב, נו.

<< דובר >> מיקי לוי (יש עתיד-תל"ם): << דובר >>

תגיד, תגיד משהו חכם, עוזי.

<< דובר >> בועז טופורובסקי (יש עתיד-תל"ם): << דובר >>

פשוט לא הספקתי לקרוא, רק קיבלנו את זה.

<< דובר >> איתי טמקין: << דובר >>

שום הפקעת סמכות מהכנסת.

<< יור >> היו"ר תהלה פרידמן: << יור >>

תקשיבו, יש למישהו עוד שאלות?

<< דובר >> בועז טופורובסקי (יש עתיד-תל"ם): << דובר >>

עוד לא הספקנו לקרוא את התיקונים. אני לא אוהב שמביאים לוועדה ומבקשים
מאיתנו לאשר הקדמת דיון, ונותנים לנו 20 דקות לפני דיון על שלושה חוקי-יסוד
– לא, חוק-יסוד, חוק יסודות התקציב וחוק - , ולא הספקנו לקרוא.

<< דובר >> טלי פלוסקוב (הליכוד): << דובר >>

אבל אנחנו לא דנים על החוק, אנחנו לא דנים.

<< דובר >> בועז טופורובסקי (יש עתיד-תל"ם): << דובר >>

בגלל שראיתי פרסומים אני מסתמך עליהם - -

<< יור >> היו"ר תהלה פרידמן: << יור >>

הייתה חצי שעה.

<< דובר >> בועז טופורובסקי (יש עתיד-תל"ם): << דובר >>

- - ורואים שיש שם תיקונים שמפקיעים סמכויות מהכנסת או אפילו מהפקידות - -

<< דובר >> מיקי לוי (יש עתיד-תל"ם): << דובר >>

וצריך להניח 24 שעות לפני כן.

<< דובר >> בועז טופורובסקי (יש עתיד-תל"ם): << דובר >>

- - ונותנים עודף סמכויות לממשלה עצמה. האם זה נכון? האם זה נמצא באחד
מהתיקונים האלה?

<< דובר >> שירה עמיאל בן אבא: << דובר >>

לא תמצא בתיקונים האלה. וגם נגיד לעניין המועדים, התזכירים האלה פורסמו
בתחילת חודש דצמבר, לדעתי ב-3 או ב-2 בדצמבר פורסמו התזכירים האלה, אז זה
זמן שניתן היה להגיב עליהם, והם היו גם פתוחים להערות ציבור, ועכשיו הם
מגיעים לכאן.

<< דובר >> יצחק פינדרוס (יהדות התורה): << דובר >>

אני רוצה לעזור לך בשאלה מכוונת למה שבועז אומר.

<< יור >> היו"ר תהלה פרידמן: << יור >>

רגע.

<< דובר >> שירה עמיאל בן אבא: << דובר >>

לשאלתך, החוקים האלה, לא בכוונתם ולא באיך שהם מנוסחים בשלב הזה כשהגשנו
אותם, אין בהם העברה של סמכויות מהכנסת למשרד האוצר, ואגב, גם לא הפוך,
לשיטתנו. אם יש משהו ספציפי שאתה רוצה שאני אתייחס אליו או איזשהו סעיף או
משהו כזה שבו אתה חושב – קודם לחבר הכנסת לוי היו שאלות לגבי חלק מהסעיפים,
נשמח להתייחס באופן ספציפי. ככלל, אין פה את החשש שהעלית.

<< דובר >> חמד עמאר (ישראל ביתנו): << דובר >>

החלוקה הזאת צלחה את ועדת הכספים?

<< דובר >> אופיר כץ (הליכוד): << דובר >>

אני רוצה לחדד את השאלה שהבנתי מבועז, אבל אם לא, אז אני שואל אותה. האם
המצב החוקי הקיים היום ביחס ל-2020 הוא המצב שיועתק ל-2021 בהיעדר תקציב,
או שיש אי אלו שינויים בעניין של המצב החוקי שקיים ב-2020 לגבי 2021? עכשיו
הובנתי נכון?

<< דובר >> בועז טופורובסקי (יש עתיד-תל"ם): << דובר >>

גם שאלה טובה.

<< יור >> היו"ר תהלה פרידמן: << יור >>

רגע, יש לי הצעה, גם לעמית הייתה שאלה ולפי דעתי גם לעודד יש שאלה. אז בואו
נרכז שאלות ותענו עליהן. נעשה סבב שאלות ואז הם יענו. מקובל עליך? חבר
הכנסת עמית.

<< דובר >> עמית הלוי (הליכוד): << דובר >>

איתי, מה זאת אומרת שהחוב ללא הגבלה? חוב ללא מגבלה?

<< דובר >> איתי טמקין: << דובר >>

אסביר.

<< דובר >> עמית הלוי (הליכוד): << דובר >>

אתה מפריד אותו באופן מלאכותי, ומאיפה זה בא? מגירעון? לאן זה? מה זה
הנפקה? אגב, מה זה הגדלת החוב?

<< דובר >> איתי טמקין: << דובר >>

זה לא הנפקות, הפוך.

<< יור >> היו"ר תהלה פרידמן: << יור >>

אתה עוד לא עונה. חבר הכנסת פורר.

<< דובר >> עודד פורר (ישראל ביתנו): << דובר >>

אני רוצה להבין לגבי התקציב ההמשכי והצעת חוק יסודות התקציב בהיבט הזה. הרי
התקציב שנגזר ב-2020 נגזר מתקציב 2019-2018, שכולל בתוכו הסכמים
קואליציוניים כאלה ואחרים, הכוללים גם כספים קואליציוניים כאלה ואחרים.

<< דובר >> מיקי לוי (יש עתיד-תל"ם): << דובר >>

בתוך זה יש לך הסכמים קואליציוניים.

<< דובר >> עודד פורר (ישראל ביתנו): << דובר >>

האם הם בתוך החקיקה הזאת? או שאתה אומר: אנחנו עושים חקיקה על תקציב בלי
ההסכמים הקואליציוניים.

<< דובר >> מיקי לוי (יש עתיד-תל"ם): << דובר >>

הם בתוך זה.

<< יור >> היו"ר תהלה פרידמן: << יור >>

רגע, תן להם לענות.

<< דובר >> עודד פורר (ישראל ביתנו): << דובר >>

שאלתי אותם, לא אותך. לפעמים אני שואל שאלות שאני יודע עליהן את התשובות.

<< דובר >> אוסאמה סעדי (הרשימה המשותפת): << דובר >>

השאלה שלי, האם ה-52 מיליון שקל שאנחנו מוסיפים עכשיו – אמרת שהם מחולקים
כבר לדמי אבטלה שישלמו וכל מיני התחייבויות שנתנה הממשלה – האם הדברים האלה
חוזרים לוועדת הכספים לאישור או שבאופן אוטומטי השרים מחלקים איך שהממשלה
קובעת?

<< דובר >> מיקי לוי (יש עתיד-תל"ם): << דובר >>

לגבי הסכמים קואליציוניים, בהמשך למה שאמרתי בהתחלה ולמה שאמר עודד - -

<< דובר >> חמד עמאר (ישראל ביתנו): << דובר >>

בדיוק, אם מחלקים את זה.

<< דובר >> מיקי לוי (יש עתיד-תל"ם): << דובר >>

- - האם אפשר להפריד אותם מהחקיקה הנוכחית כשאנחנו ערב בחירות? לא יכול
להיות שהסכמים קואליציוניים שנעשו - - -

<< דובר >> עודד פורר (ישראל ביתנו): << דובר >>

אגב, שנעשו ב-2015.

<< דובר >> מיקי לוי (יש עתיד-תל"ם): << דובר >>

2017.

<< דובר >> עודד פורר (ישראל ביתנו): << דובר >>

לא, התקציב הועבר ב-2017, אבל מכוח הסכמים קואליציוניים שנחתמו בשנת 2015.

<< דובר >> יצחק פינדרוס (יהדות התורה): << דובר >>

כשאתה היית חלק מאותם הסכמים.

<< דובר >> עודד פורר (ישראל ביתנו): << דובר >>

לא. ב-2015 בהסכמים הקואליציוניים - - -

<< דובר >> חמד עמאר (ישראל ביתנו): << דובר >>

אנחנו לא היינו, היינו באופוזיציה. נכנסנו אחרי זה. תלמד היסטוריה, אנחנו
לא היינו בממשלה ב-2015.

<< יור >> היו"ר תהלה פרידמן: << יור >>

רגע, רגע.

<< דובר >> מיקי לוי (יש עתיד-תל"ם): << דובר >>

אנחנו טוענים, איתי, שאי-אפשר בערב יום בחירות להכניס בדקה ה-90 בחצות הליל
הסכמים קואליציוניים כאשר שנתיים לא היה תקציב בכלל. לאן אנחנו הולכים? אתם
מסנדלים את הממשלה הבאה באשר היא כאשר תקום? ואנחנו מבקשים להפריד את
ההסכמים הקואליציוניים.

<< דובר >> בועז טופורובסקי (יש עתיד-תל"ם): << דובר >>

נכון.

<< יור >> היו"ר תהלה פרידמן: << יור >>

שאלה אחרונה.

<< דובר >> אוסאמה סעדי (הרשימה המשותפת): << דובר >>

אני כמובן מצטרף לשאלות של החברים, ואני שואל למה אנחנו צריכים – מה החופזה
ומה הדחיפות של לבוא בשעה עשר לתת פטור מהנחה, ושנעלה את זה היום במליאה?
למה אי-אפשר לעשות את זה מחר או בשבוע הבא?

<< דובר >> יצחק פינדרוס (יהדות התורה): << דובר >>

כי הכנסת מתפזרת בעוד שעתיים.

<< דובר >> אוסאמה סעדי (הרשימה המשותפת): << דובר >>

אז מה? אפשר להחליט. אז מה? אין קשר.

<< דובר >> חמד עמאר (ישראל ביתנו): << דובר >>

אין קשר.

<< דובר >> מיקי לוי (יש עתיד-תל"ם): << דובר >>

יש הקראה ואחר כך שאלות או עכשיו שאלות?

<< דובר >> חמד עמאר (ישראל ביתנו): << דובר >>

הממשלה יכולה להביא חוק ממשלתי גם אחרי שאנחנו מתפזרים.

<< יור >> היו"ר תהלה פרידמן: << יור >>

רגע, ששש.

<< דובר >> מיקי לוי (יש עתיד-תל"ם): << דובר >>

החלק המרכזי שלי זה הפחד שנותנים את הכוח לממשלה במקום להשאיר את זה לחשב
הכללי.

<< דובר >> חמד עמאר (ישראל ביתנו): << דובר >>

בדיוק.

<< דובר >> מיקי לוי (יש עתיד-תל"ם): << דובר >>

הנוסח אומר ממשלה.

<< דובר >> אוסאמה סעדי (הרשימה המשותפת): << דובר >>

מיקי, בנוסח כתוב - - -

<< יור >> היו"ר תהלה פרידמן: << יור >>

חברי הכנסת.

<< דובר >> מיקי לוי (יש עתיד-תל"ם): << דובר >>

מה?

<< דובר >> אוסאמה סעדי (הרשימה המשותפת): << דובר >>

פינדרוס, בנוסח כתוב שהאחראי על ביצוע החוק זה השר.

<< דובר >> מיקי לוי (יש עתיד-תל"ם): << דובר >>

נכון.

<< דובר >> אוסאמה סעדי (הרשימה המשותפת): << דובר >>

והיינו בסרט הזה כבר בעבר, ואמרנו אז שהחשב הכללי הוא שצריך להיות.

<< דובר >> מיקי לוי (יש עתיד-תל"ם): << דובר >>

נכון, לא קיבלת דיווח ולא כלום. אני לא מוכן שהשר יהיה אחראי ערב בחירות.

<< דובר >> אוסאמה סעדי (הרשימה המשותפת): << דובר >>

נכון, בדיוק.

<< דובר >> מיקי לוי (יש עתיד-תל"ם): << דובר >>

זה מה שאני אומר.

<< יור >> היו"ר תהלה פרידמן: << יור >>

תענו עכשיו על השאלות ונעשה סבב נוסף. אני חושבת שאיתן גם רוצה להתייחס, אז
קודם כול תענו בבקשה לשאלות.

<< דובר >> איתי טמקין: << דובר >>

בסדר גמור. ראשית, שאל חבר הכנסת הלוי לגבי החוב. בתקציב מדינה רגיל בשנה
רגילה יש מגבלת הוצאה לתקציב המדינה שקובעת את מסגרת ההוצאה של המשרדים,
ומחוץ למגבלת ההוצאה נכללים החזרי החוב של מדינת ישראל. אתה מחזיר אותם על
אגרות שהנפקת בעבר. אלו תשלומי ההחזר בגין הפירעון שמגיע. הפירעון השנתי
נכלל בתקציב המדינה כפרק נפרד מהוצאות משרדי הממשלה, ככה זה גם בתקציב
מדינה רגיל.

בתקציב המשכי, עד היום, למעט הוראת שעה שעברה באמצע שנת 2020 לעניין הזה,
החוב בתקציב המשכי בצורה שאין לה הסבר כלכלי הגיוני נכללה יחד עם הוצאות
משרדי הממשלה. המשמעות היא שבשנה שיש יותר החזרי חוב, שאין פה שום משתנה
החלטה בעצם - - - החזרי חוב, זה היה נוגס מהוצאות משרדי הממשלה, והפוך –
בשנים שיש פחות החזרי חוב הממשלה פתאום יכולה להוציא יותר.

המצב הזה לא סביר, אין קשר בין שני הדברים. ולכן אנחנו אומרים: הממשלה
מחויבת להחזרי חוב בשנת 2021, היא תוכל להוציא אותם, אין פה שום השפעה
כלכלית, אין פה השפעה פוליטית על תקציב המדינה, ולכן ההוצאות האלה ינותקו
מהמגבלה לגבי משרדי הממשלה. הדבר הזה יתנהל בנפרד, הממשלה תוכל להוציא על
החזרי חוב מה שהיא צריכה להוציא על החזרי חוב.

<< דובר >> עמית הלוי (הליכוד): << דובר >>

אבל מאיפה יהיו המקורות?

<< דובר >> חמד עמאר (ישראל ביתנו): << דובר >>

אחרת זה נוגס בתקציב.

<< דובר >> איתי טמקין: << דובר >>

המקורות בדרך כלל להחזרי חוב הם גיוסים חדשים. כלומר, אתה מגייס מהציבור
ומחזיר החזרי חוב ישנים. ככה כל מדינה בעולם מתנהלת ומנהלת את תזרים החוב
שלה.

לגבי כספים קואליציוניים, החוק מגדיר באופן ברור את מדרג התשלומים. כלומר,
הוא אומר לממשלה: בכסף שיש לך את ראשית צריכה לשלם חוק, אחר כך חוזים, ואחר
כך אמנות. כלומר, דבר ראשון, התקציב הפנוי הראשון של הממשלה צריך ללכת לכל
כסף שהוא מתוקף חוק: קצבאות, מענקים שהם מתוקף חוק, עולמות כאלה. השכבה
הבאה שהממשלה צריכה לממן איתה זה חוזים, שברכיב הזה נכלל שכר, נכללים חוזים
לפרויקטי תשתית שכבר בביצוע, שזה חלק עצום מתוך תקציב המדינה, תשלומי
הריבית של המדינה נכללים בדבר הזה, זה הרכיב השני. אחרי שהממשלה סיימה לשלם
את החוק ואת החוזה היא עוברת לשלם אמנות בין-לאומיות שהיא חתומה עליהן.
אחרי שנשאר הסכום הזה, המשרדים יכולים להשתמש בו לפעילויות שוטפות שלהן,
לפעילויות שנכללו בחוק התקציב הקודם, זה מה שמגדיר החוק.

ספציפית לגבי כספים קואליציוניים, נמצא איתנו על הקו אסי מהיועץ המשפטי,
הוא יכול אולי טיפה להסביר מה הנוהל לגבי כספים קואליציוניים בזמן תקציב
המשכי. אבל קודם כול הממשלה צריכה לממן אחד, שתיים, שלוש. אגיד שסך
מחויבויות הממשלה לשנה הבאה הוא בהגדרה, וזה לא סוד, הוא גדול מהמס' שיהיה
בתקציב ההמשכי, ככה זה בכל תקציב המשכי. הוא לא נותן אפשרות לשרת - - -

<< דובר >> יצחק פינדרוס (יהדות התורה): << דובר >>

אם זה לא יגיע לא יהיה הסכם קואליציוני.

<< דובר >> איתי טמקין: << דובר >>

הוא לא נותן אפשרות לשרת את כל הוצאות הממשלה.

<< דובר >> מיקי לוי (יש עתיד-תל"ם): << דובר >>

זה ברור.

<< דובר >> איתי טמקין: << דובר >>

ככה הוא בנוי מטבעו.

<< דובר >> יצחק פינדרוס (יהדות התורה): << דובר >>

ולא תגיע להסכמים הקואליציוניים כמו שקרה פעם קודמת. עד שלא העברנו את ה-11
לא היה קואליציוני, אני מזכיר לך.

<< דובר >> איתי טמקין: << דובר >>

ככה הוא בנוי מטבעו, והוא לא נכלל במסגרת הוצאות הממשלה המחויבות.

<< דובר >> מיקי לוי (יש עתיד-תל"ם): << דובר >>

איתי, ב-11 מיליארד שקל שילמתם גם הסכמים קואליציוניים?

<< דובר >> יצחק פינדרוס (יהדות התורה): << דובר >>

כן, אתה היית איתי בוועדה כשהוא העביר.

<< דובר >> מיקי לוי (יש עתיד-תל"ם): << דובר >>

אני יודע, אני שואל אותו לפרוטוקול. אני לא סתם שואל.

<< דובר >> יצחק פינדרוס (יהדות התורה): << דובר >>

כשעברה ההגדלה.

<< דובר >> מיקי לוי (יש עתיד-תל"ם): << דובר >>

11 מיליארד שקל הוספת ושילמת הסכמים קואליציוניים.

<< דובר >> איתי טמקין: << דובר >>

ב-11 מיליארד שנכללו שבעצם קירבו - - -

<< דובר >> יצחק פינדרוס (יהדות התורה): << דובר >>

שחלק מהם היה כולל מה שאתה ביקשת.

<< דובר >> איתי טמקין: << דובר >>

בגלל השלב המאוחר של השנה בעצם נכנסנו למצב שאנחנו מאוד מקווים שלא נגיע
אליו השנה.

<< דובר >> יצחק פינדרוס (יהדות התורה): << דובר >>

אתה ביקשת, למען הפרוטוקול, ביקשת שלא יהיו שינויים בהסכמים הקואליציוניים
ויהיה בדיוק כמו בשנה הקודמת, אני מזכיר לך את זה.

<< יור >> היו"ר תהלה פרידמן: << יור >>

חברי הכנסת.

<< דובר >> מיקי לוי (יש עתיד-תל"ם): << דובר >>

אני לא אומר שלא.

<< דובר >> יצחק פינדרוס (יהדות התורה): << דובר >>

רק שיהיה בפרוטוקול.

<< דובר >> מיקי לוי (יש עתיד-תל"ם): << דובר >>

אני רק אומר שערב יום בחירות זה לא ראוי, זה מה שאני אומר.

<< דובר >> יצחק פינדרוס (יהדות התורה): << דובר >>

אבל הוא אומר שזה לא יהיה בגלל שאין לך 11.

<< דובר >> מיקי לוי (יש עתיד-תל"ם): << דובר >>

לא יודע. לא נכון. הוא אומר - - -

<< קריאה >> קריאות: << קריאה >>

- - -

<< דובר >> מיקי לוי (יש עתיד-תל"ם): << דובר >>

הוא אומר שזה הדרג הנמוך ביותר, אבל אתה יכול להגיע אליו.

<< דובר >> יצחק פינדרוס (יהדות התורה): << דובר >>

הדרג הנמוך ביותר, ומכיוון שאנחנו נמצאים בגירעון לא תגיע ל-2 מיליארד שקל.

<< קריאה >> קריאה: << קריאה >>

לחצי מיליארד.

<< דובר >> מיקי לוי (יש עתיד-תל"ם): << דובר >>

לא, תיאורטית אתה יכול להגיע אליו.

<< דובר >> יצחק פינדרוס (יהדות התורה): << דובר >>

לא תגיע אליו.

<< דובר >> איתי טמקין: << דובר >>

מילה לגבי החוק הזה ומשהו שאמרו פה. דווקא החוק הזה עושה קפיצת מדרגה
לכיוון ההפוך. אגיד מה שאנחנו עושים פעם ראשונה. כל המטרה של תקציב המשכי,
כל הרציונל החקיקתי שלו הוא שהממשלה משאירה כמה שיותר מרחב פעולה לממשלה
שתבוא אחריה ותעביר את תקציב המדינה האמיתי לשנת 2021. כל הרציונל של
החקיקה אמור להשאיר להם, לממשלה שתבוא ותעביר חוק, כמה שיותר מרחב תמרון.
בחקיקה הזאת, משפט אחד לגבי זה, אנחנו פעם ראשונה מכניסים הגבלות לגבי
היכולת של האוצר להתחייב קדימה גם בזמן תקציב המשכי, והדבר הזה אמור להגדיל
מאוד את מרחב התמרון של הממשלה שתעביר את התקציב האמיתי לשנת 2021, 2022
וקדימה. זה החוק.

<< יור >> היו"ר תהלה פרידמן: << יור >>

אם ירצה השם, אם אי פעם זה יקרה. אני מציעה, זאת הכנה - - -

<< דובר >> אוסאמה סעדי (הרשימה המשותפת): << דובר >>

שאלתי על הדחיפות, למה צריך היום?

<< יור >> היו"ר תהלה פרידמן: << יור >>

זה יעלה.

<< דובר >> אוסאמה סעדי (הרשימה המשותפת): << דובר >>

הם ענו?

<< יור >> היו"ר תהלה פרידמן: << יור >>

אם נצביע עכשיו זה עולה לקריאה ראשונה.

<< דובר >> אוסאמה סעדי (הרשימה המשותפת): << דובר >>

למה דחוף להעלות את החוק היום?

<< יור >> היו"ר תהלה פרידמן: << יור >>

אני רק מזכירה לכם שיהיה דיון נוסף לפני שנייה ושלישית, לא הלילה.

<< דובר >> אוסאמה סעדי (הרשימה המשותפת): << דובר >>

אבל למה דחוף היום לקריאה ראשונה?

<< יור >> היו"ר תהלה פרידמן: << יור >>

דחוף היום כי?

<< דובר >> איתי טמקין: << דובר >>

אסביר.

<< דובר >> יצחק פינדרוס (יהדות התורה): << דובר >>

את זה תשאל את היועצת המשפטית של הכנסת.

<< יור >> היו"ר תהלה פרידמן: << יור >>

למה זה דחוף היום?

<< דובר >> איתי טמקין: << דובר >>

אנחנו נערכים לקראת שנת 2021. אנחנו נמצאים שבוע לפני ששנת 2021 מתחילה.
אלפי גופים נתמכים על בסיס תקציב המדינה, בשלבים האלה הם צריכים לתכנן
תקציב שלם לקראת שנת 2021, אלו רשויות מקומיות, אלו גופים נתמכים אחרים
במוסדות תרבות, במוסדות חינוך.

<< דובר >> עודד פורר (ישראל ביתנו): << דובר >>

איפה הייתם עד עכשיו? איך לא הבאתם את התקציב של 2021?

<< דובר >> מיקי לוי (יש עתיד-תל"ם): << דובר >>

זה לא הוא, זה פוליטי.

<< דובר >> יצחק פינדרוס (יהדות התורה): << דובר >>

הם חיכו שאיווט יצטרף לקואליציה. הבינו היום שהוא לא מצטרף.

<< קריאה >> קריאות: << קריאה >>

- - -

<< דובר >> יצחק פינדרוס (יהדות התורה): << דובר >>

חיכו שאיווט יצטרף לקואליציה, היום הבינו שהוא לא מצטרף.

<< דובר >> אוסאמה סעדי (הרשימה המשותפת): << דובר >>

עודד, הם קיבלו הוראה להכין את זה היום, מה הוא אשם?

<< דובר >> עודד פורר (ישראל ביתנו): << דובר >>

עכשיו גיליתם - - -

<< דובר >> מיקי לוי (יש עתיד-תל"ם): << דובר >>

עודד, חבר'ה, הוא לא אשם, זה פוליטי. הוא מבצע. אני עכשיו מגן עליו.

<< קריאה >> קריאות: << קריאה >>

- - -

<< יור >> היו"ר תהלה פרידמן: << יור >>

נראה לי שלהשתלח במשרד האוצר על סיטואציה שהדרג הפוליטי יצר זה לא מצב
סביר.

<< דובר >> חמד עמאר (ישראל ביתנו): << דובר >>

בטח שאם היינו מביאים את זה בשבוע שעבר זה היה להם יותר קל, אבל אין.

<< יור >> היו"ר תהלה פרידמן: << יור >>

ששש.

<< דובר >> מיקי לוי (יש עתיד-תל"ם): << דובר >>

עוד שאלה. אם אסי או אתם עונים, היועצת המשפטית - - -

<< יור >> היו"ר תהלה פרידמן: << יור >>

חבר הכנסת לוי, השעה מאוחרת, נהיה חייבים להצביע. והדיון יהיה בוועדת
הכספים.

<< דובר >> מיקי לוי (יש עתיד-תל"ם): << דובר >>

לא הסבירו לנו כלום, אנחנו חייבים למצות את הדיון.

<< דובר >> בועז טופורובסקי (יש עתיד-תל"ם): << דובר >>

זה כל הנושאים של חוק ההסדרים.

<< יור >> היו"ר תהלה פרידמן: << יור >>

אבל הדיון האמיתי יהיה בוועדת הכספים.

<< דובר >> מיקי לוי (יש עתיד-תל"ם): << דובר >>

זאת לא הצבעה פה. שתים-עשרה בלילה, שנתיים אנחנו מחכים. שנתיים.

<< יור >> היו"ר תהלה פרידמן: << יור >>

אבל הדיון יהיה בוועדת הכספים.

<< דובר >> איתן גינזבורג (כחול לבן): << דובר >>

אפשר לדבר גם?

<< דובר >> בועז טופורובסקי (יש עתיד-תל"ם): << דובר >>

בוועדת הכספים. זאת ועדת הכנסת.

<< דובר >> אופיר כץ (הליכוד): << דובר >>

מיקי, בוועדת הכספים נפתח את הכול. בוא נעביר את זה היום.

<< דובר >> עודד פורר (ישראל ביתנו): << דובר >>

אני גם רוצה שנצביע על החוק שאישרנו השבוע.

<< יור >> היו"ר תהלה פרידמן: << יור >>

חבר הכנסת פורר.

<< דובר >> מיקי לוי (יש עתיד-תל"ם): << דובר >>

אני רוצה לשאול את היועצת המשפטית האם הנוסח הזה - - -

<< יור >> היו"ר תהלה פרידמן: << יור >>

זאת שאלה אחרונה.

<< דובר >> מיקי לוי (יש עתיד-תל"ם): << דובר >>

אני אשאל מתי שאני רוצה, מקסימום תוציאי אותי. האם הנוסח הזה - - -

<< דובר >> עמית הלוי (הליכוד): << דובר >>

למה הסגנון הזה, מיקי לוי?

<< דובר >> יצחק פינדרוס (יהדות התורה): << דובר >>

למה אתה מדבר ככה?

<< דובר >> מיקי לוי (יש עתיד-תל"ם): << דובר >>

אני לא שואל גם אותך. אני חבר פה, אני רוצה לשאול את כל הדברים בעשר בלילה,
כששנתיים לא הביאו תקציב, זוהי זכותי וחובתי הציבורית.

<< דובר >> טלי פלוסקוב (הליכוד): << דובר >>

מיקי, תשאל את זה בוועדת הכספים, לא כאן. כאן אנחנו צריכים לקדם את החוק.

<< יור >> היו"ר תהלה פרידמן: << יור >>

כן.

<< דובר >> איתן גינזבורג (כחול לבן): << דובר >>

גברתי היושבת-ראש, אפשר לשאול שאלה?

<< דובר >> מיקי לוי (יש עתיד-תל"ם): << דובר >>

לא, יש לך טעות, טלי.

<< דובר >> טלי פלוסקוב (הליכוד): << דובר >>

אז תכתוב את השאלה.

<< יור >> היו"ר תהלה פרידמן: << יור >>

אנא שאל, קדימה.

<< דובר >> מיקי לוי (יש עתיד-תל"ם): << דובר >>

אני מבקש מהייעוץ המשפטי - - -

<< דובר >> בועז טופורובסקי (יש עתיד-תל"ם): << דובר >>

תקציב בכנסת זה נושא חדש.

<< דובר >> טלי פלוסקוב (הליכוד): << דובר >>

איזה נושא חדש?

<< דובר >> בועז טופורובסקי (יש עתיד-תל"ם): << דובר >>

תקציב בכנסת?

<< דובר >> טלי פלוסקוב (הליכוד): << דובר >>

בועז, אל תתחיל עם הטריקים שלכם, מה זה נושא חדש? באמת.

<< דובר >> בועז טופורובסקי (יש עתיד-תל"ם): << דובר >>

מה, שנים לא שמענו על הדבר הזה.

<< דובר >> אופיר כץ (הליכוד): << דובר >>

למה אנחנו לא עוברים להצבעה? אי-אפשר לעשות דיון פה במקום בוועדת כספים.

<< יור >> היו"ר תהלה פרידמן: << יור >>

אתה צודק.

<< דובר >> חמד עמאר (ישראל ביתנו): << דובר >>

אנחנו לא דנים על התקציב, אנחנו מבררים למה מביאים את זה עכשיו, מה הדוחק
של זה? למה אנחנו לא מחכים למחר? הרי מתי שהם רוצים הם יכולים לכנס את
הכנסת.

<< קריאה >> קריאה: << קריאה >>

אבל הם ענו לך על זה.

<< דובר >> חמד עמאר (ישראל ביתנו): << דובר >>

אפילו אחרי שהיא מתפרקת, זה חוק ממשלתי.

<< קריאה >> קריאות: << קריאה >>

- - -

<< דובר >> טלי פלוסקוב (הליכוד): << דובר >>

חברים, לנו מאוד ברור מה אתם מתכוונים לעשות, לא מעניין אתכם מה יהיה
במדינה שלנו מחר, לא מעניין אתכם. אתם רוצים לעשות - - -

<< דובר >> עודד פורר (ישראל ביתנו): << דובר >>

בטח מעניין אתכם, טלי, מעניין אתכם מאוד.

<< דובר >> טלי פלוסקוב (הליכוד): << דובר >>

רגע, לא הפרעתי לאף אחד.

<< דובר >> חמד עמאר (ישראל ביתנו): << דובר >>

איפה הייתם עד עכשיו?

<< דובר >> טלי פלוסקוב (הליכוד): << דובר >>

אתם רוצים לעשות את הכול - - -

<< דובר >> חמד עמאר (ישראל ביתנו): << דובר >>

איפה הייתם? למה חיכיתם עד שעה עשר בלילה?

<< דובר >> עודד פורר (ישראל ביתנו): << דובר >>

חברת הכנסת פלוסקוב, מה עשיתם עד עכשיו?

<< קריאה >> קריאות: << קריאה >>

- - -

<< דובר >> טלי פלוסקוב (הליכוד): << דובר >>

כל מה שאתם עושים, אנחנו כבר מכירים את זה, למשוך את הזמן, ורוויזיות, נושא
חדש, זה לא לעניין.

<< יור >> היו"ר תהלה פרידמן: << יור >>

חברי הכנסת.

<< קריאה >> קריאות: << קריאה >>

- - -

<< יור >> היו"ר תהלה פרידמן: << יור >>

חברי הכנסת היקרים, הבא שמתחיל לצעוק שייצא. די.

<< דובר >> טלי פלוסקוב (הליכוד): << דובר >>

למדו.

<< יור >> היו"ר תהלה פרידמן: << יור >>

באמת, יש לכולנו אחריות על זה שיהיה תקציב.

<< דובר >> מיקי לוי (יש עתיד-תל"ם): << דובר >>

גברתי היועצת המשפטית

<< דובר >> איתן גינזבורג (כחול לבן): << דובר >>

אפשר לדבר בבקשה?

<< יור >> היו"ר תהלה פרידמן: << יור >>

לחבר הכנסת לוי יש שאלה, אנא תענו לו ונצביע. עכשיו.

<< דובר >> אופיר כץ (הליכוד): << דובר >>

מיקי, יהיה לנו יום שלם בכספים, דיברתי עם גפני, נעשה את זה הכי ארוך.

<< דובר >> מיקי לוי (יש עתיד-תל"ם): << דובר >>

אני רוצה לשאול על הנוסח. גברתי היועצת המשפטית, בחוק-יסוד: משק המדינה,
בסעיף 3ב(א) – "לא נתקבל חוק התקציב לפני תחילתה של שנת הכספים, 1. רשאית
הממשלה להוציא את הסכומים הבאים" – האם הכוח של - - -

<< דובר >> טלי פלוסקוב (הליכוד): << דובר >>

חוסר אחריות מוחלטת, זה פשוט לא - - -

<< דובר >> מיקי לוי (יש עתיד-תל"ם): << דובר >>

אולי של הממשלה שאת חברה בה, טלי?

<< דובר >> טלי פלוסקוב (הליכוד): << דובר >>

מה?

<< דובר >> מיקי לוי (יש עתיד-תל"ם): << דובר >>

ששנתיים לא מביאה תקציב?

<< דובר >> טלי פלוסקוב (הליכוד): << דובר >>

מיקי, לא קשור מה היה שנתיים. היו פה שתי מפלגות שרצו לעבוד ביחד, ברגע אחד
מפלגה אחת אמרה: לא רוצה לעבוד, אז עכשיו הציבור צריך לשלם את המחיר?

<< דובר >> מיקי לוי (יש עתיד-תל"ם): << דובר >>

לא.

<< דובר >> טלי פלוסקוב (הליכוד): << דובר >>

אנחנו כאן רק כדי לתת למדינה להמשיך לתפקד.

<< דובר >> מיקי לוי (יש עתיד-תל"ם): << דובר >>

אני לא מוכן - -

<< דובר >> טלי פלוסקוב (הליכוד): << דובר >>

מה שאתם עושים, אתם פוגעים כרגע - - -

<< דובר >> מיקי לוי (יש עתיד-תל"ם): << דובר >>

- - שהליכוד ישלוט על התקציב.

<< דובר >> טלי פלוסקוב (הליכוד): << דובר >>

המדיניות הזאת פוגעת רק בקבוצה אחת - -

<< דובר >> מיקי לוי (יש עתיד-תל"ם): << דובר >>

הליכוד ישלוט על התקציב.

<< דובר >> טלי פלוסקוב (הליכוד): << דובר >>

- - והיא אזרחי מדינת ישראל.

<< דובר >> מיקי לוי (יש עתיד-תל"ם): << דובר >>

טלי, אני לא רוצה, תאמיני לי.

<< דובר >> טלי פלוסקוב (הליכוד): << דובר >>

זה לא בנו, זה לא בכחול לבן, זה באזרחי מדינת ישראל.

<< דובר >> מיקי לוי (יש עתיד-תל"ם): << דובר >>

קראת את החוק? את יודעת את הסכומים?

<< דובר >> טלי פלוסקוב (הליכוד): << דובר >>

אני על הכול מוכנה לדבר בוועדת הכספים.

<< דובר >> מיקי לוי (יש עתיד-תל"ם): << דובר >>

קראת את החוק?

<< דובר >> טלי פלוסקוב (הליכוד): << דובר >>

כרגע אני נמצאת בוועדת הכנסת, ואני רוצה לקדם את החוק.

<< יור >> היו"ר תהלה פרידמן: << יור >>

חברת הכנסת פלוסקוב. תשמעו, אנחנו נמצאים ערב שנת תקציב, יש לנו אלפי גופים
שלא מסוגלים לתכנן מה הולך להיות מחר.

<< דובר >> מיקי לוי (יש עתיד-תל"ם): << דובר >>

זה לא טיעון.

<< יור >> היו"ר תהלה פרידמן: << יור >>

בתוך כל המאבק הפוליטי הזה - -

<< דובר >> מיקי לוי (יש עתיד-תל"ם): << דובר >>

זה לא טיעון.

<< יור >> היו"ר תהלה פרידמן: << יור >>

- - יש לנו אלפי אזרחים - -

<< דובר >> מיקי לוי (יש עתיד-תל"ם): << דובר >>

עם כל הכבוד לך, זה לא טיעון. זה לא טיעון.

<< יור >> היו"ר תהלה פרידמן: << יור >>

- - יש לנו אלפי גופים שלא יוכלו לתכנן תקציב - -

<< דובר >> מיקי לוי (יש עתיד-תל"ם): << דובר >>

אני לא מוכן לקבל את זה.

<< דובר >> טלי פלוסקוב (הליכוד): << דובר >>

מה זה מעניין? משחקים קטנים, זה מה שמעניין.

<< יור >> היו"ר תהלה פרידמן: << יור >>

- - בגלל שאנחנו ממשיכים את הקרקס הפוליטי.

<< דובר >> מיקי לוי (יש עתיד-תל"ם): << דובר >>

זה לא טיעון.

<< יור >> היו"ר תהלה פרידמן: << יור >>

בסוף חוץ מפוליטיקה יש פה 9 מיליון אזרחים.

<< דובר >> מיקי לוי (יש עתיד-תל"ם): << דובר >>

אז תמשיכו להיות - - - ולעשות פייסבוק יפה מחוסר הבנה. זה בסדר גמור.

<< דובר >> אוסאמה סעדי (הרשימה המשותפת): << דובר >>

מיקי, בוא.

<< דובר >> מיקי לוי (יש עתיד-תל"ם): << דובר >>

רגע, אני רוצה לשאול את היועצת המשפטית שאלה.

<< דובר >> אוסאמה סעדי (הרשימה המשותפת): << דובר >>

בוא שנייה, מיקי.

<< יור >> היו"ר תהלה פרידמן: << יור >>

אל תעשו משחקי קוורום על חשבון עמותות, רשויות מקומיות, משרדים שלא יוכלו
לתכנן תקציב.

<< דובר >> טלי פלוסקוב (הליכוד): << דובר >>

מה אכפת להם. לא אכפת להם. הנה, זה הפנים האמיתיות של האופוזיציה שלנו, הם
יודעים רק לדבר, כשצריך לקבל החלטות הם יוצאים מהוועדה, זה מה שאנחנו רואים
כאן.

<< דובר >> אופיר כץ (הליכוד): << דובר >>

יאללה הצבעה, אפשר להצביע.

<< יור >> היו"ר תהלה פרידמן: << יור >>

איתן, קדימה.

<< דובר >> טלי פלוסקוב (הליכוד): << דובר >>

איתן נמצא בזום.

<< דובר >> איתן גינזבורג (כחול לבן): << דובר >>

שלום, ערב טוב לכולם ותודה רבה על - - - והנכונות.

<< דובר >> אופיר כץ (הליכוד): << דובר >>

תהלה, להצביע.

<< דובר >> עמית הלוי (הליכוד): << דובר >>

נצביע עכשיו.

<< יור >> היו"ר תהלה פרידמן: << יור >>

יהיה לנו קוורום ונצביע, נו, מה.

<< דובר >> ארבל אסטרחן: << דובר >>

אין לנו קוורום, צריכים להיות שישה קבועים.

<< דובר >> עמית הלוי (הליכוד): << דובר >>

יש לנו שישה.

<< דובר >> אופיר כץ (הליכוד): << דובר >>

יש. נצביע, הם יעשו רוויזיה, חבל.

<< יור >> היו"ר תהלה פרידמן: << יור >>

יש לנו קוורום? איתן, סליחה. יש לנו קוורום ואנחנו חייבים להצביע.

<< דובר >> טלי פלוסקוב (הליכוד): << דובר >>

אנחנו קבועים.

<< דובר >> איתן גינזבורג (כחול לבן): << דובר >>

אני רק רוצה להגיד ממש ממש בקצרה, ואם יש לכם כבר קוורום אז פשוט תעברו
להצבעה. אנחנו לא דנים פה בלב החוק, הדבר הזה יידון בוועדת הכספים. מכיוון
שאנחנו עומדים ערב בחירות ברור שבעוד שעתיים ייקבע מועד לבחירות שיהיו
במרץ, ורוצים בכל זאת שהמדינה תתפקד בעת הזאת.

<< דובר >> טלי פלוסקוב (הליכוד): << דובר >>

יש פורום.

<< דובר >> איתן גינזבורג (כחול לבן): << דובר >>

נראה לי נכון וחשוב שלפני שנקבע מועד לפגרה, ומחר כנראה נקבע מועד לפגרה,
שנתחיל בתהליך של קביעת אותם הסדרים כספיים למדינה. כל הדיונים נרשמו
בוועדת הכספים.

<< דובר >> אופיר כץ (הליכוד): << דובר >>

תהלה, עכשיו.

<< דובר >> איתן גינזבורג (כחול לבן): << דובר >>

כל מה שמבוקש עכשיו בוועדת הכנסת זה להקדים דיון, שיתחילו עכשיו את התהליך
של קריאה ראשונה כדי שמחר בבוקר תוכל ועדת הכספים להתכנס ולדון בזה.

<< דובר >> טלי פלוסקוב (הליכוד): << דובר >>

תעלו להצבעה.

<< דובר >> עמית הלוי (הליכוד): << דובר >>

תהלה.

<< דובר >> איתן גינזבורג (כחול לבן): << דובר >>

אין שום קשר לתוכן החוק, תוכן החוק יידון בוועדת הכספים. עכשיו צריך להקדים
דיון, להעביר את זה בקריאה ראשונה.

<< יור >> היו"ר תהלה פרידמן: << יור >>

איתן, אני מתנצלת, אנחנו חייבים להצביע.

<< דובר >> איתן גינזבורג (כחול לבן): << דובר >>

וברור לכולם שיש בחירות. לכן כל השיח הזה שמתקיים עכשיו, מה אפשר ומה לא
אפשר, לא רלוונטי.

<< יור >> היו"ר תהלה פרידמן: << יור >>

איתן, אני מצטערת, אנחנו ממש ממש חייבים להצביע.

הצעת חוק-יסוד: משק המדינה (תיקון מס' 11 והוראת שעה לשנת 2021) – מי בעד
לתת פטור מחובת הנחה לפני קריאה ראשונה? מי נגד?

הצבעה

בעד – 6

נגד – אין

נמנעים – אין

אושר.

<< יור >> היו"ר תהלה פרידמן: << יור >>

עבר.

הצעת חוק יסודות התקציב (תיקון מס' 53) (שנת תקציב המשכי), התשפ"א–2020 –
מי בעד לתת פטור מחובת הנחה לפני קריאה ראשונה?

הצבעה

בעד – 6

נגד – אין

נמנעים – אין

אושר.

<< יור >> היו"ר תהלה פרידמן: << יור >>

הצעת חוק השכר הממוצע (הוראת שעה) (נגיף הקורונה החדש), התשפ"א–2020 – מי
בעד לתת פטור מחובת הנחה לפני קריאה ראשונה?

הצבעה

בעד – 6

נגד – אין

נמנעים – אין

אושר.

<< יור >> היו"ר תהלה פרידמן: << יור >>

תודה רבה.

<< דובר >> מיקי לוי (יש עתיד-תל"ם): << דובר >>

רוויזיה.

<< דובר >> טלי פלוסקוב (הליכוד): << דובר >>

רוויזיה, ידענו.

<< יור >> היו"ר תהלה פרידמן: << יור >>

ב-10:40 רוויזיה.

<< דובר >> אופיר כץ (הליכוד): << דובר >>

אבל זה רק על החוק האחרון, הוא לא היה בקודמים.

<< יור >> היו"ר תהלה פרידמן: << יור >>

רק על האחרון. 10:40 רוויזיה על הצעת חוק השכר הממוצע.

<< דובר >> יצחק פינדרוס (יהדות התורה): << דובר >>

אני מעדיף לא לבוא לאחרון שלא יהיה קוורום.

<< דובר >> מיקי לוי (יש עתיד-תל"ם): << דובר >>

אני רוצה להגיש רוויזיה על הכול, מותר לי, זה לא חשוב שלא הייתי פה. גם עוד
שעה אני יכול להגיש.

<< דובר >> טלי פלוסקוב (הליכוד): << דובר >>

אתה לא מתבייש לעשות את זה, מיקי? אתה לא מתבייש?

<< דובר >> מיקי לוי (יש עתיד-תל"ם): << דובר >>

גם אם בעוד שעה.

<< דובר >> טלי פלוסקוב (הליכוד): << דובר >>

אתה סגן שר האוצר לשעבר, אתה יודע מה המשמעות של ההחלטה הזאת, אתה לא
מתבייש?

<< דובר >> מיקי לוי (יש עתיד-תל"ם): << דובר >>

תקשיבי טוב, את ערב יום בחירות, אתם לוקחים - - -

<< דובר >> טלי פלוסקוב (הליכוד): << דובר >>

אל תצעק עליי.

<< דובר >> מיקי לוי (יש עתיד-תל"ם): << דובר >>

אני לא צועק. את צועקת עליי, אם את לא שמה לב.

<< דובר >> טלי פלוסקוב (הליכוד): << דובר >>

אני אומרת שתתבייש לך.

<< דובר >> מיקי לוי (יש עתיד-תל"ם): << דובר >>

אני לא מתבייש שיש לך חוסר הבנה.

<< דובר >> טלי פלוסקוב (הליכוד): << דובר >>

לי יש חוסר הבנה?

<< דובר >> מיקי לוי (יש עתיד-תל"ם): << דובר >>

כן, ערב יום בחירות.

<< דובר >> טלי פלוסקוב (הליכוד): << דובר >>

רק אתה הכי חכם פה.

<< דובר >> מיקי לוי (יש עתיד-תל"ם): << דובר >>

לפני שעה ראש הממשלה, כסף לזה, כסף לזה, שוחד בחירות.

<< דובר >> טלי פלוסקוב (הליכוד): << דובר >>

זה שוחד בחירות?

<< דובר >> מיקי לוי (יש עתיד-תל"ם): << דובר >>

שוחד בחירות.

<< דובר >> טלי פלוסקוב (הליכוד): << דובר >>

אנחנו לא מוסיפים כסף, אדוני. אם אתה קורא לזה שוחד בחירות אתה לא מבין
כלום.

<< יור >> היו"ר תהלה פרידמן: << יור >>

הישיבה נעולה.

<< הפסקה >> (הישיבה נפסקה בשעה 22:10 ונתחדשה בשעה 22:40.) << הפסקה >>

<< יור >> היו"ר תהלה פרידמן: << יור >>

אני פותחת את הישיבה על הרוויזיה שהגיש חבר הכנסת מיקי לוי. חבר הכנסת מיקי
לוי, אנא נמק את הרוויזיה.

<< דובר >> מיקי לוי (יש עתיד-תל"ם): << דובר >>

לא, אין צורך לנמק, אמרתי את מה שאני חושב ואת מה שמפריע לי.

<< דובר >> יצחק פינדרוס (יהדות התורה): << דובר >>

תעשי הצבעה. הוא אמר שאין לו מה לנמק. מה שהוא אמר הוא אמר.

<< דובר >> טלי פלוסקוב (הליכוד): << דובר >>

הצבעה.

<< דובר >> מיקי לוי (יש עתיד-תל"ם): << דובר >>

מה שמפריע לי זאת הכותרת, ואת הכותרת אמרתי לפרוטוקול – שהממשלה תחליט. לי
זה מאוד מאוד מפריע ערב בחירות למרות ההסברים המלומדים, ועדיין לא קיבלתי
חוות דעת משפטית למרות שאני מנסה לקבל. האם הניהול יישאר בידי החשב הכללי
באוצר או שהממשלה או השר הם שישפיעו על חלוקת התקציב. זה מה שאני רוצה
לדעת. מבחינתי הכותרת הזו מאוד מאוד מאוד בעייתית ערב בחירות. יכולתי לקבל
אותה ולבלוע אותה בפעם הקודמת כשלא היינו בבחירות, מתוך אחריות, וגם היום
יש לי אחריות לתקציב עצמו. זה מפריע לי, ואני אשנה את זה בכל מקרה. אשתדל,
אעשה מאמץ לשנות את זה בוועדת הכספים.

<< דובר >> איתי טמקין: << דובר >>

או שנשכנע אותך.

<< דובר >> אופיר כץ (הליכוד): << דובר >>

עזוב עכשיו.

<< יור >> היו"ר תהלה פרידמן: << יור >>

נצביע. מי בעד?

<< דובר >> יצחק פינדרוס (יהדות התורה): << דובר >>

אנחנו נגד.

<< יור >> היו"ר תהלה פרידמן: << יור >>

מי בעד הרוויזיה? מי נגד?

הצבעה

בעד – 1

נגד – 6

נמנעים – אין

הרוויזיה לא אושרה.

<< יור >> היו"ר תהלה פרידמן: << יור >>

הרוויזיה נפלה. תודה רבה.

<< דובר >> מיקי לוי (יש עתיד-תל"ם): << דובר >>

יש שלוש.

<< דובר >> יצחק פינדרוס (יהדות התורה): << דובר >>

אין בעיה. תהלה, הוא רוצה על השניים האחרים.

<< דובר >> מיקי לוי (יש עתיד-תל"ם): << דובר >>

יש שלושה סעיפים, מי שלא יודע.

<< יור >> היו"ר תהלה פרידמן: << יור >>

סליחה, אני מצטערת, אתה צודק. זו הייתה רוויזיה על הצעת חוק יסודות התקציב.

<< דובר >> עוזי דיין (הליכוד): << דובר >>

למה רק שלוש?

<< יור >> היו"ר תהלה פרידמן: << יור >>

תסלחו לי. הרוויזיה הזו הייתה על הצעת חוק יסודות התקציב (תיקון מס' 53),
התוצאה הייתה 6 נגד ואחד בעד.

אנחנו עוברים לרוויזיה על הצעת חוק-יסוד: משק המדינה (תיקון מס' 11).

<< דובר >> מיקי לוי (יש עתיד-תל"ם): << דובר >>

ההסברים בגוף הסרט, מה שאמרתי תקף לרוויזיה הזו גם כן.

<< יור >> היו"ר תהלה פרידמן: << יור >>

מי בעד הרוויזיה? מי נגד הרוויזיה?

<< דובר >> יצחק פינדרוס (יהדות התורה): << דובר >>

מה איתך, תהלה?

<< יור >> היו"ר תהלה פרידמן: << יור >>

סליחה, שכחתי שאני רוצה להצביע.

<< דובר >> יצחק פינדרוס (יהדות התורה): << דובר >>

בכחול לבן הכול יכול להיות היום, אתה אף אחד לא יודע.

<< יור >> היו"ר תהלה פרידמן: << יור >>

נכון, הכול יכול להיות היום.

הצבעה

בעד – 1

נגד – 7

נמנעים – אין

הרוויזיה לא אושרה.

<< יור >> היו"ר תהלה פרידמן: << יור >>

7 נגד, אחד בעד. הרוויזיה נדחתה.

אנחנו עכשיו מצביעים על רוויזיה להצעת חוק השכר הממוצע (הוראת שעה) (נגיף
הקורונה החדש), התשפ"א – נימוקים לרוויזיה.

<< דובר >> מיקי לוי (יש עתיד-תל"ם): << דובר >>

מי בעד? כמו שאמרתי.

<< יור >> היו"ר תהלה פרידמן: << יור >>

יופי. מי בעד? מי נגד?

הצבעה

בעד – 1

נגד – 8

נמנעים – אין

הרוויזיה לא אושרה.

<< יור >> היו"ר תהלה פרידמן: << יור >>

8 נגד, אחד בעד. הרוויזיה נדחתה. להתראות. הישיבה נעולה.

<< סיום >> הישיבה ננעלה בשעה 22:45. << סיום >>
