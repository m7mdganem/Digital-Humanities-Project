הכנסת השש-עשרה נוסח לא מתוקן

מושב שלישי

פרוטוקול מס' 188

מישיבת ועדת הכנסת

יום שני, ח' בטבת התשס"ה (20 בדצמבר 2004), שעה 16:30

סדר היום:

פטור מחובת הנחה:

1. בקשת חבר הכנסת חיים רמון להקדמת הדיון בהצעת חוק-יסוד: הממשלה (תיקון -
מינוי ממלא מקום לראש הממשלה) (פ/3018).

2. הצעת חוק טיפול בחולי נפש (תיקון - קביעת בית מפשט כשירות לשחרור),
התשס"ה-2004. פ/2975.

נכחו:

חברי הוועדה:

רוני בר-און - היו"ר

גדעון סער

עמרי שרון

ענבל גבריאלי

דניאל בנלולו

דליה איציק

דני יתום

שלום שמחון

רשף חן

יאיר פרץ

שאול יהלום

זהבה גלאון

מאיר פרוש

אחמד טיבי

עמיר פרץ

מ"מ:

רוחמה אברהם

מגלי והבה

נסים זאב

אליעזר כהן

מרינה סולודקין

משה כחלון

אורי אריאל

חיים רמון

מנהלת הוועדה: אתי בן-יוסף

קצרנית: סיגל גורדון

בקשת חבר הכנסת חיים רמון להקדמת הדיון 

הצעת חוק-יסוד: הממשלה (תיקון - מינוי ממלא מקום לראש הממשלה) (פ/3018)

היו"ר רוני בר-און:

אני מתכבד לפתוח את ישיבת ועדת הכנסת מספר 188, על סדר היום: בקשת חבר
הכנסת חיים רמון להקדמת הדיון בהצעת חוק-יסוד: הממשלה (תיקון - מינוי ממלא
מקום לראש הממשלה) (פ/3018), לפני הקריאה הטרומית.

לפני שעה ועשרים קיבלתי בקשה לצרף לסדר היום, כבר לדיון היום, בקשה של חבר
הכנסת אורי אריאל, שהגיש הצעת חוק דומה להצעת החוק של חבר הכנסת חיים רמון,
אלא במקום למנות שני ממלאי מקום לראש הממשלה, הוא מבקש לקבוע שלושה. את
ההצעה קיבלתי לפני שעה ועשרים. הבקשה לפטור מחובת הנחה בלא שלא צורפה לה
הצעת חוק שהונחה כדין, בלא שהיה לה מספר פ/ וללא שפורסמה ב"בלו פרינט".
לפני עשר דקות קיבלתי את ה"בלו פרינט" עם מספר פ/.

הודעתי לחבר הכנסת אורי אריאל, אם הצעת החוק של חבר הכנסת חיים רמון תקבל
פטור מחובת הנחה ותעבור במליאה בקריאה הטרומית, לפי מה שנאמר לי, ייתכן
וההצעה תידון כבר מחר בבוקר בוועדת החוקה חוק ומשפט, הוא יוכל להצטרף
בהסתייגות משום שכל השינוי שהוא מבקש להציע, שבמקום שני ממלאי מקום יהיו
שלושה. אני לא אפרוץ את הכלל שקבעתי לעצמי לפני 20 חודשים ועמדתי בו במשך
כל 20 החודשים, שאני לא מצרף בקשות לפטור מחובת הנחה ברגע שהישיבה מתכנסת
או חמש, עשר דקות או שעה לפני הדיון. לכן אני לא מעלה את זה לסדר היום. בזה
תם הנושא.

אורי יהודה אריאל:

אני מבקש להגיד מילה.

היו"ר רוני בר-און:

אתה לא יכול להגיד מילה, אינך חבר הוועדה.

אורי יהודה אריאל:

אני מבקש ממך להגיד מילה.

היו"ר רוני בר-און:

סליחה, אני קורא לך לסדר בפעם הראשונה, לא תגיד מילה.

אורי יהודה אריאל:

תסלח לי, מה העריצות הזאת?

היו"ר רוני בר-און:

זאת ההחלטה שלי. אני קורא לך לסדר בפעם השנייה.

אורי יהודה אריאל:

אני מבקש ממך לתת לי לדבר.

היו"ר רוני בר-און:

אני קורא לך לסדר פעם שלישית, נא לעזוב את החדר בבקשה.

אורי יהודה אריאל:

חברי הוועדה שנותנים לעריצות הזאת להשתולל, יקבלו את זה גם בפעם אחרת. מה
העריצות הזאת?

היו"ר רוני בר-און:

נא לעזוב את החדר, אני צריך לקרוא לסדרן בשביל זה? זה לא מתאים.

אורי יהודה אריאל:

ההתנהגות שלך לא מתאימה.

היו"ר רוני בר-און:

תודה רבה.

דליה איציק:

אדוני, האם זה אפשרי שחבר כנסת יחליף חבר כנסת בהצבעה? הם בעלי זכות הצבעה?

היו"ר רוני בר-און:

בוודאי, מחליפים יכולים להצביע ובלבד שיש לנו שליש קבועים.

חבר הכנסת חיים רמון, אני מבקש להציג את ההצעה.

חיים רמון:

הצעת החוק הזאת היא הצעה שמאפשרת לראש הממשלה למנות יותר ממלא מקום אחד,
הוא יכול למנות שניים, ברגע שהוא מינה שני ממלאי מקום, הוא יקבע מי מהם
יקבל את הסמכויות המוקנות בסעיף 16 ויודיע על כך לממשלה ולכנסת.

אני רוצה לומר, נכון שזה תיקון של חוק-יסוד, אבל זה תיקון טכני של
חוק-יסוד, אין מדובר פה לא בזכויות אזרח ולא בחופש הדיבור ולא בשינוי
קונסטיטוציוני מרחיק לכת, רק בנושא ממלא מקום, נדמה לי שבנסיבות
קואליציוניות הוא שונה בעבר ארבע פעמים.

לכן אני מבקש - - -

גדעון סער:

אתה בכוונה לא אומר אהוד ברק?

היו"ר רוני בר-און:

חבר הכנסת גדעון סער, אתה פה בשביל לעזור לי או להפריע לי?

חיים רמון:

אני לא עוסק בעניינים מפלגתיים, אין קואליציה שקמה ולא שינתה חוקי-יסוד.

גדעון סער:

אתה מתכוון לאהוד ברק.

אליעזר כהן:

כל ראשי הממשלה. כל שלושת ראשי הממשלה האחרונים.

היו"ר רוני בר-און:

מישהו רוצה להביע עמדה נגד? רק אחד. חבר הכנסת אחמד טיבי הצביע ראשון. לא
יותר מאחד.

רשף חן:

מה זאת אומרת אחד? סליחה.

היו"ר רוני בר-און:

זה מה שאני מחליט. בדיון, בפטור מחובת הנחה, יש אחד שמבקש, אחד שמתנגד. כך
היה מאז ומעולם. חבר הכנסת אחמד טיבי יביע דעה נגדית, כל היתר לא ידברו.

חיים רמון:

מה עם עמדת הממשלה?

היו"ר רוני בר-און:

עמדת הממשלה לא נמצאת כאן, אני מתייחס אליה כאילו היא מתנגדת, אחרת לא
היינו צריכים דיון.

אחמד טיבי:

אין ספק שמדובר בזירוז מיותר לכיפוף הערך של חוק-יסוד לצרכים קואליציוניים.
אני לא יודע אם הדבר הזה היה בהיסטוריה של הכנסת לגבי חוק-יסוד, פטור מחובת
הנחה. אם היה קיים, הוא לא אמור להיות, אני חושב שהוא פוגע בהליכים
המקובלים של הכנסת, בבית הזה. אין לי דבר וחצי דבר נגד שמעון פרס באופן
אישי, אני רוכש כבוד לאיש אבל אני מתנגד לכל מעשה המרכבה הקואליציוני הזה
ולטלאי על טלאי, אני חושב שזה חלק מהטלאי על טלאי. אם כבר חייבים שניים,
אני מוכן לשנות את דעתי לגבי שני ממלאי מקום באם אחד מהם יהיה ערבי או
שאימא שלו ערבייה.

היו"ר רוני בר-און:

תודה רבה, אנחנו עוברים להצבעה.

רשף חן:

אני מבקש התייעצות סיעתית.

היו"ר רוני בר-און:

לא אתן לך.

רשף חן:

תרשום שביקשתי ולא נתת לי.

היו"ר רוני בר-און:

ביקשת ולא נתתי לך.

רשף חן:

ביקשתי לדבר, לא נתת לי. ביקשתי התייעצות סיעתית, לא נתת לי. כמה הוראות
נוספות נוגעות לתקנון אתה רוצה להפר בישיבה אחת?

היו"ר רוני בר-און:

לפי בקשת חברת הכנסת זהבה גלאון, אנחנו עורכים הצבעה שמית.

גדעון סער:

לפרוטוקול אני רוצה לומר, שחברי הכנסת מגלי והבה, רוחמה אברהם ומרינה
סולודקין יחליפו שלושה חברים שנעדרים מסיעת הליכוד והם: חברי הכנסת
גורלובסקי, אדלשטיין ואיתן.

היו"ר רוני בר-און:

חברים, הצבעה שמית.

רוני בר-און - בעד

גדעון סער - בעד

מגלי והבה - בעד

עמרי שרון - בעד

ענבל גבריאלי - בעד

רוחמה אברהם - בעד

מרינה סולודקין - בעד

דניאל בנלולו - בעד

דליה איציק - בעד

דני יתום - בעד

שלום שמחון - בעד

רוני בריזון - אינו נוכח

רשף חן - נגד

יאיר פרץ - בעד

נסים זאב מחליף את יצחק כהן - בעד

אליעזר כהן מחליף את צבי הנדל - נגד

שאול יהלום - נגד

זהבה גלאון - נגד

מאיר פרוש - בעד

אחמד טיבי - נגד

עמיר פרץ - בעד

15 בעד, 5 נגד, אני קובע שניתן פטור מחובת הנחה להצעת החוק.

רשף חן:

אדוני היושב ראש, אני מבקש רוויזיה.

היו"ר רוני בר-און:

רוויזיה תוך דקה.

הצעת חוק טיפול בחולי נפש (תיקון - קביעת בית משפט כשירות לשחרור),
התשס"ה-2004

פ/2975, של חבר הכנסת זהבה גלאון

היו"ר רוני בר-און:

אנחנו עוברים לדון בהצעה של חברת הכנסת גלאון. חברת הכנסת גלאון, מה ההצעה
שלך?

זהבה גלאון:

אדוני היושב ראש, אני מבקשת פטור מחובת הנחה לחוק שגם שר הבריאות תומך בו.
החוק קובע, שאם מערכת המשפט שלחה אדם לאשפוז, שהוא לא כשיר לעמוד לדין בגלל
שהוא לוקה בנפשו או שהוא לא היה אחראי למעשיו, שלא רק המערכת הרפואית תשחרר
אותו אלא הוא יוחזר לאותה ערכה שיפוטית, שתהיה אפשרות גם לפרקליטות - - -

היו"ר רוני בר-און:

ובחוק האחרון היה לנו מקרה, שאם החוק היה קיים, ייתכן והוא היה נמנע.

זהבה גלאון:

נכון.

היו"ר רוני בר-און:

יש מישהו שרוצה להתנגד לפטור הזה? אין. תודה. מי בעד מתן פטור מחובת הנחה
להצעת החוק, ניתן להצביע.

הצבעה

בעד - רוב

נגד - אין

נמנעים - אין

ההצעה בדבר פטור מחובת הנחה התקבלה.

היו"ר רוני בר-און:

ההצעה התקבלה פה אחד.

 בקשת חבר הכנסת חיים רמון להקדמת הדיון 

הצעת חוק-יסוד: הממשלה (תיקון - מינוי ממלא מקום לראש הממשלה) (פ/3018)

היו"ר רוני בר-און:

חברים, אני רוצה להזכיר לכם, שהפטור שניתן להצעת החוק של חבר הכנסת חיים
רמון הוא לכל הקריאות, לא רק לקריאה הטרומית, אלא לקריאה הטרומית, הקריאה
הראשונה, השנייה והשלישית.

אנחנו עורכים הצבעה על הרוויזיה, מי בעד הרוויזיה ירים את ידו.

הצבעה

בעד הרוויזיה - 2

נגד - רוב

נמנעים - אין

הרוויזיה לא התקבלה.

היו"ר רוני בר-און:

הרוויזיה לא התקבלה, הצעת הפטור מחובת הנחה התקבלה. תודה, הישיבה נעולה, נא
לעבור למליאה.

הישיבה ננעלה בשעה 16:50.
