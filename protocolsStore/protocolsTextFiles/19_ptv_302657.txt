הכנסת התשע-עשרה

נוסח לא מתוקן

מושב שלישי

פרוטוקול מס' 120

מישיבת ועדת הכנסת

יום שני, ג' בחשון התשע"ה (27 באוקטובר 2014), שעה 09:00

סדר היום:

1. קביעת מסגרת דיון משולב להודעת ראש הממשלה בפתיחת המושב השלישי של הכנסת
התשע-עשרה ולהצעות להביע אי-אמון בממשלה.

2. אישור ישיבת כנסת מיוחדת לציון 19 שנה להירצחו של ראש הממשלה יצחק רבין
זכרונו לברכה.

3. פניית סיעת התנועה בדבר ייצוג מפלגת התנועה בכנסת.

4. בקשת הממשלה להקדמת הדיון בהצעת חוק, לפני הקריאה הראשונה: א. הצעת חוק
לצמצום השימוש בשקיות נשיאה חד פעמיות, התשע"ה­–2014; ב. הצעת חוק הפחתת
הגירעון והגבלת ההוצאה התקציבית (שיעור הגירעון בשנת התקציב 2015 ואילך,
חיסכון ההוצאה הממשלתית לשנת התקציב 2015ׂׂ), התשע"ה–2014.

חברי הוועדה:

יריב לוין – היו"ר

זאב אלקין

בועז טופורובסקי

איתן כבל

דב ליפמן

אורי מקלב

משה זלמן פייגלין

יפעת קריב

דוד רותם

מאיר שטרית

איילת שקד

זהבה גלאון

מוזמנים:

+-----------------+----+-----------------------------------------------+
| השר להגנת       |    |                                               |
| הסביבה עמיר פרץ |    |                                               |
|                 |    |                                               |
| מזכירת הכנסת    |    |                                               |
| ירדנה           |    |                                               |
| מלר-הורוביץ     |    |                                               |
+=================+====+===============================================+
| יואל חסון       | –  | חבר הכנסת לשעבר                               |
+-----------------+----+-----------------------------------------------+
| איתי טמקין      | –  | רפרנט מקרו, אגף התקציבים, משרד האוצר          |
+-----------------+----+-----------------------------------------------+
| רן ליאור        | –  | דובר המשרד להגנת הסביבה                       |
+-----------------+----+-----------------------------------------------+
| רבקה קנריק      | ­–  | דוברת הוועדה                                  |
+-----------------+----+-----------------------------------------------+

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

טלי רם

1. קביעת מסגרת דיון משולב להודעת ראש הממשלה בפתיחת המושב השלישי של הכנסת
התשע-עשרה ולהצעות להביע אי-אמון בממשלה

היו"ר יריב לוין:

רבותי, אני פותח את הישיבה הראשונה של ועדת הכנסת - -

אתי בן יוסף:

ישיבה מספר 120 היום.

היו"ר יריב לוין:

- - קשה להאמין, של המושב השלישי של הכנסת הנוכחית - זה כמעט כנגד כל
הסיכויים אני חושב - של כנס החורף כמובן, ואני מברך באמת את כולם בכנס
שיהיה מוצלח, ואם אפשר גם יגיע לסיומו, אני לא בטוח שאפשר לערוב לזה, לפחות
בנקודת הזמן הזאת.

אנחנו נתחיל בנושא הראשון, שהוא קביעת מסגרת דיון משולב להודעת ראש הממשלה
בפתיחת המושב השלישי של הכנסת התשע-עשרה ולהצעות להביע אי-אמון בממשלה. אני
מבין שמה שאנחנו נעשה הוא בעצם מה שעשינו בפתיחת המושב הקודם.

מזכירת הכנסת ירדנה מלר-הורוביץ:

הדיון היום כולל קודם כול פתיחה טקסית משום שעל-פי התקנון, נשיא המדינה
רשאי לפתוח מושב, והוא אכן מבקש לפתוח, זאת אומרת הוא יישב לצדו של
יושב-ראש הכנסת במליאה. היושב-ראש יפתח, הנשיא יישא את דברו, ראש הממשלה
ימסור את ההודעה, וראש האופוזיציה ידבר אחריו. פה תהיה הפסקה קטנה, יציאת
הנשיא.

מאיר שטרית:

ואחר כך אי-אמון.

מזכירת הכנסת ירדנה מלר-הורוביץ:

כן, מנמקים את האי-אמון ואז יש דיון משולב, והצבעה.

היו"ר יריב לוין:

ובסוף הצבעה. אני מציע שאנחנו נקבע ארבע דקות לכל סיעה, כפי שהיה בפעם
הקודמת.

זאב אלקין:

כמה דקות?

מזכירת הכנסת ירדנה מלר-הורוביץ:

להיום, ארבע דקות.

זאב אלקין:

אם אנחנו כבר דנים על זה פה, הרי צריך תמיד לקבוע גם להמשך המושב. אני מציע
שבאותה הזדמנות נאשר את המסורתי, שלוש דקות.

היו"ר יריב לוין:

שלוש דקות להמשך.

מזכירת הכנסת ירדנה מלר-הורוביץ:

היום ארבע דקות, וכל אי-אמון במשך המושב – שלוש דקות. אוקיי.

היו"ר יריב לוין:

כן. אני מציע שזה יהיה ההסדר, כפי שעשינו גם במושב הקודם. מי בעד?

הצבעה

בעד – פה אחד

מסגרת הדיון המשולב להודעת ראש הממשלה בפתיחת המושב השלישי של הכנסת
התשע-עשרה ולהצעות להביע אי-אמון בממשלה, נתקבלה.

היו"ר יריב לוין:

פה אחד. אין מתנגדים, אין נמנעים. אושר.

2. אישור ישיבת כנסת מיוחדת לציון 19 שנה להירצחו של ראש הממשלה יצחק רבין
זכרונו לברכה

היו"ר יריב לוין:

אני עובר לנושא השני: אישור ישיבת כנסת מיוחדת לציון 19 שנה להירצחו של ראש
הממשלה לשעבר יצחק רבין זכרונו לברכה. ירדנה.

מזכירת הכנסת ירדנה מלר-הורוביץ:

זה יהיה ביום רביעי. באותו יום הכנסת תשב עד 13:30 בערך, תלוי איך נהיה,
משום שחברי הכנסת – מי שילך – יעלו להר הרצל, האזכרה הממלכתית היא ב-15:00,
ואז אנחנו חוזרים לכנסת כדי לקיים את הישיבה המיוחדת, שפה אתם נדרשים לאשר,
בשעה 17:00.

היו"ר יריב לוין:

מאה אחוז. אנחנו אומרים שהישיבה תיפתח ב-11:00, תימשך עד הצהרים, ואחר כך
אנחנו ב-17:00 מקיימים את הישיבה המיוחדת.

מזכירת הכנסת ירדנה מלר-הורוביץ:

נכון.

היו"ר יריב לוין:

מי בעד ההצעה הזו?

הצבעה

בעד – פה אחד

הבקשה לאישור ישיבת כנסת מיוחדת לציון 19 שנה להירצחו של ראש הממשלה לשעבר
יצחק רבין זכרונו לברכה, נתקבלה.

היו"ר יריב לוין:

פה אחד. אין מתנגדים, אין נמנעים. ההצעה אושרה.

3. פניית סיעת התנועה בדבר ייצוג מפלגת התנועה בכנסת

היו"ר יריב לוין:

הנושא השלישי: פניית סיעת התנועה בדבר ייצוג מפלגת התנועה בכנסת. קודם כול,
אני רוצה רק לומר לך, חבר הכנסת שטרית, שאני מבקש אחוזים או מניות בתנועה -
-

מאיר שטרית:

אין בעיה. אתה מוזמן להצטרף.

היו"ר יריב לוין:

- - כי אני הייתי זה שניהל את ישיבת ועדת הכנסת בקדנציה הקודמת, כשפרשתם.

מאיר שטרית:

יפה.

זאב אלקין:

מי שמתחיל במלאכה, אומרים לו גמור, יריב.

היו"ר יריב לוין:

אני רוצה מאה יחידות דיור ביהודה ושומרון, משהו לקבל מכם על כל - -

מאיר שטרית:

זה הכול? זה "זול".

היו"ר יריב לוין:

- - השירות הזה. חבר הכנסת שטרית, בבקשה.

מאיר שטרית:

אנחנו בעצם עושים צעד של היפרדות מ"חץ", שבאמצעותה רצנו, כי כזכור, אנחנו
פרשנו מקדימה בדקה ה-90 לפני הבחירות ונאלצנו לרוץ בעצם תחת רשימה של "חץ"
אשר שייכת לפורז.

מייד עם גמר התהליך הזה התחלנו בתהליך של רישום מפלגה. יש לזה תהליך, צריך
לכתוב את האנשים, פרסום, רשם המפלגות. עברנו את כל ההליך, ומגיעה השעה,
סוף-סוף התנועה נהיית מפלגה וסיעה בכנסת, ולכן אני מבקש לאשר את הפנייה
שלנו.

זאב אלקין:

זה אומר שאתם גם מתנתקים מהאידיאולוגיה של "חץ", או שזאת ציפייה מוגזמת?

מאיר שטרית:

אנחנו לא באידיאולוגיה של "חץ". יש לנו אידיאולוגיה משלנו – בעד שלום, בעד
חברתי.

זאב אלקין:

לא, אני התכוונתי בתחום של דת ומדינה והתפיסות שהיו ל"חץ".

מאיר שטרית:

אנחנו לא תמימי דעים לחלוטין. אתה יודע שבתנועה יש דעות שונות.

היו"ר יריב לוין:

מאה אחוז. ואני מבין שהבקשה הזאת היא גם על דעת מפלגת חץ, יושב-ראש המפלגה.

מאיר שטרית:

ודאי. פורז.

היו"ר יריב לוין:

חבר הכנסת והשר לשעבר אברהם פורז.

מאיר שטרית:

נכון.

היו"ר יריב לוין:

ארבל, בבקשה.

זאב אלקין:

זה אומר שהם עכשיו ירוצו בנפרד?

ארבל אסטרחן:

כמו שאמר חבר הכנסת שטרית, רשימת המועמדים של סיעת התנועה הוגשה בעצם בידי
שתי מפלגות – בידי מפלגת "חץ" ו"התנועה הירוקה" – וכעת יש בקשה של כל חברי
הסיעה לייצג בכנסת את מפלגת התנועה, מפלגה חדשה שנרשמה.

זאת לא בקשה רגילה שמגיעה לדיונים בוועדת הכנסת, אבל מאחר שיש סמכות לוועדת
הכנסת לאשר את זה ויש הסכמה של כל הגורמים המעורבים – שזה דבר מאוד חשוב;
ביקשנו לקבל מכתבים, כמובן מכל חברי הכנסת של סיעת התנועה, מהגורמים
הרלוונטיים במפלגות התנועה, חץ והתנועה הירוקה - כולם הביעו הסכמה למהלך
ולכן ניתן לאשר אותו.

אני רוצה לציין בהקשר הזה שכאשר מפלגת התנועה נרשמה, הוגשה התנגדות לרשם
המפלגות - -

מאיר שטרית:

שנדחתה.

ארבל אסטרחן:

- - בידי אדם בשם יצחק חדד, רואה חשבון יצחק חדד, מטעמים שונים.

מאיר שטרית:

אישיים.

ארבל אסטרחן:

ההתנגדות הזאת נדונה על-ידי רשם המפלגות - בזמנו הם גם דיברו אתנו - ונדחתה
במכתב מפורט של הרשם, ולכן אכן המפלגה נרשמה, וכפי שאמרתי, לכן אין מניעה
שוועדת הכנסת תאשר.

כדאי רק לדעת שאותו רואה חשבון חדד הגיש ערעור על החלטת הרשם לבית-המשפט
העליון בסוף חודש ספטמבר. הוא מעלה טענות שונות, ביניהן – ואני אגיד בקצרה
– למשל, שיש בציבור זהות בין "חץ" לבין "התנועה", ולכן רישום מפלגה חדשה
בשם "התנועה" יכול ליצור הטעיה של הציבור.

מאיר שטרית:

קשקוש.

ארבל אסטרחן:

הוא מעלה שאנשים יהיו רשומים כחברים בשתי מפלגות, בניגוד לחוק, בטענה לחשש
לעבירה על חוקי המימון אם יעבירו כספים בין מפלגות, דבר שהוא אסור.

מאיר שטרית:

שטויות. אני לא יודע למה זה רלוונטי. הפנייה הזאת נדחתה, זה עניין אישי שלו
בינו לבין ציפי, אז הוא רוצה לתקוף אותה, זה הכול. אין לזה שום בסיס.

היו"ר יריב לוין:

כן, זה ברור, מאיר.

ארבל אסטרחן:

אני לא יודעת מה העניין האישי, אני מזכירה את הטענות העיקריות.

מאיר שטרית:

זה הרי לא רלוונטי.

ארבל אסטרחן:

בכל מקרה, אני חשבתי שנכון שהדברים יהיו בפני חברי הוועדה.

היו"ר יריב לוין:

זה ברור, רק חשוב שזה יהיה לפרוטוקול, שנדע, שיהיה בפנינו כל המידע.

ארבל אסטרחן:

הוא גם פנה אתמול לוועדת הכנסת וביקש לעכב את הדיון. לא חשבנו שיש מקום
לעכב את הדיון אבל חשוב שהדברים יהיו בפני החברים.

היו"ר יריב לוין:

נכון. אין מקום, לא לעכב את הדיון ולא את ההחלטה, אבל חשוב שהמידע הזה יובא
בפני כולם.

מאיר שטרית:

מאה אחוז.

היו"ר יריב לוין:

רבותי, מי בעד לאשר את הבקשה של מפלגת התנועה, שמספרה 599001005, שהוקמה
ביום ה' באלול תשע"ד, 31 באוגוסט 2014, ואם אני מבין נכון, חבר הכנסת
שטרית, מה שאנחנו מתבקשים לאשר, שסיעת התנועה בכנסת תייצג את מפלגת התנועה,
שאת מספרה הקראתי קודם.

מאיר שטרית:

בדיוק.

זאב אלקין:

עד להודעה חדשה.

מאיר שטרית:

אנחנו מאחלים לה חיים ארוכים.

היו"ר יריב לוין:

מי בעד הבקשה הזו? גם אני.

הצבעה

בעד – 6

נגד – אין

נמנעים – אין

בקשת סיעת התנועה בדבר ייצוג מפלגת התנועה בכנסת, נתקבלה.

היו"ר יריב לוין:

בעד – גם אני, 6. אין מתנגדים, אין נמנעים. לפיכך, הבקשה אושרה.

4. בקשת הממשלה להקדמת הדיון בהצעת חוק, לפני הקריאה הראשונה:

א. הצעת חוק לצמצום השימוש בשקיות נשיאה חד פעמיות, התשע"ה-2014

היו"ר יריב לוין:

רבותי, אני מקדם בברכה את השר להגנת הסביבה, השר עמיר פרץ, שמצא לנכון
מיוזמתו ובאופן שהוא בהחלט חריג לכבד את הוועדה ולבוא בעצמו על מנת לבקש
מאתנו לסייע בידיו לקדם את החוק החשוב שהוא מקדם, את הצעת החוק לצמצום
השימוש בשקיות נשיאה חד פעמיות, התשע"ה-2014, בקשת הפטור מחובת הנחה לפני
הקריאה הראשונה. אדוני השר, בבקשה.

השר להגנת הסביבה עמיר פרץ:

אדוני היושב-ראש, חברי הכנסת, אני באמת מודה לך על הסיוע ועל העזרה.
הדחיפות בעניין חובת ההנחה קשורה בעובדה שמדובר - - -

היו"ר יריב לוין:

רבותי, את השר פרץ אנחנו לא כל יום זוכים לראות פה, אז בבקשה.

השר להגנת הסביבה עמיר פרץ:

אל תגזים. אני זמין מאוד.

היו"ר יריב לוין:

עובדה. בוועדה הזאת לא.

זאב אלקין:

אתה לא מרמז לזה שלשר פרץ יש כל מיני כוונות.

היו"ר יריב לוין:

לא, לא. השר פרץ רוצה להשלים את חקיקת החוק הזה, לפני זה הוא לא הולך לשום
מקום.

זאב אלקין:

הוא דווקא אמר לי שהוא רוצה להשלים את זה מאוד מהר.

אורי מקלב:

לא כל מה שקורה בליכוד, קורה במפלגות אחרות. אל תקיש. בליכוד אני מבין שיש
חוסר ביטחון, בתנועה זה לא ככה.

היו"ר יריב לוין:

כבוד השר.

השר להגנת הסביבה עמיר פרץ:

הדחיפות הנדרשת היא בשל העובדה שמדובר בחקיקה שהיא גם קשורה בהרבה מאוד
מהלכים קיצוניים.

אנחנו למעשה רוצים לצמצם את השימוש באותן שקיות המכונות "שקיות גופיה". שלא
יסתבר פה שחלילה הולכים לאסור על שימוש בשקיות ניילון מכל הסוגים. כל שאר
סוגי השקיות יישארו, אבל קיים היום נזק – ולשמחתי, גם ברחבי העולם יש
מקומות שבכלל מחוקקים איסור מוחלט של שימוש באותן שקיות.

אנחנו חשבנו שזה מוגזם, חשבנו שעדיף להטיל היטל. בתחילה חשבנו על היטל של
50 אגורות לשקית, כדי לצמצם את השימוש. בסוף הגענו לפשרה עם שר הכלכלה בכך
שיהיה מדרג, שבשנתיים הראשונות ההיטל יהיה 30 אגורות, לאחר מכן ירד ל-20
אגורות ובשנה הרביעית יהפוך ל-10 אגורות.

הכוונה היא, אנחנו מאמינים שבתוך שנתיים המודעות והתודעה יהיו יותר חזקות
מההיטל, ולכן יהיה אפשר להפחית את ההיטל בהדרגה.

אני רק רוצה שתדעו. אנחנו כעשרה מיליון תושבים, נקווה. מדובר בשימוש של
כמעט שלושה מיליארד שקיות. אין לזה קשר לא לקניות, לא לשום דבר, יש לזה קשר
לעובדה שזה מחולק בחינם.

מכיוון שהמהלך הוא מורכב, אנחנו רוצים לפני שהחוק נכנס לתוקף, לחלק סלים
רב-פעמיים לכל אזרחי ישראל, שכל אזרח יקבל חבילה של סלים שכוללת ארבעה סלים
גדולים שישמשו כשמגיעים לסופר, ועוד שלושה סלים שאנחנו מכנים אותם "שיק סל"
– זה סל קטן, מתקפל, שאפשר להכניס אותו לתיק, אפשר ללכת אתו לכל מקום.

המהלך הזה הוא מורכב. הגענו להסכמות עם חברת חשמל, שהיא תהיה זו שתרשה לנו
להשתמש במנגנון שלה לשלוח לכל אזרח בישראל חבילה של קופונים שאיתה הוא יוכל
להיכנס לכל מקום, לא משנה לאיזו רשת הוא נכנס, הקופונים האלה יהיו שמישים.
הוא יכול להיכנס פעם אחת לרשת הזאת, להשתמש בקופון אחד, פעם אחת לרשת
השנייה.

אנחנו מעריכים שהתהליך הזה יגרום לירידה משמעותית בשימוש, לא יפסיק את זה
לחלוטין.

אורי מקלב:

כל שנה הוא יקבל קופון כזה?

השר להגנת הסביבה עמיר פרץ:

כל משפחה.

אורי מקלב:

כל שנה?

השר להגנת הסביבה עמיר פרץ:

לא.

אורי מקלב:

פעם אחת, חד-פעמי?

השר להגנת הסביבה עמיר פרץ:

פעם אחת, חד-פעמי.

מאיר שטרית:

לא עוברים לנייר? אי אפשר לעבור לנייר, לשקיות נייר?

השר להגנת הסביבה עמיר פרץ:

מי שרוצה, יעבור למה שהוא רוצה. אנחנו נותנים חינם סלים כדי שאדם יוכל ללכת
אתם חזרה לסופר.

אורי מקלב:

לפסח יהיה בנפרד.

השר להגנת הסביבה עמיר פרץ:

דבר נוסף שחשוב לדעת, שאנחנו הודענו לכל הגורמים.

מאיר שטרית:

את סלי הניילון האלה אני זוכר משנות ה-50.

השר להגנת הסביבה עמיר פרץ:

נכון.

מאיר שטרית:

סלי רשת, ניילון, היינו הולכים לשוק עם זה.

השר להגנת הסביבה עמיר פרץ:

אנחנו, אדוני היושב-ראש, גם מתכוונים לפצות את היצרנים המקומיים. לכן, חלק
מההיטל יועמד גם לטובת פיצוי היצרנים. כמובן, נבדוק, אנחנו לא נפצה
יבואנים. לצערי הרב, חלק גדול מהשוק מתבצע דרך מפעלים ביהודה ושומרון
שמגיעים בצורה מאוד בלתי נשלטת – חלק בהברחות – זה פשוט הפך ג'ונגל שהשליטה
בו היא מאוד לא פשוטה.

לכן, החוק יקבע שלא משנה מי הביא לך את השקית, הרשת תהיה מחויבת לבדוק האם
מישהו שילם על זה את ההיטל. אנחנו גם נמנע בכך את כל ההברחות, את כל החומר
הפסול שמגיע למדינת ישראל.

זו חקיקה שאנחנו עובדים עליה כבר קרוב לשנה, מאוד מורכבת. לשמחתי, הרשתות
משתפות פעולה, חתמנו איתן על אמנה – אמנה מרצון שהן אכן יעמידו את אותם
סלים. הרכישה של הסלים תעלה להם כ-100 מיליון שקלים, הרכישה של הסלים שהם
יעמידו לטובת האזרחים. בסך הכול, אני חושב שאנחנו הולכים אחרי מגמה
שמתקיימת.

משפט אחרון, קצת מה שנקרא פיקנטי. לפני שבועיים המתנתי לאותם שחיינים שלנו
ששברו את השיא, שיא גינס בשחייה, והם באו ואמרו לי: מייד מבחינים מתי הגענו
לחופי ישראל. שאלתי אותם: איך? הם אמרו: שקיות הניילון מחכות לנו, חבל על
הזמן. אמרתי: הבנתי.

תודה. אני אודה לכם.

איילת שקד:

השר, יש לי שאלה. אני חושבת שאתה מעמיס עוד מסים על התושבים ופוגע ביוקר
המחיה. אני אתן לך דוגמה אישית שלי. אני, בגלל שכן אכפת לי מהשקיות, בכל
השקיות מהסופר אני משתמשת לזבל. עכשיו אתה מעמיס עלי עוד 50 שקלים בחודש
כדי לקנות שקיות זבל.

השר להגנת הסביבה עמיר פרץ:

אז קודם כול, אני מצטער שאת משתמשת בזה לזבל כי זה אחד הדברים הבלתי מתכלים
לחלוטין, לוקח מאה שנים להתכלות.

איילת שקד:

אבל עדיף שנשתמש בזה למשהו מאשר להשתמש בעוד שקית.

השר להגנת הסביבה עמיר פרץ:

אבל זה הולך לאשפה. תקני שקיות שמיועדות לזבל.

איילת שקד:

ואז, מה עושים עם השקיות של הסופר?

השר להגנת הסביבה עמיר פרץ:

את בעצמך יודעת כמה שקיות את שמה בתוך שקיות, וכמה שקית בתוך שקית.

איילת שקד:

לא, אני לא.

השר להגנת הסביבה עמיר פרץ:

אני מניח שיכול להיות, כמו שמכריזים על חומר הדברה מסוים בשלב מסוים, שרב
נזקו על תועלתו והופך לרעל.

איילת שקד:

אבל אתה מעמיס עוד עלות על הציבור.

זאב אלקין:

איילת, אנחנו דנים פה על ההקדמה. הדיון על תוכן החוק בעד או נגד יהיה במקום
הרלוונטי.

השר להגנת הסביבה עמיר פרץ:

איילת, זאת הייתה הטענה של השר בנט.

איילת שקד:

לא, זה לא קשור לבנט. אותי באופן אישי זה מעצבן.

השר להגנת הסביבה עמיר פרץ:

זאת הייתה הטענה של שר הכלכלה.

איילת שקד:

זו הייתה הטענה שלו? אז אני לא יודעת.

השר להגנת הסביבה עמיר פרץ:

כן. לכן הגענו להסכמה. לכן הגענו להסכמה שההיטל יהיה בסדר פוחת, שבתוך ארבע
שנים הוא יגיע ל-10 אגורות בלבד.

איילת שקד:

כן, אבל אתה מטיל עלי מסים.

השר להגנת הסביבה עמיר פרץ:

אל תשתמשי בזה.

זאב אלקין:

איילת, בואו נדון על זה בוועדה.

השר להגנת הסביבה עמיר פרץ:

המטרה היא שלא תשתמשי בזה.

איילת שקד:

אבל אז אני צריכה לקנות שקיות זבל.

מאיר שטרית:

יש בעולם, בחלק מהמדינות – רק להראות שמה שאתה עושה עכשיו זה נכון וטוב, כי
גם ככה היום יש כאלה סלים קבועים בסופר. אני אומר לך כמי שעושה קניות בסופר
כל יום שישי, קבוע, כבר 40 שנה אני עושה קניות, מכיר היטב היטב את כל
הקניות והמחירים.

ברור שזה נוח להשתמש בשקית ניילון. מה עשו בעולם? בגלל שקשה להם להתגבר על
הבעיה, פיתחו שקיות ניילון שהן מתכלות. זו אפשרות אחת, ואפשרות שנייה זה
שקיות נייר. בחלק גדול מהמרכולים בארצות-הברית למשל, כשאתה נכנס לסופרמרקט
גדול, כל השקיות הן מנייר כי הנייר מתכלה.

השר להגנת הסביבה עמיר פרץ:

אנחנו לא נגד. הם יפתחו כל אלטרנטיבה שהם רוצים. אנחנו מתמקדים בנזק.

מאיר שטרית:

הרשתות יכולות להשתמש בשקיות נייר.

השר להגנת הסביבה עמיר פרץ:

זה בסדר, זה מה שיקרה בשוק. חלק יביא שקיות מתכלות מסוג זה, מסוג אחר. אני
מניח שהשוק ייצר את זה בעצמו.

אורי מקלב:

אדוני היושב-ראש, תודה רבה לך, מכובדי השר. בראשית דברי אני רוצה להתייחס
להערה שחבר הכנסת אלקין זרק לחלל. חבר הכנסת אלקין, אתה זרקת לחלל, בסך
הכול מדובר כאן בפטור מחובת הנחה.

אנחנו מעלים נושאים, כפי שחברת הכנסת שקד העלתה וכפי שחבר הכנסת מאיר שטרית
העלה על קצה המזלג - -

זאב אלקין:

אתה רואה מה קורה כששר מגיע?

אורי מקלב:

- - לא מעט בעיות על המורכבות שיש וההשלכות שיש לחוק הזה, לכן לתת לזה פטור
מחובת הנחה, אנחנו חושבים שזה מהיר מדי, פזיז מדי, ודאי לא קרה שום דבר
שהוא כל כך בוער. מה קרה? מחר עוד שחיינים רוצים לעבור ולא יכולים לעבור את
החופים בגלל הניילונים שלנו?

החוק הזה, קודם כול, במחשבתו, במהותו, הוא חוק טוב. אנחנו מכירים את
הבעייתיות בצריכה הגדולה של ניילונים, אבל בגלל שיש צריכה גדולה, הפתרון
לבעיה הזאת, אתם עושים בדרך הכי קלה שהיא עוד מסים ועוד הטלה על הציבור.

לא בכדי, מאוד מאוד מפחיד אותי שהצרכניות והרשתות הגדולות מוכנות להשקיע
רבע מיליון. הם יודעים כמה זה יחולל להם הכנסה לאחר הפעם הראשונה שהם יתנו
בחינם אבל אחרי כן יתחילו לגבות כסף.

אני שואל אותך שאלה, אדוני – האם הניילונים יהיו בפיקוח? האם שקיות הניילון
יהיו בפיקוח? האם שקיות הניילון יהיו בפיקוח מכאן ואילך?

השר להגנת הסביבה עמיר פרץ:

הם לא גובים כסף, זה היטל. זה לא הולך לזה.

אורי מקלב:

מי שלא יגיע עם אותה שקית, ואנחנו ניקח חצי שקל ולא חצי שקל, וכמה שהוא
ירצה למכור שקיות כאלה ושקיות אחרות.

אדוני היושב-ראש, אני חושב שפיקוח על המחירים, ודאי שאנחנו צריכים. בסופו
של דבר אני שואל האם המשרד עשה חשבון בכמה זה ייקר את סל הצריכה למשפחה
ממוצעת.

היו"ר יריב לוין:

לשיטתם, זה לא ייקר.

אורי מקלב:

זה ייקר מכיוון שבסופו של דבר הוא יצטרך לקנות את הניילון.

היו"ר יריב לוין:

חבר הכנסת מקלב, אבל זה הדיון המהותי. לשיטתם, הם אומרים, זה היטל. המטרה
היא לא שאנשים ישלמו אותו, המטרה שהם יבואו עם שקיות וישתמשו.

אורי מקלב:

אבל אתה יודע שהוא לא יוכל לבוא עם שקיות.

היו"ר יריב לוין:

בסדר, אבל זה הדיון בוועדה.

אורי מקלב:

אתה יודע מה דינן של השקיות שנמצאות בדוכנים, בבסטות? מה דינן?

היו"ר יריב לוין:

חבר הכנסת מקלב, אין ויכוח, אבל זה לא פה. זה בוועדה.

אורי מקלב:

נכון. לא פה, אז מה הבעיה להביא את זה בצורה מסודרת? למה לתת פטור מחובת
הנחה? אפשר להביא את זה.

השר להגנת הסביבה עמיר פרץ:

חבר הכנסת מקלב, אני יכול להגיד לך משפט? אני יכולתי להעביר את זה עכשיו
במסגרת חוק ההסדרים. אני התנגדתי. תאמין לי, יכולתי עכשיו להיות בתוך חוק
ההסדרים, לא לדעת בכלל מה עושים עם זה ולקבל את זה בדיוק בזמן.

זאב אלקין:

היינו מפצלים את זה, אל תדאג.

השר להגנת הסביבה עמיר פרץ:

אולי, לא משנה, אבל לא הייתי עובר את זה. לא הייתי עובר חובת הנחה.

היו"ר יריב לוין:

לא חשוב, הוא היה עובר קריאה ראשונה.

השר להגנת הסביבה עמיר פרץ:

אני באתי כדי שנקיים על זה דיון ונבוא לוועדת הכלכלה ונדבר שם על העניין.

היו"ר יריב לוין:

אני רוצה לומר לאופוזיציה דבר אחד – אתם צריכים לשאוב עידוד מהבקשה של השר
פרץ כי בהיבט של הקדמת הדיון הוא מבקש פטור מחובת הנחה, שכן הוא כנראה
מאמין שהזמן שיהיה לו לטפל בעניין הזה עד שהכנסת תתפזר הוא כנראה לא ארוך
מדי, והוא רוצה להספיק לפני שזה יקרה.

אורי מקלב:

תדעו שיש לזה השלכה צרכנית מאוד גדולה.

היו"ר יריב לוין:

אז לכן, מי כמוכם צריך להבין את הבקשה שלו.

איילת שקד:

אני רוצה להגיד משהו. השר פרץ, כמו שלך יש עמדות עצמאיות ואתה התנגדת
לתקציב, בניגוד לעמדות של ראש המפלגה שלך - -

השר להגנת הסביבה עמיר פרץ:

בממשלה.

איילת שקד:

- - לי יש עמדה עצמאית ואני מתנגדת לחוק הזה, בניגוד לעמדה של יושב-ראש
המפלגה שלי. אני עכשיו אצביע עם הקואליציה - -

היו"ר יריב לוין:

מאה אחוז, זה בוועדה.

איילת שקד:

- - כי נתבקשתי, אבל אני אומרת לך שבוועדת הכלכלה אני הולכת לעשות מה
שאפשר.

השר להגנת הסביבה עמיר פרץ:

גם אני מצביע עם הקואליציה בהרבה מאוד חוקים אחרים.

היו"ר יריב לוין:

חברת הכנסת איילת שקד, אני מציע – כדי להקל את העבודה כאן – שכשמישהו מחברי
הקואליציה יחליט שאין לו עמדה עצמאית, הוא יודיע. אם לא יודיע, אנחנו
מבינים שכל אחד, יש לו את עמדתו העצמאית.

משה זלמן פייגלין:

יריב, אני באמת לא הצלחתי להבין מה הדחיפות.

היו"ר יריב לוין:

הדחיפות היא שמי יודע כמה זמן יהיה לנו לשבת פה – אני אומר לך ברצינות, אני
לא צוחק בכלל. רוצה השר פרץ לסיים את התהליך הזה בתוך המושב הנוכחי, שכמה
זמן יהיה לו, אף אחד לא יודע. אני אומר לך את האמת, זו הסיבה.

זאב אלקין:

אם אפשר להוסיף בהקשר הזה. חבר הכנסת פייגלין, אני אעזור לשר פרץ. הרי במצב
הנורמלי, אני למשל, כיושב-ראש הקואליציה, וגם יריב כיושב-ראש ועדת הכנסת,
בדרך כלל התנגדנו לפטורים כי סך הכול, אם השר היה רוצה היה יכול להביא שבוע
קודם, להניח על שולחן הכנסת.

היו"ר יריב לוין:

אגב, נתבקשתי להביא עוד פטור ממשלתי היום, שלא הסכמתי לו.

זאב אלקין:

פה מדובר בסיטואציה שבגלל שהיינו בפגרה, השר פרץ לא יכול היה לפני שבוע או
לפני שבועיים להניח את זה על שולחן הכנסת, והוא פיצל את זה מחוק ההסדרים,
כדי לתת לכנסת יותר זמן ושהות לדון בזה, כדי שזה יקרה כמה שיותר מהר ויהיה
דיון בוועדה.

היום שזה יחכה עד שכל חברי הכנסת יקראו את החוברת הוא לא משמעותי – מי קורא
כאן, בינינו? הזמן האמיתי לדיון צריך להיות בוועדה.

מאיר שטרית:

נכון.

היו"ר יריב לוין:

רבותי, אני עובר להצבעה. מי בעד ההצעה לתת פטור מחובת הנחה בקריאה ראשונה
להצעת חוק לצמצום השימוש בשקיות נשיאה חד פעמית, התשע"ה-2014? מי בעד? כולל
אותי.

אורי מקלב:

אני נמנע.

הצבעה

בעד – 11

נגד – אין

נמנעים – 1

בקשת הממשלה להקדמת הדיון בהצעת חוק לצמצום השימוש בשקיות נשיאה חד פעמיות,
התשע"ע-2014, לפני הקריאה הראשונה, נתקבלה.

היו"ר יריב לוין:

11 בעד. נגד – אין. נמנעים – 1. תודה רבה.

ב. הצעת חוק הפחתת הגירעון והגבלת ההוצאה התקציבית (שיעור הגירעון בשנת
התקציב 2015 ואילך, חיסכון ההוצאה הממשלתית לשנת התקציב 2015), התשע"ה–2014

היו"ר יריב לוין:

אני עובר לנושא הבא: בקשה למתן פטור מחובת הנחה בקריאה הראשונה להצעת חוק
הפחתת הגירעון והגבלת ההוצאה התקציבית (תיקון מס' 15) (שיעור הגירעון בשנת
התקציב 2015 ואילך, חיסכון ההוצאה הממשלתית לשנת התקציב 2015),
התשע"ה-2014, הצעה שהיא בעצם מבוא לדיוני התקציב.

מי מנמק לנו את הבקשה?

איתי טמקין:

בוקר טוב. איתי טמקין, אגף תקציבים, משרד האוצר. חוק הפחתת הגירעון והגבלת
ההוצאה התקציבית בעצם קובע שתי מגבלות פיסקליות על תקציב המדינה – תקרת
הגירעון ומגבלת ההוצאה.

כמו שאמר יושב-ראש הוועדה, תיקון החוק הזה מהווה מבוא לתקציב 2015. מכיוון
שהתקציב יהיה כפוף לחוק הזה, יש צורך לסיים את הליך החקיקה טרם הגשת התקציב
לכנסת.

היו"ר יריב לוין:

רבותי, הערות, התייחסויות – אין. מי בעד הבקשה? האופוזיציה צריכה להצביע
בעד, החוק הזה הוא מתנה בשבילכם, תאמינו לי.

איתן כבל:

עוד לא השתכנענו. תן לנו לאט-לאט.

היו"ר יריב לוין:

אתה כבר מבין את זה עוד לפני שהתחלתי לשכנע.

איתן כבל:

אל תרעיף עלינו מהטוב שלך.

היו"ר יריב לוין:

זה לא הטוב שלי, זה הטוב שלהם, תאמין לי. אני נתתי להם עצות אחרות.

הצבעה

בעד – 8

נגד –3

נמנעים – אין

הבקשה להקדמת הדיון בהצעת חוק הפחתת הגירעון והגבלת ההוצאה התקציבית (שיעור
הגירעון בשנת התקציב 2015 ואילך, חיסכון ההוצאה הממשלתית לשנת התקציב
2015), התשע"ה–2014, לפני הקריאה הראשונה, נתקבלה.

היו"ר יריב לוין:

8 בעד, 3 נגד, אין נמנעים. הבקשה אושרה. אני מזכיר שהישיבה הבאה תתקיים
היום בשעה 12:30, בנושא מע"מ אפס.

רבותי, תודה רבה, הישיבה נעולה.

הישיבה ננעלה בשעה 09:30.
