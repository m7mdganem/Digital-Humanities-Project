הכנסת השבע-עשרה נוסח לא מתו

מושב שני

פרוטוקול מס' 64

  מישיבת ועדת הכנסת

יום שני, כ' בכסלו התשס"ז, ( 11 בדצמבר 2006), שעה 10:00

סדר היום:

א. קביעת מסגרת הדיון להצעות הסיעות יהדות התורה-איחוד לאומי-מפד"ל,
הליכוד, ובל"ד-רע"מ-תע"ל-חד"ש להביע אי אמון בממשלה

ב. שעות ישיבת הכנסת בשבוע חנוכה

ג. קביעת ועדה לדיון בהצעה לסדר היום בנושא: "מכירת ספרות אנטישמית בחנות
הפרלמנט באוקראינה", הצעת חברת הכנסת קולט אביטל

ד. בקשות הממשלה להקדמת הדיון בהצעות החוק הבאות:

1. הצעת חוק שירות ביטחון (הגבלות קריאה לשירות מילואים של קצין - הוראת
שעה) (תיקון מס' 5), התשס"ז-2006, לפני הקריאה הראשונה

2. הצעת חוק המועצה לענף הלול (ייצור ושיווק)(תיקון מס' 15), התשס"ז-2006,
לפני הקריאה הראשונה

נכחו:

חברי הוועדה:

אביגדור יצחקי - מ"מ היו"ר

קולט אביטל

דוד אזולאי

אורי אריאל

יצחק גלנטי

נסים זאב

נאדיה חילו

יואל חסון

שי חרמש

אחמד טיבי

אסתרינה טרטמן

גדעון סער

יובל שטייניץ

מוזמנים:

מזכיר הכנסת אריה האן

עו"ד חנה פרנקל - משרד החקלאות

סרן עדי אברהם - משרד הביטחון

שרון פנחס - משרד הביטחון

ייעוץ משפטי: ארבל אסטרחן

מנהלת הוועדה: אתי בן יוסף

קצרנית: אושרה עצידה

א. קביעת מסגרת הדיון להצעות הסיעות יהדות התורה-איחוד לאומי-מפד"ל,
הליכוד,

ובל"ד-רע"מ-תע"ל-חד"ש להביע אי אמון בממשלה

היו"ר אביגדור יצחקי:

בוקר טוב, אני מתכבד לפתוח את ישיבת ועדת הכנסת. על סדר היום קביעת מסגרת
דיון להצעות אי האמון. האם הצעות אי האמון נשארו או ירדו?

מזכיר הכנסת אריה האן:

בינתיים לא הורידו.

אחמד טיבי:

למה צריך להוריד את זה?

מזכיר הכנסת אריה האן:

ראש הממשלה נוסע לחוץ לארץ.

היו"ר אביגדור יצחקי:

האם מישהו מטפל בזה?

מזכיר הכנסת אריה האן:

היינו עכשיו אצל דליה. גדעון, מה קורה עם הצעות אי האמון?

גדעון סער:

רק עתה נודע לי מועד נסיעתו המדויק של ראש הממשלה שמטוסו ימריא בשעה שלוש.
לפיכך, אני צריך להתייעץ עם יושב ראש מפלגתי בנושא דחיית אי האמון. בהחלט
יכול להיות מצב שאנחנו נדחה את זה בשבוע.

היו"ר אביגדור יצחקי:

במידה ותהיה הבעת אי אמון, אנחנו מסכמים שזה 10 דקות למציע בדרך כלל, ו-3
דקות לכל סיעה. מי בעד ירים את ידו?

ה צ ב ע ה

קביעת מסגרת הדיון להצעות להביע אי אמון אושרה פה אחד.

היו"ר אביגדור יצחקי:

תודה, ההצעה התקבלה פה אחד.

ב. שעות ישיבת הכנסת בשבוע חנוכה

היו"ר אביגדור יצחקי:

הנושא השני על סדר היום הוא הודעת מועדי ישיבת הכנסת בשבוע חנוכה. ביום שני
ישיבת הכנסת תהיה בין 11:00 ל-15:00, וביום שלישי היא תהיה בין 12:00
ל-16:00, כשביום שלישי אנחנו נעסוק בחקיקה פרטית.

יצחק גלנטי:

ביום רביעי אין כלום.

מזכיר הכנסת אריה האן:

ביום רביעי לא.

ג. קביעת ועדה לדיון בהצעה לסדר היום בנושא: "מכירת ספרות אנטישמית

בחנות הפרלמנט באוקראינה", הצעת חברת הכנסת קולט אביטל

היו"ר אביגדור יצחקי:

נושא נוסף שיש לנו זה קביעת ועדה לדיון בהצעה לסדר היום בנושא "מכירת ספרות
אנטישמית בחנות הפרלמנט באוקראינה", הצעת חברת הכנסת קולט אביטל. ההצעות הן
או להעביר את זה לוועדת העלייה, הקליטה והתפוצות או לוועדת החוץ והביטחון.
יושב ראש ועדת העלייה, הקליטה והתפוצות מבקש שההצעה תעבור לוועדת העלייה
מהנימוק שבסמכותה לטפל בעניין יהודי התפוצות ותופעת האנטישמיות. יושב ראש
ועדת החוץ והביטחון ויתר על הדיון בהצעה זו. מה מבקשת המציעה?

קולט אביטל:

ועדת העלייה והקליטה.

היו"ר אביגדור יצחקי:

מי בעד ירים את ידו? מי נגד?

ה צ ב ע ה

בעד - רוב

נגד- אין

נמנעים- אין

ההצעה להעביר את הדיון בהצעה לסדר היום בנושא: "מכירת ספרות אנטישמית

בחנות הפרלמנט באוקראינה", הצעת חברת הכנסת קולט אביטל, לוועדת העלייה
והקליטה, אושרה.

ד. בקשות הממשלה להקדמת הדיון בהצעות החוק הבאות:

1. הצעת חוק שירות ביטחון (הגבלות קריאה לשירות מילואים של קצין -

הוראת שעה) (תיקון מס' 5), התשס"ז-2006, לפני הקריאה הראשונה

2. הצעת חוק המועצה לענף הלול (ייצור ושיווק)(תיקון מס' 15),

התשס"ז-2006, לפני הקריאה הראשונה

היו"ר אביגדור יצחקי:

יש לנו עכשיו שני פטורים מחובת הנחה. אני מציע שנדבר עליהם, ועד אז ייכנסו
הקוורום הדרוש. אנחנו מתחילים עם משרד הביטחון. נציגת משרד הביטחון, בבקשה.

עדי אברהם:

חוק שירות הביטחון מטיל מגבלות על קריאתו של חייל שירות מילואים לתעסוקה
מבצעית אם מלאו לו 41, והוא שירת למעלה מעשר שנים ביחידה קרבית. ב-2001
תוקן החוק כך שאפשר יהיה לקרוא לקצינים מעל גיל 41 לביצוע תעסוקה מבצעית על
אף האמור בחוק, וזאת כדי לענות לצרכים מבצעים. מעת לעת הוארך החוק.

גדעון סער:

זו פגיעה בחיילי המילואים.

יצחק גלנטי:

לא בחיילים, אלא בקצינים.

היו"ר אביגדור יצחקי:

אני רוצה להגיד לך שמי שמוציאים אותו ממילואים בגיל 41, מרגיש רע מאוד עם
הדבר.

עדי אברהם:

מדובר על קריאה בין גיל 41 לגיל 42. הוראת השעה בתוקף עד ה-31 לדצמבר.
לנוכח העובדה שיש להעביר שלוש קריאות, אנחנו מבקשים לפטור מחובת הנחה.

גדעון סער:

אדוני היושב ראש, אני רוצה לשכנע אותך שהמסלול של פטור מחובת הנחה פה הוא
מסלול ממש לא נכון. קודם כל, ההוראה המקורית היתה בזמן האינתיפאדה, ואז
הוחלט לאפשר לחרוג ממה שהכנסת קבעה בהוראת שעה. ההארכה של זה כבר נהיית
אוטומטית. הם באים לפה באיחור וזה לא בסדר. אבל, אין שום בעיה להעביר את זה
בשלוש קריאות לא רק בשבועיים, אלא גם בשבוע אחד אין בעיה.

היו"ר אביגדור יצחקי:

גם ביום.

גדעון סער:

נכון, כי זה ועדת חוץ וביטחון שהיא בידי הקואליציה. אין שום סיבה לתת פטור
מחובת הנחה. אני לא חושב שצריך לאשר את החוק כלאחר יד. צריך בהחלט לשקול
אותו, קל וחומר שאין שום סיבה לבוא ולתת פטור מחובת הנחה בגלל העיכוב של
משרד הביטחון. יש פה פגיעה בחיילי מילואים.

עדי אברהם:

הבקשה מובאת כעת זה באמת משום שאנחנו מצויים בימים אלו בעיצומן של הבדיקות.

יצחק גלנטי:

אבל, מדוע אי אפשר היה לעשות את זה לפני שבועיים?

עדי אברהם:

משום שהתחקירים והבדיקות מושלמים בימים אלה ממש. היה חשוב לוודא שהצורך
עודנו קיים. רק באמת משהשתכנענו שאכן קיים צורך מובאת הבקשה.

אורי אריאל:

אני מבקש לדחות את הבקשה משני נימוקים. ראשית, ההסברים ששמענו מסרן עדי
אברהם לא משכנעים אותי. שנית, אני חושב שלא יאה עשתה מערכת הביטחון ששולחת
אותה. יש את סגן שר הביטחון, יש מי שצריך להציג את זה. עם כל הכבוד
לתחקירים, כל אחד מבין שצריך את החוק הזה. ההתרשלות של מערכת הביטחון היא
התרשלות, ואני מסכים עם גדעון סער שלא צריך שום פטור מחובת הנחה. עוד תקלה
של משרד הביטחון.

יואל חסון:

כל נושא שירות הביטחון, כל הזמן בא בצורה של טלאי על טלאי. אין הסדרה אחת
ומשמעותית וברורה. כל הזמן הוראות חירום והוראות שעה. מכיוון שמדובר בשינוי
שמשפיע על חיילי מילואים, אני חושב שלא צריך להביא את זה לפטור מחובת הנחה,
אלא צריך לתת לזה לרוץ בתהליך נורמאלי ורגיל.

היו"ר אביגדור יצחקי:

בשביל חברי הכנסת הקבועים שהגיעו אני אחזור על הדברים, נמצאת פה סרן עדי
אברהם והיא מבקשת פטור מחובת הנחה. היום צלצל אליי סגן שר הביטחון. מאחר
ובשנת המילואים הקלנדארית השתתפו הרבה קצינים במלחמת הלבנון, הסיבה היא
שהיום מבקשים לגייס לא את אותם קצינים שכבר שירתו במלחמה, אלא לגייס קצינים
נוספים כדי שיעזרו בעומס. אני לא חושב שזה דבר לא נכון למרות הדברים. אני
חושב שהדברים נכונים. כולנו מכירים מה זה הוצאת צו מילואים. הוצאת צו
מילואים זה לא מהיום למחר.

אורי אריאל:

למה לא באו לפני חודשיים?

היו"ר אביגדור יצחקי:

לא באו, אז מה עכשיו אתה רוצה לתלות אותם על העץ?

לכן, ביקשה מערכת הביטחון, ביקש סגן שר הביטחון, ביקש שר הביטחון, שהם
רוצים לזרז את העניין. אני חושב שנכון לעשות את הדברים מהר ככל האפשר על
מנת שצה"ל יוכל לתכנן את עצמו, על מנת שצה"ל יוכל למלא את שנת המילואים
הבאה שלו כמו שצריך. גם אם מערכת הביטחון שגתה ולא הביאה את זה לפני שבוע,
אני לא רואה את הסיבה למה עכשיו לשלוח אותם לעוד שבוע.

אורי אריאל:

למה זה צריך להיות פה עכשיו? שוועדת החוץ והביטחון תביא את זה.

היו"ר אביגדור יצחקי:

זה צריך להיות פה עכשיו כי הם עשו טעות והם רוצים לתקן אותה, ורוצים לעשות
את זה מהר ככל האפשר, קריאה ראשונה מהירה.

קולט אביטל:

אני לא מתנגדת לעצם הצורך, אני בעד. אני רק תוהה לגבי הפרוצדורה, ואני תוהה
איך זה שאנחנו כוועדה בכנסת מדברים על פטור מחובת הנחה או על זירוז
תהליכים, ששולחים אלינו אנשים מצה"ל. אם משרד הביטחון רוצה את זה, אז שסגן
שר הביטחון או מישהו מטעמו, מטעם משרד הביטחון, צריך לבוא לוועדה הזאת ולא
להטיל את זה על חיילות צה"ל. אני לא מתנגדת למהות, אני רק תוהה איך מתנהלים
פה דברים בכנסת. אני רואה פה זילות של הכנסת. אני לגופו של עניין לא אתנגד
כי אני חושבת שזה נחוץ. אבל, יש פה - - -

היו"ר אביגדור יצחקי:

בואו נעבור להצעת החוק הבאה של משרד החקלאות ונצביע על שניהם ביחד. נציגת
משרד החקלאות, בבקשה.

חנה פרנקל:

אני פונה בעניין חוק מועצת הלול. עד סוף חודש זה כל חקיקת המשנה של חוק
מועצת הלול קפוא. תחילת ההוראה הזו מלפני שלוש שנים בחוק ההסדרים שבאיווחה
אחת ביטל עשרות רבות של תקנות לפי חוק מועצת הלול, והוא קבע דד-ליין. הוא
אמר: חוק ההסדרים לפני שלוש שנים, תעשו חקיקה חדשה, ועד סוף דצמבר כל חקיקת
המשנה תבוטל. במהלך שלוש השנים האלה עשינו עבודה מאומצת להחליף ולתקן את כל
חקיקת המשנה שנדרשת. כרגע אין טעם לבטל אוטומטית כברירת מחדל את כל חקיקת
המשנה, לכן אנחנו מציעים להוריד את ההוראה הזאת שמוחקת את כל חקיקת המשנה.

באותן תקנות יש הרבה תקנות שנוגעות לבריאות הציבור, לתקנים לגבי ביצי מאכל.
זה יהיה חוסר אחריות אם אנחנו נגיע למצב של סוף דצמבר והחקיקה לא תיכנס
לתוקפה. התחלנו בתהליכים מאוגוסט-ספטמבר, זה דברים שלוקחים זמן בממשלה.
ייתכן שנצליח להעביר עד סוף דצמבר, אבל אנחנו לא יכולים לקחת את הסיכון.
מאחר וזה לא נושא בעייתי ולא קונטרוברסלי , היינו רוצים ליתר ביטחון להעביר
את זה השבוע בשלוש קריאות.

היו"ר אביגדור יצחקי:

תודה רבה.

יצחק גלנטי:

שוב אותה בעיה, מה בוער? אי אפשר להפוך כל הצעה לפטור מחובת הנחה.

קולט אביטל:

מה זה הדבר הזה? למה נזכרים עכשיו?

היו"ר אביגדור יצחקי:

מאחר ואנחנו נמצאים פה רק אנשי קואליציה, וזה לא רע לפי דעתי - - -

יובל שטייניץ:

צירפת אותי לשורותיך.

היו"ר אביגדור יצחקי:

לחברים הקבועים אנחנו נמצאים פה רק אנשי קואליציה, שזה לא רע דרך אגב.
אנחנו יכולים להמשיך בדבר הזה.

קולט אביטל:

אני מתנגדת לסוג החאפ-לאפ הזה.

היו"ר אביגדור יצחקי:

אני חושב שלא היו לא סגן השר אפרים סנה, ולא השר שאול שמחון, טורחים היום.
הם יודעים שהזמן המוצע הוא 48 שעות שהם צריכים לחכות. אני מכיר את שניהם,
אנשים מאוד מאוד רציניים. אני לא חושב ששניהם היו טורחים להרים לי טלפון
בשעה מוקדמת בבוקר, ולבקש בצורה שאינה משתמעת לשתי פנים. אחרי ששאלתי אותם
צריך לחכות 48 שעות? הם אמרו: העניין בדמנו, זה חשוב מאוד, וצריך לעשות את
זה מהר ככל האפשר.

קולט אביטל:

משרד החקלאות נזכרו בעניין הזה - - -

יצחק גלנטי:

עוד פעם נרדמו בשמירה.

היו"ר אביגדור יצחקי:

אני אומר שוב, יכול להיות שמישהו במשרד החקלאות עשה טעות. אז השר מבקש
מחבריו בקואליציה. נכון שמתפקידנו פה בקואליציה הוא קודם כל לעזור לשרינו
ולסגני שרינו לעשות את עבודתם נאמנה, ואם אנחנו מאמינים, ואנחנו מאמינים
במיוחד בשניים האלה, אני לא יכול להגיד את זה על כל האחרים, שהם באמת עושים
את עבודתם נאמנה, אז אני חושב שצריך לסייע ולעזור להם. אנחנו נחכה לעוד חבר
קבוע אחד מהקואליציה, זה ייקח עוד שלוש דקות, ואנחנו נצביע על שתי ההצעות
ונלך הלאה.

יובל שטייניץ:

אדוני היושב ראש, אני מבין את עמדתך שאתה רוצה כקואליציה לעזור להם.
לכאורה, עמדתי כאופוזיציה היתה להפריע להם. אבל אני רוצה לדבר לא קואליציה
ולא אופוזיציה. יש חיזיון נפרץ בכנסת ישראל שפוגע לא בקואליציה ולא
באופוזיציה, אלא בכנסת ישראל ובדמוקרטיה הישראלית.

היו"ר אביגדור יצחקי:

אנחנו שבעה חודשים בכנסת, מאפריל. היתה הצעה אחת של ממשלת ישראל לפטור
מחובת הנחה, והיא נגעה לנושא משרד התחבורה. לא הביאו שבעה חודשים אף בקשה,
למעט הנושא של משרד התחבורה. זאת הבקשה השנייה והשלישית. לכן, לא להפוך את
זה לחיזיון נפרץ, ולא להפוך את זה כאילו מזלזלים בכנסת.

יובל שטייניץ:

חבל שלא נתת לי לסיים את המשפט, היית רואה שעמדתך ועמדתי לא כאלו מנוגדות.
יש חיזיון נפרץ בכנסת ישראל, ואני אומר את זה גם על סמך היותי יושב ראש
ועדת החוץ והביטחון בכנסת הקודמת כחלק מהקואליציה, שבהם משרדי ממשלה מתוך
זלזול בכנסת מגישים בקשות לזירוז. זה לא בהכרח לפטור מחובת הנחה, לפעמים זה
לזירוז חקיקה בלי אפשרות לקיים דיון ממשי בחקיקה או בתקנות. התופעה הזאת
פוגעת לא בקואליציה, לא באופוזיציה, אלא בכנסת ישראל, ובדמוקרטיה.

הבקשה הזאת גם אם היא נדירה, היא חלק מאותה תופעה שמשרדי הממשלה מתעצלים,
מחכים, ואז פתאום מבקשים מהכנסת להזדרז.

היו"ר אביגדור יצחקי:

אנחנו מצביעים על הצעת סגן שר הביטחון, מי בעד ירים את ידו?

ה צ ב ע ה

בעד - 9

נגד - 1

בקשת הממשלה להקדמת הדיון בהצעת חוק שירות הביטחון (הגבלות קריאה לשירות
מילואים של קצין - הוראת שעה) (תיקון מס' 5), התשס"ז-2006, לפני הקריאה
הראשונה, אושרה.

היו"ר אביגדור יצחקי:

אחד נגד.

מי בעד הצעת משרד החקלאות? מי נגד?

ה צ ב ע ה

בעד - 9

נגד - 1

בקשת הממשלה להקדמת הדיון בהצעת חוק המועצה לענף הלול (ייצור ושיווק)(תיקון
מס' 15), התשס"ז-2006, לפני הקריאה הראשונה, אושרה.

היו"ר אביגדור יצחקי:

תודה רבה, הישיבה נעולה.

הישיבה ננעלה בשעה 10:20
