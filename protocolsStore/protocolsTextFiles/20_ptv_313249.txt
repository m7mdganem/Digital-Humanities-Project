הכנסת העשרים

מושב ראשון

פרוטוקול מס' 32

מישיבת ועדת הכנסת

יום שלישי, י"ב באב התשע"ה (28 ביולי 2015), שעה 13:15

סדר היום:

פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940) וחוק הפסקת חברות בכנסת של חה"כ המכהן כשר או כסגן שר
(תיקוני חקיקה), התשע"ה-2015 (מ/940).

נכחו:

חברי הוועדה:

דוד ביטן – היו"ר

ישראל אייכלר

יואב בן צור

צחי הנגבי

מכלוף מיקי זוהר

אורן אסף חזן

יואל חסון

אחמד טיבי

ינון מגל

מרב מיכאלי

איילת נחמיאס ורבין

יואב קיש

חברי הכנסת:

מיכאל אורן

באסל גטאס

יעל גרמן

רויטל סויד

ניסן סלומינסקי

מיכל רוזין

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדס צנוירט

פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940) וחוק הפסקת חברות בכנסת של חה"כ המכהן כשר או כסגן שר
(תיקוני חקיקה), התשע"ה-2015 (מ/940).

היו"ר דוד ביטן:

שלום רב, אני מתכבד לפתוח את הישיבה.

ביקשתם התייעצות סיעתית?

יעל גרמן:

כן.

היו"ר דוד ביטן:

שש דקות התייעצות בין-סיעתית, בבקשה.

(הישיבה נפסקה בשעה 13:23 ונתחדשה בשעה 13:30.)

היו"ר דוד ביטן:

רבותיי, יש לנו בקשה של יושב-ראש ועדת החוקה, לדון בדבר חדש; האם השינוי
הזה הוא דבר חדש. יש פה שתי הסתייגויות - אחת לחוק הרגיל ואחת לחוקה,
הסתייגות 72 והסתייגות מס' 10 לחוק הרגיל, שהופכת את התיקון הזה להוראת
שעה. זה עדיף, אגב. אני לא מבין, איפה הדבר החדש? מדובר באותו חוק, רק
משנים את הכיוון שלו. אני מציג עכשיו את עמדת יושב-ראש ועדת חוקה. אנחנו לא
רואים בזה דבר חדש, כי בסופו של דבר מדובר באותן הוראות חוק, רק במקום שזה
יהיה תיקון - זו הוראת שעה. שום דבר חדש. זה דבר מקובל, לעשות את זה בכנסת.
תציג את עמדתכם, אחרי ההתייעצות.

יואל חסון:

אחרי ההתייעצות אני יכול לומר שאנחנו בוועדת החוקה, חוק ומשפט, במיוחד חברי
הכנסת שהיו מעורבים בהליך החקיקה מההתחלה עד הסוף, ראו והיה ברור מההתחלה,
שלא מדובר בהוראת שעה, ולפתע הממשלה באה והבליחה עם רעיון- - -

היו"ר דוד ביטן:

גם של מישהו מהרשימה המשותפת.

יואל חסון:

גם אם הצעתו התקבלה- - -

היו"ר דוד ביטן:

הוא דיבר אתנו על זה אתמול, וזה מצא חן בעיניי.

יואל חסון:

אני שמח, אבל זה בא גם מחבר הכנסת בגין וגם מחבר כנסת מהאופוזיציה. עדיין
באופן מובהק זה נושא חדש. אי-אפשר לא להגיד שזה נושא חדש.

היו"ר דוד ביטן:

זה לא נושא חדש.

יואל חסון:

זה שינוי מהותי.

היו"ר דוד ביטן:

זה לא שינוי מהותי.

מיכאל אורן:

אדוני היושב-ראש, אנחנו לא שומעים כלום פה. יש רעש.

יואל חסון:

יש הבדל גדול בין הליך חקיקה שהוא הוראת שעה לבין הליך חקיקה שאינו הוראת
שעה. אתה יודע את זה, וכל מי שבכנסת, יודע את זה. לכן, אם היינו יודעים
מראש שמדובר בהוראת שעה, יכול להיות מאוד שהתנהלות האופוזיציה היתה אחרת.
חד-משמעית. אז אני רוצה על זה דיון, ואני רוצה שזה יהיה נושא חדש. אני רוצה
שהנושא הזה יהיה במסלול של נושא חדש.

היו"ר דוד ביטן:

את שאלת אותי, אז אני אענה. המסגרת, המעטפת השתנתה. בנושא חדש צריך לדבר על
הוראות החוק – האם ההסתייגות הזו משנה את החוק באופן שזה נושא חדש. מדברים
על הוראות החוק ולא על המעטפת. המעטפת יכולה להשתנות מחוק רגיל להוראת שעה.

יואל חסון:

זה משנה את תוקף החוק, אדוני היושב-ראש. חוק רגיל הוא מכאן ואילך. החוק הזה
הוא חוק מוגבל לקדנציה.

היו"ר דוד ביטן:

ההפך – יותר טוב, לדעתי.

יואל חסון:

זה לא משנה, אם זה טוב או רע.

היו"ר דוד ביטן:

זה עושה את החוק לא דבר חדש – זה עושה אותו דבר ישן. הוא רק לתקופה קצרה.

רויטל סויד:

אם רוצים לשנות חוק יסוד, אי-אפשר בחוק חדש. זה לשנות אחוק יסוד בהוראת
שעה.

איילת נחמיאס ורבין:

שמעת מה הוא אמר? זה רק לתקופה קצרה? מה זאת אומרת? תעשו לי טובה.

מיכל רוזין:

יש גבול כמה צחי יכול. ארבע שנים? מה, הוא בעונש?

אורן אסף חזן:

ארבע שנים ועוד- - -

היו"ר דוד ביטן:

רבותיי, שמעתי אתכם. ראיתי את זנדברג, שהיתה רוטציה, חצי-חצי עם מפלגת
העבודה – התעקשה על שנתיים ושלושה חודשים. לא חודש ולא חודשיים. כשזה קשור
בכם, אין בעיה. יושב-ראש הוועדה, בבקשה. פעם ראשונה שאני שומע שרק כשהמעטפת
משתנה, זה נהיה חדש.

ניסן סלומינסקי:

רבותיי, אני פונה לאופוזיציה, ואומר שוב: אתם יודעים שאצלנו הדיונים הם
באמת. זו היתה דוגמה להראות, רעיון שאוסאמה סעדי העלה. כשהעלה את זה,
אמרתי: וואללה. אחר כך דיברו כמעט כל חברי האופוזיציה, וכולם דגלו בנושא
הזה, וכתוצאה מזה אמרתי: הנה, אתם תראו שבאמת הדיון הוא דיון אמתי, ואנחנו
לא נעולים. אז קודם כל, כשהולכים לכיוון כזה, ופתאום אתם עושים סיעור כדי
למשוך זמן או דברים כאלו- - -

היו"ר דוד ביטן:

תלמד מזה.

ניסן סלומינסקי:

אני לא יכול להאשים את יואל, כי הוא פשוט לא היה בכל הדיונים. יואל הגיע רק
לדיון האחרון.

היו"ר דוד ביטן:

יואל הוא איש התקנון.

ניסן סלומינסקי:

רק לחלק האחרון.

רויטל סויד:

גם היה אתמול.

ניסן סלומינסקי:

לכן אני גם פונה לאופוזיציה ואומר – אם אנחנו רוצים באמת לעבוד אמתי ולא
לשחק – הנה, זו דוגמה. שמענו, העליתם רעיון יפה. אנחנו מוכנים- - -

יואל חסון:

נעשה נושא חדש. זה לא קשור, טוב או רע. תוקף החוק.

היו"ר דוד ביטן:

תוקף חוק זה נושא חדש?

יואל חסון:

ודאי.

היו"ר דוד ביטן:

מה אתה אומר? פעם ראשונה שאני שומע.

ניסן סלומינסקי:

אני באמצע דיבור, איך אפשר? לכן אני אומר, דבר ראשון לנוהל הדיון, כי אין
שום בעיה שאוטומטית כל מה שהאופוזיציה אומרת, אנחנו נפיל, יש לנו רוב וזהו.
ניסינו ללכת בדגם חדש, וכן ללכת על דבר שהוא סביר. אם אתם נותנים לנו דוגמה
כזאת, להבא- - -

היו"ר דוד ביטן:

יש לנו דוגמאות מהעבר.

ניסן סלומינסקי:

זה דבר אחד. דבר שני, לעצם העניין, הרי זה לא משהו שאנחנו משנים בתוך החוק;
אנחנו רק מדברים על המעטפת. בתוך החוק לא משנים שום דבר. זה לא דבר חדש.

היו"ר דוד ביטן:

אני אמרתי את זה. צחי, בבקשה.

צחי הנגבי:

רבותיי, יש שני נושאים של נושא חדש: נושא חדש שנועד לקנטר את הקואליציה. זה
לגיטימי. זה חלק מכללי הניג'וס הלגיטימיים - אתם עושים לנו, אנחנו עושים
לכם, זה בסדר, ואז חבל בכלל לעשות דיון – אפשר לצעוק, והצבעה.

יש נושא חדש שהוא במהותו שאלה משפטית, שהוא תולדה של אין ספור תקדימים ואין
ספור פסיקות ואין ספור ויכוחים ענייניים שנעשו כאן בוועדה. אם זה בחלק
הראשון, אפשר לעשות את הדיון בסגנון הזה. אם באמת יש תחושה שזה נושא חדש,
בואו נשמע את היועצת המשפטית, ונשמע מה הוחלט בוועדת הכנסת, ולדעתי גם
בפסיקות מעבר לזה - גם בבית המשפט היה? העניין הזה, שלוקחים הצעת חוק,
וקובעים שהיא מוגדרת כהוראת שעה, והאם ההגדרה הזאת כהוראת שעה, שלמעשה
קובעת תחולה או תפוגה כזו או אחרת, היא נושא חדש או לא. בואו נשמע את
הדברים.

יעל גרמן:

הייתי רוצה לומר, אין כאן שום ניסיון לקנטר. כאשר אוסאמה העלה את הרעיון -
אנחנו הרי מתנגדים. אנחנו אומרים את זה בפה מלא.

היו"ר דוד ביטן:

תמשיכו להתנגד, אין בעיה.

יעל גרמן:

אבל אנחנו באים ואומרים: אם זו תהיה הוראת שעה, הנזק שלו יהיה ארעי, ולכן
הוא העלה את הרעיון הזה. אבל אין קשר - וזה גם לינון – אין קשר בין זה
שאנחנו מתנגדים או תומכים, לבין זה שאנחנו חושבים שזה נושא חדש. למה זה
נושא חדש, לדעתנו – כי כל העיסוק שלנו בוועדת החוקה בחוקי יסוד ובהוראת שעה
זה נושא מאוד-מאוד מכריע, זה נושא חדש, זה נושא שיש לתת עליו משקל, שצריך
לשבת ולחשוב. לא יכול להיות שהממשלה והכנסת מביאים פעם אחר פעם בהוראת שעה
חוקי יסוד. זה לא נושא כל כך קל דעת. אנחנו כן חושבים שזה נושא חדש. אני
חושבת שאנחנו צריכים לשבת.

היו"ר דוד ביטן:

רק בגלל שהקואליציה מביאה תיקון בחוק יסוד, זה נושא חדש?

יעל גרמן:

ודאי.

היו"ר דוד ביטן:

לא הבנתי את הטיעון. בבקשה, היועצת המשפטית.

מיכל רוזין:

זה נושא חוקתי, אגב, האם זה יהיה בהוראת שעה או לא. לא סתם זה עלה לבית
משפט עליון. באמת יש דילמה, אפילו בינינו פה.

ארבל אסטרחן:

הנושא באמת לא פשוט ומעורר דילמה, ונושא של הוראת שעה בחוק יסוד נדון בבית
משפט כעניין שאושר, אבל לא בקלות. לא ניתן כרטיס פתוח לעשות את זה תמיד.
אבל צריך לדעת- - -

יעל גרמן:

מרב, נעשה עוד התייעצות לפני ההסתייגויות.

ניסן סלומינסקי:

אם זה יהיה נושא חדש, בסוף זה יבוא בלי הוראת שעה. זה מה שאתם רוצים?
בבקשה, לכו על זה, רק אחר כך אל תבואו בטענות.

היו"ר דוד ביטן:

לא מעניין אתכם, כי זו תהיה התוצאה.

מיכל רוזין:

יש פה באמת דילמה אמתית.

היו"ר דוד ביטן:

אז תנו לה להתייחס. אתם נכנסים לדבריה. בבקשה, היועצת המשפטית.

ארבל אסטרחן:

זה מסוג הדילמות שלשמן נועד הדיון בכנסת. ועדות הכנסת לא אמורות לקבל הצעה
ממשלתית, ולאשר אותה כמו שהיא. יש דיון רציני ושינויים שנערכים בוועדות
הכנסת, כפי שאתם יודעים. לזה זה נועד, כמו השינוי שלגביו הצביעה ועדת הכנסת
הבוקר, שוודאי אינו נושא חדש, כמו שינויים נוספים שהועלו בוועדת החוקה. גם
השינוי הזה הוא לא עניין שלא קשור להצעת החוק, שלא מהווה חלק מהותי ממנה.

השאלה של הפיכת חוק יסוד להוראת שעה בהקשר של נושא חדש נדון בשנת 99' בהקשר
שמוכר לכם היטב, כשלקחו את חוק יסוד: הממשלה, ורצו לבטל את הסעיפים שהגבילו
את מספר השרים וסגני השרים – נושא ששב וחוזר – ושם הוגשה עתירה נגד ועדת
החוקה, שאישרה את החוק הזה. שם זה היה הפוך - החוק הוגש כהוראת שעה,
והוועדה הפכה אותו להוראה של קבע – ביטלה את ההגבלה על מספר השרים כהוראה
של קבע.

היו"ר דוד ביטן:

שינתה את המעטפת.

ארבל אסטרחן:

נכון. שם אמר בית המשפט העליון, שבהפיכת התיקון מהוראת שעה להוראה קבועה,
לאחר דיון יסודי שבו הוצגו בין השאר דעות היועץ המשפטי לממשלה, היועץ
המשפטי של הוועדה ומומחים, אין כל חריגה מגדר הנושא של הצעת החוק. גם אילו
ניתן היה לטעון שהיתה חריגה, ושאין זו חריגה העולה כדי פגם – הוא מצדיק
התערבות - יש לנו פה תקדים שמדבר ממש על הדבר הזה. לכן לעמדתנו, לא מדובר
פה בנושא חדש.

היו"ר דוד ביטן:

תודה. מי בעד ההצעה, שזה לא ייחשב דבר חדש? מי נגד? מי נמנע?

הצבעה

בעד ההצעה, שלא ייחשב נושא חדש– 9

נגד – 6

מתנגדים – אין

ההצעה, שלא ייחשב נושא חדש, אושרה.

היו"ר דוד ביטן:

תודה, עבר ברוב קולות.

קריאה:

רביזיה.

היו"ר דוד ביטן:

בסדר, ב-14:15 רביזיה.

תודה רבה, הישיבה נעולה.

הישיבה ננעלה בשעה 13:45.
