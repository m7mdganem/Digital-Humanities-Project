הכנסת השבע-עשרה נוסח לא מתוקן

מושב שלישי

פרוטוקול מס' 153

מישיבת ועדת הכנסת

יום שלישי, י"א בחשוון התשס"ח, (23 באוקטובר 2007), שעה 10:45

סדר היום: א. בחירת יושב ראש קבוע לוועדת הכנסת – בהשתתפות יושבת ראש הכנסת

ב. בקשת הממשלה להקדמת הדיון בהצעת חוק מגן דוד אדום (תיקון מס' 6)

(סמל האגודה), התשס"ח-2007 – לפני הקריאה הראשונה.

נכחו:

חברי הוועדה:

יעקב מרגי – יו"ר זמני

קולט אביטל

יוליאדלשטיין

דוד אזולאי

רוברט אילטוב

אלי אפללו

אורי אריאל

מנחם בן ששון

מוחמד ברכה

אלי גבאי

זהבה גלאון

יצחק גלנטי

משה גפני

נסים זאב

שי חרמש

אחמד טיבי

דוד טל

אסתרינה טרטמן

גדעון סער

יוחנן פלסנר

ראובן ריבלין

משה שרוני

רונית תירוש

מוזמנים:

אייל יינון – מזכיר הכנסת

הילה מנור – הלשכה המשפטית, משרד הבריאות

עידו רוזנצוויג – המחלקה המשפטית, משרד החוץ

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: רותי וייס

 

א. בחירת יושב ראש קבוע לוועדת הכנסת – בהשתתפות יושבת ראש הכנסת

היו"ר יעקב מרגי:

שלום לכולם, אני מתכבד לפתוח את ישיבת ועדת הכנסת, ישיבה מס' 153. אני
מעביר את רשות הדיבור ליושבת ראש הכנסת שתנהל את הישיבה לבחירת יושב ראש
לוועדת הכנסת.

יו"ר הכנסת דליה איציק:

חברי חבריי הכנסת, אדוני יושב ראש הוועדה הזמני, אדוני יושב ראש הוועדה
שאני מקווה שתיכף נכנס. ועדת הכנסת היא מהוועדות החשובות ביותר, היא בעצם
ועד הבית. היא מנהלת את הכנסת ואני שמחה מאוד שהיא בדרך כלל עובדת בהלימה
עם יושב ראש הכנסת והיא לא לאומתית על ההחלטות שמתקיימות בנשיאות, בעיני זה
דבר מאוד חשוב כי בסופו של דבר צריך גם לנהל את הבית.

האמת שביקשתי להגיע לכאן בעיקר כדי להגיד לך יעקב מרגי כמה מילים. אני
מרגישה שאני מייצגת אתכם כשאני אומרת שיעקב ניהל את הוועדה ברוח טובה, בשכל
טוב, במזג טוב, בניסיון לא לסתום פיות ולא לנצל רוב קואליציוני כזה או אחר.
לפעמים יש מצב שצריך להצביע בהכרעות, זו דמוקרטיה. אבל דמוקרטיה זה גם שיח
ושיג בדיון, בעיון, בליבון, בניסיון להבין גם את המיעוט. אני יודעת שהיית
אצלי בחדר לא מעט פעמים, התלבטת בכל מיני שאלות. אני יודעת שגם הבאת כמה
רפורמות ואני רוצה לשבח אותך על כך ואני גם רוצה שתדע שאני מביאה אותן
בכבוד ואנחנו נבצע חלק מהן.

לקחת על עצמך ועדה כשידעת שאתה הולך להיות יושב ראש ועדה זמני, הסכמת לקחת
את זה ואני חושבת שכל חברי הכנסת שנמצאים כאן שהם חברי הוועדה יכולים לתת
לך ציון. אתה יודע, מורים תמיד נותנים ציונים. אם הייתי צריכה לתת לך עכשיו
ציון הייתי אומרת: עבר בהצלחה מרובה.

היו"ר יעקב מרגי:

תודה.

יו"ר הכנסת דליה איציק:

אני מאחלת לך המון בהצלחה, אתה לא נשאר בלי עבודה, אתה עובר להיות חבר ועדת
האתיקה, זאת הפרוקטיבה של יושב ראש הכנסת ואני בחרתי בך אחרי שעמי איילון
נבחר להיות שר, אתה הולך למלא את מקומו כחבר ועדה קבוע - - -

אחמד טיבי:

מה שקרוי: עולה כיתה אבל לא בבית ספרנו.

יו"ר הכנסת דליה איציק:

וגם שם בוועדת האתיקה אנחנו מאחלים לך להצלחה גדולה, שם דווקא אני מאחלת לך
שתהיו קצת מובטלים.

ברשותכם אני רוצה להמליץ בפניכם על יושב ראש ועדה שייכנס לתפקידו, אני
מקווה, מייד אחרי ההצבעה שלכם. חברי חבריי הכנסת, את דוד טל לא כל כך צריך
להציג. זו הקדנציה הרביעית של דוד. הוא היה סגן יושב ראש הכנסת בתקופתו של
דן תיכון, מכיר את תקנון הכנסת יוצא מהכלל, אני מציעה לכם להיזהר ממנו כי
גם אני נזהרת ממנו. מכיר את עבודת הבית, הוא אוהב את הכנסת. הוא מאוד רצה
לבוא לוועדה הזאת. אל תתרשמו ממה שנאמר בחוץ. הוא בא לוועדת הכנסת עם הרבה
אהבה ושמחה וכבר מהבוקר הוא בא אלי עם כל מיני הצעות מהצעות שונות.

חברי חבריי הכנסת. הוועדה הזו הולכת להיות מאוד חשובה. אני מתכוונת לבלות
כאן הרבה בחודשים הבאים. הרפורמה שחלק מכם, או ההצעות שבאו בעיקר מכם לנסות
לתקן פה כמה דברים, תקנון הכנסת לא עבר שינויים כבר 40 שנה. אנחנו אמורים
לעשות פה כמה שינויים משמעותיים. יש תמיד בעיה עם תיקונים כאלה ואחרים כי
כשאתה באופוזיציה אתה אומר לעצמך: עכשיו אני לא רוצה תיקונים כי זה לא
מתאים לי. אבל כשאתה בקואליציה אתה אומר: עכשיו זה דווקא מתאים לי. אסור
לעשות תיקונים שהם טובים פעם לאלה ופעם אחת לאלה. מי שפה קדנציה ראשונה
חושב שהוא תמיד יישאר פה. מי שהיה כמוני יודע שפעם הוא פה ופעם הוא שם ופעם
הוא למטה ופעם הוא למעלה ואסור לעשות שינויים שהם טובים לרגע מסוים לקבוצה
מסוימת, בסוף יש לנו אחריות גם על הבית הזה.

זאת ועדה מאוד חשובה בעיני, אני מאוד מחשיבה את הוועדה הזאת ואני מתכוונת
לבלות פה הרבה מאוד זמן, בעיקר אני מתכוונת לבלות גם עם בודדים מכם כדי
לנסות ולראות האם הרפורמה יכולה להיעשות בהסכמה. יכול מאוד להיות שחלק ממנה
לא תיעשה בהסכמה אבל לפחות אני אדע שניסיתי להביא את כל חלקי הבית להסכמה.
אני יודעת שזה לוקח יותר זמן כשאתה רוצה הסכמה ולכן זה גם משתהה. אבל יכול
מאוד להיות שלא תהיה ברירה ונצטרך להעביר את זה כשאני אנסה לשכנע חברים
מהאופוזיציה והקואליציה שהעניין הוא לא אופוזיציה וקואליציה. אני מגיעה
עכשיו מפגישה על חוק ההסדרים, תאמינו לי שאני מנסה לייצג אתכם בכבוד רב. לא
קל לי, לא עם שר האוצר ולא עם הממשלה ואני אומרת לכם כבר עכשיו: חוק
ההסדרים במתכונתו הנוכחית לא יעבור, אין שום סיכוי שהוא יעבור, אני לא אתן
שהוא יעבור. הוא חוק שערורייתי בהיקפו, הוא צפצוף בפרצופה של הכנסת, הוא לא
הוגן, הוא לא בסדר, הוא מבטל את הכנסת, הוא פלטפורמה לבטל אותנו. לא יעזור
לאף אחד, אני אעמוד כחומה בצורה ואייצג אתכם שם בכבוד.

משה שרוני:

ועדת הכנסת יכולה לחסל את חוק ההסדרים בלי בעיות.

יו"ר הכנסת דליה איציק:

נכון, ולכן יש לכם פה תפקיד משמעותי. כשהלכתי למאבק הזה הבוקר ובשבוע שעבר
עם שר האוצר – אני יודעת שאני מגובה על ידיכם ואני יודעת שאני מייצגת אתכם.
אני לא יודעת אם התפקיד שלי הוא לנהל כעת את סדר הישיבה אבל אני חושבת
שאנחנו צריכים לבחור בדוד טל.

חברי, בהתאם להוראת סעיף 10(א) לתקנון הכנסת, ממליצה ועדת הכנסת לבחור בחבר
הכנסת דוד טל לכהן כיושב ראש הוועדה במקום חבר הכנסת יעקב מרגי שכיהן כיושב
ראש זמני לוועדת הכנסת. מי בעד ההצעה ירים את ידו, נא לספור. מי נגד? מי
נמנע?

יו"ר הכנסת דליה איציק:

כולם בעד פה אחד, אין מתנגדים, אין נמנעים. אדוני, זה לא נראה לי, זה כמו
ברוסיה. זה לא יכול ללכת ככה. אולי צריך ועדת חקירה.

חברי חבריי הכנסת, חברי חבר הכנסת דוד טל נבחר פה אחד. אני חושבת שזה גם
אמון מלא באישיותך, בניסיון שאתה מביא לבית הזה ולוועדה הזאת. אני מאחלת לך
המון בהצלחה. ניתן ליעקב מרגי לומר כמה מילים ואחר כך גם לכמה חברי כנסת.

יעקב מרגי:

גברתי היושבת ראש, מכובדי יושב ראש הוועדה החדש והקבוע. אני רוצה להתייחס
לדבריה של יושבת ראש הכנסת. מבחינתי זו הייתה חוויה לעבוד עם החברים כאן,
אני חושב שהם הקלו עלי את העבודה. לא תמיד עשיתי את זה ברוגע, לפעמים גם
הצליחו להוציא אותי מכלי אבל זה היה פעמים בודדות. אני חושב שאני היושב ראש
היחידי שהצלחתי לשבור את בסיס עץ הזית. אני רוצה להודות על האמון שנתתם בי.
יש תקדימים בכנסת, להפקיד ועדה באופן זמני זה הימור לא תמיד מחושב, לפעמים
יש בו סיכון. אבל אני הודעתי מהרגע הראשון שזה בפיקדון זמני, זה לא שלי, לא
אחמוד בזה, ברגע שיבקשו ממני אתן את זה בלב שלם ובנפש חפצה, עשיתי זאת. אני
רוצה לומר שנתרמתי יותר ממה שתרמתי, כך אני מרגיש ב-3 חודשים האלה. שוב
תודה לכם החברים על האמון ונמשיך לעבוד בוועדת הכנסת ונסייע לדוד, שאני
מאמין שעם הידע והניסיון הפרלמנטרי שלו יעשה את זה בחן, בכישרון מוצלח
ואנחנו נעמוד לימינו, בהצלחה דוד. תודה לך היושבת ראש.

יו"ר הכנסת דליה איציק:

תודה לך, חבר הכנסת אפללו ואחר כך חבר הכנסת גדעון סער.

מוחמד ברכה:

אני רוצה לברך את יושב הראש הנכנס ולהודות ליושב הראש היוצא, אני נאלץ
לצאת.

אלי אפללו:

ראשית אני רוצה להתייחס לחבר הכנסת יעקב מרגי שיש לי להגיד לו רק תשבחות,
אני חושב שכולם פה חושבים את מה שאני אומר: מגיעה לך תודה מיוחדת. כיו"ר
הקואליציה באמת שמחתי לעבוד אתך,

יעקב מרגי:

תודה.

אלי אפללו:

אני חושב שלא היה מישהו יותר הוגן, יותר קואופרטיבי. אין לי הרבה מה להוסיף
מעבר להגיד לך: תודה מקרב לב. ליושב ראש הנכנס דוד טל, ידידי, אני מאחל לך
עבודה פוריה, קשה, שעומדת בפנינו כמו שאמרה יושבת ראש הכנסת. יש לנו את חוק
ההסדרים, שמעתי את מה שהיא אמרה בקשב רב ואת מה שהיא אומרת. כמובן שאנחנו
בקואליציה מגבים אותה במלוא מובן המילה.

יו"ר הכנסת דליה איציק:

גם באופוזיציה מגבים אותי.

אלי אפללו:

אני דיברתי בשם הקואליציה.

יו"ר הכנסת דליה איציק:

יש המלחשים שבאופוזיציה מגבים אותי יותר.

אלי אפללו:

יש לך גיבוי מלא למה שאת אומרת ואת יודעת את זה, שוחחנו על כך אתמול בלילה.
דוד טל, אני רוצה להזכיר שמי שלימד אותי את הצעדים הראשונים בכנסת, מה זה
דקות, מה זה זמן כזה ואחר בכנסת היה דוד טל, והיום מזדמן לי להכיר לו תודה
על מה שהוא עשה בצעדים הראשונים שלי בכנסת. למדתי ממנו, נעבוד ביחד ואני
מאחל לו הצלחה כי אני בטוח שהוא יעשה את זה בצורה הכי טובה שיכול להיות.

יו"ר הכנסת דליה איציק:

תודה רבה, חבר הכנסת סער.

היו"ר גדעון סער:

תודה גברתי היושבת ראש, מכובדי, היו"ר הנכנס והיו"ר היוצא. בפתח הדברים
אתייחס לדברי יושבת ראש הכנסת בעניין הגיבוי. הציפייה שלנו באופוזיציה היא
שאת תגבי אותנו. ולמה אנחנו מצפים שאת תגבי אותנו? קודם כל כי אנחנו
במיעוט. ומיעוט תמיד צריך גיבוי.

יו"ר הכנסת דליה איציק:

זה שאתה מגיע להכרה שאתה במיעוט זה הרבה מאוד. סוף סוף זה קרה לך.

זהבה גלאון:

גדעון סער מבין סוף סוף מה זה להיות מיעוט נרדף.

גדעון סער:

אנחנו במיעוט, על אף שאנחנו צודקים. זה קרה פעמים רבות בהיסטוריה שהצדק היה
עם המיעוט וזה קורה פעם נוספת, ועל כן הגיבוי דרוש לנו. אבל יש עוד סיבה.
כאשר את נבחרת הייתה עמדת קואליציה לתמוך בך, אבל בניגוד לקואליציה שבחרה
על פי החלטה קואליציונית, אנחנו תמכנו בך מבחירה וזאת סיבה טובה לתת לנו
גיבוי.

אני רוצה לומר ליושב ראש הנכנס וליושב ראש היוצא. ליושב ראש היוצא שיושבת
ראש הכנסת תיארה בצורה קולעת את האישיות שלו. אפיינו אותו 2 תכונות במילוי
התפקיד, האחת זה מה שמאפיין אותו בכלל - נועם הליכות. התכונה השנייה שזה
מאוד חשוב בוועדה הזאת ספציפית וזה גם השפיע על האווירה בדיונים – הניסיון
שלו תמיד להגיע להבנות אם אפשר, לא תמיד אפשר. אני חושב שגם הרוח שלו אפשרה
פעמים רבות להגיע להבנות.

לגבי היושב ראש הנכנס - הוא חבר שלי. אני שמח בשבילו כחבר, לא רק כחבר הבית
אלא כחבר. הייתה לי איתו עבודה משותפת לא רק בכנסת אלא גם בוועדת הבחירות
המרכזית. הוא באמת מהפרלמנטרים הטובים בכנסת הזאת. גם עם ניסיון קודם כיושב
ראש ועדה חשובה. אני יכול לומר שאותן תכונות שמאפיינות את חבר הכנסת מרגי
מאפיינות גם אותו. לכן אני מאחל לו בהצלחה כי ההצלחה שלו היא ההצלחה שלנו.
תודה.

יו"ר הכנסת דליה איציק:

תודה, חברת הכנסת גלאון.

זהבה גלאון:

גברתי היושבת ראש, היושב ראש היוצא, אני חייבת לומר שיש לי רק מילים טובות
לומר על חבר הכנסת מרגי ואל יהיה קל הדבר בעיניכם שיש לי רק מילים טובות.
קשה מאוד להיות יושב ראש ועדה זמני. זה סוג של פיקדון, אפשר להעביר אותה,
כבר ראינו יושבי ראש. ברצינות, בהתייחסות ואני חייבת להסכים עם חבר הכנסת
סער, הניסיון להגיע לפשרה, שכולם ייצאו בסדר, שכולם יחושו תחושה טובה, זו
תכונה שאני מאוד מעריכה ואני חושבת שעשית עבודה מצוינת.

היו"ר יעקב מרגי:

אני אתחיל להאמין בסוף.

זהבה גלאון:

במה שאני אומרת בהחלט כן. גברתי היושבת ראש, אני מקווה שזה לא עושה לו נזק
אבל חבר הכנסת דוד טל הוא חבר שלי, כך אני מרגישה. כשנכנסתי לכנסת חבר
הכנסת טל כבר היה חבר כנסת ותיק, יושב ראש ועדה. אני חושבת שהוא אחד מחברי
הכנסת הבקיאים ביותר ברזי התקנון לפני ולפנים. אבל אני חושבת שהדבר המרכזי
מעבר למקצועיות זה האישיות שלו. אין אצלו ימין ושמאל, אופוזיציה וקואליציה.
בדרך כלל אנחנו כחברי כנסת באופוזיציה, או לפחות במפלגה שלי, נוהגים להצביע
נגד מינויים של קואליציה. כי ככה זה. לא במקרה כל חברי הכנסת של הוועדה
הזאת, אופוזיציה וקואליציה כאחד התייצבו כאן להביע אמון בחבר הכנסת טל, הוא
הרוויח את זה ביושר. אני חושבת שהוא מגלם באישיות שלו מן פתיחות לעובדה
שאומנם לקואליציה יש את הכוח והיא נהנית מהיכולת למשול, אבל ההתחשבות בחברי
האופוזיציה, כמו שכבר ראיתי אותו בפעולה לא אחת, היא דבר ראוי להערכה ואני
מאחלת לך הצלחה רבה.

יו"ר הכנסת דליה איציק:

תודה רבה, חבר הכנסת בן ששון, אחריו חבר הכנסת שרוני, חבר הכנסת גפני ובכך
נסיים.

מנחם בן-ששון:

3 משפטים קצרים. האחד לכבודו של ר' יעקב מרגי. אני מתחיל את השבוע עם פרשת
שבוע שלו ואני מציע לכם לקרוא את הספר שלו שכתוב בחן רב. טוב להתחיל שבוע,
אנחנו עומדים לפני עקידת יצחק, מי שלא הספיק לקרוא את פרשת לך לך, תראו
כיצד יתחיל שבוע אחר בפרשת וירא עם ראייה שלו מה קורה שם ע המלאכים. אומר
המדרש, למי צריך לשמוח יותר? לאונייה שיוצאת לנמל או לאוניה שנכנסת לנמל.
לכאורה אנשים שמחים כשאונייה יוצאת, מנפנפים לה לשלום ולא שמחים כשאונייה
נכנסת. שישמחו כשאונייה נכנסת, שהיא נכנסת בשלום אחרי שהייתה בימים גדולים
והיו סערות גדולות והיא הצליחה להגיע בשלום.

זה בדיוק מה שאתה, אנחנו שמחים על סיום כהונה קצרה, כל כך נעימה, זאת השמחה
הגדולה.

דוד, שנינו היינו בעין שיירה שלא הזמנו אותה והיא לא הייתה קיימת. זאת
אומרת, מסביב ציינו מלחמת איתנים בינו לביני ואנחנו לא ידענו במה מדובר,
לפחות לא במלחמה אישית. נכנסתי לכנסת על טופס שדוד טל נתן לי. זה הטופס
שלו, אחרי זה הוא הלך לחפש טופס אחר. לדוד טל יש 10 דיברות ברורות מאוד שלא
אגיד אותן עכשיו, של עשה ולא תעשה, לפחות כך אני כתבתי אותן בכנסת. אתם
מבינים גם מה נשאר מ-10 הדיברות האלו לפוליטיקאים? אנוכי, ולא יהיה לך.
אבל, מבחינת החיים האמיתיים, יש 10 דיברות מאוד ברורות. 10 הדיברות הללו הן
עוד פעם להנחות ועוד פעם להנחות, כולל בישיבה של אתמול, להסביר כיצד אדם
יכול לקבל רשות דיבור כשאין לו רשות דיבור, זה מצליח תמיד. לכן אני אומר
לעצמנו את מה שנאמר מאז ומתמיד, מה אומר המשמר היוצא למשמר הנכנס? מי ששיכן
שמו בבית הזה הוא ישכן שמו ביניכם ותשרור ביניכם אהבה, אחווה, שלום ורעות.
שתשרור בינינו.

יו"ר הכנסת דליה איציק:

אמן. חבר הכנסת משה שרוני, בבקשה.

משה שרוני:

אני רוצה להגיד תודה עבור התקופה שחבר הכנסת מרגי היה יושב ראש הוועדה, הוא
ניהל את הוועדה בצורה חברית, עניינית ואני מאחל המשך דרכך כפי שאתה רוצה.

לדוד טל אני רוצה לאחל הצלחה. אני יודע שהוא ותיק, אני יודע שהייתי יושב
ראש חטיבת גמלאי השלטון המקומי בזמן שהוא היה יושב ראש ועדת העבודה, הרווחה
והבריאות בנושא הגמלאות. הוא הוכיח לאוצר כמה שהם מרמים כשהם אמרו שיש 260
מיליארד גירעון בקופות - דוד טל הוכיח את ההיפך. אני מאחל לך הצלחה ותזכור,
הכסא הזה הוא פלא, מכאן אתה מגיע לשרות. כבר יש לנו דוגמא. בגלל זה מרגי לא
נלחם להישאר כי הוא לא רוצה להיות שר. הרבה הצלחה ושיתוף פעולה וזה הדבר
החשוב ביותר.

יו"ר הכנסת דליה איציק:

תודה רבה, חבר הכנסת גפני ויסיים חבר הכנסת דוד אזולאי, ואז נעשה השקת
כוסית ונסיים.

משה גפני:

גברתי היושבת ראש, יש בכנסת דקות מסוימות בהן מעבר לסערות ולויכוחים -
רגעים שהכנסת מתגלה בכבודה. הזכיר את זה גדעון סער, זה היה כאשר נבחרת
להיות יושבת ראש הכנסת שהיה קונצנזוס בעניין לא מתוך שום דבר אחר אלא מתוך
החלטה של הסיעות. גם ברגע זה, בחילופי יושבי הראש, כל מה שנאמר פה אני
מעריך שנאמר בכנות וגם אני סבור כך.

חבר הכנסת מרגי הוא חבר כנסת עם נועם הליכות, להוציא מקרים שבהם אני מוציא
אותו מהכלים אבל זה ממש פרט שלא מעיד על הכלל. הליכותיו כפי שנאמר כאן הן
בנועם, הוא עושה את הדברים באופן הגון, הוא קיבל את התפקיד כפיקדון וללא
שום בעיה, כאשר הוחלט מי שימלא את התפקיד הוא נתן אותו, כפי שהוא התבטא,
בנפש חפצה. לכן אני מברך אותו כמשמר היוצא.

חבר הכנסת טל שאני נמצא איתו הרבה שנים בכנסת, חבר כנסת הגון מאוד. חבר
כנסת שאני במשך כל השנים האלה נהנה, ואני מקווה גם בהמשך, לעבוד איתו. הוא
נהג בהגינות גם בתקופות קשות מבחינתו מבחינה פוליטית. מה שהוא עשה, ואני לא
רוצה לחזור על זה, הוא עשה באופן הכי מכובד והגון מבלי לפגוע באיש ומבלי
לעשות דבר שיתפרש כהצמדות לכסא. הוא התמודד כפי שאדם מכובד מתמודד ואכן הוא
סמל ודוגמא בעניין הזה, לא כולנו עומדים בפיתוי. והוא יודע לעשות את זה
טוב.

אני מאחל לחבר הכנסת מרגי הצלחה, אני מאחל לחבר הכנסת דוד טל הצלחה. גברתי
היושבת ראש, אני מבקש ממך, אני יודע שאת עושה את העבודה, את אמרת את זה, את
חוק ההסדרים, הביזיון הזה שייפסק, אבל חייב להיפסק כל הריטואל הזה. גם
בקריאה הראשונה שמכניסים עיזים – התופעה הזאת מבזה את הכנסת. הם יודעים
שבכנסת לא יעבור כזה חוק, למה מביאים אותו? למה לא מקיימים את הדיונים הרבה
קודם? מביאים לפה ספר שאחרי זה מתחילים פה הויכוחים שמבזים את הממשלה,
מבזים את הכנסת. אם את יכולה כיושבת ראש הכנסת, השנה, להפסיק את התופעה
הזאת ולהחליט שלשנה הבאה מחליטים מראש. על הממשלה אנחנו לא סומכים, אנחנו
יודעים. שפשוט לא יבוא לכנסת ספר שמראש אנחנו יודעים שחלקו הגדול יצא או
שיפוצל. תודה רבה.

יו"ר הכנסת דליה איציק:

תודה, חבר הכנסת דוד אזולאי.

דוד אזולאי:

אני רוצה לברך את היושב ראש היוצא חברי חבר הכנסת יעקב מרגי שעשה כפי שאמרו
כאן את מלאכתו נאמנה, ולא פעם הוא עשה את זה על חשבון הסיעה. אני באופן
אישי שאלתי אותו, יש דברים יותר חשובים בסיעה, אבל מתברר שש"סניק זה
ש"סניק - תמיד עושה מלאכתו נאמנה בלי לנטות ימינה או שמאלה.

יו"ר הכנסת דליה איציק:

זו באמת סיעה מאוד חרוצה.

דוד אזולאי:

לחברי חבר הכנסת דוד טל, אני רוצה לברך אותו ברכת הצלחה. עבדתי איתו בשיתוף
פעולה בהיותו יושב ראש ועדת העבודה והרווחה. הוא עשה עבודה יוצאת מהכלל
למען ציבור החלשים, כולם זוכרים אותו לטוב. חשבתי מה המכנה המשותף ליושב
ראש היוצא וליושב ראש הנכנס - שניהם תלמידיו של מרן שאומר לנהוג הכל בדרכי
נועם.

יו"ר הכנסת דליה איציק:

תודה רבה, תחתום את הדברים חברת הכנסת רונית תירוש.

רונית תירוש:

אני רוצה לומר כפוליטיקאית צעירה בתחום, מצאתי הרבה מאוד תחרות בפוליטיקה.
אני מאוד שמחה שנתקלתי בשני אנשים שבמקרה או לא במקרה יושבים כאן, גם דוד
טל שאם אפשר לדבר על חניכה, הוא היה חונך לא רק שלי אלא של מרבית החדשים
לפחות בסיעת קדימה, אני מניחה שגם בסיעות אחרות. מהידע הרב שיש לו הוא נתן
ברוחב לב, מה שלצערי לא עושים אחרים ואולי זה מסר גם לאחרים וגם לקדנציות
הבאות. אני אישית מאוד מודה לו וחושבת שהוא בהחלט ראוי לתפקיד הזה והתפקיד
ראוי לו. אני מאחלת לך הצלחה, על אף שרצית גם אני להיות פה, אבל אני מאחלת
לך הצלחה, בכבוד.

לחבר הכנסת מרגי, אולי מרן באמת נתן חינוך טוב אבל הרבה נכונות לתת מהזמן,
לתרום בעצות נבונות, מה שנקרא התורה שבעל פה ולא התורה שבכתב, שהיא מאוד
מוגבלת. אנחנו פה חיים הרבה על התורה שבעל פה ולכן אני מודה גם לך, אני
מאחלת לך הצלחה וגם לדוד, וכן ירבו אנשים טובים כאלה בכנסת.

יו"ר הכנסת דליה איציק:

הנה שיח ושיג מכובד מאוד לכנסת, מעניין מה התקשורת תיתן מזה. כי הרי אין פה
סיפור כי כולם דיברו יפה ובאצילות נפש, ורונית שלא סוד שהיא רצתה מאוד את
התפקיד ובאצילות נפש מביעה את הערכתה ואת תודתה.

חברי חבריי הכנסת, אני רוצה להרים כוסית ולומר לחיים, בבקשה דוד.

היו"ר דוד טל:

ראשית אני מאוד מודה להצבעה של החברים, אני חושב שזו הצבעת אמון. תסלחו לי
על חוסר הצניעות אבל פעם מישהו אמר "זה שנים של עמל ודקות של אושר". אני
רואה את זה כשכר לגבי כל עבודה שלי בעבר. אני רוצה להודות לכולכם על כך.

אני רוצה להודות ליושבת ראש שמאז שהיא יושבת ראש, וגם לפני כן, מערכת
היחסים המשותפת שלנו הלכה והתהדקה ועכשיו זה יהיה כורח המציאות. לגבי יעקב
מרגי אני רוצה שאנשים יידעו, יעקב מרגי היה מועמד להיות שר, אם אתם לא
יודעים, היה כפסע בינו לבין השרות וכשהיה צריך לוותר הוא ויתר גם ברוח
אצילה. אני מודה לך על הכושר והיכולת שהפגנת בניהול הוועדה הזאת. אני חושב
שעוד נכונו לו תפקידים.

האמת היא שמול עיני ראיתי כל הזמן את גדעון סער ואת רוני בראון כדמויות
שינחו אותי לגבי ניהול הוועדה הזאת אבל אני כבר מודיע לכם: אני אהיה הרבה
יותר רך, הרבה יותר סובלמטיבי, אני לא אהיה קשוח כמוהם. אני אהיה קשוב
לאנשי האופוזיציה מכיוון שבסך הכל אני יו"ר ועדה שמייצג מפלגה אבל אני צריך
להיות קשוב גם לצרכים של חברי כנסת אחרים. הגם שיהיו פעמים כנראה שאחתוך על
פי דעת סיעתי או על פי הבנתי והכרתי אבל אשתדל שרוב הדברים ייעשו בהבנה
ובשיתוף, כלל שזה יהיה אפשרי, עם רוב החברים בוועדה. שוב, תודה רבה לכולם,
לאחר שיושבת הראש תרים כוסית, נמשיך במהלך הדיון.

יו"ר הכנסת דליה איציק:

לחיים! בהצלחה!

היו"ר דוד טל:

לחיים!
ב. בקשת הממשלה להקדמת הדיון בהצעת חוק מגן דוד אדום (תיקון מס' 6)

(סמל האגודה), התשס"ח-2007 – לפני הקריאה הראשונה

היו"ר דוד טל:

על סדר היום, בקשת הממשלה להקדמת הדיון בהצעת חוק מגן דוד אדום (תיקון מס'
6) (סמל האגודה). נציגי משרד הבריאות והחוץ נמצאים, בבקשה נציגת משרד
הבריאות.

הילה מנור:

מד"א הצטרפה לצלב האדום ביוני 2006, יש ועידה בג'נבה בנובמבר שהיא מופיעה
שם כחלק מהארגון. יש כמה דברים שבעצם צרפו אותה לפנים משורת הדין בלי
שעניין הסמל הוכנס עדיין לחוק, ובלי שאושר הפרוטוקול השלישי הנוסף. אנחנו
מנסים לקדם את זה כמה שיותר מהר כדי שנוכל להשתתף בוועידה בנובמבר.

היו"ר דוד טל:

משרד החוץ, יש לך מה להוסיף על הנאמר?

עידו רוזנצוויג:

המטרה היא לאשר את הפרוטוקול הנוסף השלישי בטרם הועידה שתהיה בנובמבר.
לצורך זה אנחנו מאוד רוצים לסיים את תהליך החקיקה כדי לאשר את זה בצורה
מסודרת.

אסתרינה טרטמן:

יש לי שאלה. אני רוצה להבין מה המשמעות בשטח של הסעיף הזה? הבנתי שצריך לתת
סמל של מעוין לצד המגן דוד או בתוכו ויתקנו אותי אם אני שוגה. אני רוצה
להבין מה המשמעות בשטח, בארץ ובעולם - - -

היו"ר דוד טל:

הבנתי ש הצטרפות של מגן דוד לארגון העולמי - - -

אסתרינה טרטמן:

אני מודה שטרחתי לקרוא את חוק. יש כאן הוספת סעיף שלצד המגן דוד אדום שקיים
היום, יוסף משהו, ציפיתי שנציגת מגן דוד תסביר את הדברים.

יצחק גלנטי:

תתארו את זה, יש לכם דוגמא או משהו?

הילה מנור:

אני לא נציגת מגן דוד, אני נציגת משרד הבריאות. מדובר פה על הסמל של המעוין
האדום שהוא הסמל שמדינת ישראל הסכימה להתחבר אליו יותר. אבל אפשר לשים את
המעוין האדום או לצד, או בתוך זה, אלו שתי האפשרויות.

אסתרינה טרטמן:

האם הדבר הזה נכון לגבי הסהר האדום?

עידו רוזנצוויג:

אין אגודת סהר אדום בישראל.

אסתרינה טרטמן:

אין בישראל אבל אנחנו מתייחסים לאגודה הבין לאומית, והסהר האדום חבר באגודה
הבין לאומית.

עידו רוזנצוויג:

כיום קיימים 3 סמלים מבחינים שנובעים מאמנת ג'נבה. הצלב האדום, הסהר האדום,
והמעוין האדום. מותר לכל אגודה חברה בארגון הצלב האדום הבין לאומי להשתמש
באחד הסמלים האלה. אגודות הצלב האדום העולמיות בכל מדינה המשיכו להשתמש
בצלב האדום, אגודות הסהר האדום המשיכו להשתמש בסהר האדום, אגודות שיש להן
סמלים שונים כמו מד"א – משתמשות במעוין האדום, או לצד או בפנים הסמל שלהן.

דוד אזולאי:

אבל זה לא יבוא על חשבון הסמל של מגן דוד אדום?

עידו רוזנצוויג:

לא, סמל מגן דוד אדום יישאר הסמל של מד"א.

דוד טל:

תודה, יש עוד השגות או הבהרות? תודה, מי בעד? מי נגד? מי נמנע? נא לספור.

ארבל אסטרחן:

פטור לקריאה ראשונה.

היו"ר דוד טל:

תודה. 10 בעד, נמנעת אחת, ההצעה התקבלה, תודה, הישיבה נעולה.

הישיבה ננעלה בשעה 11:30
