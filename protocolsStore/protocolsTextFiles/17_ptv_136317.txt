הכנסת השבע-עשרה נוסח לא מתוקן

מושב שלישי

פרוטוקול מס' 235

מישיבת ועדת הכנסת

יום שלישי כ"ט באייר התשס"ח (3.6.2008), שעה 09:30

סדר היום: א. ערעורים על החלטת יו"ר הכנסת והסגנים שלא לאשר דחיפות הצעה
לסדר היום

1. של חבר הכנסת מאיר פרוש בנושא: "העסקה המתגבשת עם החזבאללה".

2. של חבר הכנסת מוחמד ברכה בנושא: "מכרזים חדשים לבנייה בהר חומה, בפסגת

זאב ובבית"ר עלית".

ב. בקשת חה"כ ישראל חסון להעברת הצעת חוק ניכוי כספי הרשות הפלסטינית בגין

ירי רקטות מאזור חבל עזה לעבר מדינת ישראל, התשס"ז-2007 (פ/2686/17) וועדת

החוץ והביטחון לדיון בוועדת הכספים.

ג. בקשת יו"ר ועדת הפנים והגנת הסביבה להעברת הצ"ח למניעת הסתננות,

התשס"ח-2008 (מ/381), מוועדת החוץ והביטחון לדיון בוועדת הפנים והגנת
הסביבה.

נכחו:

חברי הוועדה:

דוד טל – היו"ר

קולט אביטל

מוחמד ברכה

מאיר פרוש

מוזמנים:

איל ינון – מזכיר הכנסת

דן מרזוק – ע. מזכיר הכנסת

ייעוץ משפטי: ארבל אסרטחן

מתמחה: שלומי בלבן

מנהלת הוועדה: אתי בן יוסף

מזכירת הוועדה: נועה בירן

רשמת פרלמנטרית: רותי וייס

 

 

א. ערעורים על החלטת יו"ר הכנסת והסגנים שלא לאשר דחיפות הצעה לסדר היום

1. של חבר הכנסת מאיר פרוש בנושא: "העסקה המתגבשת עם החזבאללה".

היו"ר דוד טל:

בוקר טוב, אני מתכבד לפתוח את ישיבת ועדת הכנסת. הנושא הראשון, ערעורים על
החלטת יו"ר הכנסת והסגנים שלא לאשר דחיפות הצעה לסדר היום של חבר הכנסת
מאיר פרוש. חבר הכנסת פרוש, בבקשה.

מאיר פרוש:

ישנה עסקה, אין עסקה, אני חושב שיש עסקה. לא ביום בהיר מעבירים ארגז עם
חלקי גופות ולא ביום בהיר מחליטים להחזיר מרגל. זה לא קרה לפני חודשיים וזה
לא קרה היום, כנראה שהכל היה מתוזמן. אני חושב שאם ישנה עסקה כזו אין סיבה
שהכנסת לא תתייחס לנושא הזה. לכן אני מבקש לערער על ההחלטה של יושבת ראש
הכנסת והסגנים. מטבע הדברים הם יגידו שהיו כך וכך נושאים אבל אני חושב שזה
נושא חשוב. והראייה, למרות שזה קרה לפני 3 ימים, עד היום זה תופס את
הכותרות ואני חושב שהציבור חשוב שיידע שהכנסת מתייחסת לנושא הזה ודנה
בעניין.

היו"ר דוד טל:

סגנית יושבת ראש הכנסת, בבקשה.

קולט אביטל:

רציתי להגיד לאדוני חבר הכנסת פרוש שאומנם הנושא חשוב, מעסיק את כולנו,
בוודאי שהוא בכותרות. אבל לפעמים כשנושאים כאלה נותנים להם יותר מדי דיון
ציבורי זה לא בהכרח טוב למה שקורה. לכן מסיבות שלא נוגעות לדחיפות הבקשה
אלא למהות הבקשה, שקלנו וחשבנו שעדיף כרגע ודי ברמזים, לא לתת לזה את הדיון
הציבורי.

היו"ר דוד טל:

תודה, חברת הכנסת טרטמן.

אסתרינה טרטמן:

אדוני היושב ראש, נושא החיזבאללה הוא לא נושא שנוגע רק לפרטים במדינת
ישראל. הוא נוגע לכלל הציבור במדינת ישראל ולצערי הרב, כל מדינת ישראל
שילמה מחיר כואב בסוגיה הזאת. הנושא של הדיונים, כולנו מכירים את ההסתברות
של הדברים שיפה שייאמרו בשתיקה. ויחד עם זאת זה נושא שכבר פורסם.

היו"ר דוד טל:

אני חושב שחבר הכנסת פרוש לא מתכוון לגלות שום דבר שאנחנו לא יודעים. הוא
מתכוון להציף את הבעיה.

אסתרינה טרטמן:

לכן אני סבורה שיש מקום לאשר ולהעלות את הנושא הזה לסדר היום הציבורי,
ובוודאי בבית הזה שזה הבית הדמוקרטי של נציגי הציבור.

היו"ר דוד טל:

תודה רבה. מי בעד לקבל את הערעור ירים את ידו. תודה. מי נגד? תודה.

אשר על כן הערעור התקבל.

2. של חבר הכנסת מוחמד ברכה בנושא: "מכרזים חדשים לבנייה בהר חומה,

בפסגת זאב ובבית"ר עלית".

היו"ר דוד טל:

נעבור לערעור השני של חבר הכנסת מוחמד ברכה, בבקשה אדוני.

מוחמד ברכה:

אדוני היושב ראש, הערעור השני הוא נושא מכרזים חדשים לבנייה בהר חומה,
בפסגת זאב ובבית"ר עלית. אפשר להיות בעד, אפשר להיות נגד, והמציעים - - -

היו"ר דוד טל:

אני רוצה להיות בעד אבל אם אתה אומר שאפשר להיות נגד, אני אצביע נגד.

מוחמד ברכה:

לא, בעד הבנייה או נגד הבנייה. היו 6 מציעים שמשקפים דעות מגוונות בנושא
הדיון. הנושא הזה עומד לדיון ציבורי רחב. אני מבין שבפגישתו של ראש הממשלה
הנושא הזה עלה וראש הממשלה אמר מה שאמר. מזכ"ל האו"ם מדבר על זה, זה במוקד
של דיון ציבורי גם בתוך מדינת ישראל וגם מחוצה לה, וזה בעצם המהות של הצעה
דחופה לסדר יום. אם זה לא הצעה דחופה לסדר יום אני לא יודע בשביל מה קיים
המנגנון הזה. לא יתכן שכל העולם מדבר על נושא מסוים ודווקא הכנסת של מדינת
ישראל אינה יכולה ורשאית לדבר על זה. לכן אני חושב שיש מקום לכלול את הנושא
הזה בסדר היום כהצעה דחופה.

היו"ר דוד טל:

סגנית יושבת ראש הכנסת.

קולט אביטל:

בנושאים האלה לא המהות היא זו שעניינה את חברי הכנסת או את הנשיאות אלא
הדחיפות ומצאנו שאין בכך דחיפות ואפשר לקיים על זה, שום דבר עוד לא קרה
ואפשר לדון בזה גם בשבוע אחר.

מוחמד ברכה:

כל העולם דן בזה, הכנסת לא יכולה?

היו"ר דוד טל:

תודה. יש עוד מישהו מהחברים שרוצה להוסיף? אם לא נעבור להצבעה. מי בעד לקבל
את ערעורו של חבר הכנסת ברכה ירים את ידו – שניים. מי מתנגד? שניים כנגד
אחד.

אשר על כן ההצעה נדחתה.

ב. בקשת חה"כ ישראל חסון להעברת הצעת חוק ניכוי כספי הרשות הפלסטינית בגין

ירי רקטות מאזור חבל עזה לעבר מדינת ישראל, התשס"ז-2007 (פ/2686/17) מוועדת

החוץ והביטחון לדיון בוועדת הכספים.

היו"ר דוד טל:

אנחנו עוברים לנושא הבא שעל סדר היום. בקשת חה"כ ישראל חסון להעברת הצעת
חוק ניכוי כספי הרשות הפלסטינית בגין ירי רקטות מאזור חבל עזה לעבר מדינת
ישראל, התשס"ז-2007 (פ/2686/17) מוועדת החוץ והביטחון לדיון בוועדת הכספים.

יש הסכמה של ועדת החוץ והביטחון שהנושא הזה יידון בוועדת הכספים. אם אין
מישהו שרוצה לערער על כך אז נצביע.

מי בעד להעביר את זה לוועדת הכספים ירים את ידו, תודה. מי נגד? מי נמנע?
תודה.

הנושא יועבר לוועדת הכספים.

ג. בקשת יו"ר ועדת הפנים והגנת הסביבה להעברת הצ"ח למניעת הסתננות,

התשס"ח-2008 (מ/381), מוועדת החוץ והביטחון לדיון בוועדת הפנים והגנת
הסביבה.

היו"ר דוד טל:

הנושא האחרון שעל סדר היום, בקשת יו"ר ועדת הפנים והגנת הסביבה להעברת הצ"ח
למניעת הסתננות, התשס"ח-2008 (מ/381), מוועדת החוץ והביטחון לדיון בוועדת
הפנים והגנת הסביבה.

גם לבקשה הזאת יש הסכמה של ועדת החוץ והביטחון להעביר את זה לוועדת הפנים.
מי בעד להעביר לוועדת הפנים? תודה. מי נגד? מי נמנע? תודה.

גם הנושא הזה אושר ויועבר לוועדת הפנים והגנת הסביבה.

תודה רבה, הישיבה נעולה.

הישיבה ננעלה בשעה 09:40
