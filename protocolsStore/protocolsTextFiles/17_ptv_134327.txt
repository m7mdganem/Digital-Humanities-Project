הכנסת השבע-עשרה נוסח לא מתוקן

מושב שני

פרוטוקול מס' 143

מישיבת ועדת הכנסת

יום רביעי, י' באב התשס"ז (25 ביולי 2007), שעה: 09:30

סדר היום: א. בקשת הממשלה להקדמת הדיון בהצעת חוק הביטוח הלאומי (תיקון מס'
101)

(קידום השתלבותם של אנשים עם מוגבלות בשוק העבודה), התשס"ז-2007.

  ב. הצעה להקמת ועדת חקירה פרלמנטרית בנושא קליטת ערבים בשירות

  הציבורי, של חבר הכנסת אחמד טיבי.

  ג. בקשת הממשלה להקדמת הדיון בהצעת חוק המועצה להשכלה גבוהה (תיקון מס'
  16) (תשלום גמול והוצאות לחברי המועצה וועדותיה), התשס"ז-2007, לפני
  הקריאה הראשונה.

  ד. בקשת ועדת העבודה, הרווחה והבריאות להקדמת הדיון בהצעת חוק הביטוח

  הלאומי (תיקון מס' 99), התשס"ז-2007, לפני הקריאה השניה והשלישית.

ה. חילופין בראשות ועדת המדע והטכנולוגיה.

  ו. קביעת ועדות לדיון בהצעות חוק.

  ז. מינוי ממלא מקום ליושבת ראש הכנסת בעת העדרה מן הארץ.

  ח. בקשת הממשלה להקדמת הדיון בהצעת חוק התקשורת (בזק ושידורים) (תיקון

  מס' 37), התשס"ז-2007.

ט. הצעת חוק משכן הכנסת, רחבתו ומשמר הכנסת (תיקון – ועדת הבחירות

המרכזית), התשס"ז-2007.

נכחו:

חברי הוועדה:

יעקב מרגי – היו"ר

קולט אביטל

יולי יואל אדלשטיין

רוברט אילטוב

אורי אריאל

מנחם בן ששון

אליהו גבאי

זהבה גלאון

יצחק גלנטי

משה גפני

יצחק זיו

נסים זאב

נאדיה חילו

דב חנין

יואל חסון

שי חרמש

אחמד טיבי

אביגדור יצחקי

אברהם מיכאלי

אלכס מילר

מיכאל מלכיאור

גדעון סער

מאיר פרוש

דוד רותם

ראובן ריבלין

משה שרוני

רונית תירוש

מנכ"ל הכנסת, אבי בלשניקוב

מזכיר הכנסת, איל ינון

מוזמנים:

שר הרווחה יצחק הרצוג

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

דרורה רשף

 

1.  בקשת הממשלה להקדמת הדיון בהצעת חוק הביטוח הלאומי (תיקון מס' 101)

  (קידום השתלבותם של אנשים עם מוגבלות בשוק העבודה), התשס"ז-2007,

היו"ר יעקב מרגי:

בוקר טוב. אני מתכבד לפתוח את ישיבת ועדת הכנסת, ישיבה מס' 143. אני מקווה
שהלך הרוחות בפרוזדור לא ישפיע על הוועדה. תשמרו על השקט.

על סדר היום בקשת הממשלה להקדמת הדיון בהצעת חוק הביטוח הלאומי (תיקון מס'
101) (קידום השתלבותם של אנשים עם מוגבלות בשוק העבודה), התשס"ז-2007, לפני
הקריאה הראשונה. אני מכבד את כבוד השר, שר הרווחה.

שר הרווחה יצחק הרצוג:

ההצעה הזאת היא באמת רגע היסטורי. היא עברה פה אחד במועצת הביטוח הלאומי,
מינהלת הביטוח הלאומי, הממשלה, ועדת שרים לחקיקה. היא תולדה של ועדה שהוקמה
בעקבות שביתת הנכים, כאשר אביגדור יצחקי הביא את הפיתרון לשביתת הנכים.
החוק הזה יעודד נכים בתמריצים משמעותיים לצאת לתעסוקה. אני מבקש להביא את
זה היום. יש גם עתירה לבג"ץ של עמותת בית הגלגלים, מדוע הממשלה השתהתה
בעניין. מהרגע שנכנסתי הוצאתי את זה מההקפאה והחוק מונח לפניכם. הבה נאשר
אותו עוד היום בקריאה ראשונה.

היו"ר יעקב מרגי:

מי בעד לפטור מחובת הנחה?

אתי בן-יוסף:

פה אחד.

היו"ר יעקב מרגי:

מי נגד? מי נמנע? תשעה הצביעו בעד, אין מתנגדים, אין נמנעים.

בקשתה של הממשלה להקדמת הדיון בהצעת חוק הביטוח הלאומי (תיקון 101) אושרה.
הפטור אושר לקריאה ראשונה.

ב. הצעה להקמת ועדת חקירה פרלמנטרית בנושא קליטת ערבים בשירות הציבורי, של
חבר הכנסת אחמד טיבי

היו"ר יעקב מרגי:

הנושא השני על סדר היום: הצעה להקמת ועדת חקירה פרלמנטרית בנושא קליטת
ערבים בשירות הציבורי, של חבר הכנסת אחמד טיבי. אנחנו דוחים את זה להמשך
סדר היום של הוועדה על פי בקשתו. הוא בדרך, הוא מתעכב.

יש לנו גם תוספות על סדר היום, הן הונחו לפניכם.

ג. בקשת הממשלה להקדמת הדיון בהצעת חוק המועצה להשכלה גבוהה (תיקון מס' 16)

  (תשלום גמול והוצאות לחברי המועצה וועדותיה), התשס"ז-2007, לפני הקריאה
  הראשונה

היו"ר יעקב מרגי:

בקשת הממשלה להקדמת הדיון בהצעת חוק המועצה להשכלה גבוהה (תיקון מס' 16)
(תשלום גמול והוצאות לחברי המועצה וועדותיה), התשס"ז-2007, לפני הקריאה
הראשונה – זאת תוספת לסדר היום. בבקשה.

אייל רק:

כיום לא ניתן לשלם לחברי המועצה להשכלה הגבוהה והוועדות שלה, כולל הוועדה
לתכנון ותקצוב גמול והחזר הוצאות. לפי פסיקת בית המשפט העליון יש צורך
בהסמכה בחוק, זאת אומרת בחקיקה ראשית. כעת הממשלה מבקשת להקדים את הדיון
כיוון שמדובר בהצעת חוק שהתחילה לפני שנתיים. היא הייתה עם תיאומים רבים עם
משרד האוצר, עם הוועדה הארצית. אני רק רוצה שתדעו זה נועד לאפשר לאנשים
במועצה להשכלה גבוהה - - -

יואל חסון:

שהמל"ג יתחילו להתייחס לכנסת. המל"ג לא מגיעים לדיונים. פתאום מתייחסים
לכנסת. מעניין.

אייל רק:

אני רק אשלים, שלא ניתן, מאז מינוי חברי המועצה להשכלה גבוהה שנעשה לפני
שלושה חודשים, לשלם מימון או החזר הוצאות.

אביגדור יצחקי:

יש הרבה אנשים שמוכנים, דרך אגב, להיות במל"ג ללא תשלום הוצאות. כל האנשים
שיושבים שם – אף אחד לא זקוק לכסף הזה.

אייל רק:

אולי אני אסביר.

אביגדור יצחקי:

זה כמו שבא מישהו שהתעסק עם השבויים והנעדרים לבקש ממני הוצאות. זרקתי אותו
מכל המדרגות. יש דברים שלא מבקשים עליהם כסף, גם אם זה זמן. גם אם זה זמן.

אייל רק:

מדובר בגמול והחזר הוצאות לחברי ועדות אקדמיות שלא מקבלים שום החזר הוצאות.

מאיר פרוש:

ממתי הם לא מקבלים? קיבלו פעם?

קריאה:

כל החיים הם לא מקבלים.

היו"ר יעקב מרגי:

אל תתייחס לשאלות, תסיים ואחר כך תשלים.

אייל רק:

מדובר בהסכמה שתאפשר לשלם לנציגי הציבור, לא אלה שהם פרופסורים.

אביגדור יצחקי:

שלא יהיו.

היו"ר יעקב מרגי:

אביגדור, בבקשה. די.

אייל רק:

לאלה שמקדישים את זמנם לוועדות שמופעלות על ידי המועצה.

היו"ר יעקב מרגי:

תודה. חבר הכנסת אורי אריאל רוצה להתייחס.

אורי אריאל:

אני רוצה להציע לחבריי לוותר על הפטור הזה. אני חושב שיש פה הסכמה. אין פה
דבר מה מיוחד בקשה הזו, ובעיקר יש השלכה לכל המועצות, כל הרשויות, כל העולם
ואשתו. למה הם ולא אחרים. לא רוצים - שלא יעבדו. תודה ליושב הראש.

היו"ר יעקב מרגי:

תודה. חבר הכנסת יואל חסון בבקשה.

יואל חסון:

אני שמח לראות פה נציגים של המל"ג. משרד החינוך, בכלל, אפילו אין לו תומכים
לבוא ולהסביר. הרי אנחנו יכולים לשמוע פה דוגמאות של אנשי מל"ג שלא
מתייחסים להזמנות של ועדת החינוך בכנסת, שלא מתייחסים אפילו למשרד החינוך.
שמתייחסים כאילו הם גוף שלא קשור לאף אחד, גוף עצמאי, שלא מרגיש צורך לתת
דין וחשבון לאף אחד. אבל מה, זה לא מפתיע אותי שבענייני כספים מוצאים את
הזמן לבוא לוועדה. אני חושב שצריך להצביע נגד זה, אני חושב שלא צריך לפתוח
את הפתח הזה. כמו שחבר הכנסת יצחקי אמר, יש מספיק אנשים ראויים ונציגי
ציבור שישמחו לשבת בגוף הזה בלי לקבל החזרי הוצאות ובלי לקבל שכר. לכן, אני
חושב שלא צריך לאשר את הבקשה וצריך להצביע נגד.

היו"ר יעקב מרגי:

תודה. חבר הכנסת מילר, בבקשה.

אלכס מילר:

אדוני יושב הראש, עם כל הכבוד, דברים מסוג זה של הענקת משכורות והחזר
הוצאות לאנשים שבעצם מכהנים בתוך מועצה כזו או אחרת, לא יכולים לעבוד בצורה
כזאת. אני מאמין שאם יש איזשהו דבר – שיסבירו לחברי הכנסת אותם אנשים, אותם
25 חברים במועצה להשכלה גבוהה, שהם נמצאים במצב סוציו-אקונומי כזה נמוך שהם
לא יכולים להרשות לעצמם הוצאות כאלה ואחרות. חבר מועצה בעיר כזו או אחרת כן
יכול להרשות לעצמו, והוא לא מקבל שום החזרי הוצאות.

היו"ר יעקב מרגי:

תודה. חבר הכנסת הרב פרוש.

מאיר פרוש:

לי אין ספק שהשרה לא מודעת לכך שמטעם המשרד בא מישהו כאן לוועדת הכנסת לבקש
הבקשה לפטור. אני יודע שהיא לא מודעת – מה זה אני יודע? אני חושב שהיא לא
מודעת מכיוון שיש לה כל כך הרבה מטלות.

אביגדור יצחקי:

אתה טועה.

מאיר פרוש:

יש לה כל כך הרבה מטלות שהיא לא מוצאת להן פתרון בתקציב שיש לה, כדי לבוא
היום ולבקש לתת גמול לנציגי ציבור במועצה להשכלה גבוהה? אני רוצה לקוות –
ואני אומר: אני בטוח, שהיא לא מודעת.

היו"ר יעקב מרגי:

תודה רבה. הצבעה, בבקשה.

אייל רק:

יש לי התייחסות קצרה.

היו"ר יעקב מרגי:

התייחסות קצרה, בבקשה.

אייל רק:

התייחסות קצרה להערה של חבר הכנסת אריאל. יתר חברי התאגידים הסטטוטוריים
מקבלים גמול מהחזר הוצאות לפי החקיקה. כל חוק קובע בעצמו, ורק המועצה
להשכלה גבוהה אין לה הסמכה לזה.

היו"ר יעקב מרגי:

בוא אני אומר בנימה אישית, בפעם הראשונה, שכדאי שיתקיים דיון מעמיק בנושא
ולא בתוקף הוועדה הזו.

מי בעד מתן פטור מחובת הנחה? מי נגד? מי נמנע?

בעד- לא היו מצביעים. נגד- 8. נמנעו- 2. אי לכך, בקשתה לפטור של הממשלה
למתן גמול לחברי המועצה להשכלה גבוהה, לא אושרה.

  ד. בקשת ועדת העבודה, הרווחה והבריאות להקדמת הדיון בהצעת חוק הביטוח
  הלאומי (תיקון מס' 99), התשס"ז-2007 לפני הקריאה השניה והשלישית

היו"ר יעקב מרגי:

הנושא הבא על סדר היום גם מונח לכם בתוספות. בקשת ועדת העבודה, הרווחה
והבריאות להקדמת הדיון בהצעת חוק הביטוח הלאומי (תיקון מס' 99),
התשס"ז-2007 לפני הקריאה השניה והשלישית.

  כן, בבקשה, כבוד השר.

שר הרווחה יצחק הרצוג:

אני אסביר. הוועדה הזאת, הנכבדה, לפני כעשרה ימים, אישרה את הפטור בקריאה
ראשונה. מדובר בניסוי שהכנסת אישרה בנוגע לגמלת הסיעוד, לאפשר במקום גמלה
בעין, דהיינו בשירות דרך חברות, ניסוי שמאפשר להציע לאזרחים לקבל את זה
בתשלום ולהתקשר עם העובד. אני עיכבתי את הניסוי מיולי לספטמבר, כדי לבנות
ניסוי מושכל, להבטיח את טובת הקשיש לכל אורך הדרך, גם על פי הנחיות הועדה
הזו. אנחנו רק צריכים לאשר את זה היום בקריאה שניה ושלישית כדי לא להיות
בהפרת החוק, ואכן להפעיל בספטמבר את הניסוי. חבר הכנסת שרוני הואיל בטובו
לגמור את העבודה הזו היום בבוקר. אני מבקש פשוט את אישורכם כדי שהכנסת תאשר
את זה.

היו"ר יעקב מרגי:

יש התייחסות, רבותיי?

מי בעד מתן הפטור? מי נגד? מי נמנע?

שר הרווחה יצחק הרצוג:

אני רק רוצה לומר שוב לפרוטוקול: הניסוי היה בצורה הכי מושכלת ואחראית.
מנכ"ל משרדי בונה אותו עם הצוות של המשרד.

היו"ר יעקב מרגי:

עשרה בעד, אין מתנגדים אין נמנעים. אי לכך בקשת הפטור אושרה.

אני מציע לשר לדבר עם חברתו לסיעה, שרת החינוך, איך להביא בקשה לפטור
לכנסת.

קריאה:

בואו נתקדם, יש לנו דיון חשוב שאנחנו צריכים לצאת אליו.

היו"ר יעקב מרגי:

אם תהיו יעילים וטובים, כמו שהייתם עד עכשיו – מוסכם עלי.

חבר הכנסת רובי ריבלין. אני יכול לומר לך חבר הכנסת רובי ריבלין, לנאדיה
חילו לא הייתי נותן להיכנס בצורה רמה כמו שנכנסת עכשיו. לשם הגילוי הנאות.

רובי ריבלין:

אני מתנצל אדוני היושב ראש.

ה. חילופין בראשות ועדת המדע והטכנולוגיה

היו"ר יעקב מרגי:

בתוספת שלפניכם, חילופין בראשות ועדת המדע והטכנולוגיה – כפי שידוע לחברי
ועדת הכנסת, בתחילת הקדנציה היו אמורים להיות חילופים בוועדה לפניות הציבור
בין חברת הכנסת סופה לנדבר שמכהנת כיום כיושבת ראש הוועדה, לבין חבר הכנסת
בני אלון. בהבנות שהגיעו סוכם שחברת הכנסת סופה לנדבר ממשיכה עד סוף
הקדנציה בוועדת פניות הציבור, וחבר הכנסת בני אילון ישמש כיושב ראש ועדת
המדע מרגע שיוצבע בתוך הוועדה.

ועדת המדע מופקדת היום, זמנית, בידיו של חבר הכנסת זבולון אורלב.

אביגדור יצחקי:

מי סיכם את זה?

קריאות:

-   - -

היו"ר יעקב מרגי:

אני אומר לך עם מי זה סוכם, ראש הממשלה באמצעות מזכיר הממשלה, מר עובד
יחזקאל.

קריאות:

-   - -

היו"ר יעקב מרגי:

בגלל זה אני אומר לכם. חזקה עליכם שאם אני מביא את זה - - -

אביגדור יצחקי:

אני לא יודע את זה, אדוני היושב ראש. הסיכום הזה ממש לא מקובל עלינו. אני
מבקש לא להעביר את זה היום, מפני שאנחנו לא יודעים את זה.

גדעון סער:

אני רוצה להודיע ליושב ראש הוועדה שהמפלגה הגדולה ביותר נפלה והוא יכול
להמשיך לנהל את הישיבה.

קריאות:

-   - -

היו"ר יעקב מרגי:

אה. בוועדת חוקה.

גדעון סער:

כן.

היו"ר יעקב מרגי:

טוב. אני מעביר את זה לסוף סדר היום.

קריאות:

-   - -

גדעון סער:

אדוני היושב ראש, תרשום אותי בבקשה לדיון.

היו"ר יעקב מרגי:

אין דיון. כשיהיה דיון אני ארשום אותך.

קריאות:

-   - -

ראובן ריבלין:

מרגי, כשהם משתוללים תכריז על עשר דקות הפסקה.

היו"ר יעקב מרגי:

לא מכריז על שום הפסקה. אני אוציא אותם.

רבותיי, להתייעצות של סיעת קדימה אני דוחה את הנושא של ועדת המדע לסוף סדר
היום.

גדעון סער:

אני מבקש לדבר, אדוני היושב ראש.

היו"ר יעקב מרגי:

כשנדבר על זה, תדבר. אין החלטה. אין דיון.

גדעון סער:

אבל אני רוצה לדבר. תן לי.

היו"ר יעקב מרגי:

כאשר נעלה את זה אני אתן לך לדבר.

גדעון סער:

אבל זה לא כשנעלה. יש הפרה מול האופוזיציה ומול חבר כנסת בבניין הזה במשך
חודש וחצי, בניגוד לסיכומים של הועדה המסדרת.

היו"ר יעקב מרגי:

נגמר?

גדעון סער:

לא נגמר. חבר הכנסת מרגי, אם זו היתה זכות שלכם, הייתי מצפה ממך שתילחם
עליה.

היו"ר יעקב מרגי:

גדעון, אתה יודע מה, אתה מזכיר לי ואני אומר את זה כל הזמן – הגבאי בבית
הכנסת מעיר לאלה שבאו בזמן על אלה שלא באו בזמן. אני הבאתי את זה לסדר
היום.

גדעון סער:

אבל למה לדחות את זה?

היו"ר יעקב מרגי:

אני דוחה את זה לסוף סדר היום. זה הכול. חבר הכנסת רובי ריבלין, בואו נעשה
את זה מהר.

ו. קביעת ועדות לדיון בהצעות החוק הבאות:

היו"ר יעקב מרגי:

חבר הכנסת טיבי, עוד לא היה הנושא שלך.

טוב, רבותיי, קביעת ועדות לדיון בהצעות החוק.

1. הצעת חוק לעידוד הצמיחה לעסקים קטנים ובינוניים (תיקוני חקיקה),
התשס"ז-2006, הצעת החוק של חבר הכנסת גדעון סער (פ/1718/17). ההצעה נדונה
ביום 20 ביוני 2007. נשמעו הצעות להעביר את הצעה לדיון בוועדת הכספים, ועדת
הכלכלה. יושב ראש ועדת הכלכלה סבור כי יש להעביר את ההצעה לדיון בוועדת
הכלכלה מן הנימוק שהנושא בתחומה של ועדת הכלכלה. יושב ראש ועדת הכספים לא
ביקש שום דבר מהוועדה. הייעוץ המשפטי אומר שיכול להיות גם ועדת הכספים וגם
ועדת הכלכלה. לכן, אני מביא את זה להצבעה. מי בעד ועדת הכלכלה? מי נגד? מי
נמנע?

15 הצביעו בעד, אין מתנגדים, אין נמנעים. הצעת החוק הנדונה – פ/1718/17 –
תועבר לדיון בוועדת הכלכלה.

אחמד טיבי:

  אני חשבתי שאאחר כי היתה לי פגישה. עכשיו אני פה. לכן, אני מבקש
  אדוני - - -

היו"ר יעקב מרגי:

אחרי קביעת ועדות לדיון נטפל בנושא שלך.

אחמד טיבי:

אתה מעביר את זה לסוף סדר היום?

היו"ר יעקב מרגי:

לא אחרי סדר היום, אחרי קביעת הוועדות.

2. הצעת חוק ביטוח בריאות ממלכתי (תיקון-הפחתת התקופה להגבלת זכותו של תושב
שחזר לישראל), הצעת חברי הכנסת משה גפני ושלי יחימוביץ' (פ/2259/17). ההצעה
נדונה ביום 11 ביולי 2007. נשמעה הצעה להעביר את הצעת החוק לוועדת העבודה,
הרווחה והבריאות. יושב ראש ועדת העבודה, הרווחה והבריאות מבקש להעביר את
הצעת החוק אליו מן הנימוק שהנושא הוא מתחום ענייני ועדת העבודה והרווחה.
הייעוץ המשפטי סובר שוועדת העבודה, הרווחה והבריאות היא שצריכה לדון בהצעת
החוק הזו. אי לכך, אני מביא את זה להצבעה, אם אין התייחסות. מי בעד להעביר
את הצעת החוק לוועדת העבודה, והרווחה והבריאות? מי נגד? מי נמנע?

14 הצביעו בעד, אין מתנגדים, אין נמנעים. יועבר לדיון בוועדת העבודה הרווחה
והבריאות.

יש לי כאן הצעות חוק זהות שנידונו ב-18 ביולי 2007 - שלראשונה יחוקק חוק
שקונס על זכות אזרחית.

קריאה:

  לא קונס, זה לא נכון.

היו"ר יעקב מרגי:

  זו דעתי. רבותיי, אנחנו נצביע על כל החוקים האלה ביחד, הם זהים.

ראובן ריבלין:

רק ועדה אחת תטפל בהם. בכולם יחד.

היו"ר יעקב מרגי:

הצעות חוק זהות – 3-4-5-6 שמספרן: 389/17, 2648/17, 1856/17 ו- 455/17
מדברות על הצעת חוק הבחירות לכנסת (תיקון-שלילת זכות לשכר ביום הבחירות ממי
שאינו מצביע), של חברי הכנסת רוברט אילטוב וקבוצת חברי כנסת, גדעון סער
וקבוצת חברי כנסת, אורית נוקד וקבוצת חברי כנסת ושל יואל חסון.

רבותיי, העמדה של הייעוץ המשפטי היא להעביר את זה לוועדת חוקה, חוק ומשפט.
מי בעד להעביר את זה לוועדת חוקה חוקה ומשפט?

ראובן ריבלין:

לא יכול להיות במקום אחר.

היו"ר יעקב מרגי:

מי נגד? מי נמנע? אושר פה אחד, 16 בעד, הצעות החוק הנ"ל יועברו לדיון
בוועדת החוקה, חוק ומשפט.

7.  הצעת חוק חסינות חברי הכנסת, זכויותיהם וחובותיהם (תיקון-זכאות לדרכון
    דיפלומטי), התשס"ז-2007 של חבר הכנסת ניסים זאב (פ/2818/17).

רבותיי, עוד פעם הערה למזכירות הכנסת, חבל שהם לא כאן. כשאומרים: ועדת
הכנסת, לא בכל מקרה זה צריך לבוא להצבעה בוועדת הכנסת. זה שייך לוועדת
הכנסת. עכשיו זה הליך מיותר וחבל. לא היו דיעות.

יולי יואל אדלשטיין:

לא, לא. היו דיעות. אני ניהלתי את הישיבה.

היו"ר יעקב מרגי:

אתה מדבר על חבר הכנסת ניסים זאב. הוא הגיש. לא נשמעו הצעות להעביר את
ההצעה.

יולי יואל אדלשטיין:

אז פשוט כנראה הפרוטוקול לא שמע, כי אני הייתי שולח את זה לוועדת הכנסת.
מישהו צעק משהו – קונדס – ועדת עובדים זרים או משהו כזה.

קריאה:

לא במקרה הזה.

יולי יואל אדלשטיין:

במקרה הזה זה מה שהיה. זה גם מתאים לחוק הספציפי הזה.

היו"ר יעקב מרגי:

נגמר, תודה. רבותיי, מי בעד להעביר לוועדת הכנסת לדיון? יש הצעת חוק בעד
שכבר מונחת על השולחן. מי נגד? מי נמנע? 15 בעד, מתנגדים אין. יעבור לדיון
בוועדת הכנסת.

8. הצעת חוק יישום תוכנית ההתנתקות (תיקון-מחיקת רישום פלילי),
התשס"ז-2007, של חבר הכנסת אליהו גבאי (פ/2196/17).

ראובן ריבלין:

יש שתי הצעות חוק.

היו"ר יעקב מרגי:

נכון, בואו נצביע על שתיהן ביחד.

9. הצעת חוק החנינה בעניין תוכנית ההתנתקות, התשס"ז-2007, של חבר הכנסת
ראובן ריבלין וקבוצת חברי כנסת (פ/2797/17).

ראובן ריבלין:

אחת זה רישום פלילי ואחת זה חנינה.

היו"ר יעקב מרגי:

הייעוץ המשפטי סובר שצריך להעביר את זה לוועדת חוקה, חוק ומשפט, מי בעד?

ראובן ריבלין:

מספר חברי הכנסת ביקשו להעביר לוועדת חוץ וביטחון. התייעצתי עם ועדת החוקה,
חוק ומשפט, שכן בהחלט ממבט ראשון נראה כי עמדתה של היועצת המשפטית היא
שהעניין הוא במהלך עניינים רגיל בסמכותה של ועדת חוקה, חוק ומשפט. יחד עם
זה שוחחתי עם שני יושבי ראש הוועדות, גם יושב ראש ועדת החוץ והביטחון – שכן
מדובר על עבירות שנעשו גם מחוץ לשטח הריבון של מדינת ישראל – גם עם יושב
ראש ועדת חוץ ובטחון, שהסכים לקבל ולדון בנושא וגם עם יושב ראש ועדת החוקה,
חוק ומשפט.

ציינתי בפני יושב ראש ועדת חוקה, חוק ומשפט את הבנתי, למרות נטיית לבי,
שבהחלט הסמכות היא בידיו. שאלתי אותו האם הסכים שזה יהיה בועדת חוץ ובטחון,
שכן זה לא משולל היגיון ועד כמה שאני הבנתי – כי הוא נמצא פה. אם הוא לא
היה פה הייתי אומר בוודאות שהוא אמר לי שהוא מסכים שזה יידון בוועדת חוץ
ובטחון. הואיל והוא נמצא פה אפשר לשאול אותו. מבחינת יושב ראש ועדת חוץ
ובטחון – הוא הביע את הסכמתו, ואני אומר זאת בשמו.

היו"ר יעקב מרגי:

יושב ראש ועדת חוקה, חוק ומשפט.

מנחם בן-ששון:

שלושה משפטים קצרים. אמרתי לחבר הכנסת ריבלין שזה כפוף להתייעצות שלי עם
הייעוץ המשפטי. אני קיבלתי את הייעוץ המשפטי לגבי חוק חנינה. עד היום הזה
היה אמנם מקרה אחד, אבל התביעות נדונו בוועדת חוקה, חוק ומשפט וגם הפעם אני
מבקש שזה יהיה בוועדת חוקה, חוק ומשפט.

היו"ר יעקב מרגי:

טיבי, זהבה, מספיק כבר.

ראובן ריבלין:

זה נוף חדש במולדת הכנסת, למרות ההסכמות.

היו"ר יעקב מרגי:

אחמד טיבי, אני קורא אותך לסדר פעם ראשונה. זהבה גלאון פעם שנייה לסדר.

רבותיי, שמעתם את אחד המציעים, את חבר הכנסת ריבלין, שאומר שהוא מבקש
להעביר את זה לוועדת חוץ ובטחון. הייעוץ המשפטי אומר ועדת חוקה, חוק ומשפט.
שמענו את יושב ראש ועדת החוקה, חוק ומשפט.

גדעון סער:

רגע. אני חושב שחשוב שהנושא הזה יידון בוועדת החוץ והביטחון. בסופו של דבר
מדובר גם במהלך שבוצע א-פרופו תוכנית מדינית מסוימת. אני מופתע כי הבנתי
שיש סיכום, אבל אני לא רוצה להיכנס לעניין זה כי לא הייתי בסוד העניין - -
-

ראובן ריבלין:

היה סיכום.

גדעון סער:

נאמנים עלי הדברים של חבר הכנסת ריבלין, אבל נראה לי שגם ועדת החוץ
והביטחון, בראשותו של צחי הנגבי, תוכל להתמודד עם הסוגיה הזו.

ראובן ריבלין:

היה סיכום. אני נגד בן-ששון לא יכול.

היו"ר יעקב מרגי:

חבר הכנסת אביגדור יצחקי, בבקשה.

אביגדור יצחקי:

קודם כל, עם כל הכבוד לייעוץ המשפטי, אני חושב שדווקא לנושא הזה יש משמעות
מרחיקת לכת לעתידה של מדינת ישראל ולקראת מה היא הולכת. אם דברים כאלה
יחזרו על עצמם הדבר הזה צריך להישקל. מאחר שכל דבר מדיני כזה או אחר ייעשה
בוועדת חוץ ובטחון גם לנושא הזה יש השלכה שהיא השלכה מדינית.

זהבה גלאון:

מה זה שייך לחוץ וביטחון? רשויות האכיפה.

היו"ר יעקב מרגי:

זהבה גלאון לא קיבלת רשות דיבור. אל תפריעי לו.

אביגדור יצחקי:

וזה אחד הדברים שלפי דעתי, יחד עם גורלם של המפונים, צריך להיות אבן היסוד
של העתיד של מדינת ישראל בפעולות נוספות, במידה שייעשו. ואם לא נקבע את
הכללים כמו שצריך, כמו שאנחנו רואים אותם במקום שבו יש לדברים לא רק השלכות
משפטיות וחוקיות אלא גם השלכות מדיניות, אני חושב שהדבר הזה צריך להיות
בוועדת חוץ וביטחון.

היו"ר יעקב מרגי:

חבר הכנסת חסון.

יואל חסון:

אני מכבד גם את הייעוץ המשפטי ובוודאי גם את יושב ראש ועדת החוקה. אבל אני
חייב לומר שההליך הזה הוא הליך חשוב, אני יודע שוועדת החוקה עמוסה מאד מכל
הבחינות. אני חושב שזה משהו שצריך לקרות מהר ולוח הזמנים של קידום הצעת
החוק הזאת הוא קריטי ביותר, ויש צורך להיכנס לתהליך הזה של החוק הזה במהרה
בימינו. לכן אני חושב שוועדת החוץ והביטחןן מתאימה לדבר הזה, יכולה לתת
מענה לדבר הזה. לכן, אני מציע לקדם את החוק הזה במסגרת ועדה זו.

היו"ר יעקב מרגי:

חברת הכנסת תירוש.

רונית תירוש:

דעתי כדעתו.

היו"ר יעקב מרגי:

דעתו של מי?

יואל חסון:

כדעתי.

רונית תירוש:

של חבר הכנסת יואל חסון. זה נושא שקשור יותר, להערכתי, לוועדת החוקה, אבל
זה משהו על גבול האפור, בעיני. ולכן בגלל העומס, בזה אני מחזקת את דבריו של
חבר הכנסת חסון - - -

זהבה גלאון:

בסוף אני מגינה עליך.

רונית תירוש:

עניינית מדובר פה על הפרת חוק ולתת חנינה על זה, או לא לתת רישום פלילי –
אלו דברים שעניינם בוועדת חוקה. יחד עם זאת, זה לא לגמרי שחור ולבן ובגלל
העומס – ואני מדגישה: בגלל העומס, ואני חוויתי כבר את העומסים של הוועדה –
אני חושבת שיש מקום, בגלל שמדובר פה בדבר שיש בו משום הדחיפות, להעביר את
זה לוועדת חוץ וביטחון.

היו"ר יעקב מרגי:

תודה, חברת הכנסת גלאון, לפנים משורת הדין.

זהבה גלאון:

אדוני היושב ראש, אם יש ביטוי שמשקף או מקפל בתוכו את המשמעות של הוספת חטא
על פשע, הביטוי למה שקורה כאן זה הדבר. אני אנמק. החטא הקדמון הוא עצם הצעת
החוק הזו, שחברי הכנסת חושבים שבחקיקה הם יכולים להחליף את רשויות האכיפה
ולהורות על ביטול רישום פלילי. זו שערוריה, אין קשר בין זה לבין מהלך
ההנתקות והעובדה שצריך לדאוג למפונים והשערוריה שחלקם עוד יושבים
בקרוואנים. זו שערוריה שצריך לטפל בה, צריך לבוא בטענות לממשלת קדימה,
הממשלה הקודמת, שלא נתנה לזה מענה.

העניין של מתן לגיטמציה להכות שוטרים וחיילים זה מעשה שלא ייעשה.

אורי אריאל:

את דמגוגית. זה לא בחוק.

אליהו גבאי:

מתן לגיטמציה- מאיפה את ממציאה את הדברים האלה?

זהבה גלאון:

אדוני היושב ראש, יש לי ויכוח למהות של החוק, אבל זה לא הדיון. יש משהו
שוועדת הכנסת עושה זילות לגביו ולדעתי זה מה שצריך להטריד אותה היום. אין
דבר כזה – אני שומעת את חבר הכנסת חסון אומר: יש לי הערכה לייעוץ המשפטי,
אבל. ברגע שיש אבל, שמפקיעים את הדיון הזה שבמהות צריך להיות בוועדת החוקה
ומפילים את זה על עניין של עומס, זה עושה זילות מהייעוץ המשפטי, זה עושה
זילות מהעבודה של ועדות הכנסת. אני חושבת שאם חברים בוועדת הכנסת היום
עושים זילות בזה כי זה מתאים להשקפת עולמם, מחר – הכדור הוא עגול. תמיד
תזכרו שחיים משבת לשבת. היום אתם כאן, מחר – תזכרו איפה אתם יכולים להיות.
תאמיני לי אני הייתי כבר בכל המקומות ומי שנותן יד אחת לזילות, אני מטילה
דופי, כי מי שאומר עכשיו שהוא מעביר את זה לחוץ ובטחון - - -

רונית תירוש:

אל תטילי דופי.

זהבה גלאון:

חבר הכנסת יצחקי שיקולים לטווח. יאללה, מה זה ה"חארטה" הזאת.

יואל חסון:

ייעוץ זה ייעוץ. אפשר לקבל אותו ואפשר לא.

נסים זאב:

אם היו צריכים להביא לחקיקה קבלת החלטה של 256 מחבלים ששוחררו, זה היה צריך
לבוא לוועדת חוץ וביטחון, כדי לקבל החלטה ברמה העקרונית. אבל ראש הממשלה
קיבל החלטה חד צדדית כמחווה לאבו מאזן, לנו היתה הבטחה, לאנשי ש"ס. יושב
ראש הוועדה, חבר הכנסת יעקב מרגי, לנו היתה הבטחה מראש הממשלה.

זהבה גלאון:

איזו הבטחה?

נסים זאב:

מראש הממשלה.

זהבה גלאון:

איזה ראש ממשלה? איזו הבטחה? זה סקופ.

נסים זאב:

היתה הבטחה שהוא ישקול בחיוב כלפי אותם אסירים. זה לא נעשה ולכן היה צורך
בחקיקה. לדעתי זה בכלל ביזיון שיש צורך בחקיקה בכלל בדבר כזה. הממשלה לא
מסתכלת במשקפיים שלה בשתי העינים שיש לה. במקביל לראות איזה מחווה נותנים
לפלסטינאים ומאידך גיסא, מה לעשות עם הנערים שנמצאים עדיין בבתי סוהר.

לכן אני אומר ככה: אם היה נושא של הדיון בקביעת עקרונות לגבי הנושא של
סעיפי החוק, באמת מן הראוי שזה יידון בוועדת החוקה, חוק ומשפט. אבל עכשיו
אנחנו לא באים לקבוע כללים. באים לומר משהו מעבר לזה קצת. זה נושא של
חנינה. וגם אם אני אגיד את זה עוד חצי שעה, תתאזרו בסבלנות, כי עכשיו אני
מדבר.

מנחם בן-ששון:

רבותיי תראו, זו לא פעם ראשונה. זו כבר פעם שניה שזה קורה כאן, שבסוגיות
מסוימות בא ראש ועדת חוקה ומסביר. אני דיברתי בזמנו על חוק האזרחות וניסיתי
לטעון טענות מהותיות. הסברתם לי שיש חלוקת עבודה בכנסת, קיבלתי. אבל יש
בכנסת חלוקת עבודה מהותית. אם התירוץ הוא תירוץ של סטופר – אני לא יודע כמה
חוקים עברו לחברת הכנסת תירוש, למשל, אבל 50% מהם לפחות עבר בוועדת החוקה.
נראה לי שהחוק נראה לא רע כשהוא גמר את העבודה שלו.

רונית תירוש:

הוא נראה פנטסטי.

מנחם בן-ששון:

יש ועדה שזו ההתמקצעות שלה, שזו עבודתה היומיומית. לקחת את זה מוועדת חוקה
למקום אחר – זה לא כי ועדה אחרת היא לא טובה, אבל זה לא רלבנטי. קחו את זה
לוועדת קישוט.

ראובן ריבלין:

לא לא. יש זיקה מפורשת לוועדת החוץ והביטחון.

אורי אריאל:

אני מבקש לומר שני משפטים. ההתייחסות של חברת הכנסת גלאון היא שערורייה
ביותר מבחינתי.

זהבה גלאון:

השערוריה זו ההצעה הזו.

אורי אריאל:

תשתקי בבקשה.

זהבה גלאון:

סליחה. מה זה תשתקי? מה זה ההתייחסות הזו?

אורי אריאל:

אני לוקח את דבריי אחורנית. אני לא אומר לזהבה תשתקי, כי לא מגיע לה שאני
אגיד לה תשתקי.

אני מבקש להעביר את זה לוועדת החוץ והביטחון. היה ראוי שהממשלה והיועץ
המשפטי לממשלה היו לוקחים את היוזמה והיו עושים את זה בלי החוק. אם הם לא
עושים, אז הכנסת תטפל.

היו"ר יעקב מרגי:

מי בעד להעביר את זה לוועדת החוץ והביטחון? מי נגד? מי נמנע?

14 בעד ועדת חוץ וביטחון נגד 5, נמנעת אחת. שתי הצעות החוק יידונו בוועדת
חוץ והביטחון.

10. הצעת חוק הקרן לעידוד העסקת נשים, התשס"ו-2006, של חברת הכנסת עמירה
    דותן. (פ/668/17).

נשמעו הצעות להעביר את הצעת החוק לוועדה לקידום מעמד האישה או לוועדת
העבודה, הרווחה והבריאות. הייעוץ המשפטי בעד הוועדה לקידום מעמד האישה.
יושבי ראש שתי הוועדות הגיעו להבנה שזה יהיה בוועדה לקידום מעמד האישה. מי
בעד להעביר את זה לוועדה לקידום מעמד האישה? מי נגד?

15 בעד. אין מתנגדים. הצעת החוק תידון בוועדה לקידום מעמד האישה.

11-12. הצעות חוק שילוב עולים במערכת החינוך, התשס"ז-2007 של חבר הכנסת
מיכאל מלכיאור וקבוצת חברי כנסת, (פ/2689/17). הצעת חוק שילוב עולים במערכת
החינוך של חבר הכנסת אלכס מילר וקבוצת חברי כנסת (פ/2688/17).

נשמעו הצעות להעביר את הצעת החוק לוועדת החינוך, התרבות והספורט, או לוועדת
העליה, הקליטה והתפוצות. יושב ראש ועדת החינוך, התרבות והספורט מבקש להעביר
את שתי ההצעות אליו. הייעוץ המשפטי סובר כי צריך להעביר את זה לוועדת
החינוך, התרבות והספורט. יש התייחסות? אין. מי בעד להעביר לוועדת החינוך?
מי נגד? מי נמנע?

14 בעד. אין מתנגדים. הצעות החוק הנ"ל יידונו בוועדת החינוך, התרבות
והספורט.

13. הצעת חוק זכויות הסטודנט בשירות מילואים, התשס"ו-2006, של חבר הכנסת
אלכס מילר וקבוצת חברי כנסת (פ/1139/17).

במליאה לא נשמעו הצעות להעביר את הצעת החוק. הייעוץ המשפטי סובר שוועדת
החינוך, התרבות והספורט צריכה לדון בהצעת החוק הנ"ל. יש התייחסות?

אביגדור יצחקי:

אני חושב שזה עניין של חוץ וביטחון. אני אומר את זה ברצינות, אני אנמק את
זה.

היו"ר יעקב מרגי:

תשמע את המציע ואחר כך תנמק.

אלכס מילר:

העניין הוא שוועדת החוץ והביטחון דנה כרגע על הצעת חוק שירות המילואים
הכללי ויש שם התייחסות גם לנושא הסטודנטים. הרציונל הוא שהצעת חוק שירות
המילואים יבוא כחבילה בכל הדברים שקשורים למילואים ולא להפריד את זה, כי
בסופו של דבר יכול להיות שיהיו דברים שירצו להכניס לחוק המילואים והם
יופיעו בחוק השני.

היו"ר יעקב מרגי:

תודה.

אביגדור יצחקי:

כשאני הייתי סטודנט הייתי גם מג"ד במילואים והאוניברסיטה החליטה באופן חד
צדדי לבטל את מועדי ג' שהיו מיועדים לחיילי המילואים. היחידי שעזר לי
להחזיר אותם היה שר הביטחון דאז, עזר ויצמן עליו השלום.

זה נושא ביטחוני ממדרגה ראשונה. זה נושא שבו מערכת הביטחון צריכה להביא
למצב שחייל מילואים שנקרא לשירות למילואים יידע שזכויותיו לא נפגעות ולכן
זה חייב להיות – כדי לעודד את שירות המילואים – במסגרת חוץ וביטחון.

היו"ר יעקב מרגי:

אורי אריאל.

אורי אריאל:

בתור חייל אצל המג"ד אביגדור אני רוצה להסכים עם דבריו. תודה.

היו"ר יעקב מרגי:

הייעוץ המשפטי.

ארבל אסטרחן:

ההצעה כוללת התייחסויות לעניינים פנימיים במוסדות הלימוד: מועדי בחינה
מיוחדים, הגשת עבודות, תשלומים, רישום לקורסים – דברים מהסוג הזה. זו
התערבות מאד פנימית בהליכים שנמצאים בתוך מוסדות החינוך.

אביגדור יצחקי:

אם אני יכול להשיב לה – מוסדות החינוך שוקלים את טובת מוסד החינוך. הם לא
רואים את טובת שירות המילואים.

ראובן ריבלין:

המרכז הוא חייל המילואים. השאלה היא מה המרכז. האם המוסד או חייל המילואים.
חוק זה מיועד לחייל המילואים. לכן הוא חייב להיות בוועדת החוץ והביטחון, כי
הראיה היא ראיה בנושא הביטחוני-לאומי. זה הכול. על אפם וחמתם של מוסדות
החינוך.

היו"ר יעקב מרגי:

טוב, תודה. מי בעד להעביר את זה לוועדת החינוך, התרבות והספורט?

ארבל אסטרחן:

תעשה זה מול זה.

היו"ר יעקב מרגי:

זה מול זה? בהצבעה אחת?

ארבל אסטרחן:

כן.

היו"ר יעקב מרגי:

טוב, רבותיי מי שבעד זה ועדת החינוך, התרבות והספורט. מי שנגד זה ועדת חוץ
וביטחון.

במליאה לא נשמעו הצעות. אני מעמיד זה מול זה, רבותיי, בעד – חינוך. נגד –
חוץ.

מי בעד? מי נגד? מי נמנע?

הצעת החוק הנ"ל תידון בוועדת החוץ והביטחון. 13 הצביעו נגד.

14. הצעת חוק ביטוח מידע גנטי (תיקון-עריכת בדיקה גנטית להורות),
    התשס"ז-2007, של חבר הכנסת אביגדור יצחקי (פ/2555/17).

נשמעו הצעות להעביר את הצעת החוק לוועדת המדע והטכנולוגיה או לוועדת החוקה,
חוק ומשפט. יושב ראש ועדת המדע והטכנולוגיה מבקש להעביר את ההצעה אליו מן
הנימוק, כי חוק המידע הגנטי חוקק בוועדת המדע והוא בתחום סמכותה. חבר הכנסת
אביגדור יצחקי, המגיש, מבקש להעביר את הצעתו לידון בוועדת העבודה, הרווחה
והבריאות. הייעוץ המשפטי סובר כי צריך להעביר לוועדת המדע והטכנולוגיה.

  חבר הכנסת גפני, בבקשה.

משה גפני:

בקדנציה הקודמת כשהיה חוק דומה, הוא היה בוועדת החוקה. יש לעניין הזה
השלכות מאוד מאוד חמורות מבחינת הענין שזה לא נושא של זהות במובן הצר של
המילה. יש פה בעיות, ובקדנציה הקודמת חוקים דומים נדונו בוועדת חוקה.

אין לי הבוקר כזאת סימפטיה לוועדת החוקה, אבל אני חושב שמקומו של החוק הזה
בוועדת החוקה. על כל פנים, זו לא ועדת העבודה והרווחה, מכיוון שזה לא הנושא
הזה. זה או ועדת המדע או - - -

אביגדור יצחקי:

ועדת המדע זה בסדר?

משה גפני:

כן, ועדת המדע זה בסדר.

היו"ר יעקב מרגי:

תודה רבה. אורי אריאל, בבקשה.

אורי אריאל:

למיטב ידיעתי, כך נמסר לי, היתה הסכמה עם חבר הכנסת יצחקי לוועדת המדע
שבראשה אמור להיות חבר הכנסת בני אלון. אני חושב שכך נכון ומבקש מהחברים על
דעת המציע יצחקי להעביר את זה לוועדת המדע.

אביגדור יצחקי:

אין לי שום בעיה. אבל אני רוצה לחזור ולהתחייב שבנושא הממזרות לא תיפול
שערה אחת מהחוק הזה. לחלוטין אני לא אתן שיתגלו ממזרים חדשים.

היו"ר יעקב מרגי:

טוב, לגופו – מי בעד להעביר את זה לוועדת המדע והטכנולוגיה? מי נגד? מי
נמנע?

16 בעד. אין מתנגדים. הצעת החוק הנ"ל תעבור לידון בוועדת המדע והטכנולוגיה.

רבותיי, סדר היום.

ב. הצעה להקמת ועדת חקירה פרלמנטרית בנושא קליטת ערבים בשירות הציבורי

היו"ר יעקב מרגי:

אני חוזר לסעיף ב' בסדר היום, שדחינו אותו על פי בקשתו של חבר הכנסת טיבי.
הצעה להקמת ועדת חקירה פרלמנטרית בנושא קליטת ערבים בשירות הציבורי, של חבר
הכנסת טיבי.

הכנסת החליטה בישיבתה מיום רביעי, י"ח בתמוז התשס"ז, 4 ביולי 2007, להביא
לוועדת הכנסת הצעה להקים ועדת חקירה פרלמנטרית בנושא קליטת ערבים בשירות
הציבורי, של חבר הכנסת אחמד טיבי.

על פי סעיף 97 (ג) לתקנון הכנסת תכין ועדת הכנסת בתוך שלושים יום הצעה
להקמת ועדת חקירה או הצעה להסמכת אחת הוועדות הקבועות בכנסת כוועדת חקירה,
אולם רשאית היא להביא בצד הצעתה המלצה לכנסת להסיר את ההצעה מסדר היום.

חבר הכנסת טיבי אתה רוצה להתייחס?

אחמד טיבי:

כן. תודה רבה. ההצעה הזאת עברה בהסכמת ראש הממשלה והקואליציה ואני מודה לו
על כך. זו הסיבה שהעברתי אותה במליאה.

הרי מטרת הועדה הזו היא ליישם את החוק - אין פה משהו חדש - ולמצוא מכנה
אפקטיבי כדי ליישם את הוראות החוק. יש כמה שינויים. במקום עמירה דותן, שלא
מעוניינת, יכהן חבר הכנסת אביגדור יצחקי, ובמקום אלחנן גלזר תכהן חברת
הכנסת זהבה גלאון – מי שלא מעוניין ומי שכן מעוניין.

נסים זאב:

הייתי בהצבעה בנושא הזה כשזה עבר במליאה. אני חושב שהחברים לא שמו לב מספיק
לעניין, להקים ועדת חקירה. היום אנחנו נמצאים במצב שיש מספר חוקים להביא
לשוויוניות בכל מה שקשור – אם זה בעבודה, אם זה בנציגים, אם זה בשלוחות –
בערביי ישראל, ולנסות לצמצם פערים.

לדעתי, ועדת החקירה כרגע היא לא במקומה, היא לא לעניין. אם ראש הממשלה
הסכים – אני לא מאמין שהוא הסכים – לוועדת חקירה – הוא הסכים לרעיון
לשוויוניות בין ערבים ליהודים בכל מה שקשור לחקיקה האחרונה שהיתה פה
במליאה. אני לא מאמין שהוא הסכים לוועדת חקירה. ואם הוא הסכים לוועדת
חקירה, אני מציע להקים ועדת חקירה נגד ראש הממשלה.

היו"ר יעקב מרגי:

תודה רבה, חבר הכנסת הרב פרוש.

מאיר פרוש:

אני לא כל כך מבין מה הוא מציע. אני רוצה לומר למציע וגם לחברים: אל"ף, אני
דורש את כבודה של יהדות התורה, ואני לא חושב שבוועדת חקירה מהסוג הזה יכול
שתוקם ועדה מבלי שליהדות התורה יהיה בה נציג.

דבר שני, אני רוצה לומר למציע: תאמין לי שאין מי שיכול להבין מיעוט כנציג
מיעוט. אתה כמציע הצעה כזו צריך לבקש שיהיו בה נציגים של מיעוטים. אם
החרדים מבקשים ייצוג- - -

אחמד טיבי:

אני אגיד לך. השם של נציג סיעתך נמצא פה והצענו 11 שמות. ביקשו ממני להוריד
שניים בוועדת הכנסת.

מאיר פרוש:

אני מבקש לחזור ולומר, אתה מבין שמיעוט יכול להבין מיעוט הרבה יותר טוב
מאשר אדם שבא ומייצג את הכלל.

אחמד טיבי:

בהחלט.

היו"ר יעקב מרגי:

תודה. חבר הכנסת בן ששון.

מנחם בן-ששון:

תראו חברים, אני אמרתי את זה גם לחבר הכנסת טיבי: אני מלא סימפטיה לנושא,
אני לא מסכים לפרוצדורה. יש שני אפיקים: אפיק אחד הוא ועדה מיוחדת. זה לא
אכפת לי, אני חושב שהכנסת הקימה ויש לנו דוגמאות לזה.

אני מתנגד התנגדות אמיתית לזה שוועדת החקירה תהיה לא בוועדת החוקה. למה?
תפתחו את הדו"ח הנהדר שקיבלנו בעמוד 24, היום, ותראו: ועדת חקירה פרלמנטרית
בענייני האזנות סתר. קיבלתי את עמדת הוועדה והקמתי את זה בתוך ועדת החוקה
וויתרתי. ועדת חקירה בנושא עמלות הבנקים – זה היה אופוזיציה, התקבלה העמדה
וזה הפך להיות ועדת חקירה פרלמנטרית בועדת הכלכלה.

אז יש שתי אופציות: אם רוצים ועדת חקירה, שזה יהיה במסגרת ועדת חוקה, נעשה
את זה בוועדת משנה. אם לא, שזה יהיה ועדה מיוחדת. אמרתי את זה בעבר לחבר
הכנסת דוקטור טיבי.

אחמד טיבי:

אתה רוצה להוציא אותי מהוועדה? אני לא חבר ועדת חוקה.

גדעון סער:

  לפי התקנון - - -

מנחם בן-ששון:

חבר הכנסת יצחקי, בהיותו יו"ר הקואליציה, וחברת הכנסת רוחמה אברהם – עכשיו
היא השרה – יצרו סגנון מסוים בעבודה. לכן אני מציע אחד משני הדברים: או
ועדת חקירה – אני לא אהיה יושב ראש, חבר אחר יהיה יושב הראש. זה לא מה שאני
מחפש. או שזו תהיה ועדת חקירה במסגרת ועדת החוקה, חוק ומשפט, או שתוקם ועדה
מיוחדת בכנסת, ואולי זה הפיתרון היפה ביותר.

ראובן ריבלין:

המליאה החליטה. מה שהוא יכול זה רק להחזיר את זה למליאה. כיושב ראש כנסת
חייבתי שזה יהיה ועדת חוץ וביטחון.

היו"ר יעקב מרגי:

חבר הכנסת אורי אריאל.

אורי אריאל:

אני מבקש לשאול את חבר כנסת טיבי, המציע, אם הוא פנה – אני שואל כיושב ראש
סיעת איחוד לאומי - מפד"ל – אם פנית לסיעתנו?

אחמד טיבי:

לא, אני לא פניתי. אני הוגבלתי במספר חברי הכנסת שיהיו חברים בוועדה, רק
תשעה חברי כנסת. אמרו לי שאלה התקנות. זו הסיבה.

אני אשמח אם תשתתפו בדיונים.

אורי אריאל:

היות ואפילו לא היתה פניה, אתה יכול אחרי זה להחליט ולהציע את מה שאתה
רוצה, זה מספיק. אתה לא צריך לנמק למר בן ששון ואחרים למה. אנחנו נתנגד.
אני אשמח אם בפעם הבאה אם תרצה, תתייעץ אתנו. אם לא – אתה יכול להמשיך
בדרכך. זה בסדר גמור.

היו"ר יעקב מרגי:

חבר הכנסת גבאי.

אליהו גבאי:

רבותיי, ועדת חקירה ממלכתית – לדעתי אין מקום, זו סתם הלקאה, זה סתם יביא
להסתה. כמו שלא הקמנו ועדת חקירה להשתלטות הבדווים על קרקעות המדינה, לא
הקמנו ועדות חקירה על שלא משלמים מיסים ברשויות המקומיות הערביות. לא הקמנו
ועדת חקירה להסתות המואזינים נגד מדינת ישראל. על מה אתם מקימים ועדת
חקירה? איזה מין דבר זה?

רבותיי, תרדו מוועדות החקירות האלה, אין לזה מקום. אז אפשר גם להקים בשביל
אנשים מעיירות הפיתוח שלא משולבים במשרדי ממשלה ולא בדירקטורים, אין לזה
סוף.

לא על כל דבר מקימים ועדת חקירה. זו זילות בוועדת החקירה. אין מקום ואני
מבקש: תורידו את זה מסדר היום. כי אם נתחיל להקים ועדות חקירה אפשר להקים
עוד מאה ועשרים ועדות חקירה שהן באמת הרבה יותר חשובות משילובם של הערבים
במשרדי ממשלה. אני פונה לחבריי להצביע נגד. מה גם שיש ועדה, יש חוק.

היו"ר יעקב מרגי:

חברת הכנסת תירוש.

רונית תירוש:

אני הולכת להצביע נגד ואני רוצה להסביר מדוע. מעבר להצעת החוק שקיימת – אני
מאוד בעד העניין עצמו – אני זוכרת כמנכ"לית משרד החינוך שהיתה הנחיה לשלב
עובדים מהמגזר הערבי בשירות הציבורי.

עכשיו אם המדינה פועלת בניגוד להנחיות נציבות שירות המדינה, אני חושבת שזה
מקום לבירור אצל מבקר המדינה או לחילופין בוועד לענייני ביקורת המדינה ולא
היתי רצה ומקימה ועדת חקירה פרלמנטרית, בטח לא בשלב הזה, לפני שביקורת
המדינה ומבקר המדינה בפניה מסודרת בודקים את הנושא.

היו"ר יעקב מרגי:

חבר הכנסת מיקי איתן, בבקשה.

מיכאל איתן:

רבותיי, אני לא מבין איך כל כך הרבה אנשים יכולים לבזבז כל כך הרבה זמן על
דבר כל כך מגוחך. ועדת החוקה, חוק ומשפט, יכולה מחר בבוקר – אם אני הייתי
יושב ראש, זה מה שהייתי עושה לכם, מקים ועדה בדיוק לכל העניין הזה ולא תהיה
לה פחות סמכות. ועדת חקירה לבדיקת השילוב של המגזר הלא יהודי, או מיעוטים,
בשירות המדינה.

זה נושא שקשור לוועדת החוקה, הוא מטופל על ידי ועדת החוקה, לוועדת החוקה יש
את כל הסמכויות. ועדת החקירה המוצעת כאן אין לה אפילו חצי סמכות יותר ממה
שיש לוועדת החוקה.

כאן כותבים תקנונים ואנשים מתפלספים, מבזבזים זמן כשהכל שטויות. מה יש כאן?
יש כא רק דבר אחד, וזה הפוליטיקה. כשבא חבר כנסת ורוצה לקדם נושא והוא לא
יושב ראש ועדת החוקה, הוא רוצה קרדיט, אז הוא מתחיל לארגן ואז הוא אומר:
בואו נקים ועדת חקירה. מה זה ועדת חקירה?

צודק יושב ראש ועדת החוקה: יש ועדת חוקה שזה תפקידה ויש לה את כל הסמכויות
ואתם לא נותנים לאף ועדה שום סמכות נוספת. אם אתם בכל אופן רוצים משהו, יש
ועדה מיוחדת – תקימו ועדה מיוחדת. אי אפשר לעשות צחוק עם הביטוי הזה ולעשות
ממנו זילות של ועדת חקירה, כשאין כאן שום חקירה.

היו"ר יעקב מרגי:

יולי אדלשטיין, בבקשה.

יולי יואל אדלשטיין:

אני מוותר לחבר הכנסת ריבלין.

ראובן ריבלין:

אני רוצה רק להעיר לחבר הכנסת איתן דבר אחד: הנושא עלה לדיון על פי בקשת
חבר כנסת במליאה, וחברי הכנסת – את המושכלות שאתה מביא – לא באו להביע
בהצבעה. הם היו יכולים בהצעה לסדר שהיתה רשומה לסדר היום להצביע נגד הקמת
ועדת חקירה.

מיכאל איתן:

צריך לשנות את החוק, רובי, או לתת לוועדת החקירה סמכויות - - -

ראובן ריבלין:

אני רציתי להצביע ולא הספקתי להצביע, הייתי מצביע בעד. אבל יכלו אנשים שרצו
נגד להצביע נגד. לא לבוא לוועדה ולבטל את החלטות המליאה משום שהן לא
הגיוניות.

בכנסת הקודמת היה על סדר היום הנושא של פינוי-פיצוי, ונדרשה ועדת חקירה
שעברה על ידי המליאה, בנושא פינוי גוש קטיף. אז עמדתי על כך, כיושב ראש
הכנסת, שהוועדה הזאת תהיה ועדת חוץ וביטחון ושאליה יצורף מגיש הבקשה. אכן,
יובל שטייניץ קבע שוועדת חוץ וביטחון תשמש כוועדת חקירה, צירף את החבר
ואיפשר לו לעמוד בראש ועדת המשנה הזו.

אני מציע שבאמת המציע, שזכה ברוב במליאה, יסכים להקמת הוועדה שהוא ביקש
באמצעות ועדת הכנסת המוסמכת – ועדת החוקה – אנחנו נחליט שהוא מצורף לוועדה
ונבקש מיושב ראש ועדת החוקה לאפשר לו לישב בראש הוועדה.

זו ההצעה, ואני חושב שהיא אלגנטית, לפיתרון הבעיה.

היו"ר יעקב מרגי:

חברת הכנסת נאדיה חילו.

נאדיה חילו:

אני חושבת שההצעה להקים מסגרת ועדת חקירה היא מאוד נכונה. יש לה אחיזה
במציאות מסוימת. הרי יש לנו מציאות ואף אחד לא יכול להתעלם ממנה, לטמון את
ראשו ולא לראות את המספרים שבאמת זועקים, שהרבה מאוד אקדמאיים עם יכולות
מקצועיות, אנשים ראויים, לא נקלטים. זו המציאות. הם בחוץ. ההשכלה הולכת
ועולה.

לכן אני חושבת שההחלטה היא נכונה ואם המציע יקבל את היוזמה שהוצעה פה על
ידי יושב ראש הכנסת הקודם, אני אתמוך, אם תהיה הסכמה על היוזמה ועל ההצעה
האחרת.

היו"ר יעקב מרגי:

חבר הכנסת מילר.

אלכס מילר:

אנחנו לא נוכל לתמוך בשום קונסטלציה שמליאת ועדת חקירה תופיע בתוך הדבר
הזה. אם יושב ראש ועדת החוקה מקים ועדת משנה, אין לנו שום בעיה עם זה.

ועדת חקירה – אין שום סיכוי.

היו"ר יעקב מרגי:

חבר הכנסת בן ששון.

מנחם בן-ששון:

אני נאמן לשיטת העבודה ואתם שמעתם את זה שלוש פעמים. אם הייעוץ המשפטי יגיד
לי שאני יכול לעשות את זה בתוך הוועדה, ובתוך הוועדה יש לנו חבר – אני כבר
חשבתי להציע שחבר הכנסת טלב אלסאנע יהיה יושב ראש הועדה - - -

אחמד טיבי:

תגיד לי, אתה אדם נורמלי?

היו"ר יעקב מרגי:

תחזור בך.

אחמד טיבי:

אני חוזר בי. חוזר מאד, אפילו. חוזר פעם שלישית.

מנחם בן-ששון:

התקנון אומר שחבר ועדה יכול להיות יו"ר ועדת משנה. אז אני אומר את זה בדיוק
לפי התקנון. יש לנו חבר ועדה ששמו חבר הכנסת טלב אלסאנע.

אני לא יכול לתת לו הנחיות, כבר פעם אחת עשיתי את זה וקיבלתי על הראש. אני
יכול להגיד את מה שאמרתי בשלב הנוכחי.

ראובן ריבלין:

אני מבקש להצביע על ההצעה שלי. או כן או לא.

היו"ר יעקב מרגי:

רבותיי, קודם כל, לתשומת לבך, אחמד טיבי – במסמך שלך כתוב שהוועדה היא
בנושא אי קליטת ערבים.

אחמד טיבי:

קליטת ערבים.

היו"ר יעקב מרגי:

אחמד, אם אתה מקבל את הצעת הפשרה שזה יהיה בוועדת משנה של ועדת חוקה, חוק
ומשפט, אתה צריך למשוך את בקשתך להקמת ועדת חקירה.

אחמד טיבי:

נצביע קודם על ההצעה.

ראובן ריבלין:

ההצעה היא שוועדת חוקה, חוק ומשפט היא זו שתקיים את הדיונים בנושאים
המבוקשים, בצורת ועדה שבראשה יעמוד אחמד טיבי. הוא יכול לקרוא לה ועדה
מיוחדת, הוא יכול לקרוא לה ועדת משנה. הוא יכול לקרוא לה מה שהוא רוצה,
ובלבד שהנושא הזה יידון.

היו"ר יעקב מרגי:

אבל הוא חייב למשוך את בקשתו.

ראובן ריבלין:

לא. הוא לא חייב.

מנחם בן-ששון:

אני אמרתי שאני יכול להקים ועדה ואני בהחלט רואה אפשרות שחבר הכנסת טלב
אלסאנע יעמוד בראשה.

זהבה גלאון:

בסדר, והם יתחלפו. הם מאותה סיעה. נו כבר.

היו"ר יעקב מרגי:

גדעון סער, בבקשה.

גדעון סער:

אני רוצה רק להעיר הערה אחת: זו טעות של התקנון. להבנתי סעיף 97ג(ב) קובע
את שתי האופציות: הקמת ועדה בהרכב מיוחד, או ועדה קבועה, כאשר אני מסב את
תשומת הלב שיש סייג שבכל מקרה המציע צריך להיות חבר הוועדה.

ארבל אסטרחן:

רק אם מקימים הרכב. או הקמת ועדה או הרכב.

גדעון סער:

אני בספק אם הסיפא של הסעיף לא חלה על הרישא. אבל מה שלא מופיע זה ועדת
משנה. זאת אומרת: אני לא משוכנע שניתן. כתוב: הסמכה של אחת הוועדות
הקבועות. זאת אומרת אתה יכול ללכת או על ה-9 או על ה-17, להבנתי. אני לא
יודע אם אתה יכול ללכת על ה-17 ולחלק אותה.

ראובן ריבלין:

עם כל הכבוד ליועצת המשפטית, קבענו תקדים בכנסת הקודמת. צירפנו לוועדה
המכהנת את המציע בהסכמת הקואליציה. דרשנו שכמו שהוא יכול בוועדה רגילה–
אריה אלדד צורף.

גדעון סער:

אני עומד על דעתי, שהסיפא של סעיף ב', שחבר הכנסת המציע את ועדת החקירה
יהיה חבר בהרכב, חל על כל הסעיף, כי אין נקודה בסעיף, יש רק פסיקים.

היו"ר יעקב מרגי:

היועצת המשפטית.

ארבל אסטרחן:

המקור – יש הוראות, אכן, בתקנון הכנסת, אבל המקור החוקי להקמת ועדה חקירה
פרלמנטרית הוא בחוק יסוד הכנסת. ושם כתוב: הכנסת רשאית למנות ועדת חקירה,
אם על ידי הסמכת אחת הוועדות הקבועות, ואם על ידי בחירת ועדה מבין חבריה
כדי לחקור. אלו החלופות.

גדעון סער:

בסדר אבל תמשיכי את התקנות.

ארבל אסטרחן:

בחוק יסוד אין את התוספת הזו.

גדעון סער:

מה זה קשור? התקנון הרי מאפשר את זה.

ראובן ריבלין:

התקנון לא סותר את החוק.

גדעון סער:

יש הוראות משלימות. אני יכול להוכיח לך שבנושא דיון לפי 40 חברי כנסת,
שקבוע בחוק, יש הוראה בתקנון וההוראה בתקנון משלימה וקובעת דברים שאין
בחוק. הסעיףשל התקנון בהחלט מאפשר את זה, וזה גם היה פה. את ישבת כיועצת
משפטית. את רוצה שאני אוציא פרוטקולים ואראה לך?

ראובן ריבלין:

אדוני היושב ראש, בהמשך לאמירתו המלומדת של גדעון סער, אני רוצה להסביר
ליועצת המשפטית: יש דבר שהוא לקונה, שהוא חוסר הסדר, שפשוט לא קבעו בתקנון
המשני, ויש הסדר שלילי. אין כאן הסדר שלילי אוסר, ופירשנו את זה בכנסת
הקודמת ומצאנו פתרון פוליטי ומשפטי שעומדים אחד ליד השני, גם אם הם לא
האורים ותומים. החוק לא אוסר את מה שכתוב בתקנון. זאת אומרת: אין כאן הסדר
שלילי אלא יש כאן חוסר הסדר, ואנחנו מילאנו את החלל הזה. אמרנו: הכבשה שלמה
והזאב שבע. יושב ראש הוועדה יסכים שלעניין זה המציע יצורף לוועדה, כפי
שאריה אלדד, שלא היה חבר ועדת חוץ וביטחון, צורף לוועדת חוץ ובטחון אחרי
שהוא זכה.

ארבל אסטרחן:

היו שתי אצבעות לסיעה?

ראובן ריבלין:

נכון. היו שתי אצבעות לסיעה. רוצה אחמד טיבי להוציא את אלסאנע – יכול
להוציא את אלסאנע. יש תקדים שפעם זה מימין ופעם משמאל, פעם אצל היהודים
ופעם אצל הערבים.

נסים זאב:

אני מבקש שנצביע קודם על מי בכלל בעד הקמת ועדת חקירה. אחר כך נראה איפה
לקבור אותה. בוועדה הזו או בוועדה שניה.

היו"ר יעקב מרגי:

קולט אביטל.

קולט אביטל:

קודם כל, הנושא הוא חיוני, וראוי וצריך לבדוק אותו עד תום, ואני מצטרפת
לדרישה שהנושא הזה יקבל את הטיפול הנכון. יחד עם זאת, אם קיימת בעיה וישנה
ועדת משנה, שלצערנו לא תיפקדה עד עכשיו ולא התכנסה, והיא יכולה, באופן שוטף
בכל השנה ולא רק כוועדת חקירה, לגרור כל הזמן אנשים ולבדוק, כמו נציב שירות
המדינה, כמו שזה נעשה בעבר – אני חושבת שמן הדין שזה יהיה כוועדת משנה
קבועה.

בי"ת, אני חושבת שכפי שקרה לי כשצורפתי לוועדת החוקה בזמנו כדי לקדם חוק,
לא צריכה להיות סיבה שאחמד טיבי לא יהיה זה שמנהל את הדיונים שלה.

היו"ר יעקב מרגי:

תודה. נאדיה, בבקשה.

נאדיה חילו:

אני דיברתי, אבל כולם היו עסוקים, כולל אדוני.

היו"ר יעקב מרגי:

טוב, רבותי בבקשה. אני מסכם את הדיון בצורה כזו: אני מביא להצבעה.

ראובן ריבלין:

את הצעתי, ברמה העקרונית. צודק ניסים זאב. אם היא תעבור אז נעשה את ההצבעות
הנוספות.

היו"ר יעקב מרגי:

עם כל הכבוד, אני שאלתי את היועצת המשפטית שלנו.

ראובן ריבלין:

צריך לשאול, לא תמיד צריך לשמוע מה היא אומרת, אבל חובתך לשאול.

היו"ר יעקב מרגי:

בגלל חוסר הידיעה שלנו אני מעדיף להישען עליה וסליחה עם האחרים.

ראובן ריבלין:

יש תקדים מפורש בנושא הזה.

ארבל אסטרחן:

אני מנסה פה למצוא את התקדים, כי להבנתי החוק אינו מאפשר לצרף עוד מישהו
להרכב של ועדה, כאשר מסמיכים ועדה קבועה כוועדת חקירה.

היו"ר יעקב מרגי:

לא ועדת חקירה.

זהבה גלאון:

אבל הוא לא ביקש את זה כוועדת חקירה.

ראובן ריבלין:

המציע מסכים שהנושא יעבור לוועדה שתשמש כתחליף לוועדת חקירה. המציע מוסף
ומתווסף לוועדה לצורך העניין.

ארבל אסטרחן:

אפשר שהמציע יוזמן לוועדת החוץ והביטחון.

ראובן ריבלין:

מיקי היה יושב ראש הוועדה והוא קיבל את אריה אלדד. זה היה על השחיתות ולא
על אירועי עמונה.

ארבל אסטרחן:

זה לא תואם את הוראות התקנון, אבל אם ועדת הכנסת תחליט על זה בהסכמה אפשר
יהיה לעשות את זה.

היו"ר יעקב מרגי:

רבותיי, יש לנו מצד אחד הצעה של חבר הכנסת ראובן ריבלין להעביר את זה
לוועדת משנה שהיא ועדת חוקה, ובלבד שיעמוד בראשה חבר הכנסת אחמד טיבי.

ראובן ריבלין:

לא. שהוא יצורף לעניין זה.

היו"ר יעקב מרגי:

יושב ראש ועדת החוקה, חוק ומשפט מתנגד.

זהבה גלאון:

היא אמרה שזה בסדר. ארבל אמרה שאם יש הסכמה, אז אין בעיה.

היו"ר יעקב מרגי:

ועדת משנה.

יצחק גלנטי:

אבל מדוע לא במקום טלב אלסאנע?

זהבה גלאון:

כי יש תקדימים. היא הסבירה ואתה לא הקשבת.

קריאה:

ואם ועדת החוקה תחליט שהיא לא רוצה אותו בתור יושב ראש?

זהבה גלאון:

היא אמרה לך עכשיו שיש שני תקדימים.

היו"ר יעקב מרגי:

אחמד ומנחם, אני אקבע ישיבה נוספת היום בנושא הזה, תגיעו להבנות. רבותיי,
הנושא לעת עתה יורד מסדר היום, תקבלו הזמנה לישיבה מיוחדת.

ה. חילופין בראשות ועדת המדע והטכנולוגיה

היו"ר יעקב מרגי:

אני חוזר לחילופין בוועדות. יושבת ראש הוועדה לפניות הציבור, שהיא חברת
הכנסת סופה לנדבר – לפי הבנות שהגיעו גם עם חבר הכנסת בני אלון, שהוא יהיה
מוכן לקבל את ועדת המדע והטכנולוגיה, בשונה ממה שהומלץ בוועדת הכנסת בתחילת
הקדנציה. אי לכך, אנחנו נצטרך להצביע על המלצתנו לוועדת המדע והטכנולוגיה
שבני אלון יעמוד בראשה.

אני אמרתי את זה מקודם, כרגע מחזיק בפיקדון בוועדת המדע חבר הכנסת זבולון
אורלב, שמכהן גם כיושב ראש הוועדה לביקורת המדינה.

חבר הכנסת פרוש, בבקשה.

מאיר פרוש:

טוען נציגה של יהדות התורה בוועדה המסדרת, ושמו חבר הכנסת משה גפני, שכסיעה
של שישה חברים מגיעה ליהדות התורה ראשות הוועדה לפניות הציבור.

לא הייתי מעורב בדיונים דאז, אבל אני חושב שזו הסיעה היחידה בת שישה חברים
שאין לה ראשות של וועדה ולכן אנחנו טוענים שזה מגיע לנו.

היו"ר יעקב מרגי:

חבר הכנסת סער.

גדעון סער:

אדוני היושב ראש אני רוצה להציג את השתלשלות העניינים, אשר חייבת להביא
לתוצאה של מינוי יושב ראש. כמובן, לא אכפת לנו שנושא ועדת פניות הציבור
יישאר בידיה של חברת הכנסת לנדבר.

בשעתו סוכם על חלוקת הוועדות בסבב מסוים, כאשר סיעת האיחוד הלאומי-מפד"ל
קיבלה את הוועדה לענייני ביקורת המדינה, כתוצאה מזה שסיעת ישראל ביתנו
שצורפה לקואליציה עזבה את הוועדה לענייני ביקורת המדינה. היא קיבלה במקומה
את ועדת המדע.

יחד עם זאת, עדיין הגיע לה שליש מוועדה קטנה, מה שנקרא. התפקיד של פניות
הציבור הגיע לבני אילון כבר לפני חודש וחצי. אנחנו פוגעים בזכותו לפי
החלטות הוועדה המסדרת. בינתיים אמרה הקואליציה דבר לגיטימי: אני רוצה למסור
לישראל ביתנו – שהפכה לסיעה קואליציונית וממילא יכלה להחליף את המדע
בביקורת המדינה כבר לפני כמה חודשים – אני רוצה להישאר בפניות הציבור.

אז זכותה של ישראל ביתנו וזכותה של הקואליציה לעשות את הסיבוב הזה, אבל אי
אפשר לעכב עוד את בני אילון שמגיעה לו ועדה מלפני חודש וחצי.

היו"ר יעקב מרגי:

לכן נצביע היום. תודה רבה.

חבר הכנסת פרוש, בבקשה.

אורי אריאל:

אני רק, מבקש להתנצל בשם בני אלון. הוא הקדים טיסתו בגלל המחשבה שתוקעים
היום את הנמלים, לכן הוא טס הלילה. זה הכול. תודה.

היו"ר יעקב מרגי:

מי בעד להמליץ לוועדת המדע על חבר כנסת בני אלון? מי נגד? מי נמנע?

15 בעד, אין מתנגדים, אין נמנעים.

ז. מינוי ממלא מקום ליושבת ראש הכנסת בעת העדרה מן הארץ

היו"ר יעקב מרגי:

הנושא הבא בסדר היום - מילוי מקום יושבת הראש בעת היעדרה מהכנסת. ביום 12
באוגוסט 2007 עתידה יושבת ראש הכנסת לצאת את גבולות המדינה כדי לשהות
בארצות הברית וקנדה עד ליום 20 באוגוסט 2007. בהתאם להוראות סעיף 20(א)
לחוק יסוד: הכנסת נבקש כי ועדת הכנסת תקיים דיון ותבחר בסגן יושב הכנסת
כממלא מקום עבורה. יושבת ראש הכנסת מבקשת להמליץ כי האדם שייבחר הוא חבר
הכנסת מגלי והבה.

קולט אביטל:

על זה יש לי שאלה. אני מבקשת לדעת אם יש משהו בחוקה או בתקנון של הכנסת,
שאומר שחייב להיבחר רק מישהו מתוך המפלגה שלה. יש שבעה סגנים, האם יש
אפשרות תיאורטית להטיל את זה גם על סגן אחר?

ארבל אסטרחן:

הסמכות היא של ועדת הכנסת.

נסים זאב:

בזמנו, כביקורת, היו כמה סגנים.

היו"ר יעקב מרגי:

תודה רבה.

נסים זאב:

רגע, אני רוצה לומר משהו.

היו"ר יעקב מרגי:

ניסים, תודה. אין לנו זמן.

מי בעד המלצתה של יושבת ראש הכנסת? – מגלי והבה . מי נגד? מי נמנע?

8 בעד. נגד אין. נמנעת אחת. אי לכך חבר הכנסת מגלי והבה יחליף את יושבת ראש
הכנסת בשהותה בחו"ל.

  ח. בקשת הממשלה להקדמת הדיון בהצעת חוק התקשורת (בזק ושידורים) (תיקון
  מס' 37), התשס"ז-2007

היו"ר יעקב מרגי:

בקשת הממשלה להקדמת הדיון בהצעת חוק התקשורת, בזק ושידורים, לפני קריאה
שניה ושלישית.

מי בעד? מי נגד? מי נמנע?

שבעה בעד. 1 נגד.

ט. הצעת חוק משכן הכנסת, רחבתו ומשמר הכנסת (תיקון – ועדת הבחירות
המרכזית),

התשס"ז-2007

היו"ר יעקב מרגי:

הצעת חוק משכן הכנסת, רחבתו ומשמר הכנסת (תיקון – ועדת הבחירות המרכזית),
התשס"ז-2007, של חבר הכנסת מיכאל איתן, מספרה פ/2397/17, הוכנה לקריאה
ראשונה.

מיכאל איתן:

הצעת החוק לא קשורה לעניין, תשכחו ממנה, היא היתה רק מנוף לנסות ולפתור
בעיה שהתעוררה, איפה תשב ועדת הבחירות המרכזית. ועדת הכנסת הטילה עלי, על
פי התנדבותי, לכתוב איזשהו דוח על מנת לנסות ולהגיע לפתרון. הדוח מונח כאן,
הוגש והכול. הגשתי דוח ביניים, והבקשה שלי היא שהוועדה תיתן לי מנדט לפתור
על פי המתווה שהכנתי.

לוועדה יש נוסח של ההצעה, החלטה, אני אסביר בפירוט את המתווה ואם יהיו
שאלות אני אשיב.

העיקרון שאני מציע, שכמו שהבנתי מקובל על הצדדים, הוא כזה: בעיקרון כל
הסמכויות בכנסת, הבעל בית של הכנסת, הוא יושב ראש הכנסת, לא חשוב מי זה
יהיה. בהסכמת יושב ראש הכנסת, ועדת הבחירות המרכזית, כסמל, כמקום שבו
מקבלים את ההחלטות, כמקום שבו באות הסיעות, איפה שעם ישראל מסתכל – תשב
בכנסת, על פי התנאים שיושב ראש ועדת הכנסת יקבע. באמצע יש פעילויות שחלקן
מתבצעות כבר היום במרכז לוגיסטי של הוועדה בשוהם, וחלקן מתבצעות היום
וכרוכות בהכנת ובעבודות שמייצרות בעיות לכנסת, כמו למשל הדבר המרכזי
שאיתרתי, העומס הגדול ביותר, הוא ספירת הקולות של המעטפות הכפולות, שמביאים
במשאיות. אז עכשיו, המתווה שאני מבקש - - -

נסים זאב:

נותנים לך סמכות.

מיכאל איתן:

שניה, תן לי לסכם. המתווה שאני מבקש הוא כזה: אל"ף, ביקשתי כאן את ההחלטה,
היא מופיעה בדוח בעמוד 19, ואני מבקש שאישרו לי אותה. אני רק אומר בגדול,
המתווה הוא כזה: הוצאת המעטפות הכפולות מאושרת כרגע. הקביעה שוועדת הבחירות
המרכזית תישאר כאן, מאושרת כרגע. באמצע, מה שיישאר, אני אשב ונגיע להסכמה.

היו"ר יעקב מרגי:

מנכ"לית ועדת הבחירות, בבקשה.

תמר אדרי:

קודם כל, אני מאוד מודה למיקי איתן שהרים את הכפה ועשה עבודה מצוינת. מה
שאני הבנתי שהוועדה, בתקופת בין בחירות, תשב פה, ככה הרעיון, המטה של הועדה
יישב פה בכנסת, ורק הנושא של שלושת ימי הספירה, כלומר - - - יהיה במקום
אחר. ככה אני הבנתי.

מיכאל איתן:

לא. אני אסביר שוב, זה כתוב במפורש בדוח. הרעיון הוא שהמטה אכן ישב פה, את
זה אנחנו מחליטים עכשיו. הרעיון שכל תהליך ספירת מעטפות הקולות ייצא מפה,
את זה אנחנו מחליטים עכשיו. לגבי שאר הפעילויות, אנחנו נשב פעולה פעולה ואז
נראה את זה בדוח, ועל זה תצביעו אחר כך. החלק הראשון, אני מקבל, המטה יישב
פה. הם מקבלים ומסכימים.

תמר אדרי:

מה זה פעולה פעולה? אני לא מבינה. אתה מדבר על התקופה של שלושה חודשים?

מיכאל איתן:

אני לא מתמקח כעת על הזמן.

תמר אדרי:

אני רק רוצה להבין.

מיכאל איתן:

זה כתוב פה. אני מוכן לפרט את הכול.

תמר אדרי:

אני הבנתי שזה לתקופה של שלושה חודשים.

מיכאל איתן:

זה הכול כתוב פה, מילה במילה, אני לא אסטה מזה, כתוב פה: העניין של ועדת
הבחירות מתחלק לשלוש תקופות - - -

ראובן ריבלין:

המנגנון שהיה קיים כל הזמן עובר מפה?

מיכאל איתן:

שנייה. אני חילקתי את זה לשלוש תקופות. התקופה השוטפת, שאין איתה בעיות - -
-

ראובן ריבלין:

התקופה השוטפת זה בין בחירות לבחירות.

מיכאל איתן:

נכון. יש תקופה של היערכות, שזה - - -

ראובן ריבלין:

מהרגע שאו שהגיע המועד, או שמחליטים על בחירות.

מיכאל איתן:

נכון. אבל, יש תקופה שלישית, שאני קראתי לה ימי הבחירות, שזה השבוע או
הימים שבהם הכנסת נערכת לקליטת מאתיים אלף מעטפות כפולות והצבעה ודברים
כאלה.

ראובן ריבלין:

שכל אולמות הכנסת הופכים לוועדה.

מיכאל איתן:

בדיוק. עכשיו אמרתי כך: לגבי התקופה הראשונה – אין מחלוקת. לגבי התקופה
השלישית – אין מחלוקת. לגבי האמצע – נשב אתם ונראה מה שאפשר, מתוך כוונה
שעם ישראל יראה את ועדת הבחירות משדרת מהכנסת. זה הדבר הכי חשוב.

ראובן ריבלין:

נכון.

תמר אדרי:

מה שאני רוצה לומר זה – אני לא יודעת מה יהיה בתקופת הביניים, אנחנו נשב
ונראה - - -

היו"ר יעקב מרגי:

בכל מקרה זה הכנה לקריאה ראשונה בלבד.

מיכאל איתן:

זה לא יהיה חוק, זאת תהיה הסכמה.

תמר אדרי:

אני חייבת לומר – וזה לא אומר שאנחנו לא מסכימים לשיחות – הנושא של ספירת
הקולות הוא הנושאהרגיש ביותר, כך אני רואה אותו. את ספירת הקולות עושים
אחרי שכבר יש תוצאות הבחירות והרוחות מאוד סוערות. הרעיון שאני שומעת –
ואני רוצה להגיד מה דעתי האישית – זה שזה יהיה במרכז הלוגיסטי שלנו בשוהם,
כי שם זה שלנו וזה אולי לא יעלה כסף. זה דבר שאנחנו עוד נבדוק, ויכול להיות
שזה יהיה במקום אחר, אנחנו לא מדברים על זה כרגע.

ראובן ריבלין:

אנחנו כרגע מאשרים את התקופה הראשונה ואת התקופה האחרונה. לגבי האמצע שיבוא
בהצעה מה הוא רוצה.

תמר אדרי:

אבל התקופה הראשונה – אני חושבת שזה צריך להישאר פה.

ראובן ריבלין:

מי שחושב ככה צריך לדחות את ההמלצות.

היו"ר יעקב מרגי:

טוב, תודה רבה. תמר, סיימת?

תמר אדרי:

כן. אני לא יכולה להגיד שאני לא מקבלת – זאת החלטה שלכם. אני רק רוצה
להעלות את הנושא בפרוטוקול. זה הכל.

היו"ר יעקב מרגי:

תודה. מנכ"ל הכנסת.

אבי בלשניקוב:

מכובדי, יושב ראש הוועדה. ראשית, אני מברך את חבר הכנסת מיקי איתן ומודה לו
על מסע הדילוגים, התיווך והעבודה המלומדת והרצינית בדוח הביניים שהוא הגיש.
מבחינתי, אני נאמן להחלטות ועדת הכנסת גם מהפעם הקודמת.

מהרגע שהוועדה המכובדת מאשרת, אני מתחייב מרגע זה לפעול על מנת למצוא מקום
קבע, אם זה לוועדה ולמטה כאן במסגרת הכנסת, מקום קבע ראוי ומכובד. זה אל"ף.
מה שאני מבקש זה שיהיה ברור שוועדת הבחירות המרכזית, כשם שאני מתארגן גם
היא מתארגנת, ושלא תיווצר סיטואציה שאם יהיו בחירות בעוד שנה, שנתיים שלוש
או ארבע, נשמע: לא התארגנו.

מיכאל איתן:

את זה תשאיר לסוף. אני אתייחס לזה גם.

אבי בלשניקוב:

מבחינתי, אני מבקש לקחת ברצינות את ההחלטות שלך.

מיכאל איתן:

אני מבקש רק להעיר כאן: אנחנו עוסקים בדבר סופר רגיש. אנחנו לא יכולים
להתחייב למה שאתה אמרת עכשיו, כי בשבילנו טוהר הבחירות והתקינות של מערכת
הבחירות, עומדים לפני הנוחות של הכנסת או שלי או שלך, או של מישהו אחר.
יכול להיות שאם אני אדע שיש בחירות בעוד שנה, אני אגיע למסקנה, אני לא
יודע, שאנחנו נצטרך, גם את הספירה הבאה, עדיין לעשות פה. אני לא יודע. אני
לא רוצה בשום פנים ואופן לקבל החלטות שאחר כך בגללן, חס וחלילה, נגיע למצב
שניכשל בספירת קולות של בחירות. זה לא שווה. הפרופורציות לא שוות. כולנו
צריכים להיות מאורגנים. כל שינוי יהיה כשאנחנו בטוחים שהבחירות יהיו כהלכה
ולא תהיינה שום בעיות. זה הכי חשוב.

איך נעשה את זה? אני לא אקח הרבה זמן. תוך פרק זמן קצר אני אכתוב גם את
ההצעה שלי ועל זה נחליט פה. אז יהיה דיון יותר מסודר ונקבל את ההחלטה פה.
אבל מוסכם – שלא יהיו אי הבנות. אני גם כתבתי את זה במידה מסוימת ואומרת את
זה תמי עכשיו – מוסכם, שמרגע שמקבלים את ההחלטה והיא יודעת שההחלטה שהתקבלה
פה מחייבת אותה להיערך לספירת קולות בחוץ, היא יוצאת מפה בידיעה שבבחירות
הבאות היא צריכה להיות מוכנה לספירת קולות בחוץ.

אבי בלשניקוב:

מאה אחוז. אני חושבת שהדברים האחרונים שאמרת הבהירו היטב מה כל אחד צריך
לעשות מרגע זה.

מיכאל איתן:

רק עוד חצי משפט. ב-29 קבענו פגישה שכל הגורמים לקיים על זה דיון. אנחנו
עובדים על זה.

היו"ר יעקב מרגי:

תודה רבה. מביאים להצבעת החברים את הצעתו של חבר הכנסת מיקי איתן, כפי
שמפורטת בנייר העמדה שהונח בפניכם. הצעת החלטה כפי שמופיעה בעמ' 19 של דוח
הביניים. ובאותה הזדמנות, לפני הצבעה, גם מודים לו על ההשקעה בנושא.

מי בעד? מי נגד? מי נמנע?

פה אחד אושר. שישה בעד.

הישיבה ננעלה בשעה: 11:25.
