פרוטוקולים/ועדת הכנסת/917

ירושלים, ה' באב, תש"ס

6 באוגוסט, 2000

הכנסת החמש עשרה נוסח לא מתוקן

מושב שני

פרוטוקול מס' 111

מישיבת ועדת הכנסת

שהתקיימה ביום ב', ז' בתמוז התש"ס, 10 ביולי 2000 בשעה 13:30

נכחו:

חברי הוועדה: היו"ר סאלח טריף

  זבולון אורלב

  דוד אזולאי

  יצחק גאגולה

  עבד אלמאלכ דהאמשה

  אלי בן-מנחם

  תאופיק חטיב

  אליעזר כהן

  מוחמד כנעאן

  האשם מחאמיד

  רחמים מלול

  מוסי רז

מוזמנים: אריה האן, מזכיר הכנסת

  אבי לוי, חשב הכנסת

  דוד לב, סגן מזכיר הכנסת

  תמי בן-חיים, ועד העוזרים הפרלמנטריים

מנהלת הוועדה: אתי בן-יוסף

נרשם על-ידי: חבר המתרגמים בע"מ

ס ד ר ה י ו ם

דיווח יושב-ראש הוועדה לחברי הכנסת באשר ליישום המלצות דוח ועדת גלנור

דיווח יושב-ראש הוועדה לחברי הכנסת באשר ליישום המלצות דוח ועדת גלנור

היו"ר סאלח טריף: אני מתכבד לפתוח את ישיבת ועדת הכנסת.
ביקשתי להזמין את כל חברי הכנסת וזאת בגין השאלות הרבות שהוצגו לי בדרך
למליאה ובמהלך המליאה על נושא של יישום דוח ועדת גלנור.

ועדת הכנסת למעשה החליטה, אחרי דיונים ואחרי ישיבות, גם על אימוץ מסקנות
הוועדה וגם על הליך ביצוע, כמובן בתיאום עם הכנסת ועם מנגנון הכנסת. לכן
אני רוצה לחזור על הדברים עליהם החלטנו, להסביר אותם, ואם יש שאלות לחברי
הכנסת לשאול, נמצא כאן מזכיר הכנסת וחשב הכנסת שיוכלו להתייחס לנושא כדי
לתת תשובות מלאות כדי שנבין במה מדובר.

הנחנו לפניכם גם תחשיב שעשה חשב הכנסת שיושב-ראש הכנסת שלח אל חברי הכנסת.

אני אעבור נקודה נקודה במסקנות ואסביר אותה.

מרכז מ.מ.מ. שיתחיל לפעול בכנסת פחות עניין את החברים, ולכן אני רוצה קודם
להתייחס לנושא הניידות והתקשורת.

בנושא המלצת הוועדה לגבי הרכב. כמובן בפניכם מונח התחשיב ותוכלו לראות את
הכדאיות. העברנו לחברי הכנסת הנחיות לגבי אלו שרוצים להיכנס להסדר החדש
ולגבי אלו שרוצים להישאר בהסדר הקיים. עד עכשיו קיבלנו 26 פניות מחברי
הכנסת שמבקשים להצטרף להסדר של רכב צמוד ושבעה חברי כנסת מבקשים להישאר
בהסדר הקיים של קבלת אחזקת רכב ולהישאר עם רכבם. יש כאלו שכבר למדו את
העניין ונתנו את תשובתם ואני מקווה שכך יעשו כל חברי הכנסת בתקופה הקרובה.

רכב צמוד. הכנסת עכשיו נערכת לצאת למכרז בעניין הזה כאשר מדובר על חכירה,
ליסינג. אנחנו מנסים להשיג את התנאים הטובים ביותר מבחינה כספית, גם את
התנאים הטובים ביותר מבחינת חבר הכנסת והשימוש ברכב.

אנחנו יוצאים למכרז הזה בתקופה הקרובה ביותר, כאשר להערכתנו – בהתייעצות עם
אבי לוי – העניין יהיה עד ה1- בספטמבר ואז ראשוני הנרשמים מבין חברי הכנסת
יוכלו לקבל רכב צמוד. קחו בחשבון שחברת הליסינג או החברה הזוכה לא תוכל
לספק לכל חברי הכנסת בבת אחת את הרכב ביום הראשון, אבל הראשונים שנרשמו
אצלנו וששמותיהם יועברו לחשב, סדר מסירת הרכבים לחברי הכנסת יהיה לפי אותו
סדר שנרשמו לקבלת רכב צמוד. כאמור, החל מה1- בספטמבר לראשוני הנרשמים תהיה
אפשרות לקבל את הרכב הצמוד.

לא יכול חבר כנסת אחרי ששה חודשים לומר שהוא רוצה לשנות. זאת אומרת, זה
יהיה רכב שישמש את חבר הכנסת עד סוף הקדנציה, אלא במקרים חריגים כאשר מישהו
נניח נכה ויש לו בעיות וצריך להחליף את הרכב שלו. כאמור, הרכב הצמוד ישמש
את חבר הכנסת לכל הקדנציה, אלא במקרים חריגים שבכנסת יאשרו לו להפסיק עם
הסידור הזה לפני תום כהונתו כחבר כנסת.

עבד אלמאלכ דהאמשה: אדוני היושב-ראש, אם אתה רוצה שנקיים דיון
קצר וענייני, תן לנו להבין כמה אנחנו מקבלים עכשיו כשיש לנו רכב אישי
ובאיזה סכום מפצים אותנו בהוצאות אלה. מה אנחנו מפסידים ומה אנחנו כן
מקבלים שאנחנו מקבלים רכב צמוד ואז אפשר יהיה לעשות את החישוב.

אבי לוי: למעשה במכתב של יושב-ראש הכנסת שמונח
לפניכם יש תשובה לשאלה שלך. בעמוד הראשון נאמר מה מקבלים היום, מהי אחזקת
הרכב בשלוש הרמות הקיימות שהן 24 אלף קילומטרים בשנה, 30 אלף קילומטר בשנה,
ו36- אלף קילומטרים בשנה.

היו"ר סאלח טריף: אם למשל אתה מתגורר בצפון, אתה מקבל 3,000
קילומטרים לחודש.

אבי לוי: לצורך ההשוואה עשינו גם שלוש רמות ברכב
הצמוד כפי שזה מופיע בסעיף 2. בסעיף 2 מדובר על הרכב הצמוד ומה בעצם
מקבלים, מה שווי ההטבה של הרכב הצמוד. בעמוד השלישי יש סיכום של ההשוואה
שמראה בכל רמה מה ההפרש בין אחזקת רכב לפי התעריפים של היום לעומת רכב
צמוד. אם אני רואה את סיכום ההשוואה, נניח שלמישהו יש רמה אחת, 24 אלף
קילומטרים בשנה, הוא יפסיד במעבר לרכב הצמוד 395 שקלים נטו לחודש.

היו"ר סאלח טריף: מי שגר בירושלים ולוקח רכב צמוד עלול להפסיד
395 שקלים בחודש. כל אחד יעשה את החישובים שלו.

אבי לוי: יש נקודת איזון כלשהי לכל רמה שהיא.

זבולון אורלב: 24 אלף קילומטרים בשנה, ליד הפס הכחול כתוב
שזה רכב צמוד 24. מה זה 24?

אבי לוי: 24 אלף קילומטרים בשנה.

היו"ר סאלח טריף: אלפיים קילומטרים בחודש.

זבולון אורלב: מה זה ה28- אלף שכתוב?

אבי לוי: זה רמה של שלושים אלף קילומטרים בשנה.

היו"ר סאלח טריף: 2,500 שקלים בחודש. אם אתה יודע כמה
קילומטרים אתה נוסע בחודש, נגמר העניין.

זבולון אורלב: אם אני עובר ארבעים אלף קילומטרים?

היו"ר סאלח טריף: אז הרכב הצמוד כדאי מאוד.

אבי לוי: תלוי איזו רמה יש לך היום.

זבולון אורלב: אני מקבל היום רמה הכי נמוכה.

אבי לוי: אם אתה נוסע ארבעים אלף קילומטרים בשנה,
עדיף לך רכב צמוד כי נקודת האיזון היא בשלושים אלף קילומטרים.

היו"ר סאלח טריף: האם חבר הכנסת דהאמשה קיבל תשובה לגבי
ההשוואה? אתה ביקשת לשמוע כמה זה מתבטא במשכורת. בכמה מתבטאת הירידה
במשכורת אם הוא לוקח רכב צמוד לעומת אחזקת רכב.

אבי לוי: המעבר מאחזקת רכב לרכב צמוד, הביטוי שלו
בתלוש המשכורת נטו, נע בין כ3,600- שקלים לחודש ברמה הנמוכה עד 4,100 שקלים
ברמה הגבוהה. הסכום הזה הוא בנטו.

היו"ר סאלח טריף: אתה ברמה הגבוהה, אתה מקבל אלפיים שקלים
יותר על אחזקת רכב והסכום הזה יורד לך ובנוסף לזה אתה משלם עוד אלף ומשהו
שקלים עבור זקיפת הטבה.

אריה האן: כשאתה מקבל את האלפיים שקלים, אתה מוציא
אותם ואתה אפילו מוציא יותר. יש לך עוד זקיפת הכנסה לדוגמה של אלפיים
שקלים, ומאלפיים שקלים ברמה של חברי כנסת, חמישים אחוז, עוד יורד לך אלף
שקלים נטו. צרפו את מה שנותנים לאחזקת הרכב של חברי הכנסת פלוס תשלום מס
הכנסה לפי רכב צמוד, יוצאות הרמות עליהן דיבר אבי. בפרקטי זה לא נכון בגלל
שאתם מוציאים את הכסף. בחודש אתם מקבלים את הביטוח, אז בתלוש המשכורת יש
לכם הרבה מאוד כסף נטו עבור הביטוח, אבל בכסף הזה אתם הולכים ומשלמים
ביטוח. צריך להסתכל על זה בצורה נכונה.

היו"ר סאלח טריף: בדרך כלל משלמים יותר ביטוח?

אבי לוי: אתם משלמים עבור תיקונים, עבור דלק, ירידת
ערך המכונית וכולי.

רחמים מלול: הסכום של 395 שקלים הוא לחודש?

אבי לוי: בצהוב כתוב לשנה, בכחול כתוב לחודש.

רחמים מלול: זאת אומרת, הוא מקבל פחות. מה זה ה4,000-
שקלים שדיברת עליהם?

אבי לוי: שאלו אותי מה יקרה בתלוש המשכורת כשעוברים
לרכב צמוד. כפי שנאמר כאן מול העלות הזאת יש לאמוד מה שווה הרכב הצמוד.
כשעושים את ההשוואה הזאת מגיעים לרמות האלה, להפרשים האלה בשלוש רמות.

האשם מחאמיד: האם לקחתם בחשבון בטבלת ההשוואות
והאיזונים גם את העובדה שמי שיש לו רכב פרטי יוכל למוכרו?

אריה האן: נכון, ודאי, בין היתר.

האשם מחאמיד: את הכסף הזה, נניח מאה אלף שקלים, הוא יוכל
להניח בפק"ם חודשי.

היו"ר סאלח טריף: יש שאלות שלא נשאלות. לגבי הרכבים, אני חוזר
ומדגיש את הנקודות העיקריות. חברים שרוצים לעבור לרכב צמוד, חשוב יותר אם
הם רוצים לקבל רכב כבר בתחילת ספטמבר, הם צריכים להירשם. כבר נרשמו 25 חברי
כנסת. קבלת הרכב תהיה לפי סדר הנרשמים. אין כאן עדיפויות. חברת ההשכרה לא
יכולה לספק את כל הרכבים במכה ולכן כל הקודם זוכה.

אדם שבחר ברכב צמוד, ישתמש ברכב במשך קדנציה שלמה אלא במקרים חריגים. מקרים
חריגים, אני לא רוצה להגדיר אותם, אבל למשל מישהו שקרתה לו פריצת דיסק והוא
לא יכול להמשיך ברכב הנוכחי אלא הוא צריך רכב מיוחד וכולי. בעיקרון, רכב
צמוד שאתה בוחר בו הוא לכל הקדנציה אלא באישור למקרים חריגים שיכול להפסיק
אחרי שנתיים להשתמש ברכב הזה. ההסדר הזה של רכב צמוד הוא לכל הקדנציה.

סוגי הרכבים נקבעו כך שיהיו ברמה של מנכ"לים וסגני שרים.

קריאה: מזדה 626, טויוטה, קרינה וכיוצא באלה.

היו"ר סאלח טריף: אני מניח שחבר כנסת שרוצה ברכב צמוד, יאמר
מה הוא רוצה וזה יועבר כחלק מהמכרז. חברת החכירה, זו שזכתה במכרז, תוכל
להתחשב ואין בעיה. אנחנו מנסים בשני העניינים האלו לבוא לקראת חבר הכנסת,
גם מבחינת השימוש וגם מבחינת הטיפול ברכב שהחברה מטפלת בו והחברה אפילו
רוחצת אותו אחת לחודש וכן הלאה. זאת אומרת, זה יהיה עניין שאנחנו מנסים
להכניס אותו באמצעות המכרז כדי שלחברי הכנסת יהיה קל יותר לפעול.

האשם מחאמיד: חבר כנסת שמקבל רכב צמוד, האם כל ההוצאות
מבחינת ביטוח, דלק וכולי מכוסות?

היו"ר סאלח טריף: כן. כמו רכב צמוד.

אני רוצה להסביר לכם ולומר לכם שגם הכנסת וגם ועדת גלנור המליצו על העניין
הזה, כי בחלק גדול מהמקרים ראו שכך הכנסת חוסכת כסף. אני אומר ומדגיש את
הדברים. אני לא רוצה לציין את המספרים, אבל בנתונים שלפניכם, בנתונים שהיו,
לפי חישובים של החשב הכללי, הכנסת חוסכת כך כסף.

עד כאן העניין של הרכב. קחו את זה ברצינות. יש לכם את השבוע הזה וכל אחד
מכם יחליט ויודיע כמה שיותר מהר, גם למנהלת הוועדה וגם לאבי לוי.

דוד לב: חבר כנסת שבא לבחון האם זה כדאי לו או לא
כדאי לו, שכל אחד יעשה זאת בהתאם לרמת הרכב הנוכחי. בערך של סדר גודל של
פלוס עשרה אחוז או 15 אחוז, זאת נקודת האיזון במעבר בין כדאיות שיטת הרכב
הזאת ובין שיטת הרכב הבאה. כל אחד צריך לעשות את ההערכה שלו כמה הוא נוסע
ובאיזו רמת רכב הוא נמצא.

היו"ר סאלח טריף: לגבי מי רשאי לנהוג ברכב. למינהל הרכב יש
כללים מאוד נוקשים לגבי שרים וכן הלאה. מה שאנחנו מנסים לעשות – ואני אומר
את זה כאן באופן מפורש – שחבר הכנסת, באמצעות המכרז הזה, ייתן לנהוג ברכב
גם לעוזר פרלמנטרי וגם לבני משפחה מדרגה ראשונה וזאת בכללים מסוימים.

הסעיף השני הוא נושא הטלפונים. אני מבקש שחברי הכנסת יודיעו כבר עד ה15-
בחודש על הטלפון שיש להם בבית שהם רוצים שיהיה על-חשבון הכנסת, גם על
הטלפון הסלולרי וגם על הטלפונים של העוזרים הפרלמנטרים שלהם.

החשבונות האלה ישולמו על-ידי הכנסת לפי החשבונות שתגישו להם אבל לא כפי
שהיה עד עכשיו על-חשבון הפעימות שלכם וכן הלאה. החלטנו שזו הפעלה מיידית
אבל עד שהכנסת תוכל לעשות את הסידור הזה שהיא משלמת ישירות לחברה, יביאו
חברי הכנסת את החשבונות והכנסת תשלם. זה לא יהיה על-חשבונכם ולא על-חשבון
תקציב פעימות המונה אלא על-חשבון הכנסת.

מוחמד כנעאל: מהחוברת הבנתי שלחבר הכנסת מותר להחזיק
רק קו אחד בבית.

היו"ר סאלח טריף: אנחנו בודקים טכנולוגיה חדשה ויותר משוכללת
שמאפשרת שימוש בשני קווים ואני מבין שההסדר הזה יהיה.

מוחמד כנעאן: אני לא מבין את ההגיון שעומד מאחורי ההחלטה.
אם מאפשרים שימוש בלתי מוגבל לחברי הכנסת בקו הטלפון שיש לו בבית, קו אחד,
מדוע לא לפצל את זה לשני קווים? לפעמים זה יותר חסכוני.

היו"ר סאלח טריף: הנושא הזה הוא לא לדיון. זאת המלצת ועדת
גלנור וקיבלנו אותה. אנחנו מנסים לשכלל את זה ולסייע בדיוק בנקודה שאתה
מגיע אליה, שיהיה שימוש רב-קווי בטכנולוגיות קיימות. הנושא בבדיקה.

קריאה: בינתיים זאת הרעה לחבר הכנסת.

היו"ר סאלח טריף: לא. השימוש באינטרנט ובפקס, גם הוא יהיה
בהסדר במהלך החדש. גם אם יש לך עדיין שני קווים, עדיין אתה יכול את הקו
השני לקבל בתוך התקציב שלך לקשר עם הציבור. את זה לא פסלנו וזה לפי החלטתך.

האשם מחאמיד: מתי ההסדר הזה מתחיל?

היו"ר סאלח טריף: הוא מתחיל מיד, אבל צריך להודיע לאבי לוי מה
מספר הטלפון, מה מספר הטלפון הסלולרי שלך, מספר הטלפון הסלולרי של העוזר
שלך. את כל הפרטים האלה יש למסור עד ה15- בחודש.

אריה האן: עד היום הייתם מוגבלים ל25- אלף שיחות ואילו
מהיום לא תהיו מוגבלים בשיחות.

היו"ר סאלח טריף: הנושא הבא הוא עוזרים פרלמנטריים. מכיוון
שקבענו שהחל ב1- באוגוסט יתחיל ההסדר עם העוזרים הפרלמנטריים, כל חבר כנסת
צריך להודיע לכנסת מי העוזר המקצועי שלו ולצרף את התעודות המתאימות.

לגבי כל השאלות שעלו לגבי העוזרים בעלי הוותק ועוזרים דתיים שלמדו תורה, על
כל אלה אני לא יכול לתת תשובה ובמהלך השבועיים הקרובים תתקיים ישיבה בנושא
הזה.

אריה האן: עוזר פרלמנטרי זה מקצוע ולכן כל עוזר פרלמנטרי
מקבל את כל הוותק שהיה לו בכנסת ולא חשוב אצל מי הוא עבד.

תמי בן-חיים: נושא שהייתי רוצה שיעלה בישיבה שתקיים
במשך השבועיים הקרובים, מעין תקנות מעבר לעובדים שנמצאים היום. יש היום
חברי כנסת שאין להם אף עוזר אקדמאי, אבל לעומת זאת ישנם חברי כנסת ששני
העוזרים הם אקדמאים ונמצאים כבר עם אותו חבר כנסת במשך מספר שנים.

היו"ר סאלח טריף: כדאי שתעבירי לי מסמך בנושא. אני רק מבהיר
את מה שעומד היום. אני אקבע ישיבה נוספת שתתקיים עוד לפני סוף החודש.

יצחק גאגולה: יכול להיות לי עוזר שיש לו תואר בביו-כימיה אבל
הוא לא תורם לעבודה, לעומת זאת יכול להיות לי עוזר מעולה בלי תעודות.

היו"ר סאלח טריף: אמרתי שנדון בזה בישיבה נוספת.

האשם מחאמיד: יש לי טלפון חכם. בבית יש לי שני מספרי טלפון
ואני אף פעם לא יודע מאיזה מספר אני מטלפן. אני לא יכול לעבוד עם מספר
טלפון אחד.

היו"ר סאלח טריף: אתה יכול לקבל גם מתקציב קשר עם הציבור. זה
מה שיש ואני מבקש לא לחזור על דברים.

בנושא הגבלות של שיחות. בישיבה הקרובה שתיערך בנושא העוזרים הפרלמנטריים
תעסוק גם בשאלה של קביעת מכסה בעניין השיחות. אני מבקש לומר לנו מה קורה
בעניין זה בממשלה ובשירות המדינה.

יש עוד נושא שאני רוצה להזכיר אותו והוא מימון השתלמויות. אנחנו הולכים
לקיים ישיבה עם יושב-ראש הכנסת כך שאולי כבר בפגרת הקיץ הקרובה נשלח חבר
כנסת להשתלמויות.

בנושא תקציב קשר עם הציבור ונושא הלשכה הפרלמנטרית, כיוון שהתקציב כאן יחול
רק מה1- בינואר 2001, אנחנו לא נכנסים לזה.

יצחק גאגולה: שאלת תם. איך זה יכול להיות שחבר כנסת שאין
לו לשכה פרלמנטרית יקבל ששים אלף שקלים ומי שיש לו לשכה פרלמנטרים יקבל
שמונים אלף שקלים? אם זה כך, לא כדאי לחבר הכנסת שתהיה לו לשכה פרלמנטרית.

היו"ר סאלח טריף: אתם נכנסים לנקודות שהיו נקודות מחלוקת
גם בוועדת גלנור. העניין הזה הוא לא לדיון כאן אלא הוא נושא שתשאלו את
עצמכם ותתלוננו. תמיד יהיו בעיות שבגינן יבואו תלונות.

רבותיי, כפי שאתם רואים חלו כאן שיפורים אדירים.

קריאה: בסך הכל יש כאן הרעת תנאים.

היו"ר סאלח טריף: תבוא אלי ואני אסביר לך.

תודה רבה. הישיבה נעולה.

הישיבה ננעלה בשעה 14:10
