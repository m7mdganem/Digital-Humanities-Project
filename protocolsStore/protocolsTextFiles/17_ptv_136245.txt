הכנסת השבע-עשרה נוסח לא מתוקן

מושב שלישי

פרוטוקול מס' 232

מישיבת ועדת הכנסת

יום שלישי כ"ב באייר התשס"ח (27 במאי 2008), שעה 09:30

סדר היום:

א. קביעת ועדות לדיון בהצעות לסדר היום הבאות -

1."פסק הדין של בית המשפט ירושלים בעניין מכירת חמץ בחנויות בפסח" של חברי
הכנסת שמואל הלפרט וזבולון אורלב.

2. "דוח מכון אדווה חושף – הפערים החברתיים בישראל מתרחבים", הצעת חה"כ
אברהם מיכאלי.

ב. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

1. הצעת חוק שירותי הדת היהודיים (תיקון-תקופת כהונת מועצה דתית),
התשס"ח-2008 (פ/ 3724/17), הצעת חה"כ אורי אריאל, יעקב מרגי ודוד טל.

2. הצעת חוק שירות ביטחון (תיקון – עיון חוזר בפטור מטעמי חברה דתית שהושג
במרמה), התשס"ח-2008 (פ/3697/17), של חה"כ עמירה דותן.

נכחו:

חברי הוועדה:

דוד טל – היו"ר

יולי אדלשטיין

אורי אריאל

אלי גבאי

יצחק גלנטי

משה גפני

עמירה דותן

יצחק זיו

נדיה חילו

איתן כבל

יעקב מרגי

שלמה מולה

ראובן ריבלין

עתניאל שנלר

רונית תירוש

מוזמנים:

איל ינון - מזכיר הכנסת

דן מרזוק – ע. מזכיר הכנסת

ייעוץ משפטי: ארבל אסרטחן

מתמחה: שלומי בלבן

מנהלת הוועדה: אתי בן יוסף

מזכירת הוועדה: נועה בירן

רשמת פרלמנטרית: רותי וייס
א. קביעת ועדות לדיון בהצעות לסדר היום הבאות -

1."פסק הדין של בית המשפט ירושלים בעניין מכירת חמץ בחנויות בפסח" של חברי
הכנסת שמואל הלפרט וזבולון אורלב.

2. "דוח מכון אדווה חושף – הפערים החברתיים בישראל מתרחבים", הצעת חה"כ
אברהם מיכאלי.

היו"ר דוד טל:

בוקר טוב. אני מתכבד לפתוח את ישיבת ועדת הכנסת. הנושא הראשון שעל סדר
היום, בקשות חברי כנסת להקדמת הדיון בהצעות חוק. אין לנו קרוורום ולכן נדלג
עליהם כרגע ונעבור לסעיף השני שעל סדר היום, קביעת ועדות לדיון בהצעות לסדר
היום הבאות. פסק הדין של בית המשפט ירושלים בעניין מכירת חמץ בחנויות בפסח
של חברי הכנסת שמואל הלפרט וזבולון אורלב. מה הסטטוס של ההצעה הזאת? כבר
דנו בה?

ארבל אסטרחן:

היה דיון בוועדת הפנים, גם החוק בעניין הוא בסמכות ועדת הפנים ושר הפנים
והיה דיון בפסק הדין עצמו - - -

היו"ר דוד טל:

אבל אתם היועצים המשפטיים לימדתם אותנו שהוועדה הזאת היא ועדה שצריכה לקבוע
את האכסניות אבל אחרי הכל היא ועדה פוליטית שיכולה גם להחליט אחרת. ראי חוק
ההסדרים.

ארבל אסטרחן:

אנחנו יכולים להמליץ לה ללכת לפי התקנון.

היו"ר דוד טל:

ועדת הפנים התחילה לדון בנושא?

ארבל אסטרחן:

היא קיימה דיון בדיוק בנושא הזה.

היו"ר דוד טל:

יש טעם להוציא את זה מידיה של ועדת הפנים אם היא התחילה בזה?

ארבל אסטרחן:

לדעתי לא.

היו"ר דוד טל:

יש הצעות אחרות? נאמר כאן על ידי היועצת המשפטית שוועדת הפנים התחילה בדיון
בנושא הזה של חוק החמץ - - -

אורי אריאל:

מה ההצעות שעלו במליאה?

היו"ר דוד טל:

לא עלו הצעות, זה הגיע אלינו כנראה - - -

אורי אריאל:

למה זה הגיע לכאן?

היו"ר דוד טל:

אתה צודק. הייתה הצעה לוועדת חוקה או לוועדת הפנים והגנת הסביבה.

יעקב מרגי:

  אני חושב שאין כאן ויכוח, בכל מקרה זה ועדת פנים.

היו"ר דוד טל:

מי בעד ועדת הפנים ירים את ידו. מי נגד? מי נמנע? תודה. אשר על כן הנושא
הזה יועבר לוועדת הפנים. תודה.

הנושא השני, דוח מכון אדווה שחושף שהפערים החברתיים בישראל מתרחבים, הצעת
חבר הכנסת אברהם מיכאלי. חבר הכנסת מיכאלי מיוצג על ידי חבר הכנסת מרגי.
נשמעות הצעות להעביר את ההצעה לוועדת הכספים או לוועדת העבודה, הרווחה
והבריאות. אני חושב יותר נכון לוועדת העבודה, הרווחה והבריאות.

שלמה מולה:

למה לא ועדת כספים?

היו"ר דוד טל:

מפני שזה אכסניה אמיתית לדברים האלה. כל נושא הפערים החברתיים.

יצחק גלנטי:

לא שאני כל כך מתלהב אבל זה הבית הנכון.

היו"ר דוד טל:

שכחתי שאתה יושב הראש, אבל אמרתי את זה כי אני חושב שזה נכון שזה יהיה שם.

מי בעד להעביר את הנושא לוועדת העבודה, הרווחה והבריאות? מי נגד? מי נמנע?

דוח מכון אדווה יעבור לוועדת העבודה, הרווחה והבריאות.

ב. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

1. הצעת חוק שירותי הדת היהודיים (תיקון-תקופת כהונת מועצה דתית),
התשס"ח-2008 (פ/ 3724/17), הצעת חה"כ אורי אריאל, יעקב מרגי ודוד טל.

2. הצעת חוק שירות ביטחון (תיקון – עיון חוזר בפטור מטעמי חברה דתית שהושג
במרמה), התשס"ח-2008 (פ/3697/17), של חה"כ עמירה דותן.

היו"ר דוד טל:

נעבור לנושא השני, יש בקשה להצעת חוק שירותי הדת היהודיים, תיקון – תקופת
כהונת מועצה דתית, פטור מחובת הנחה, של חה"כ אורי אריאל, יעקב מרגי ודוד
טל. הצטרפתי לבקשתו של חבר הכנסת אריאל, בבקשה חבר הכנסת אריאל.

אורי אריאל:

הצעת החוק באה למלא פה איזו לקונה. נוצר מצב שאין מועצה דתית בכלל כי לפי
החוק זמן מסוים לאחר בחירות אם לא התמנה ואם לא מינו –זה פג מעצמו. פתאום
נוצר מצב שאין מועצה דתית.

היו"ר דוד טל:

למה זה דחוף?

אורי אריאל:

המציאות הזאת שאין מועצות דתיות שזה אולי מהדברים היותר חשובים, שירותים
שהאזרח צריך לקבל, משמחות ועד חס וחלילה דברים אחרים, צריך לסיים את זה
מהר. זה על דעת שר הדתות, יש רצון מכל הכיוונים לסיים את זה בהקדם כדי לא
להשאיר את זה כמות שזה.

התייחסויות בבקשה.

איתן כבל:

יש לך עמדה בנושא?

היו"ר דוד טל:

הצטרפתי לבקשתו של חבר הכנסת אריאל להצעת החוק הזאת.

ראובן ריבלין:

אני רק רוצה להוסיף שכאשר הממשלה מטעמים כאלו ואחרים לא ממלאה את תפקידה,
לא יכול להיות מצב שבסל השירותים לציבור, למי שמבקש לא יהיה סל של שירותי
דת. כאשר אנחנו נמצאים במצב שבו אין מי שיושיע והחוק הממשלתי מתעכב בגלל
ויכוחים בין משרד המשפטים למשרד הדתות למשרד האוצר וכו' – אני חושב שזה
תפקידה של הכנסת. נתעלם כרגע איך נצביע עבור החוק עצמו אבל בהחלט הכנסת
צריכה לומר את דברה.

יצחק גלנטי:

השאלה היא עד כמה הנושא הזה דחוף?

יעקב מרגי:

חצי שנה בבירוקרטיה של הממשלה זה כלום. כל שבוע שבועיים יכולות להיכנס
לקטגוריה הזאת מועצה דתית אחרת. קחו בחשבון מועצות אזוריות.

היו"ר דוד טל:

מי בעד פטור מחובת הנחה להצעת החוק הזאת ירים את ידו. מי נגד? מי נמנע?
תודה.

אשר על כן הצעת החוק קיבלה פטור מחובת הנחה.

אנחנו עוברים להצעה השנייה של פטור מחובת הנחה של חברת הכנסת עמירה דותן,
הצעת חוק שירות ביטחון – תיקון. חברת הכנסת עמירה דותן, בבקשה.

עמירה דותן:

אתם יודעים שכשהייתי צעירה הייתי קצינת ח"ן ראשית. אז דאגנו לכך שבנות
תוכלנה לשרת בצבא גם אם הן דתיות ואני חושבת שזו הייתה הצלחה כבירה. בוועדת
חוץ וביטחון בוועדת המשנה לענייני כוח אדם נהגתי לבקש מיושבי ראש הוועדה
הזאת לדון בנושא של שירות החיילות שהיום הוא שונה לגמרי ממה שהיה בזמני.
באחת הישיבות שהיה ראש אכ"א לשעבר, הוא הפנה את תשומת לבנו שהרבה מאוד
מהבנות לא מתגייסות, על פי הסטטיסטיקה זה מעל ארבעים ומשהו אחוזים, בין
היתר משום שהחוק מאפשר להן את הדבר הזה. אמר אז אפרים סנה שהיה סגן שר
הביטחון שהוא מעלה כמעט מדי שבוע לוועדת שרים את העניין הזה להפסיק את
הפטורים וכל פעם זה נדחה ואפילו לא מגיע לדיון.

איתן כבל:

אתקן אותך ברשותך כיוון שבתוקף תפקידי אז כשר הייתי אחראי גם על העניין
הזה. זה עבר ועדת שרים. ועדת השרים אישרה את החוק אלא שמשום מה מסיבות כאלה
ואחרות החוק עוכב. החוק עבר את ועדת השרים, ועדת השרים אישרה אותו.

היו"ר דוד טל:

חברת הכנסת דותן, אני קראתי מפעם לפעם שהצבא לא זקוק לכל כך הרבה כוח אדם,
הייתה תקופה שאפילו לגברים, שהצבא ממש פוטר אותם משיקולים שלו. הוא לא זקוק
להם.

איתן כבל:

דוד, אתה טועה.

היו"ר דוד טל:

אני אומר רק מה שקראתי ואני יכול להביא סימוכין.

איתן כבל:

כנראה שזה דוח ישן כשאכ"א היה אכ"א, עכשיו זה אמ"ש.

עמירה דותן:

ראשית החיילות היום משרתות בקשת הרבה יותר רחבה ובתפקידים הרבה יותר
משמעותיים. בנושא של ההשתמטות היום אני מוכרחה לומר שהגיע הזמן שגם הכנסת
תאמר את דברה. כששמענו את זה בוועדת המשנה של ועדת חוץ וביטחון החלטנו
להכין חוק שאומר שמועמדת לשירות ביטחון לא יכולה בקלות כל כך רבה לומר או
להצהיר בשקר שהיא לא מתגייסת בגלל סיבה דתית.

היו"ר דוד טל:

כל הצהרה בשקר בכל נושא זה לא ראוי. תסבירי לנו למה זה דחוף.

עמירה דותן:

הדחיפות היא בגלל העובדה שאנחנו רואים יותר ויותר השתמטויות. הנושא הוא על
סדר היום. ישנה העמותה לשוויון בנטל שאומרת: חברים, מספיק עם חוק טל, מספיק
עם ההשתמטות, הגיע הזמן לעשות משהו. מאחר ואני היום חברת כנסת אני רוצה
שהנושא הזה יבוא לדיון בכנסת ונאמר את דברנו כמה שיותר מהר. יותר מזה,
הייתי רוצה שבחקיקת החוק נוכל לשתף את הציבור בחקיקה הזאת כדי שהציבור יוכל
לעמוד בה ולא יהיה עוד אות מתה בנושא הזה.

היו"ר דוד טל:

מי אמר מספיק עם חוק טל?

עמירה דותן:

ישנם היום כמה אגודות שעוסקות בנושא.

היו"ר דוד טל:

אבל זה חוק, מה לעשות? זה כמו, תתארי לעצמך, שאת החוק הזה שלך נאשר ומחר
יבוא מישהו ויגיד: מספיק עם חוק עמירה דותן.

תרשי לי לספר סיפור קצר. יום אחד הייתי בפריז מזמן, קיבלתי טלפון מהשגריר
שאול עמור ז"ל, הוא היה בבלגיה ונסעתי אליו ברכבת. הגעתי לשם והיו שם כל
ראשי הקהילה היהודית, היה גם אחד הרבנים המפורסמים בארץ. שאול עמור ז"ל
הציג את האנשים והציג אותי ואמר: זה דוד טל, חוק טל זה על שמו. אמרתי לו
בשקט: אדוני השגריר, זה לא על שמי, זה מישהו אחר. אז הוא אומר לכולם: תראו
איזו צניעות, הוא צנוע מאוד, הוא לא רוצה לקחת את הקרדיט לעצמו.

עמירה דותן:

כתבתי בהצעת החוק שהצעה דומה הונחה על ידי איתן כבל ואופיר פינס. אני רק
רוצה להתחבר. אין לי שום כוונה שהצעת החוק הזאת הדומה כך או אחרת להצעות
קודמות שכמובן לא העתקתי אותן תיקח את הבכורה של איתן ושל אופיר. חשוב לי
מאוד שהנושא יעלה לסדר היום וכמה שיותר מהר נוכל לטפל בזה ולומר את דברנו
ככנסת בנושא הכל כך קשה של השתמטות מצבא ההגנה לישראל בימים האלה.

היו"ר דוד טל:

תודה רבה. דוברים נוספים, בבקשה.

איתן כבל:

אני עוסק בנושא הזה מאז שהתפטרתי מכהונתי בממשלה. הייתי בדין ודברים גם עם
גורמים בתוך הבית הזה. אני יכול לומר לך שנדמה לי שבשבוע הקרוב או בשבוע
שאחריו הצעת החוק תעלה לוועדת השרים. אתה יודע באופן אישי כמה אני לא אוהב
את המסלול הזה שנקרא פטור מחובת הנחה, ואני מבטא את זה גם בקואליציה, כלומר
החוקים שהולכים במסלול הרגיל הפכו להיות המיעוט. אין לי התנגדות לעניין
ואני רוצה לומר לך חברת הכנסת עמירה דותן, ואני כמובן לא רומז על שום דבר,
וצוין שהצעת החוק הזו הונחה על ידי. אלא שבתהליכים האלה עלולים להיווצר
אבסורדים, ואני משתמש בלשון עדינה, אבל יש אנשים שרואים לא פחות את החשיבות
ועמלים וגם תפרו את העניין הזה כדי שיהיה כמה שיותר רוב בתוך הבית הזה
לעניין הזה. ועלול להיווצר מצב על פי הכללים - - -

ראובן ריבלין:

הסכמה רחבה.

איתן כבל:

הסכמה רחבה. אנחנו נאשר את זה ואז פתאום את תופסת מקדמה על מי שכבר עמל על
זה מספר חודשים ואז אני אחר כך מוצא את עצמי מצטרף אלייך ואומר תודה שהעלית
את זה.

יעקב מרגי:

למה לא? אם אתה נרדמת והיא העלתה את זה - - -

איתן כבל:

מרגי, לא נרדמתי, שוחחתי בעניין הזה איתכם.

נדיה חילו:

צריך לעשות כללים בעניין הזה.

איתן כבל:

הבנת? להעלות עניין רק כדי להעלות אותו ולהגיד: יהיה מה שיהיה – זו איננה
דרכי. כשאני מביא חקיקה אני גם משתדל מאוד שבסופו של עניין היא תעבור את כל
הקריאות בכנסת. אין לי התנגדות ובתנאי שהנושא לא יעלה, הוא ימתין. אני אומר
לך, אין לך ברירה אלא להמתין לוועדת שרים. זה נושא חשוב אבל 60 שנה הוא
חשוב. לא יקרה שום דבר, הסורים לא על הגדרות למרות שיש דיבור בינינו.

היו"ר דוד טל:

תודה, חבר הכנסת אדלשטיין.

יולי אדלשטיין:

חוץ מהרצון הטבעי שבאמת צריך פעם לתת על זה את הדעת לתת אחד לשני פטורים
מחובת הנחה, ומבלי להתייחס למהות החוק, אני שומע מהדיון שהדברים שנאמרים
מייתרים לגמרי את הצורך בפטור מחובת הנחה. הרי ממה נפשך? אמרה עמירה דותן
שני דברים: אחד שהצעה זהה או דומה כבר הונחה על ידי חברי הכנסת כבל ופינס.
דבר שני אמרת שאין לך שום כוונה לעקוף אותם, את רק רוצה להצטרף. כיוון שכך,
ההצבעה היא מיותרת כי במידה והחברים האלה יעלו את הצעת החוק תוכלי להיות
הצעה מצורפת במליאה בלי כל קשר גם אם הנחת אותה שלשום. אין שום בעיה עם
העניין הזה. אם את לא מתכוונת לעקוף אותם אז אין שום צורך בפטור מחובת הנחה
עצמאי, חבל פשוט שנעשה כאן דברים שאין בהם שום צורך.

עמירה דותן:

ראשית כחברת כנסת חדשה, באיזשהו מקום כשמנקזים את הצעות החוק לכולנו,
ובמקרה הזה מדובר בהצעות חוק נפרדות לגמרי בנושא מאוד אקוטי שנכון שהוא
אקוטי 60 שנה אבל יש עכשיו עת רצון שהוא כן יהיה בר יישום. לכן אני חושבת
שעת הרצון הזאת היא נכונה. פניתי לוועדה משום שאני חושבת שכרגע יש עת רצון
הרבה יותר מאשר הייתה לפני כן ואולי ממה שתהיה אחר כך. לא בגלל הסורים אלא
בגלל החוויה של השירות במדינת ישראל.

השאלה היא האם באותו מסלול של הייעוץ המשפטי או איזשהו מקום אחר בכנסת
שאליו מוזרמות כל הצעות החוק שלנו, אין מי שאומר: ראי, יש הצעה דומה, נא
דברי עם חברי הכנסת האלה והאלה, שהרי אנחנו בשיח, אנחנו לא בברוגז, ובואו
תראו מה אפשר לעשות כדי לזרז את הנושא הזה או לעשות משהו כדי לקדם אותו.

היו"ר דוד טל:

עמירה, אם ההצעה שלך כרגע תקבל פטור תוכלי להעלות את ההצעה כבר ביום רביעי.
ההצעה של כבל עלתה מזמן, נכון?

איתן כבל:

היא הונחה, ועדת השרים אמורה לדון בה ביום ראשון.

ארבל אסטרחן:

אפשר להצמיד בלי פטור ובלבד שחלפו שבועיים מיום ההנחה. בשבוע הבא כבר יהיו
שבועיים.

עמירה דותן:

מה זה אומר? מה המשמעות של זה?

היו"ר דוד טל:

זה אומר שלא צריך לדון בפטור אם את מוכנה שבשבוע הבא ההצעה שלך תוצמד
להצעתו של חבר הכנסת כבל.

עמירה דותן:

הנושא יעלה לדיון בשבוע הבא?

איתן כבל:

בעזרת השם.

היו"ר דוד טל:

יצרפו את זה ביחד.

חברת הכנסת דותן, אני חייב לומר, ולא מנעתי ממך להביא את זה, לא נראה לי
שיש כאן איזושהי דחיפות מיוחדת להצעת החוק הזאת.

עמירה דותן:

זו מחלוקת עקרונית בינינו. אני חושבת שיש דחיפות, אתה חושב שלא.

היו"ר דוד טל:

חבר הכנסת מולה, בבקשה.

שלמה מולה:

אני חושב שכל מה שאפשר לצמצם את תחושת הפרייאריות אזרחים או של צעירים או
צעירות שרוצים לשרת בצבא, ואני חושב שהכנסת צריכה לומר את דברה. אני חושב
שאם אנחנו באמת רוצים להילחם בהשתמטויות או במתחמקים למיניהם, ואם אנחנו
רוצים לאפשר להרבה מאוד אנשים שמסיבות כאלה ואחרות לא מתגייסים, אם אנחנו
יכולים לקצר את התהליך אפילו ביום אחד, מבחינתי זה חשוב. אני לא יודע מה
יהיו בסופו של דבר השיקולים של חברת הכנסת עמירה דותן - - -

איתן כבל:

השאלה היא לא על התוכן עכשיו, זה פרוצדורלי.

יולי אדלשטיין:

אנחנו מצביעים על משהו שאין לו שום משמעות. אם עמירה מתכוונת להיצמד להצעה
שלהם היא לא צריכה את הפטור, אין לזה משמעות.

היו"ר דוד טל:

תודה. חבר הכנסת גפני, בבקשה.

משה גפני:

 אדוני היושב ראש, ראשית אני רוצה להקדים ולומר שאני מכבד מאוד את חברת הכנסת עמירה דותן ואין שום קשר למה שאני הולך לומר, ואני לא הולך לדבר לגופו של החוק כי לא זה נושא הדיון והוא לא רלוונטי. לראשונה, חברת הכנסת דותן, אני נתקל בבקשה לשחרור מחובת הנחה מהסוג הזה. אני לא זוכר דבר כזה. את מייחסת חשיבות לחוק, אני לא הולך לדבר על החוק. לפי דעתי החוק לא בא לשנות באופן דרמטי שום דבר אבל נניח לעניין הזה. את יכולה להעלות את החוק ביום רביעי, יש לך אפשרות. איך את יכולה להעלות אותו ביום רביעי בלי שחרור מחובת הנחה? לבקש מאיתן כבל, תעלה את החוק שלך, את מצטרפת אליו. 

היו"ר דוד טל:

על זה דיברנו.

ראובן ריבלין:

היא רק תוכל להצטרף אליו.

משה גפני:

את יכולה בלי שישחררו פה מחובת הנחה, את לא צריכה את הטובה של ועדת הכנסת.
יתרה מזאת, הממשלה החליטה. את מבקשת שחרור מחובת הנחה, את תצטרכי אישור של
ועדת שרים, הרי אחרת לא תוכלי להעביר את זה. אני לא מדבר על קואליציה
ואופוזיציה, אני מדבר לגופו של עניין. תהיה בעיה להעביר את החוק הזה ולא
תוכלי להעביר אותו אילולא תהיה תמיכת ממשלה מסיבית, כולל של חבר הכנסת
מרגי. בלי זה יש קצת בעיה.

יעקב מרגי:

אתה יודע מה דעתי בנושא.

משה גפני:

אני לא נכנס לגופו של דעתך בכלל.

יעקב מרגי:

  כבר נכנסת. אין לי בעיה שמאיה בוסקילה תתגייס.

משה גפני:

  אני מציע לך לא להצהיר הצהרות, תקרא את החוק טוב, נדבר על זה אחר כך.

יעקב מרגי:

  שם היא תעשה פחות בעיות לך מאשר בחוף הים.

משה גפני:

למה אתה מסבך אותי? אני מדבר איתך על התקנון אתה מדבר איתי על מאיה
בוסקילה.

איתן כבל:

אם היא הייתה יודעת שתקנו את הדיסקים שלה היא לא הייתה מתגייסת.

משה גפני:

אני מציע לחברת הכנסת דותן למשוך את הבקשה מפני שאת מעמידה את כולנו מאוד
במבוכה כי אף אחד לא רוצה להתנגד לך וכל אחד מבין שזה סתם מיותר.

היו"ר דוד טל:

חבר הכנסת גפני, אני חושב שחברת הכנסת דותן כבר קיבלה את זה. היא הבינה את
דבריו של כבל. חברת הכנסת נאדיה, בבקשה.

נאדיה חילו:

אני רוצה לנצל את זה, לא פעם גם אני באופן אישי נתקלתי בנושא הזה שזה קצת
יוצר חוסר איזונים לחברי כנסת שעובדים ומגישים חקיקה, בלי להתייחס למקרה
הספציפי הזה. אני חושבת שהנושא הזה הוא בדיוק עניינה של ועדת הכנסת. מה
שחברי איתן ביטא, הקדימות והעקיפה. נתקלתי בזה באופן אישי, לא אגיד מתי,
עבדתי מאוד קשה על חוק ופתאום כשזה ממש מגיע מישהו הגיש פטור מחובת
הנחה - - -

יעקב מרגי:

מה קרה? הקרדיט חשוב?

נאדיה חילו:

אני רוצה להמליץ לוועדת הכנסת בעניין הזה לנסות ולקחת דפוס כלל או התנהגות
כללית מסוימת בעניין הזה כי אם יש פ' ומישהו עבד וזה אוטוטו וזה כבר הונח
ומתקדם - לא לנסות ולבוא בעקיפות ולנסות להתקדם ולקדם כמה שהחוק חשוב.
לדעתי בעניין הזה ועדת הכנסת אמורה לתת אמירה כללית, שזה יהיה כלל.

היו"ר דוד טל:

תודה, חבר הכנסת ריבלין.

ראובן ריבלין:

בגלל הערכתי הרבה לחברת הכנסת דותן לא רציתי להשתתף בסיבוב הראשון אבל אחרי
ששמעתי את חבר הכנסת מולה ולאחר שחברת הכנסת דותן, שאני בטוח בניקיון המלא
של המחשבה שלה, היא כחברי כנסת רבים אחרים, חברת הכנסת מולה, קמה באחד
הבקרים וכאש בעצמותיה בער דבר שבוער כבר בחברה הישראלית למעלה מחמישים שנה.
הכנסת הזאת נזקקה לכמה דברים שקשורים באותם מהלכים ובאותם הליכים עליהם
מדבר החוק של חברת הכנסת

דותן. אין לי ספק שאין לה ולא היה לה שמץ של ידיעה על הצעות החוק האחרות
המונחות. בזמנו אני בטוח שהדבר בער גם בעצמותיו של חבר הכנסת כבל, גם בתור
רשות מבצעת וגם בתור רשות מחוקקת. והוא אכן הכין חוק - - -

איתן כבל:

לקחתי את הצעת החוק הממשלתית והודעתי להם שאני AS IS.

ראובן ריבלין:

חוק שיבוא לידי דיון וויכוח ולבסוף הכרעה, כן ממשלה, לא ממשלה, כל הדברים
האלה הם דברים חשובים מאוד אבל לא יכול לקום כל פעם חבר כנסת בבוקר ולהחליט
מה דחוף ומה לא דחוף, בשביל זה ועדת הכנסת קובעת את הדבר. היא רואה את
הדברים בהיקף הכללי. טוב יעשו חברי הכנסת שמגישים חוק אם יפנו לייעוץ
המשפטי וישאלו האם קיימים חוקים כאלה לפני כן או דברים אחרים שהם בידיו של
כל חבר כנסת. והואיל, חברת הכנסת דותן ביקשת הדרכה, אני מנחה אותך ורוצה
להזכיר שחברי הכנסת שנבחרו בראשית הקדנציה לכנסת ה-17 נמצאים פה כבר
שנתיים, הם לא חברי כנסת חדשים שלא יודעים ואת יודעת היטב ושנתיים זה זמן
מספיק.

לכן אני חושב שמה שאמר חבר הכנסת יולי אדלשטיין מבחינת התוצאה היא התוצאה
הנכונה וההגונה. חבר הכנסת כבל יכול בכל רגע להעלות את הצעת החוק שלו, בין
שוועדת השרים דנה ובין שלא דנה ע"פ הקווטה שמתקיימת. אם ובמידה שאיתן כבל
יבוא ויאמר: אני רוצה להחזיק את העניין כדי לראות אותך בת ערובה שלא תעלי
את החוק משום שאני עדיין לא העליתי – תבואי בפני הוועדה ותבקשי פטור מחובת
הנחה, אז כבר לא יהיה צורך בכך ואז יאשרו לך. בהחלט יכול להיות מצב, חבר
הכנסת מולה, שמישהו מגיש בקשה על מנת לעכב את כל האחרים מלהגיש בקשות, ולכן
הסמכות של הוועדה היא סמכות בלתי מוגבלת אבל היא צריכה לעשות זאת על פי
תקדימים ולא על פי המבקשים. ואני מודיע לכם שהייתי מצביע בעד עמירה דותן כי
אני לא יכול להצביע נגדה.

היו"ר דוד טל:

תודה רבה, אני חושב שההסבר היה ממצה. יש עוד מישהו שרוצה להוסיף?

עמירה דותן:

איתן, מתי אתה הולך לשים את זה?

איתן כבל:

אני אומר לך, זה כבר מונח בפני ועדת השרים.

עמירה דותן:

ביום ראשון הקרוב?

איתן כבל:

בעזרת השם, כולנו תקווה שהממשלה תשרוד עד אז.

היו"ר דוד טל:

אז גברתי מושכת את ההצעה כרגע?

עמירה דותן:

לפי המלומדות של הוועדה הזאת – כן. למדתי שיעור נוסף בענייני פרלמנטריזם,
תודה רבה לכם.

היו"ר דוד טל:

תודה רבה, הישיבה נעולה.

הישיבה ננעלה בשעה 10:00
