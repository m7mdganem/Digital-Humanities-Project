הכנסת העשרים

מושב שני

פרוטוקול מס' 50

מישיבת ועדת הכנסת

יום שלישי, י"ד בחשון התשע"ו (27 באוקטובר 2015), שעה 11:30

סדר-היום:

1. הצעת חוק לצמצום השימוש במזומן, התשע"ה–2015.

2. הצעת חוק להעמקת גביית המסים והגברת האכיפה (אמצעים לאכיפת תשלום מסים
ולהרתעה מפני הלבנת הון) (תיקוני חקיקה), התשע"ה–2015.

3. ערעורים על החלטת נשיאות הכנסת שלא לאשר דחיפות הצעות לסדר-היום.

4. הרכב הוועדה המשותפת של ועדת החוץ והביטחון וועדת החוקה, חוק ומשפט,
לבחינת הצורך להכריז על מצב חירום.

5. בקשת יו"ר ועדה להקדמת הדיון בהצעת חוק, לפני הקריאה הראשונה.

נכחו:

חברי הוועדה:

דוד ביטן – היו"ר

אורן אסף חזן – מ"מ היו"ר

ישראל אייכלר

יואב בן צור

צחי הנגבי

מכלוף מיקי זוהר

יואל חסון

ינון מגל

מרב מיכאלי

איילת נחמיאס ורבין

איימן עודה

רועי פולקמן

יואב קיש

חברי הכנסת:

בני בגין

נאוה בוקר

מירב בן ארי

ענת ברקו

באסל גטאס

יעל גרמן

שרן השכל

יואל חסון

יוסי יונה

שלי יחימוביץ

מיקי לוי

שולי מועלם-רפאלי

אוסאמה סעדי

נחמן שי

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

1. הצעת חוק לצמצום השימוש במזומן, התשע"ה–2015.

2. הצעת חוק להעמקת גביית המסים והגברת האכיפה (אמצעים לאכיפת תשלום מסים
ולהרתעה מפני הלבנת הון) (תיקוני חקיקה), התשע"ה–2015.

היו"ר דוד ביטן:

אני פותח את הישיבה. יש לנו שתי רוויזיות: אחת על חוק המזומן, והשנייה על
הלבנת הון.

משה גפני (יהדות התורה):

זה לא הלבנת הון, זה העברת מידע.

היו"ר דוד ביטן:

רצית להודיע לנו הודעה?

משה גפני (יהדות התורה):

רציתי להודיע הודעה. תשמעו, שני החוקים האלה, להוציא הלבנת הון שאגף
התקציבים באוצר הלביש את הנושא של העברת מידע, שיעבירו מידע על-פי החוק
הזה, יעבירו מידע על החשבון הפרטי של כל אזרח במדינת ישראל - - -

היו"ר דוד ביטן:

אנחנו נגד זה, אמרנו.

משה גפני (יהדות התורה):

רגע, לא, שנייה.

היו"ר דוד ביטן:

אתה נכנס לתוכן.

משה גפני (יהדות התורה):

לא, אני לא נכנס לתוכן. יעבירו מידע: חברות ביטוח, בנקים, יעבירו לרשות
המסים, זה נוגע רק לוועדת הכספים, גם הביטוח.

היו"ר דוד ביטן:

אז זה נמצא בחלק מחוק אחר.

משה גפני (יהדות התורה):

הם הלבישו את זה על סעיף 1 בהלבנת הון והחליטו להעביר את זה לוועדת החוקה.
את המזומן החליטו להעביר אלי, זה גם חוק שנוגע לוועדת הכספים. אני לא רוצה
לקחת את החוק של המזומן.

היו"ר דוד ביטן:

אז אתה רוצה ששניהם ילכו לוועדת החוקה?

משה גפני (יהדות התורה):

אני רוצה ששניהם ילכו לוועדת החוקה.

היו"ר דוד ביטן:

בסדר, מקובל. מה עם הרוויזיות?

משה גפני (יהדות התורה):

אני לא יודע מה אגף התקציבים משלם שם בשביל זה. הם רוצים להעביר את זה בגלל
שהם יודעים שבוועדת הכספים זה לא יעבור.

היו"ר דוד ביטן:

אבל אנחנו לא חייבים לקבל את הצעת החוק. הם יכולים לבוא לוועדת החוקה
ולהתנגד, מה הבעיה?

משה גפני (יהדות התורה):

אני לא רוצה את שני החוקים האלה, אני אבוא לשם להתמודד עם זה. תודה רבה.

באסל גטאס (הרשימה המשותפת):

או ששניהם יבואו לוועדת הכספים.

היו"ר דוד ביטן:

בן צור, אתה מוריד את הרוויזיה?

יואב בן צור (ש"ס):

- - -

היו"ר דוד ביטן:

מוריד. אתה מוריד את הרוויזיה?

רועי פולקמן (כולנו):

- - -

היו"ר דוד ביטן:

מה הבעיה?

משה גפני (יהדות התורה):

גמרנו, זה לא בא.

רועי פולקמן (כולנו):

נצביע להעביר לוועדת החוקה.

משה גפני (יהדות התורה):

מאה אחוז. אגף התקציבים משבש את המדינה.

קריאות:

- - -

היו"ר דוד ביטן:

די, גפני, לא לכעוס.

משה גפני (יהדות התורה):

למה? אבל אני צודק.

קריאות:

- - -

היו"ר דוד ביטן:

ח"כים לא עובדים באגף התקציבים.

קריאה:

על מה צריך להצביע?

רועי פולקמן (כולנו):

לא על זה, על המזומן.

משה גפני (יהדות התורה):

מאה אחוז, לך לניסן. אני לא דן על זה.

היו"ר דוד ביטן:

רבותי, הרוויזיה שהגיש בן צור יורדת. לגבי הרוויזיה שלך, מכיוון שיושב-ראש
ועדת הכספים לא מוכן לדון בעניין, נעביר את זה לוועדת החוקה, חוק ומשפט. מי
בעד לקבל את הרוויזיה?

ארבל אסטרחן:

על איזה חוק? אתה חייב להגיד.

היו"ר דוד ביטן:

על המזומן. מי נגד?

באסל גטאס (הרשימה המשותפת):

רגע, תסביר לנו מה זה בעד ומה זה נגד.

מרב מיכאלי (המחנה הציוני):

להעביר לוועדת החוקה או לוועדת הכספים?

היו"ר דוד ביטן:

אמרתי. הייתה רוויזיה, החלטנו להעביר את חוק המזומן לוועדת הכספים, בא
יושב-ראש הוועדה, לא רוצה לדון בזה. נעביר את זה לוועדת החוקה, חוק ומשפט
גם כן, שזה הכי קרוב לעניין הזה.

יעל גרמן (יש עתיד):

למה הוא לא רוצה?

היו"ר דוד ביטן:

אז אנחנו נקבל את הרוויזיה. הוא לא רוצה.

קריאות:

- - -

איילת נחמיאס ורבין (המחנה הציוני):

אנחנו נגד.

היו"ר דוד ביטן:

אז לאן להעביר את זה? הוא לא רוצה לדון בזה. נעביר אליו ולא יהיה דיון?

איילת נחמיאס ורבין (המחנה הציוני):

מה לעשות, אני נגד. אני חושבת שזה התפקיד שלו, ועדת הכספים היא הוועדה
המתאימה. אני לא אצביע בגלל - - -

מרב מיכאלי (המחנה הציוני):

אבל מה זה הוא רוצה או לא רוצה?

יעל גרמן (יש עתיד):

אבל למה הוא לא רוצה?

היו"ר דוד ביטן:

חבר'ה, הוא לא רוצה. למה סתם ללכת ראש בקיר?

איילת נחמיאס ורבין (המחנה הציוני):

זה לא מעניין אותי. הוא לא רוצה בגלל עימותים בינו לבין אגף תקציבים. זה לא
ענייני. הוא לא רוצה בגלל שזה 700 רוויזיות על - - -

קריאות:

- - -

יעל גרמן (יש עתיד):

אז אנחנו בעד הרוויזיה?

היו"ר דוד ביטן:

את לא מבינה שזה יעבור אליו והוא לא ידון, אז לא יהיה חוק בכלל. לא יהיה
חוק, זאת התוצאה.

באסל גטאס (הרשימה המשותפת):

כי הוא רוצה גם שהלבנת הון יפוצל.

היו"ר דוד ביטן:

את רוצה שלא יהיה חוק בכלל?

באסל גטאס (הרשימה המשותפת):

הוא רוצה גם את הלבנת הון, זאת הסיבה. הוא רוצה שהלבנת הון תועבר אליו.

היו"ר דוד ביטן:

הוא רוצה את הכול אצלו. זה לא מסתדר.

איילת נחמיאס ורבין (המחנה הציוני):

מקובל עלי שהלבנת ההון תפוצל, הם לא הסכימו לפצל, זה לא נכון. הסכמנו
שהלבנת הון תועבר לוועדת החוקה.

יעל גרמן (יש עתיד):

רגע, הרוויזיה היא בעד להעביר או נגד להעביר?

היו"ר דוד ביטן:

אסביר לך. העברנו את זה לוועדת הכספים, פולקמן הגיש רוויזיה שזה יעבור
לוועדת החוקה. יוצא שיושב-ראש ועדת הכספים בא והודיע שהוא לא מתכוון לדון
בזה בכלל.

איילת נחמיאס ורבין (המחנה הציוני):

לא בגלל שהוא לא רוצה.

היו"ר דוד ביטן:

אז אם נעביר אליו לא יהיה חוק.

יואב בן צור (ש"ס):

הוא לא ידון בזה.

היו"ר דוד ביטן:

מה זה משנה? הוא לא רוצה לדון בזה, אז חוק לא יהיה. אם לא, אז אנחנו לא
נעביר ויודעים שהחוק לא יקודם ולא ידונו בו, זה הכול.

רועי פולקמן (כולנו):

איילת, הוא לא ידון בזה.

איילת נחמיאס ורבין (המחנה הציוני):

- - -

היו"ר דוד ביטן:

הוא לא ידון בזה, איילת, מה התחרות פה? אני לא מבין.

איילת נחמיאס ורבין (המחנה הציוני):

חבר'ה, אין שום תחרות.

היו"ר דוד ביטן:

אבל נעביר לו, ומה? סתם להעביר?

רועי פולקמן (כולנו):

הוא לא ידון בזה.

היו"ר דוד ביטן:

חבר'ה, הוא אמר במפורש, ראיתם, הוא אומר את זה בעצמו.

איילת נחמיאס ורבין (המחנה הציוני):

חברים וחברות, אם הייתי חושבת שהיושב-ראש גפני עושה את זה - - -

היו"ר דוד ביטן:

את לא צודקת, את לא צודקת.

קריאות:

- - -

איילת נחמיאס ורבין (המחנה הציוני):

אני לא צודקת, אחת לשלושה ימים זה קורה.

היו"ר דוד ביטן:

כי אין מה להעביר לבן-אדם שאומר לך במפורש: אני לא אדון.

איילת נחמיאס ורבין (המחנה הציוני):

אחת לשלושה ימים קורה שאני לא צודקת, ועדיין אני איתנה באמונתי.

היו"ר דוד ביטן:

זה לא קואליציה-אופוזיציה, בואו נראה. מי בעד לקבל את הרוויזיה?

מיקי לוי (יש עתיד):

לי יש זכות הצבעה?

היו"ר דוד ביטן:

יש פה מישהו מיש עתיד?

מיקי לוי (יש עתיד):

יעל.

יעל גרמן (יש עתיד):

אבל אני לא בעד, אני נגד.

היו"ר דוד ביטן:

מי נגד? מי נמנע?

הצבעה

בעד – 9

נגד – 4

הרוויזיה נתקבלה.

היו"ר דוד ביטן:

הרוויזיה התקבלה. אחרי שהרוויזיה התקבלה צריך להעביר את חוק המזומן.

קריאות:

- - -

היו"ר דוד ביטן:

רבותי, מה קרה לכם היום? צריך להחליט אם אנחנו מעבירים את זה לוועדת החוקה,
חוק ומשפט. מי בעד להעביר את זה לוועדת החוקה, חוק ומשפט? מי נגד? מי נמנע?

הצבעה

בעד – 7

נגד – 4

ההצעה להעביר את הנושא לוועדת החוקה, חוק ומשפט נתקבלה.

היו"ר דוד ביטן:

ההצעה התקבלה. מעבירים לוועדת החוקה, חוק ומשפט.

3. ערעורים על החלטת נשיאות הכנסת שלא לאשר דחיפות הצעות לסדר-היום

"עלייה צפויה בשכר חברי הכנסת", של חברות הכנסת יעל גרמן ושלי יחימוביץ

היו"ר דוד ביטן:

עכשיו אני רוצה לעבור לערעורים. הערעור הראשון של חברת הכנסת שלי יחימוביץ,
בבקשה.

שלי יחימוביץ (המחנה הציוני):

שלי ושל חברת הכנסת יעל גרמן.

היו"ר דוד ביטן:

אולי אני אקל לך על - - -

שלי יחימוביץ (המחנה הציוני):

לא, אני רוצה לפרט.

היו"ר דוד ביטן:

את רוצה? בבקשה.

שלי יחימוביץ (המחנה הציוני):

אדוני היושב-ראש, לפני שבועיים חברת הכנסת יעל גרמן ואני פנינו לנשיאות
הכנסת וביקשנו לקיים דיון דחוף בוועדת הכנסת בנושא העלאת שכר הח"כים הצמוד
לשכר הממוצע במשק. לצערנו, הבקשה שלנו נדחתה. בשבוע שעבר שבנו ופנינו
לנשיאות הכנסת וביקשנו לקיים דיון בהצעה לסדר במליאת הכנסת, ולא דיון כאן
בוועדה באותו נושא בדיוק, ולצערנו שוב הבקשה שלנו נדחתה.

נושא שכר חברי הכנסת הוא נושא מאוד מהותי בעינינו, ובכמה מילים על מה
מדובר. מדובר על הצמדה מאוד אקסקלוסיבית של שכר חברי הכנסת לשכר הממוצע
במשק, שעה ש-99.9% מהמועסקים במשק לא נהנים מהצמדה דומה, והשכר שלהם נשחק
כבר עשור שלם. השכר שלנו אמור לזנק באופן מאוד משמעותי בגלל ההצמדה הזאת
לשכר הממוצע, בעיקר משום שהשכר הממוצע מאוד עלה בעיקר בגלל העלאת שכר
המינימום, שהיא כמובן מוצדקת מאין כמותה, אבל היא מקפיצה באופן לא טבעי את
השכר הממוצע. יוצא שאנחנו שמרוויחים שכר גבוה מאוד ביחס - - -

היו"ר דוד ביטן:

אבל גם השופטים.

שלי יחימוביץ (המחנה הציוני):

רגע, אתייחס גם לשופטים. יוצא שאנחנו שמרוויחים שכר גבוה מאוד ביחס לשכר
הממוצע במשק. אנחנו נהנה מתוספת שכר מאוד מאוד גבוהה בזכות זה שהעובדים
העניים ביותר - - -

היו"ר דוד ביטן:

סליחה רגע, אני רוצה לעצור אותך.

אורן אסף חזן (הליכוד):

שלי, לא הגיע הזמן להפסיק לעשות דה-לגיטימציה לחברי הכנסת?

היו"ר דוד ביטן:

די כבר, רגע, לאט לאט.

אורן אסף חזן (הליכוד):

מה זה ה"יפות נפש" הזאת?

היו"ר דוד ביטן:

מה קרה? התעוררת לחיים?

אורן אסף חזן (הליכוד):

תשמע, הם יושבים, פעם ב- באים - - -

היו"ר דוד ביטן:

יעל גרמן נמצאת כאן, לידה אתה לא יכול לצעוק.

אורן אסף חזן (הליכוד):

אפשר זכות דיבור, בבקשה? אני רוצה לדבר.

היו"ר דוד ביטן:

רגע, אל תדבר.

באסל גטאס (הרשימה המשותפת):

מה, אתה נותן לו זכות דיבור?

אורן אסף חזן (הליכוד):

מה אתה קופץ כאילו אתה בספינה?

היו"ר דוד ביטן:

חזן, אתה לא יכול לדבר מתי שאתה רוצה.

אורן אסף חזן (הליכוד):

זכות דיבור.

היו"ר דוד ביטן:

הסברתי לך את זה אלף פעם. אני רוצה שתתייחסו לשאלה - - -

שלי יחימוביץ (המחנה הציוני):

אבל, רגע, עוד לא סיימתי, אדוני.

היו"ר דוד ביטן:

לא, רגע, תרשי לי.

אורן אסף חזן (הליכוד):

מה זה הדבר הזה?

היו"ר דוד ביטן:

הבנו את הבעיה הציבורית. הבעיה אחרת.

שלי יחימוביץ (המחנה הציוני):

מה זה הדבר הזה? זכות דיבור.

היו"ר דוד ביטן:

כשאני דן בערעור אצלי, אתם צריכים להסביר לי שני דברים: למה זה דחוף, ולמה
זה לא יכול לבוא על החשבון הסיעתי שלכם.

יעל גרמן (יש עתיד):

למה זה דחוף? זה במושב הראשון. - - - לא תהיה החלטה אחרת.

היו"ר דוד ביטן:

אתם צריכים להבין דבר אחד, יש לכל סיעה אפשרות להגיש הצעות לסדר. אתם
מבקשים את זה דחוף, זה מחוץ לתור. למה זה צריך להיות מחוץ לתור ולא על
חשבון הסיעה שלכם? תגישו את זה במסגרת הסיעה, אף אחד לא יכול למנוע מכם, לא
בנשיאות ולא בכל מקום. אז תסבירו לי את העניין הזה.

אורן אסף חזן (הליכוד):

צריך למלא כותרות.

שלי יחימוביץ (המחנה הציוני):

אדוני היושב-ראש, אני חושבת שיש כאן אי-הבנה. קודם כול, אני מטפלת בנושא
כבר שנה, גם יעל גרמן מהזווית שלה. פניתי לפרופ' חיים לוי שעומד בראש
הוועדה לקביעת חברי הכנסת, והתרעתי בפניו שהזינוק לא סביר.

היו"ר דוד ביטן:

בסדר, אני לא אומר שלא.

שלי יחימוביץ (המחנה הציוני):

תן לי לדבר.

היו"ר דוד ביטן:

טוב. אז את יודעת מה? יש לך עוד שתי דקות לדבר, את לא יכולה לדבר עד
אין-סוף. בבקשה.

שלי יחימוביץ (המחנה הציוני):

מצוין, שתי דקות. לא, מה עד אין-סוף, בקושי פתחתי את הפה. שתי דקות זה
מספיק, זה די והותר.

היו"ר דוד ביטן:

אין בעיה. קחי שלוש.

שלי יחימוביץ (המחנה הציוני):

תודה. פניתי לפרופ' חיים לוי שעומד בראש הוועדה הציבורית לקביעת שכרם של
חברי הכנסת והסבתי את תשומת לבו לעובדה שהזינוק – אני לא מדברת על שכר חברי
הכנסת שהוא מכובד, והוא צריך להיות מכובד – אלא שהזינוק בשכר שלנו בלתי
סביר, הוא מנקר עיניים, הוא לא סביר ביחס לעובדים האחרים במשק. הוא קיבל את
עמדתי. אבל הוא אמר שעמדתו צריכה לעבור את אישור ועדת הכנסת. ועדת הכנסת
דנה בעניין, אבל החליטה שהיא לא תפגע בתוספת הייחודית – שימו לב, זאת תוספת
מאוד מאוד ייחודית לשכר חברי הכנסת – עד ששכר השופטים, שאף הוא, מדובר רק
בשתי קבוצות: שופטים וח"כים, עד שגם משכר השופטים תילקח אותה תוספת. אלא
מאי?

היו"ר דוד ביטן:

נשיא המדינה גם כן.

שלי יחימוביץ (המחנה הציוני):

מי שמחליט על שכר השופטים הוא ועדת הכספים, וועדת הכספים החליטה שהיא לא
נוגעת בשכר השופטים.

היו"ר דוד ביטן:

כי השופטים לא הסכימו. הדיון התקיים בוועדת הכספים, תסלחי לי.

שלי יחימוביץ (המחנה הציוני):

אמרת שיש לי שלוש דקות. תוכל להשיב לי.

היו"ר דוד ביטן:

בסדר, רק הוספתי חצי מילה.

שלי יחימוביץ (המחנה הציוני):

תוכל להשיב לי, אתה ראש הוועדה, יש לך את כל הזמן שבעולם. ועדת הכספים
החליטה שהיא לא תדון בשכר השופטים כל עוד ועדת הכנסת לא דנה בשכר הח"כים.
עכשיו, תשאלו אותי, אני נגד פגיעה בשכר השופטים, אני בעד פגיעה בשכר שלנו.
אני גם חושבת שזאת לא פגיעה, לא מדובר בפגיעה בשכר שלנו.

אורן אסף חזן (הליכוד):

רק שאני אבין, את אמרת שאת בעד הפגיעה?

שלי יחימוביץ (המחנה הציוני):

לא מדובר בפגיעה.

היו"ר דוד ביטן:

די, אורן, מספיק.

אורן אסף חזן (הליכוד):

רק להבין מה היא אמרה. מה, אורן, שתחזור על המשפט האחרון, בבקשה.

מיקי לוי (יש עתיד):

למה זה שווה? מה הסיבה, שלי? את יכולה לנמק?

שלי יחימוביץ (המחנה הציוני):

אני לא אנמק, כי אנחנו לא דנים בשכר השופטים.

אורן אסף חזן (הליכוד):

רק תסבירי את המשפט האחרון.

שרן השכל (הליכוד):

על איזה סכום מדובר?

באסל גטאס (הרשימה המשותפת):

זאת לא פגיעה.

שלי יחימוביץ (המחנה הציוני):

לא מדובר בפגיעה בשכר הח"כים.

יעל גרמן (יש עתיד):

זה לא פוגע, לא מורידים לך שקל.

שלי יחימוביץ (המחנה הציוני):

אלא על ויתור מרצון על תוספת אקסקלוסיבית שלא רלוונטית לחיים של בני-אדם
רגילים.

קריאות:

- - -

היו"ר דוד ביטן:

רבותי.

שלי יחימוביץ (המחנה הציוני):

אדוני, לשאלתך.

אורן אסף חזן (הליכוד):

אין בעיה, את רוצה לוותר, תתרמי את החלק שלך, מה הבעיה.

באסל גטאס (הרשימה המשותפת):

אי-אפשר.

אורן אסף חזן (הליכוד):

למה אי-אפשר? נעשה הוראת קבע - - -

באסל גטאס (הרשימה המשותפת):

היא צודקת, אי-אפשר.

היו"ר דוד ביטן:

רבותי, רבותי, מספיק.

אורן אסף חזן (הליכוד):

תאמין לי, אפשר. מי שכואב לו עם השכר ורוצה לעשות - - -

היו"ר דוד ביטן:

אני קורא לך לסדר פעם ראשונה. אתה מתחיל עוד הפעם? הפעם אני אוציא אותך מהר
מאוד.

אורן אסף חזן (הליכוד):

אז אני רוצה אחרי זה זכות דיבור.

היו"ר דוד ביטן:

לא, אתה לא יכול לדבר. אתה לא יכול לדבר, זה לא דיון. אין פה דיון. שומעים
אותה, משיבים ומצביעים.

יעל גרמן (יש עתיד):

גם לי יש זכות דיבור, גם אני הגשתי.

שלי יחימוביץ (המחנה הציוני):

גם יעל צריכה לדבר.

אורן אסף חזן (הליכוד):

אני רוצה גם זכות דיבור.

שלי יחימוביץ (המחנה הציוני):

כאמור, ביקשנו דיון מהיר, זאת הפרוצדורה, אדוני, אין אפשרות אחרת לקיים
דיון בכנסת כנגד רצונו של ראש הוועדה, אלא בפרוצדורה של דיון מהיר. הבקשה
שלנו נדחתה. פנינו אפוא שוב. הערעור כאן הוא לא על השכר, בסך הכול אנחנו
מבקשות לדון על זה בהצעה לסדר במליאת הכנסת, וגם זה נמנע מאתנו. אז באמת,
לא נקיים דיון ציבורי? תגידו שהוועדה לא יכולה, תספרו לי סיפורים, אבל
למנוע מאתנו לדון במליאת הכנסת על הדבר הזה?

היו"ר דוד ביטן:

תגישי במסגרת הסיעה שלכם, מה הבעיה? מדובר על דיון דחוף? מה דחוף פה?

שלי יחימוביץ (המחנה הציוני):

כל מה שאנחנו מבקשים, מבלי להיכנס לגופו של עניין, זה לעשות דיון במליאה.

היו"ר דוד ביטן:

רגע, אקל על יעל גרמן גם כן. אקל על כולכם. הבנתי.

שלי יחימוביץ (המחנה הציוני):

זה הכול, הצעה לסדר.

יעל גרמן (יש עתיד):

לא, יש לי זכות דיבור, הגשתי את הערר ואני מבקשת לדבר.

היו"ר דוד ביטן:

טוב, שלוש דקות.

יעל גרמן (יש עתיד):

כידוע לך, מפני שאתה היית וגם אני הייתי ואנחנו היינו בוועדה, ובוועדה ישבה
ועדה ציבורית שהוקמה על-פי חוק, ושתפקידה לקבוע את ההצמדות לשכר חברי
הכנסת, והוועדה הציבורית הזו בראשותו של חיים לוי אמרה שאין להעלות את שכר
חברי הכנסת. היא אמרה את זה על סמך מחקר של מרכז המחקר והמידע שעשה השוואה
של כל שכר חברי הכנסת והפרלמנטים בעולם. ממש כמו שאמרה חברתי, חברת הכנסת
יחימוביץ, היא הראתה שאנחנו, חברי הכנסת יחד עם השופטים והנשיא, אנחנו
שלושת המגזרים היחידים בארץ מתוך 8 מיליארד אנשים שמקבלים הצמדה לממוצע.

יואב בן צור (ש"ס):

8 מיליארד או מיליון?

יעל גרמן (יש עתיד):

8 מיליון.

שלי יחימוביץ (המחנה הציוני):

3 מיליון עובדים.

יעל גרמן (יש עתיד):

3 מיליון עובדים. אנחנו מוצמדים לשכר הממוצע. ומפני שאנחנו מוצמדים לשכר
הממוצע, דבר שלא קיים בשום מגזר, בגלל זה מעלים את שכרנו. חברים יקרים, אני
רוצה לומר לכם, אם השכר יעלה נקבל משהו שלא מגיע לנו. לא מדובר על להוריד
שכר. יש לנו שכר ראוי, אנחנו עובדים קשה מאוד. כל מי שיושב פה סביב השולחן,
אני בטוחה שקם בחמש-שש בבוקר ולא הולך לישון לפני השעה שתים-עשרה-אחת ועובד
קשה מאוד. אבל השכר שלנו צריך להיות סביר. וחוץ מזה אנחנו לא - - -

אורן אסף חזן (הליכוד):

30 שקל לשעה זה סביר ביותר.

יעל גרמן (יש עתיד):

איזה 30 שקל לשעה?

אורן אסף חזן (הליכוד):

תפתחי מחשבון, תעשי חשבון.

יעל גרמן (יש עתיד):

תעשה אתה חשבון. בכל מקרה - - -

אורן אסף חזן (הליכוד):

אני עשיתי חשבון טוב, אני דווקא די טוב במתמטיקה, המורה.

היו"ר דוד ביטן:

די, מספיק.

יעל גרמן (יש עתיד):

אורן, אנחנו נדבר על זה אחר כך בארבע עיניים.

היו"ר דוד ביטן:

זה לא הדיון. אתם פותחים לי דיון בשכר ח"כים.

איילת נחמיאס ורבין (המחנה הציוני):

אנחנו אוהבים אותך, את היחידה שיודעת לקרוא אותו לסדר.

היו"ר דוד ביטן:

אי-אפשר ככה, שנייה.

יעל גרמן (יש עתיד):

אני מבקשת לסיים את דברי. אני, דרך אגב, חושבת שוועדת הכנסת צריכה להתכנס
שוב, ואם אכן - - -

היו"ר דוד ביטן:

למה? בגלל שהוועדה לא מצאה חן בעינייך? מה?

יעל גרמן (יש עתיד):

אומר לך למה. אני מדברת אליך כיושב-ראש ועדת הכנסת, אם ועדת הכנסת תתכנס
שוב ותדון היא יכולה לקבל החלטה אחרת. היא יכולה לקבל שהיא לא מקבלת החלטה,
אבל היא מקפיאה את שכר הכנסת.

היו"ר דוד ביטן:

אני יכול כבר להשיב?

יעל גרמן (יש עתיד):

והיא לא מעלה את שכר הכנסת עד שיקבעו את שכר השופטים.

היו"ר דוד ביטן:

רבותי. מעל שלוש דקות.

יעל גרמן (יש עתיד):

שנייה. אבל לא סיימתי את שלוש הדקות. אני חושבת שמן הראוי, זאת חובתה של
הכנסת ושל המליאה לדון בנושא, ולדון בנושא כל עוד הוא רלוונטי. מפני שב-1
בינואר 2016 השכר יעלה באופן אוטומטי, יוצמד לשכר הממוצע, וכל אחד מאתנו
יקבל מה שלא מגיע לו, מה שוועדה ציבורית אמרה שלא מגיע לנו. אנחנו הולכים
לקבל דברים שוועדה ציבורית קבעה שלא מגיע לנו.

איילת נחמיאס ורבין (המחנה הציוני):

נכון.

יעל גרמן (יש עתיד):

האם כל אחד מחברי הכנסת רוצה לקבל משהו שלא מגיע לו?

אורן אסף חזן (הליכוד):

גרמן, את מורה, לא סטנדאפיסטית, מספיק כבר עם הדברים האלה.

היו"ר דוד ביטן:

סיימתם? סיימת?

יעל גרמן (יש עתיד):

אז מה שאני מבקשת זה לדון או לחילופין להקפיא את השכר.

היו"ר דוד ביטן:

אבל לא לנאום לנו עכשיו שעה. רגע, עשיתם לנו דיון עכשיו על שכר ח"כים,
עשינו דיון של שעתיים ב-15 ביולי, התייחסנו לכל הטענות, לא נתחיל את הכול
שוב פעם. השאלה שעומדת כאן, ולא עניתם, ולא הצגתם את העניין הזה, לצערי
הרב, במסגרת הערעור שלכם כרגע היא למה זה דחוף.

יעל גרמן (יש עתיד):

מפני שב-1 בינואר - - -

היו"ר דוד ביטן:

רגע.

יעל גרמן (יש עתיד):

אתה שואל, אז תן לי לענות. ב-1 בינואר השכר יעלה. אם לא יהיה דיון ולא ישנו
את ההחלטה השכר יעלה.

היו"ר דוד ביטן:

לא רוצה שתעני. אמרתי לך את זה בהתחלה. אמרתי לך בהתחלה ולא ענית, תסלחי
לי, עם כל הכבוד, למה זה דחוף ולמה זה לא יכול לבוא על חשבון מכסת סיעת
העבודה וסיעת יש עתיד. יש לכם הצעות לסדר במכסה שלכם, תגישו.

שלי יחימוביץ (המחנה הציוני):

זה כן במכסה שלנו.

היו"ר דוד ביטן:

לא, זה דיון דחוף, זה לא במכסה.

מרב מיכאלי (המחנה הציוני):

הצעה דחופה זה במכסה.

שלי יחימוביץ (המחנה הציוני):

זו הצעה לסדר.

איילת נחמיאס ורבין (המחנה הציוני):

מחוץ למכסה.

היו"ר דוד ביטן:

זה לא במכסה, תסלחי לי. יכולתם לפנות לראש הסיעה שלך, ואז אף אחד לא יכול
להגיד לך שאת לא יכולה.

יעל גרמן (יש עתיד):

אנחנו חושבות שזה דחוף.

היו"ר דוד ביטן:

סליחה, רגע, עם כל הכבוד.

יעל גרמן (יש עתיד):

בגלל ה-1 בינואר.

היו"ר דוד ביטן:

עשיתם לנו איזושהי הצעה, הבנתי.

שלי יחימוביץ (המחנה הציוני):

השכר הולך לעלות בינואר.

היו"ר דוד ביטן:

אני אומר דבר מאוד פשוט.

יעל גרמן (יש עתיד):

שאלת שאלה.

היו"ר דוד ביטן:

תני לי להשיב, אולי אני פותר לך את הבעיה.

יעל גרמן (יש עתיד):

אבל אני רוצה להשיב.

היו"ר דוד ביטן:

לא רוצה שתעני. שאלתי שאלה רטורית.

יעל גרמן (יש עתיד):

ברגע שיהיה דיון דחוף זה עובר אחר כך לדיון של ועדת הכנסת. לא יהיה זמן.

היו"ר דוד ביטן:

תקשיבי שנייה, תקשיבי רגע.

אורן אסף חזן (הליכוד):

ביטן, אתה גאון.

היו"ר דוד ביטן:

נו, באמת, כבר שמתי לב. אני אומר דבר מאוד פשוט, הנה, אני יושב-ראש ועדת
הכנסת - - -

קריאות:

- - -

אורן אסף חזן (הליכוד):

יושב-ראש הוועדה, אתה גאון.

היו"ר דוד ביטן:

אני אומר דבר מאוד פשוט, דנו ב-15 ביולי, יש לי חוות דעת משפטית של היועצת
המשפטית של הוועדה, אפילו היא תחזור עליה אם אתם רוצים, שלאור הדיון שהיה
וההחלטה שהתקבלה לוועדת הכנסת אין סמכות לשנות את ההחלטה.

יעל גרמן (יש עתיד):

למי יש סמכות?

היו"ר דוד ביטן:

רגע. תני לי, אני רוצה להסביר לך. אין לה סמכות לשנות את ההחלטה גם אם אני
אעשה דיון. לכן, אין טעם בדיון סרק.

יעל גרמן (יש עתיד):

למי יש סמכות?

היו"ר דוד ביטן:

מה שכן, ההליך החוקי פשוט. קיבלנו המלצה של ועדת הפרופסורים, אני קורא לה.

יעל גרמן (יש עתיד):

ועדה מקצועית.

היו"ר דוד ביטן:

כאילו שלפרופסורים יש איזה יכולת מיוחדת במינה בדברים האלה, אבל לא משנה,
החליטו איזושהי - - -

איילת נחמיאס ורבין (המחנה הציוני):

למה? לא. סליחה, תרשה לי למחות. לא, אל תזלזל בהם.

היו"ר דוד ביטן:

כל הזמן אתם אומרים: הח"כים לא יכולים.

איילת נחמיאס ורבין (המחנה הציוני):

לא, לא, דוד, זה לא ראוי.

היו"ר דוד ביטן:

הם כן יכולים.

יעל גרמן (יש עתיד):

זאת ועדה מקצועית שהכנסת - - -

קריאות:

- - -

איילת נחמיאס ורבין (המחנה הציוני):

זאת ועדה מקצועית, דוד, לא לפגוע בוועדה ציבורית.

קריאות:

- - -

יואב קיש (הליכוד):

היא מאוד מקצועית, פרופסורים זה מקצועי, איילת. מאוד מקצועי.

איילת נחמיאס ורבין (המחנה הציוני):

אבל הוא דיבר עליהם בזלזול, וזה לא מקובל עלי. גם אין סיבה.

היו"ר דוד ביטן:

רגע, מספיק כבר, אני אומר דבר מאוד פשוט, אם אני אקבל לפי החוק פנייה חוזרת
לוועדה – נתנו להם הודעה, הם היו פה, וגם נתתי להם הודעה בכתב על ההחלטה.
יש להם את הזכות.

יעל גרמן (יש עתיד):

לוועדה המקצועית.

היו"ר דוד ביטן:

לוועדה המקצועית יש את הזכות לפנות אלי בחזרה ולהגיד לי אם הם רוצים דיון
נוסף, ואז אני מתחייב שיהיה דיון נוסף לפני אמצע דצמבר.

שלי יחימוביץ (המחנה הציוני):

ארבל, את יכולה להסביר לנו?

יעל גרמן (יש עתיד):

אבל למה?

שלי יחימוביץ (המחנה הציוני):

אמצע דצמבר זה מאוחר מדי למשכורות ינואר.

ארבל אסטרחן:

לא, זה לא מאוחר, כי ינואר משולם בפברואר.

מיקי לוי (יש עתיד):

כי בינואר יש עלייה.

היו"ר דוד ביטן:

זה לא שאני לא רוצה לעשות דיון. אי-אפשר לעשות את הדיון. אין לו שום משמעות
לאור הליכי החוק. אני מציע שתגידי את זה.

יעל גרמן (יש עתיד):

למה אי-אפשר לעשות בכנסת? למה שהמליאה לא תגיד את זה?

מיקי לוי (יש עתיד):

בואו נשמע את היועצת המשפטית.

היו"ר דוד ביטן:

בבקשה, רבותי, לכן אני אומר, אם אקבל פנייה חוזרת, אני מתחייב להביא לדיון.
לא אשים את זה בצד, אביא את זה לדיון.

יעל גרמן (יש עתיד):

אבל בוא נדון במליאה.

ענת ברקו (הליכוד):

אדוני יושב-הראש, אפשר להגיד משהו?

היו"ר דוד ביטן:

תראו, אני לא בעד לשנות את נושא ההצמדה, אבל זה נכון, אני אומר את זה
מפורש, זה נכון שההעלאה של השנה – כי בדוח שעשו הפרופסורים הם בדקו בעשר
השנים האחרונות – ההפרש בעשר שנים בין ההצמדה לבין השכר הממוצע במשק הוא 5%
לעוד עשר שנים.

יעל גרמן (יש עתיד):

זה מרכז המחקר והמידע עשה.

היו"ר דוד ביטן:

לכן אני אומר, פה ההעלאה בגלל ההעלאה של שכר המינימום, השנה ההעלאה באמת
חריגה.

יעל גרמן (יש עתיד):

בוא תקבל החלטה על הקפאה.

שלי יחימוביץ (המחנה הציוני):

תקפיא בשנה.

היו"ר דוד ביטן:

היא באמת חריגה, כנראה שהיה תהיה 5% בשנה אחת, וזה באמת חריג לאור זה
שההצמדה תהיה מינוס. אני מוכן לשקול את הכול עוד פעם, מוכן להביא את זה
לדיון נוסף, אבל אני צריך פנייה של הפרופסורים.

איילת נחמיאס ורבין (המחנה הציוני):

של הוועדה הציבורית, אל תזלזל בוועדה.

שלי יחימוביץ (המחנה הציוני):

יש לי רעיון, אתה תפנה אליהם ותבקש מהם להמליץ.

היו"ר דוד ביטן:

את רוצה תפני. אני מציע לכם לוותר על הערער הזה, ואני אומר לכם שאני מתחייב
שברגע שתהיה לי פנייה, אעשה כינוס במושב הזה.

שלי יחימוביץ (המחנה הציוני):

אבל למה אתה צריך פנייה מהם?

יעל גרמן (יש עתיד):

ואם לא תהיה פנייה? אז מה? אז המשכורת תעלה?

היו"ר דוד ביטן:

אני חושב שזה fair enough מה שאני מציע.

אורן אסף חזן (הליכוד):

שלי וגרמן, אם יש לכן בעיה עם העלייה במשכורות אתן מוזמנות לתרום את הכסף.

יעל גרמן (יש עתיד):

אנחנו תורמות.

אורן אסף חזן (הליכוד):

אני גאה בך, אם צריך אני אביא לך גם תעודה.

קריאות:

- - -

היו"ר דוד ביטן:

לא צריך לפתוח דיון, זאת הבעיה, כל אחד - - -

שלי יחימוביץ (המחנה הציוני):

אפשר לקבל הסבר של היועצת המשפטית למה שמתרחש כאן?

היו"ר דוד ביטן:

היועצת המשפטית תסביר. אני חושב שההצעה שלי הוגנת בעניין הזה.

ענת ברקו (הליכוד):

רק שנייה, אני רוצה רגע להגיד מילה, אדוני יושב-הראש, אני לא חברה בוועדה -
-

שלי יחימוביץ (המחנה הציוני):

גם אני לא.

ענת ברקו (הליכוד):

- - ואני בכל זאת החלטתי לבוא באמת מתוך הבנה שמסתכלים עלינו. מסתכלים
עלינו. ואני חושבת שמאוד מאוד חשוב שכלפי העין הציבורית מהמקום הזה אנחנו
ניתן דוגמה אישית.

היו"ר דוד ביטן:

אמרתי שאני לא רוצה לפתוח דיון. לא פותחים דיון. רואים שעקבת.

ענת ברקו (הליכוד):

ואם באמת יש קפיצה בשכר של חברי הכנסת כתוצאה מהעלאת שכר המינימום אז בבקשה
לאזן את זה.

באסל גטאס (הרשימה המשותפת):

אבל לא דנים בזה עכשיו.

היו"ר דוד ביטן:

לא דנים בתוכן של העניין, ריבונו של – כל אחד עכשיו רוצה לעשות - - -

ענת ברקו (הליכוד):

כמה שפחות הוועדה הזאת תדון בשכר זה יותר טוב. מספיק, די.

באסל גטאס (הרשימה המשותפת):

למה אתה מחכה לפנייה מהוועדה?

שלי יחימוביץ (המחנה הציוני):

אפשר לקבל הסבר מארבל?

איילת נחמיאס ורבין (המחנה הציוני):

כל הכבוד לחברת הכנסת ברקו, יפה מאוד. ענת, כל הכבוד, שאפו.

היו"ר דוד ביטן:

זה החוק. לא יכול לשנות את ההחלטה גם אם אני רוצה.

שלי יחימוביץ (המחנה הציוני):

ארבל, האם הוועדה לא יכולה לדיון בנושא עד פנייה מוועדת הפרופסורים?

היו"ר דוד ביטן:

מכיוון שיש לי חברות שרוצות, שיפנו.

ארבל אסטרחן:

בקצרה, זה מאוד פשוט, המנגנון - - -

קריאות:

- - -

היו"ר דוד ביטן:

רבותי.

באסל גטאס (הרשימה המשותפת):

תנו ליועצת המשפטית.

שלי יחימוביץ (המחנה הציוני):

תן לארבל לדבר, דוד.

מיקי לוי (יש עתיד):

אני חושב שזוהי עלייה חריגה שמחייבת דיון נוסף.

היו"ר דוד ביטן:

בוא נשמע את היועצת המשפטית.

מיקי לוי (יש עתיד):

בבקשה, רק בגלל זה שהיא חריגה.

היו"ר דוד ביטן:

אמרתי, בגלל שהיא חריגה אולי נעשה דיון חוזר ונשקול את השיקולים, אבל עדיין
אני צריך פנייה של הוועדה הציבורית, אז אני לא נגד דיון. כל הזמן אתם
אומרים שאני נגד דיון.

שלי יחימוביץ (המחנה הציוני):

אפשר לשמוע את ארבל, בבקשה?

מיקי לוי (יש עתיד):

ארבל, היועצת המשפטית, בבקשה.

איילת נחמיאס ורבין (המחנה הציוני):

דוד, אני מבינה שהדיון סוער, בבקשה שאנשים מסביב יהיו יותר שקטים.

היו"ר דוד ביטן:

רבותי, כולם מסביב בבקשה לשתוק.

שלי יחימוביץ (המחנה הציוני):

איזו התרגשות, אפשר לחשוב.

היו"ר דוד ביטן:

חזן, אני קורא אותך לסדר פעם שנייה. אתה מדבר גם עם אנשים אחרים?

אורן אסף חזן (הליכוד):

אני בשקט. סגרתי את המיקרופון אפילו.

איילת נחמיאס ורבין (המחנה הציוני):

אבל, אורן, יש לך קול חזק, מה לעשות.

שלי יחימוביץ (המחנה הציוני):

חבל שאין התרגשות כזאת כשמתעסקים במקבלי שכר מינימום.

היו"ר דוד ביטן:

בבקשה, ארבל. ששש.

ארבל אסטרחן:

לפי המנגנון שקבוע בחוק הכנסת: ועדת הכנסת אינה מוסמכת לדון בענייני שכר
ותשלומים לחברי הכנסת, אלא לפי המלצה של הוועדה הציבורית. אבל החוק קבע
שהמילה האחרונה היא של ועדת הכנסת, ויש איזשהו מנגנון. איך זה הולך? הוועדה
הציבורית מגישה המלצה בנושא מסוים, הנושא מונח על שולחן הכנסת, מגיע לדיון
בוועדה. אם ועדת הכנסת מאמצת את ההמלצה, סוף פסוק, זה מתפרסם ברשומות ונכנס
לתוקף. אם ועדת הכנסת דוחה את ההמלצה, זה חוזר לוועדה הציבורית שמגישה
המלצה נוספת, שיכולה להיות זהה או שונה. כשזה מגיע לוועדת הכנסת בפעם
השנייה אז ועדת הכנסת יכולה להחליט מה שהיא רוצה.

שלי יחימוביץ (המחנה הציוני):

ארבל, סליחה, הייתה פנייה של הוועדה הציבורית.

ארבל אסטרחן:

נכון. שנדונה.

שלי יחימוביץ (המחנה הציוני):

היא ביקשה כבר מוועדת הכנסת לוותר על התוספת.

ארבל אסטרחן:

היה דיון.

שלי יחימוביץ (המחנה הציוני):

ועדת הכנסת טענה שהיא לא תחליט על זה עד שוועדת הכספים תחליט בעניין שכר
השופטים.

היו"ר דוד ביטן:

לא, דחינו את הבקשה.

ארבל אסטרחן:

זה נדחה. המלצת הוועדה - - - . זה הוחזר לוועדה הציבורית.

שלי יחימוביץ (המחנה הציוני):

האם יש ליו"ר הוועדה סמכות לקחת את ההמלצה המקורית במקום להחזיר אותה חזרה
לוועדה - - -

ארבל אסטרחן:

הוא החזיר לפי החוק.

שלי יחימוביץ (המחנה הציוני):

האם הוא יכול לקחת את ההמלצה המקורית ולא לבקש שוב מהוועדה הציבורית
להמליץ?

ארבל אסטרחן:

לא, הוא כבר ביקש, והוועדה הציבורית עכשיו צריכה להגיש המלצה נוספת, שהיא
יכולה להיות - - -

שלי יחימוביץ (המחנה הציוני):

אדוני היושב-ראש, האם אתה יכול לקרוא כאן לוועדה הציבורית להמליץ כדי שיהיה
ברור שאנחנו בניקיון כפיים באמת מתכוונים לדון בזה?

היו"ר דוד ביטן:

קודם כול, אני בניקיון כפיים ואני חושב שאני ראוי להתנצלות, דרך אגב.

שלי יחימוביץ (המחנה הציוני):

על מה?

היו"ר דוד ביטן:

על ההתקפות עלי. אין לי סמכות לשנות את ההחלטה בכלל, קודם כול נתחיל מזה.

שלי יחימוביץ (המחנה הציוני):

אבל הייתה לך וויתרת עליה.

היו"ר דוד ביטן:

לא, פניתם אלי אחרי ה-15 ביולי, ועדיין אין לי סמכות לשנות.

שלי יחימוביץ (המחנה הציוני):

אבל הוועדה הציבורית פנתה אליך.

היו"ר דוד ביטן:

אז מן הראוי לבוא ולהגיד: טעינו.

מיקי לוי (יש עתיד):

אבל יש לך סמכות לדון.

היו"ר דוד ביטן:

לדון ומה לעשות בדיון? בלי לשנות שום החלטה. מה, אני עושה דיוני סרק?

מיקי לוי (יש עתיד):

בגלל החריגה המיוחדת.

היו"ר דוד ביטן:

אני עושה דיוני סרק? באמת?

שלי יחימוביץ (המחנה הציוני):

אתה מוכן שהוועדה בראשותך תקרא עכשיו לוועדה הציבורית?

היו"ר דוד ביטן:

הוועדה הציבורית יושבת - - -

ארבל אסטרחן:

הם מתכנסים ביום חמישי השבוע.

היו"ר דוד ביטן:

אז תבקשי מהם להחזיר לנו, ואנחנו נדון. אני מוכן לעשות דיון נוסף.

שלי יחימוביץ (המחנה הציוני):

אוקיי.

היו"ר דוד ביטן:

אז אתם יורדים מהערר? כן או לא? מה אתם רוצים עכשיו? גם זה לא בסדר?

יעל גרמן (יש עתיד):

זה בסדר וזה יופי.

היו"ר דוד ביטן:

אמרתי שתוך שבוע מהרגע שתפנה אעשה ישיבה.

יעל גרמן (יש עתיד):

למה שלא יהיה גם דיון במליאה?

היו"ר דוד ביטן:

לא צריך.

יעל גרמן (יש עתיד):

אתה לא חושב שמן הראוי שהמליאה תדון בזה וחברי הכנסת יביעו את דעתם?

היו"ר דוד ביטן:

לא. שהוועדה תדון, ואז נעשה.

יעל גרמן (יש עתיד):

למה לא?

היו"ר דוד ביטן:

מה, גם את זה אתן לא מוכנות?

שלי יחימוביץ (המחנה הציוני):

יעל, רגע, אני רוצה לשכנע את חברתי, שנייה, אם אכן יתקיים כאן דיון, ואנחנו
נסתכל עליו, זה יהיה הרבה יותר משמעותי מאשר דיון במליאה.

יעל גרמן (יש עתיד):

זה נכון.

היו"ר דוד ביטן:

אני לא מבין, אתם רוצים - - -

יואב קיש (הליכוד):

ביטן, למה אתה מוכן שזה יחזור לוועדת הכנסת? היה כבר דיון.

היו"ר דוד ביטן:

החוק אומר שני דברים: א', שהוועדה יכולה להחזיר לנו, זה אחד, ואז אני מחויב
לדון. אני לא חייב לדון מהר, אבל אני מוכן להתחייב שאדון מהר. לאור העלאה
חריגה של כ-5% שהיא באמת העלאה חריגה, אני מוכן לשקול את זה.

יעל גרמן (יש עתיד):

לאור ההמלצה, לאור זה שאין דבר כזה - - -

היו"ר דוד ביטן:

וחוץ מזה אני חושב שאני ראוי להתנצלות בעניין הזה, אבל לא ניכנס לזה עכשיו,
תחשבו לבד. אז אתן מושכות את הערר?

שלי יחימוביץ (המחנה הציוני):

מקובל עלי. יעל, אם יעל לא מסכימה אז לא.

יעל גרמן (יש עתיד):

לא, אני לא אהיה זאת ששוברת כל עוד שזה באמת במהלך החודש הקרוב.

היו"ר דוד ביטן:

אמרתי שמרגע שנקבל פנייה תוך שבוע. מה אתם רוצים? מה?

שלי יחימוביץ (המחנה הציוני):

אז הפנייה של הוועדה תופנה לוועדה הציבורית עכשיו?

ארבל אסטרחן:

כן.

היו"ר דוד ביטן:

היא תגיד להם את המסר, היא יושבת אתם ביום חמישי.

שלי יחימוביץ (המחנה הציוני):

ארבל תעביר להם את המסר?

היו"ר דוד ביטן:

אבל אני לא מתחייב לתוצאה של החלטת הוועדה הבאה, שלא יהיו אי-הבנות.

שלי יחימוביץ (המחנה הציוני):

בסדר. יבוא לוועדה, נצביע, נראה לי שיהיה בסדר.

"כוונת הממשלה להציב מצלמות במתחם מסגר אל-אקצא", של חה"כ באסל גטאס

היו"ר דוד ביטן:

ערעור של חבר הכנסת באסל גטאס.

באסל גטאס (הרשימה המשותפת):

הגשתי בקשה להצעה דחופה לסדר בעניין הצבת מצלמות במסגד אל-אקצא. העניין
רגיש, הוא עניין בין-לאומי. בעניין תלוי ונמצא המון על המאזניים, ואני חושב
שראוי שיהיה בו דיון במליאה. הנשיאות בחרה לסרב, ואני פונה לוועדה לקבל את
הערעור שלי.

היו"ר דוד ביטן:

הבנתי. אני יכול להגיד לך באופן חריג, פעם ראשונה שאני רואה שאנחנו מקבלים
הצעה של מלך ירדן, ואתה כחבר כנסת מהרשימה המשותפת אומר: למה אנחנו עושים
את זה? זה לטובת ישראל. אני מוכן לקבל את הערר הזה ושיהיה דיון.

מיקי לוי (יש עתיד):

אדוני, אני חושב שאתה טועה, עם כל הכבוד לך, אדוני, אתה טועה. ראשית, מדינת
ישראל - - -

היו"ר דוד ביטן:

למה לא? בוא נציג אותם במערומיהם.

יואל חסון (המחנה הציוני):

זאת עמדת הנשיאות?

היו"ר דוד ביטן:

אני אשמע, אין בעיה.

מיקי לוי (יש עתיד):

אני חושב שאתה טועה. כי מדינת ישראל הציבה במקום משנת אלפיים מצלמות, מי
כמוני יודע, תאמין לי, הייתי שם אלפי פעמים. דבר שני, אדוני, יש הסכמים בין
שתי מדינות.

באסל גטאס (הרשימה המשותפת):

יש מצלמות?

מיקי לוי (יש עתיד):

אני לא הפרעתי, גטאס.

באסל גטאס (הרשימה המשותפת):

שנייה, אני שואל אותך, יש מצלמות? לא הבנתי.

קריאה:

הציבו אלפי מצלמות.

שולי מועלם-רפאלי (הבית היהודי):

בטח שיש מצלמות.

מיקי לוי (יש עתיד):

בוא אתי, אתה רוצה שאני אראה לך? 24 שעות. ואני אתן לך - - -

היו"ר דוד ביטן:

מיקי, בוא נשמע את העמדה של הנשיאות.

יואב קיש (הליכוד):

סליחה, לשניכם אסור ללכת עכשיו, אל תגיד: בוא אתי.

היו"ר דוד ביטן:

בוא נשמע את עמדת הנשיאות.

מיקי לוי (יש עתיד):

לא, אני לא לוקח אותו להר. מה, השתגעת?

היו"ר דוד ביטן:

מיקי, אני חושב, אני, בלי קשר לנשיאות, אתה צריך להציג אותם במערומיהם נגד
ההסכמה שלנו עם הירדנים.

מיקי לוי (יש עתיד):

אבל, אדוני, אתם עלולים לחבל, אני מזהיר את עצמנו כחברי כנסת.

אורן אסף חזן (הליכוד):

במה? במה נחבל?

מיקי לוי (יש עתיד):

אנחנו עלולים לחבל בהסכם בין שתי מדינות ריבוניות, בין ממלכת ירדן, עם כל
הכבוד לפלסטינים, הם לא צד בעניין, יש אינטרסים משותפים לממשלת ירדן
ולמדינת ישראל.

אורן אסף חזן (הליכוד):

סוף סוף מילים כדורבנות.

מיקי לוי (יש עתיד):

אז אני מציע לכולנו להוריד את גובה הלהבות, בבקשה, כי זאת הייתה פרובוקציה.

אורן אסף חזן (הליכוד):

מיקי, רשמית אתה יכול לעבור לליכוד.

היו"ר דוד ביטן:

מיקי, ניתן לנשיאות לומר מה הסיבה שהם החליטו שלא.

יואל חסון (המחנה הציוני):

חברי חברי הכנסת, לפעמים יש קצת בלבול בדיון כשמבקשים ערר על החלטות
הנשיאות כשנכנסים לגופו של עניין, והדיון כאן הוא לא לגופו של עניין.
הדיון: מדוע זה לא שולב בסדר-היום של הכנסת. הסיבה שזה לא שולב בסדר-היום
של הכנסת מכיוון: א', הנושא הזה כבר נידון, כל הנושא של הסטטוס-קוו.

היו"ר דוד ביטן:

איפה הוא נידון? נושא המצלמות לא נידון.

יואל חסון (המחנה הציוני):

גם בדיונים עם ראש הממשלה, גם היו הצבעות אי-אמון. רגע, תקשיב עד הסוף.
ולכן, כל זה שייך למעטפת הכללית של סוגיית הטרור, הר-הבית, כל הסוגיות
האלה.

אבל הסיבה המרכזית היא שנשיאות הכנסת חשבה שיש נושאים דחופים יותר שצריכים
לעלות על סדר-היום. אתם צריכים להבין, חברי חברי הכנסת, שבסופו של דבר זמנה
של הכנסת מוגבל מבחינת היכולת לדון בכל דבר. כל אחד חושב שהנושא הוא דחוף
וחשוב. הנשיאות חשבה שבסדר-היום ובנושאים שהונחו על שולחן הנשיאות הפעם לא
היה מקום לשלב את זה, כי פשוט אי-אפשר וזה גם לא דחוף.

היו"ר דוד ביטן:

אז אני קודם כול משיב לנשיאות שבגלל שמדובר פה על החלטה אם זה דחוף או לא
אז אני כן חייב להיכנס לגופה של בקשה, אחרת איך אני אחליט אם זה דחוף או
לא? אז הטענה הזאת היא לא טענה שיכולה להתקבל על הדעת. אני אומר באופן
חריג, מכיוון שיש לנו פה בקשה - - -

יואל חסון (המחנה הציוני):

לא.

היו"ר דוד ביטן:

תן לי רגע, אני אומר מה דעתי, זכותי להגיד את דעתי. אני אומר שמכיוון שיש
לנו פה בקשה חריגה של הרשימה המשותפת, בעצם הם יוצאים נגד המלצת מלך ירדן,
שאנחנו קיבלנו אותה, אין לי בעיה שיהיה דיון ונציג אתכם במערומיכם פעם אחת.

מיקי לוי (יש עתיד):

מדינה של חלם.

אורן אסף חזן (הליכוד):

אין בזה היגיון.

מכלוף מיקי זוהר (הליכוד):

אני אחד מהאנשים שהגישו את ההצעה הזו לסדר גם כן, יחד עם - - -

היו"ר דוד ביטן:

זאת?

אורן אסף חזן (הליכוד):

אתה גם נגד מלך ירדן?

מכלוף מיקי זוהר (הליכוד):

לא, לא, אני - - -

באסל גטאס (הרשימה המשותפת):

אתה הצטרפת להצעה.

מכלוף מיקי זוהר (הליכוד):

הצטרפתי להצעה לא מהצד שלך.

באסל גטאס (הרשימה המשותפת):

בסדר, לא חשוב, שיתקיים דיון, מה הפחד, מה העניין.

מכלוף מיקי זוהר (הליכוד):

אבל העניין הוא שזה דיון - - -

אורן אסף חזן (הליכוד):

מה הלחץ. לא מה העניין. גם ככה זה המקום הכי מצולם בעולם.

מיקי לוי (יש עתיד):

למה להלהיט את הלהבות בתקופה כזו? אתם לא מבינים איזה הר געש זה? אתם לא
מבינים?

אורן אסף חזן (הליכוד):

למה להעיר את המתים?

באסל גטאס (הרשימה המשותפת):

הוא אומר שמצולם.

אורן אסף חזן (הליכוד):

בשביל זה אני אומר, מה הלחץ שלכם להעלות את הנושא הזה?

באסל גטאס (הרשימה המשותפת):

איך ביבי נתניהו לא אמר למלך ירדן שהצילומים - - -

מיקי לוי (יש עתיד):

חבר'ה, באמת, חברים מהרשימה לחתוך עניין.

אורן אסף חזן (הליכוד):

אבל יש החלטה, מה העניין לעשות על זה דיון?

מיקי לוי (יש עתיד):

הערבית המאוחדת, אני פונה אליכם מתוך אחריות ציבורית לאנשים ששלחו אתכם,
תורידו את זה מסדר-היום. אתם לא תהיו מסוגלים - - -

באסל גטאס (הרשימה המשותפת):

אמרת את דעתך, חלאס.

מיקי לוי (יש עתיד):

אבל אל תפריע לי, לא סיימתי.

יואל חסון (המחנה הציוני):

די, אתם מדברים לגופו של עניין.

מיקי לוי (יש עתיד):

אני לא עובד אצלך. הוא יכול להפסיק אותי, גטאס. היושב ראש יכול להפסיק
אותי, לא אתה. תורידו את זה מסדר-היום, זה הר הגעש של העולם, אתם לא מבינים
את זה. אני כל פעם אומר לכם את זה מחדש, אל תתעסקו עם זה.

אורן אסף חזן (הליכוד):

אני חושב שבמקרה הזה חבר הכנסת לוי צודק. צודק, אין היגיון להעיר המתים.

יואל חסון (המחנה הציוני):

אז חבר הכנסת לוי, זה בדיוק מה שהנשיאות עשתה.

אורן אסף חזן (הליכוד):

בדיוק, אין היגיון להעיר את המתים.

היו"ר דוד ביטן:

חזן.

מיקי לוי (יש עתיד):

אבל אתם שומעים להם עוד פעם.

יואל חסון (המחנה הציוני):

אני מציע לך, אדוני היושב-ראש, עם כל הכבוד לרצון להלבין את פניהם או לא
להלבין את פניהם, בוא נרד מזה, אין מה להעלות את זה על סדר-היום.

באסל גטאס (הרשימה המשותפת):

יש לי זכות לערער, הוועדה קיבלה.

אורן אסף חזן (הליכוד):

אני יכול להציע הצעה? הצעה, בבקשה, להציע הצעה.

היו"ר דוד ביטן:

כן.

אורן אסף חזן (הליכוד):

אולי לחכות עם הנושא הזה לסדר-היום, אם רוצים וכל כך חשוב לדון בו במליאה,
להמתין שבועיים-שלושה, לראות אם המצב יירגע, ואז אולי יהיה טעם לדבר על זה.
הם היום קיבלו שער סגור בכניסה להר-הבית, אז הם מנסים להצית את האש ממקום
אחר. ואנחנו צריכים לקחת אחריות ולא לאפשר להם לעשות את זה. אין בזה
היגיון. הרי ברור לכולם פה מסביב לשולחן שהם יעלו וידברו על הכול בהר-הבית,
חוץ מעל מצלמות. על הכול. אז למה לעשות את הדבר הזה?

נחמן שי (המחנה הציוני):

את זה הם יכולים לעשות בכל מקרה.

מרב מיכאלי (המחנה הציוני):

את זה הם יכולים לעשות בכל קריאה ראשונה, מה זה קשור?

אורן אסף חזן (הליכוד):

בסדר גמור. שיעשו בכל מקום. אין היגיון.

מרב מיכאלי (המחנה הציוני):

איזה מין טיעון זה? זה טיעון שערורייתי.

אורן אסף חזן (הליכוד):

הם רק בחודש האחרון הציתו את הלהבות עם מלך ירדן, אמרו שאנחנו מנסים לפגוע
בו, חיפשו להוציא כל מיני – אפילו טסנו עד אליו.

היו"ר דוד ביטן:

רבותי, להירגע. נעשה הצבעה לא קואליציה-אופוזיציה, כל אחד לפי צו מצפונו.

נחמן שי (המחנה הציוני):

אורן, זה רעיון לא רע לשים מצלמות, מה אתה רוצה?

אורן אסף חזן (הליכוד):

נחמן שי, זה מצוין. כבר היום זה המקום הכי מצולם בעולם, לא צריך לעשות על
זה דיון מיוחד. אני נגד.

היו"ר דוד ביטן:

רגע, רגע, חזן. ההצבעה לא קואליציונית ולא אופוזיציונרית, כל אחד יצביע לפי
מה שהוא רוצה. אני חושב שאם הם כל כך מתעקשים, צריך לתת להם את האפשרות
הזאת. הם מביישים את מלך ירדן, הם מביישים את עצמם, מביישים את כל אחד.

אורן אסף חזן (הליכוד):

אבל, דוד, אל תיקח אחריות על נושא שיכול להבעיר אש בשטח, אל תעשה את זה.

היו"ר דוד ביטן:

למה להבעיר אש? - - - ועדת הכנסת מבעיר אש?

אורן אסף חזן (הליכוד):

ככה. תראה איך הם יושבים בשקט, כי הם יודעים שמה שאנחנו אומרים זה נכון.

באסל גטאס (הרשימה המשותפת):

אני חושב, אדוני היושב-ראש, שהשתמשת בביטוי שהוא לא - - -

היו"ר דוד ביטן:

שאתם מביישים את מלך ירדן.

באסל גטאס (הרשימה המשותפת):

אתה אמרת "מביישים את עצמם".

אורן אסף חזן (הליכוד):

כן, שיביישו. לא בדרך הזאת.

קריאות:

- - -

באסל גטאס (הרשימה המשותפת):

אנחנו לא מביישים את עצמנו.

אורן אסף חזן (הליכוד):

הרי ברור לך מה הם יגידו.

באסל גטאס (הרשימה המשותפת):

ביטן, אתה לא יכול להגיד לי שאני מבייש את עצמי.

היו"ר דוד ביטן:

מלך ירדן מציע הצעה, אתם נגד. אתם לא רוצים לפתור את הבעיה של הר-הבית, זה
המצב. אתה לא רוצה לפתור את הבעיה של הר-הבית. אתם רוצים להמשיך דיונים.

באסל גטאס (הרשימה המשותפת):

אתה לא יכול להגיד לי שבעצם - - -

אורן אסף חזן (הליכוד):

אבל, גטאס, אתה מבייש את עצמך, אז מה הבעיה, הוא אומר לך את האמת.

באסל גטאס (הרשימה המשותפת):

זו זכות אלמנטרית של חבר כנסת להביא נושאים לדיון.

היו"ר דוד ביטן:

אנחנו רוצים לאפשר דיון כזה, למה לא?

באסל גטאס (הרשימה המשותפת):

אז איך אתה אומר לי שבעצם הבאתי את הנושא אני מבייש את עצמי.

היו"ר דוד ביטן:

אני אומר שבעצם ההצעה אתה יוצא נגד מלך ירדן.

באסל גטאס (הרשימה המשותפת):

מי אתה שתגיד לי שאני מבייש את עצמי?

אוסאמה סעדי (הרשימה המשותפת):

אתה עצמך מסכים שזה נושא חשוב לדיון, אז מה אתה אומר את זה עכשיו?

קריאות:

- - -

באסל גטאס (הרשימה המשותפת):

אתה יכול להגיד שזה מתאים או לא מתאים, אבל מבייש את עצמי? בחייך.

אורן אסף חזן (הליכוד):

צריך לכבד את היושב-ראש.

היו"ר דוד ביטן:

לא אמרתי את עצמך. אתה מבייש את מלך ירדן. אתה תגיד לי מה להגיד? אני לא
מבין.

יואל חסון (המחנה הציוני):

את המלך.

קריאות:

- - -

אורן אסף חזן (הליכוד):

סליחה, אדוני היושב-ראש, חבר הכנסת מיקי לוי רוצה לספר לכם על הכנסייה
באורוות שלמה.

באסל גטאס (הרשימה המשותפת):

אתה יודע שהווקף עד עכשיו לא צילמו. ומשטרת ישראל אתמול מנעה מהווקף להציב
מצלמות בשער המוגרבים.

קריאות:

- - -

נחמן שי (המחנה הציוני):

אפשר פקקים לאוזניים? מה אתם צועקים? שמענו אתכם. בוא נצביע ונגמור. מה קרה
לכם?

היו"ר דוד ביטן:

אני מבקש להפסיק. די. בעד - בעד קבלת הערעור. הצבעה.

אתי בן יוסף:

(קוראת בשמות חברי הוועדה)

דוד ביטן – בעד

יואב קיש – נגד

שרן השכל במקום צחי הנגבי – נגד

אברהם נגוסה – אינו נוכח

אורן אסף חזן – נגד

מכלוף מיקי זוהר – נמנע

מרב מיכאלי – בעד

נחמן שי במקום איילת נחמיאס ורבין – בעד

יואל חסון – נגד

איימן עודה – בעד

אוסאמה סעדי במקום אחמד טיבי – בעד

מיקי לוי במקום אלעזר שטרן – נגד

מירב בן ארי במקום רועי פולקמן – נגד

שולי מועלם-רפאלי במקום ינון מגל – נגד

יואב בן צור – נגד

רוברט אילטוב – אינו נוכח

ישראל אייכלר – נגד

היו"ר דוד ביטן:

תוצאות: 5 – בעד, 9 – נגד, 1 נמנע. הערעור לא התקבל. תודה רבה.

"נאום ההסתה של ראש הממשלה נתניהו בקונגרס הציוני העולמי", של חה"כ איימן
עודה

היו"ר דוד ביטן:

ערעור של איימן. בבקשה, איימן. "נאום ההסתה של ראש הממשלה נתניהו בקונגרס
הציוני העולמי".

אורן אסף חזן (הליכוד):

אם אתה רוצה לקיים על זה דיון בפרלמנט הפלסטיני, הם בטוח ישמחו.

איימן עודה (הרשימה המשותפת):

אדוני היושב-ראש, חברי חברי הכנסת וחברות הכנסת, דיברנו על צו המצפון. ראש
הממשלה נאם בפני הקונגרס היהודי לפני כמה ימים.

נחמן שי (המחנה הציוני):

הציוני.

איימן עודה (הרשימה המשותפת):

אכן, הציוני. והוא אמר שם שהיטלר לא חשב לשרוף את היהודים עד שהוא פגש את
המנהיג הפלסטיני אל-מופתי. ואני מאמין כמוכם שהבן-אדם הכי משפיע במדינה הוא
ראש הממשלה. ואני מסכים עם כולכם שהאירוע המכונן ביותר עבור היהודים הוא
השואה. האירוע המכונן ביותר עבור היהודים הוא לא הקמת מדינת ישראל בשנת
48', אלא השואה.

שולי מועלם-רפאלי (הבית היהודי):

לא, אנחנו ממש לא מסכימים אתך.

איימן עודה (הרשימה המשותפת):

לפי כל המחקרים. ופה ראש הממשלה המשפיע ביותר מאשים את המופתי שהוא זה
ששכנע את היטלר לשרוף את היהודים. ההצהרה הזו הכתה גלים בכל העולם: קנצלרית
גרמניה מרקל התייחסה לנאום הזה; פובליציסטים בכל העולם כתבו על הנושא הזה.

אוסאמה סעדי (הרשימה המשותפת):

רק בכנסת לא.

איימן עודה (הרשימה המשותפת):

חוקרים דיברו על זה; ההיסטוריונית של יד-ושם קפצה והתייחסה לנושא הזה; רק
במקום אחד אוסרים עלינו לדבר על הדבר הזה.

יואל חסון (המחנה הציוני):

לא אוסרים. יש לו מכסות.

היו"ר דוד ביטן:

לא, לא, למה אוסרים? יש לך מכסות. יש לך מכסה, תשתמש במכסה. מה זאת השיטה
הזאת?

יואל חסון (המחנה הציוני):

אתה יושב-ראש מפלגה, יש לך מכסה, תשתמש במכסה שלך, מה הסיפור?

אוסאמה סעדי (הרשימה המשותפת):

אבל זה דיון דחוף.

איימן עודה (הרשימה המשותפת):

למה קטעת אותי? למה קטעת אותי?

יואל חסון (המחנה הציוני):

כי אני יכול לקטוע אותך.

איימן עודה (הרשימה המשותפת):

לא, אני מבקש ממך, אל תקטע אותי.

יואל חסון (המחנה הציוני):

מאה אחוז.

איימן עודה (הרשימה המשותפת):

תן לי לדבר, בבקשה.

אורן אסף חזן (הליכוד):

איימן, אתה רוצה נאום לאומה? צא, תעלה לדוכן תנאם. דבר פה לעניין.

נחמן שי (המחנה הציוני):

די, אורן, די, מספיק, הוא מנהל את הישיבה, הכול בסדר, תן לדבר.

היו"ר דוד ביטן:

חבר'ה, זכותו לדבר, מה אתם רוצים? אני לא מבין. תן לו, מה.

אורן אסף חזן (הליכוד):

אמרתי לו שלא ידבר?

היו"ר דוד ביטן:

תן לו, מה.

נחמן שי (המחנה הציוני):

יש יושב-ראש לישיבה.

היו"ר דוד ביטן:

איזה מין דבר, אתה חייב להעיר הערות על כל דבר?

אורן אסף חזן (הליכוד):

ראית מה זה.

איימן עודה (הרשימה המשותפת):

אז אני חושב, אנחנו באופוזיציה אין לנו כוח אקזקוטיבי בכנסת. הכוח שלנו
בעיקר הוא בתודעה, הוא לדבר, זה פרלמנט מ-Parler, לדבר. אז איך יכול להיות
שבכל העולם מדברים על זה חוץ מאתנו, הח"כים לא יכולים לדבר על זה. אז אני
מבקש בבקשה לחזור בכם ולקבל את ההצעה החשובה הזו. תודה.

היו"ר דוד ביטן:

בבקשה.

יואל חסון (המחנה הציוני):

אסביר את עמדת הנשיאות בעניין הזה. עוד פעם, צריך להבין, הנושאים האלו
נידונו והיו גם בוועדות הכנסת וגם ראש הממשלה התייחס אליהם. צריך עוד פעם
לומר - - -

מרב מיכאלי (המחנה הציוני):

איפה זה נידון בוועדות הכנסת?

יואל חסון (המחנה הציוני):

בוועדת החוץ והביטחון ראש הממשלה - - -

מרב מיכאלי (המחנה הציוני):

אז זאת ועדה חסויה, זה לא נחשב בנושא הזה.

איימן עודה (הרשימה המשותפת):

אנחנו לא חברים בה.

יואל חסון (המחנה הציוני):

מאה אחוז.

מרב מיכאלי (המחנה הציוני):

לא, אבל זה לא קשור אליך, איימן - - -

נחמן שי (המחנה הציוני):

הוא לא דיבר על זה בוועדת החוץ והביטחון.

מרב מיכאלי (המחנה הציוני):

נכון, הוא לא דיבר על זה בוועדת החוץ והביטחון.

יואל חסון (המחנה הציוני):

אני אומר את עמדת הנשיאות. עוד פעם, עמדת הנשיאות בחרה בנושאים אחרים שיש
להם סדר עדיפות קודם. צריך לומר לחברי הכנסת, לחברי ועדת הכנסת, יש לכל
סיעה מכסות להצעות לסדר. אם הנושא הזה כל כך חשוב לסיעה המשותפת, הסיעה
המשותפת יכולה להעלות את זה לסדר-היום עם הצעת סדר פרטית. ואדוני, אתה תקבל
עשר דקות לא שלוש דקות, תקבל עשר דקות, והזמן יהיה הרבה יותר ממושך, והדיון
יהיה יותר משמעותי. לכן, קחו את המכסה שלכם, תעלו את זה עוד השבוע ביום
רביעי, והכל בסדר, זה הכול.

באסל גטאס (הרשימה המשותפת):

אבל זאת מכסה לכל חבר, לא לסיעה.

יואל חסון (המחנה הציוני):

לסיעה. מכסה סיעתית.

היו"ר דוד ביטן:

אני חוזר על מה שאמרתי. אתם צריכים להראות שני פרמטרים: פרמטר ראשון, מה
מידת הדחיפות; פרמטר שני, למה זה לא יכול לבוא על המכסה שלכם. לא שכנעתם
בעניין הזה, מאוד מצטער. אחרת, כל אחד יבוא יגיש דחוף אז בשביל מה יש
מכסות? בואו נפעל בכללים הפרלמנטרים. וראיתי גם את ההחלטה של הנשיאות
בעניין הזה, כל חמש הבקשות דחופות. באמת. הפעם הם לא החליטו פוליטית.
ראיתי, עברתי על זה.

יואל חסון (המחנה הציוני):

כן.

מרב מיכאלי (המחנה הציוני):

זאת לכל הדעות הצעה דחופה, אדוני, זה משהו שקרה עכשיו, ולדבר על זה בעוד
שבועיים - - -

היו"ר דוד ביטן:

אבל יש עוד, יש חמש אחרות.

יואל חסון (המחנה הציוני):

היו חמש דחופות יותר.

היו"ר דוד ביטן:

זה לא דחוף, המופתי לא יקום לתחייה.

איימן עודה (הרשימה המשותפת):

מה יותר דחוף? סליחה, יש קשר בין הדחוף לבין החשוב. זה גם חשוב עוד יותר
וגם דחוף עוד יותר.

היו"ר דוד ביטן:

אם זה חשוב לך, יש לך מכסה, תשתמש במכסה שלך.

אוסאמה סעדי (הרשימה המשותפת):

אבל אז כל פעם דוחים לנו את זה, אומרים לנו: לך לרגילה.

קריאות:

- - -

היו"ר דוד ביטן:

יש מכסה, מה זאת אומרת?

איימן עודה (הרשימה המשותפת):

סליחה, יש חמש הצעות, מרב, אז אני מבקש, מהי החשובה ביותר, מהי הפחותה
ביותר?

היו"ר דוד ביטן:

אני רוצה להקריא לך מה הנשיאות החליטה.

איימן עודה (הרשימה המשותפת):

בוא נשמע.

היו"ר דוד ביטן:

אחד, "מדיניות הפעלת כוח על-ידי אזרחים באירועי טרור"; שניים, "התקפותיהם
של שרי ממשלת ישראל על בית-המשפט העליון" - נושא שאו-טו-טו צריך לעלות
בבית-המשפט.

איימן עודה (הרשימה המשותפת):

זה חשוב, אבל אפשר בשבוע הבא.

דוד ביטן (הליכוד):

"קריאתו של ארגון אונסק"ו לגנות את הפגיעה הישראלית בחופש הדת המוסלמית
בהר-הבית".

אוסאמה סעדי (הרשימה המשותפת):

זה מלפני שבועיים.

דוד ביטן (הליכוד):

חשוב, זה הר-הבית, היום זה כל העניין.

אוסאמה סעדי (הרשימה המשותפת):

הר-הבית - מצלמות לא, אבל אונסק"ו כן.

דוד ביטן (הליכוד):

"רצח נשים על-ידי בני-זוגן" - ראינו את זה השבוע פעמיים; "מוכנות חברת
החשמל לחורף ונזקי הסופה". במקרה, באמת במקרה - - -

נחמן שי (המחנה הציוני):

יצא טוב.

דוד ביטן (הליכוד):

יצא טוב. אז אני לא להגיד שאין משהו דחוף.

באסל גטאס (הרשימה המשותפת):

סליחה, אני רוצה להגיד משהו. למה אונסק"ו יותר חשוב ודחוף?

דוד ביטן (הליכוד):

כי זה קשור להר-הבית, מה ההבדל?

יואל חסון (המחנה הציוני):

עוד הערה חשובה, חבר סיעה משותפת ישב בנשיאות וקיבל את העמדה הזאת, אז א',
אני מציע שלהבא תשתפו אותו ברצונות שלכם

איימן עודה (הרשימה המשותפת):

אבל הוא הצביע בעד.

היו"ר דוד ביטן:

רבותי, תקשיבו, אני חושב שאתם צריכים לוותר על הרעיון הזה, באמת.

איימן עודה (הרשימה המשותפת):

לא, מה פתאום לוותר.

דוד ביטן (הליכוד):

אז אני מצביע. מי בעד ההצעה שלי לא לקבל את הערר? מי נגד?

הצבעה

בעד – 1

נגד – 9

ההצעה לא נתקבלה.

היו"ר דוד ביטן:

רבותי, לאט לאט, אני מגיש רוויזיה על ההחלטה הקודמת, על הערר, שלא לקבל את
ההמלצה.

יואל חסון (המחנה הציוני):

איזה קודמת?

ארבל אסטרחן:

של באסל גטאס.

אורן אסף חזן (הליכוד):

למה?

דוד ביטן (הליכוד):

אני מגיש. אני חושב שיעמדו בדוכן ויגידו למה הם לא מקבלים את עמדת מלך
ירדן. מעניין אותי לדעת. זה לבושתם, לדעתי, אבל לא משנה.

נחמן שי (המחנה הציוני):

לא רק מלך ירדן, יש הסכמה בין-לאומית בנושא הזה.

באסל גטאס (הרשימה המשותפת):

מתי הרוויזיה?

דוד ביטן (הליכוד):

אני אגיד לכם מתי.

באסל גטאס (הרשימה המשותפת):

אני מצטרף אליך בבקשת הרוויזיה, שלא תחזור בך.

דוד ביטן (הליכוד):

אני יכול לחזור.

4. הרכב הוועדה המשותפת של ועדת החוץ והביטחון וועדת החוקה, חוק ומשפט,
לבחינת הצורך להכריז על מצב חירום.

דוד ביטן (הליכוד):

יש עוד שני נושאים. הרכב הוועדה המשותפת של ועדת החוץ והביטחון וועדת
החוקה, חוק ומשפט, לבחינת הצורך להכריז על מצב חירום. מי מסביר? ארבל
תסביר.

ארבל אסטרחן:

לפי חוק-יסוד: הממשלה, יש סמכות שנוגעת להכרזת מצב חירום במדינה וסמכות
הנוגדת לתקנות שעת חירום, וקובע התקנון שהחלטות בעניין הזה יתקבלו על-ידי
הכנסת רק לאחר קבלת המלצה של ועדה משותפת - - -

מרב מיכאלי (המחנה הציוני):

אבל, אדוני היושב-ראש, קצת קשה לשמוע ככה את היועצת המשפטית.

דוד ביטן (הליכוד):

סליחה, אני מנסה לשכנע את חברי הליכוד.

מרב מיכאלי (המחנה הציוני):

תעשה לי טובה, אתה נגרר, מה שנקרא.

דוד ביטן (הליכוד):

לא נגרר, אני מנסה לשכנע אותם.

צחי הנגבי (הליכוד):

ארבל.

ארבל אסטרחן:

הוועדה המשותפת, לפי תקנון הכנסת, היא ועדה משותפת של ועדת החוץ והביטחון
וועדת החוקה שצריכה להרכיב ועדת הכנסת.

היו"ר דוד ביטן:

אז אני מרכיב את הוועדה. אני מבין שזה מוסכם, נכון? מרב, ראית את הרשימה?

מרב מיכאלי (המחנה הציוני):

מוסכם, מוסכם.

היו"ר דוד ביטן:

היא רגועה. היום היא מונתה לראש צוות הסברה לעניין הכנסת עם תקציב כדי
שהציבור הרחב יפסיק לדבר נגדנו כל היום.

מרב מיכאלי (המחנה הציוני):

צחי בצוות.

דוד ביטן (הליכוד):

הוועדה המשותפת תמנה עשרה חברים, חמישה מכל ועדה.

  מטעם ועדת החוץ והביטחון יכהנו חברי הכנסת: אבי דיכטר, יואב קיש, מוטי
  יוגב, ציפי לבני, עפר שלח; מטעם ועדת החוקה, חוק ומשפט יכהנו חברי הכנסת:
  ניסן סלומינסקי, יואב בן צור, אורי מקלב, אוסאמה סעדי, מיכל רוזין; ראש
  הוועדה המשותפת יהיה חבר הכנסת אבי דיכטר.

מקובל? כולם בעד? מי בעד?

הצבעה

בעד – רוב

נגד – מיעוט

הרכב הוועדה המשותפת נתקבל.

5. בקשת יו"ר ועדה להקדמת הדיון בהצעת חוק, לפני הקריאה הראשונה.

היו"ר דוד ביטן:

היה דיון שבוע שעבר בשני נושאים של חוק חסינות: בעניין קנס למי שגורם נזק;
ולעניין השני, עניין שלילת שכר למי שעושה עבירה חמורה. הגענו ברוויזיה
להסכמה בעצם עם רוב הגורמים באופוזיציה, למעט הרשימה הערבית. מה שאנחנו
מבקשים זה פטור מחובת הנחה לקריאה ראשונה.

מי בעד הפטור? הגענו להסכמה כמעט על הכול.

מרב מיכאלי (המחנה הציוני):

אדוני, לפרוטוקול, אני מצטערת, אני לא רואה סיבה להביא את זה בפטור. אני לא
רואה מה דחוף, אני לא רואה מה ההיסטריה. אתה יודע שאני מתנגדת לכמות הלא
סבירה של דברים שאתם מביאים בפטור.

דוד ביטן (הליכוד):

אבל זה מטעם ועדת הכנסת.

מרב מיכאלי (המחנה הציוני):

זה לא משנה אם דבר הוא - - -

דוד ביטן (הליכוד):

פשוט לא היית בדיון.

מרב מיכאלי (המחנה הציוני):

לא כתוב בתקנון שצריך פטור רק לדברים שלא הגיעו אליהם בהסכמה.

יואל חסון (המחנה הציוני):

אני מתנגד.

היו"ר דוד ביטן:

למה אתה מתנגד?

יואל חסון (המחנה הציוני):

למה שתגיד.

דוד ביטן (הליכוד):

אבל סיכמנו את זה בוועדת הכנסת, בחייך.

אורן אסף חזן (הליכוד):

יואל, מה אתה ישר מתנגד?

דוד ביטן (הליכוד):

יואל, מה אתה סתם בא?

יואל חסון (המחנה הציוני):

אנחנו מתנגדים.

מרב מיכאלי (המחנה הציוני):

מתנגדים לפטור.

היו"ר דוד ביטן:

למה?

יואל חסון (המחנה הציוני):

מתנגדים.

אורן אסף חזן (הליכוד):

יואל, זאת בקשה של האופוזיציה, איך אתה מתנגד?

דוד ביטן (הליכוד):

אין קוורום.

ארבל אסטרחן:

צריך שישה קבועים נוכחים בהצבעה.

דוד ביטן (הליכוד):

אבל הם היו פה כשהתחלתי.

ארבל אסטרחן:

בזמן ההצבעה הם צריכים להיות נוכחים.

אורן אסף חזן (הליכוד):

היה קוורום. אבל הם לא יכולים לצאת באמצע ולהגיד שאין קוורום.

קריאות:

- - -

ארבל אסטרחן:

ההצבעה לא התקיימה.

היו"ר דוד ביטן:

אני לא מבין. ברוויזיה אני מגיע אתכם להסכם, אחר כך אתם יוצאים ולא תומכים,
איזה מין דבר זה. הם היו בהתחלה. מה זאת אומרת יצאו?

אורן אסף חזן (הליכוד):

אין דבר כזה לצאת באמצע.

דוד ביטן (הליכוד):

אם הם היו בתחילת הדיון יש לי שישה.

ארבל אסטרחן:

כתוב "בעת ההצבעה". בעת ההצבעה צריכים להיות. ככה כתוב.

דוד ביטן (הליכוד):

תקראו לחבר'ה. חשבתי שאם היו בתחילת הדיון - בדרך כלל קוורום זה בתחילת
הדיון. לא במועד ההצבעה, זה דבר מצחיק.

ארבל אסטרחן:

צודק, אבל כתוב במפורש "בעת ההצבעה". בעת ההצבעה צריכים להיות שישה קבועים
נוכחים, רק על פטור.

ישראל אייכלר (יהדות התורה):

היועצת המשפטית, בכל הצבעה צריכים להיות שישה?

ארבל אסטרחן:

לא, רק על פטור מחובת הנחה, זה הנושא היחיד.

אתי בן יוסף:

לקריאה ראשונה. לקריאה שנייה ושלישית לא.

אורן אסף חזן (הליכוד):

אפשר רשות דיבור אחריו? אני רוצה רשות דיבור. אני רוצה לפתוח את הישיבה
בבקשה בתודות. אני רוצה להתחיל מתודה לאתי, איך שאת סובלת את כל מה שאנחנו
עושים לכם.

דוד ביטן (הליכוד):

הנה, פעם ראשונה שנותנים לו רשות דיבור והוא לא רוצה לדבר.

אורן אסף חזן (הליכוד):

אני לא רוצה לדבר? אני מדבר בלי הפסקה. אני לא יודע מתי הפסקתי לדבר. זה
לפרוטוקול. אני מדבר ברצינות. צריך להגיד גם תודה לארבל היועצת המשפטית
הסופר מופלאה שלנו, שבלעדיה, תאמינו לי הכנסת הייתה קורסת כבר. אני אומר
לך, ארבל, שאני צריך להגיד תודה לבורא עולם ליום שהכרנו. למה את לא כותבת
את הדברים? אני לא מבין. מה זאת אומרת? סגרת לי את הפרוטוקול?

אתי בן יוסף:

סגרת את הפרוטוקול?

דוד ביטן (הליכוד):

לא. לא סגרתי, לא סגרתי, יש דיון.

אורן אסף חזן (הליכוד):

יש דיון, מה זה הדבר הזה?

ישראל אייכלר (יהדות התורה):

הדיון בעינו.

היו"ר דוד ביטן:

הוא אומר כל הכבוד. לחבר כנסת מותר להגיד מה שהוא רוצה. את זה לימדה אותי
ארבל.

ארבל אסטרחן:

יש ישיבה?

קריאה:

אבל אמרת "הפסקה" לא?

אורן אסף חזן (הליכוד):

לא, אין הפסקה, הוא לא אמר הפסקה. אז נחזור, אייכלר, ברשותך, אני רוצה
להגיד תודות.

ישראל אייכלר (יהדות התורה):

לך אני נותן תמיד רשות, אבל תיזהר כשאתה מדבר על כשרים.

אורן אסף חזן (הליכוד):

על מה?

ישראל אייכלר (יהדות התורה):

אמרת קודם - - -

אורן אסף חזן (הליכוד):

אני רק אומר תודות. אני אומר תודה על מי שאתן, על מה שאתן, על כל מה שאתם
עושים פה. הנה, יש קוורום, מי בעד? אני ממלא-מקום זמני של היושב-ראש, תן לי
חמש דקות לנהל את הישיבה, בחיאת דוד. דוד, תן לי לנהל את הישיבה.

ישראל אייכלר (יהדות התורה):

אדוני, אני יכול לקבל רשות דיבור? אני רוצה לדבר על דברים מאוד רציניים.

אתי בן יוסף:

אתה פותח את הישיבה? סוגר? מה?

דוד ביטן (הליכוד):

לא. הוא מנהל אותה. אני מעביר לו את השרביט.

(היו"ר אורן אסף חזן, 12:40)

היו"ר אורן אסף חזן:

צהריים טובים, חבר'ה, אני מבקש להוריד חיוכים, זה דיון רציני, בבקשה. אנחנו
רוצים להעלות על סדר-היום – אייכלר אל תלך, הנה, רועי בדרך, נעשה הצבעה.

ישראל אייכלר (יהדות התורה):

אדוני היושב-ראש, אורן, אני רוצה רשות דיבור.

היו"ר אורן אסף חזן:

סליחה, אני מבקש, רשות הדיבור לחברי היקר חבר הכנסת אייכלר, בבקשה. יש לך
זמן בלתי מוגבל.

ישראל אייכלר (יהדות התורה):

קודם כול אני מברך על העובדה שממלא-מקום יושב-ראש הוועדה אורן חזן - - -

דוד ביטן (הליכוד):

לא ממלא-מקום, הוא רק עכשיו.

היו"ר אורן אסף חזן:

ממלא-מקום זמני.

ישראל אייכלר (יהדות התורה):

ממלא-מקום זמני נותן לי את רשות הדיבור, וזה כבוד לי. אבל אני רוצה לדבר על
דברים מאוד רציניים. אני רוצה לדבר על נושא שהוא מאוד מאוד חשוב לדמוקרטיה
הישראלית, ולפעמים אנחנו ברוח המבודחת שוכחים איפה אנחנו נמצאים. כשהוקמה
המדינה, וסליחה שאני חוזר להיסטוריה במשפט אחד, בן-גוריון הבין שהוא רוצה
לשלוט במדינה, והוא לא רצה שלטון דיקטטורי, כי הוא ידע שהעם מורכב מהרבה
אוכלוסיות, אז הוא בנה מערכת שלמה של פרלמנטריזם, והקפיד מאוד על נושא
החסינות. למשל, היה לו אויב מס' אחד שהוא לא רצה להזכיר אותו בשמו במליאה,
וקראו לו מנחם בגין, והוא רצה לעשות לו כל רע שבעולם. אבל הוא ידע שאם הוא
רוצה לשלוט, מנחם בגין חייב לשבת בכנסת, והוא אסר שיעשו נגד מנחם בגין דוח
תנועה, שמא יגיד שהשלטון מתנכל לו.

אורן אסף חזן (הליכוד):

מתנגד לו, נכון. החבר'ה ממפלגת המחנה הציוני, אני מבקש לא להפריע. סליחה.

ישראל אייכלר (יהדות התורה):

עוד משפט. בן-גוריון הקפיד שיהיו פה חברי כנסת ערביים, והוא רצה דווקא
אנשים עם גלימה וכפייה שהיו בתוך מפלגת העבודה להראות לעולם.

אורן אסף חזן (הליכוד):

שיראו את הפלורליזם.

ישראל אייכלר (יהדות התורה):

ולא רק להראות לעולם.

אורן אסף חזן (הליכוד):

לעצמנו. צריך להראות לעצמנו קודם כול.

ישראל אייכלר (יהדות התורה):

גם לשלוט באוכלוסייה הערבית הישראלית.

היו"ר אורן אסף חזן:

אני יכול להגיד, ברשותך, מילה? אתה יודע מה הבעיה הכי קשה עם הדברים שאתה
אומר? שאלה שמכנים את עצמם "ממשיכי דרכו", בדרך לזקן שכחו את האידאולוגיה
בים, זו הבעיה הכי קשה.

ישראל אייכלר (יהדות התורה):

אני לא מדבר על אידיאולוגיה. אני מדבר על חוכמת שלטון.

אורן אסף חזן (הליכוד):

חכמה לא הייתה להם אף פעם, אבל זה כבר סיפור לדיון אחר.

ישראל אייכלר (יהדות התורה):

אני מדבר על חוכמת שלטון של בן-גוריון. הוא גם רצה דתיים וגם רצה חרדים, כי
הוא ידע והבין ששלטון, בפרט במדינת ישראל, לא יכול להיות על-ידי שמישהו
יכפה על אוכלוסיות שלמות דברים.

ולכן, החסינות הזאת היא לא פריבילגיה לחברי הכנסת, חברי כנסת מתחלפים.
החסינות למנוע חקירות, למנוע בדיקות, לאפשר חופש דיבור באופן מוחלט, לא
להפריע שום דבר בכללים נוקשים מאוד ואי-אמון, אלו דברים שעומדים ביסוד
מוסדות השלטון.

היו"ר אורן אסף חזן:

כן, הבעיה שיש פה חברי כנסת שבשביל כותרת רגעית ופופוליזם זול עושים
דה-לגיטימציה לחברי הכנסת. יתירה מזאת, עושים דה-לגיטימציה לכנסת. יש כאלה
חבר'ה רגעיים שמגיעים לכנסת, לקדנציה קצרה, נאמר שנה-שנתיים וממשיכים הלאה,
ואת הטעויות שהם עושים לא רק הכנסת משלמת, הציבור בישראל צריך לשאת עוד
שנים רבות. אתה צודק.

ישראל אייכלר (יהדות התורה):

ומה שאתה אומר זה כל כך נכון, שהם הצליחו בשיתוף עם התקשורת ומערכת המשפט
להנמיך את מעמדה של הכנסת כמה שאפשר רק כדי לשלול את הלגיטימיות של חלקי
האומר שאינם במיליה הקטן שלהם, כי הם ראו שהם נהיים מעטים.

ולכן, אנחנו צריכים מאוד להיזהר בחוק החסינות גם כאשר מדובר באוכלוסייה
הערבית.

אורן אסף חזן (הליכוד):

צודק.

ישראל אייכלר (יהדות התורה):

אני רוצה להגיד לך, אורן, תדע לך, אם יש 1.2 מיליון ערביי ישראל שאינם
במעגל הטרור, זה לא נהיה סתם, זה בגלל שיש להם נציגות במשך 70-60 שנה.
בשנים האחרונות התחילו לעשות מהם דה-לגיטימציה.

היו"ר אורן אסף חזן:

נכון.

ישראל אייכלר (יהדות התורה):

ואנחנו עכשיו עדים לכך שרוב המפגעים באים עם תעודות זהות ישראליות, כולל זה
שריחף שם מג'לג'וליה ל"דאעש".

היו"ר אורן אסף חזן:

ברשותך, זה מזכיר לי, בשביל מה גלשן רחיפה, ניתן לו 1,000 שקל או 1,000
דולר מתנה, כרטיס חד-כיווני, ושלום על ישראל. כל ההשקעה הזאת - בשביל מה?

ישראל אייכלר (יהדות התורה):

ולכן, מאוד צריך להיזהר, מה גם שאתה בעצמך אמרת כמה פעמים, ונכון, שכל
ההחמרות האלה שעושים בסוף זה יפגע בנו ולא בהם.

היו"ר אורן אסף חזן:

נכון.

ישראל אייכלר (יהדות התורה):

כי להם יש הגנה של בתי-משפט, יש להם הגנה של מערכות תקשורת.

היו"ר אורן אסף חזן:

הם מעל החוק.

ישראל אייכלר (יהדות התורה):

הם מעל החוק. ופה, החוק הזה שאתם הולכים עכשיו לעשות, לקנוס, לתת לוועדת
האתיקה כל מיני דברים כאלה, עלולים לפגוע בסופו של דבר בנו.

היו"ר אורן אסף חזן:

אמרתי כבר בדיון הקודם שהראשון שכנראה יקנסו אותו זה יהיה אני. אני כבר
מודע לבעיה.

ישראל אייכלר (יהדות התורה):

אל תצחק, זה יהיה.

אורן אסף חזן (הליכוד):

לא, זה עצוב. זה סתימת פיות שנת 2015. אבל בסדר, אנחנו נתמודד.

ישראל אייכלר (יהדות התורה):

אז אנחנו צריכים מאוד להיזהר. ניסיתי לשכנע את דוד ביטן, היו פה יושבי-ראש
ועדות כנסת קודמים שהבינו את הסכנה שבפגיעה בחוק החסינות - - -

היו"ר אורן אסף חזן:

אבל האיזון טוב. שבתלונה ראשונה צריך רוב וזו רק התראה, ובתלונה שנייה רוב
רגיל, וזה בסדר. בסופו של יום - - -

אתי בן יוסף:

בהפרה חמורה.

היו"ר אורן אסף חזן:

כן, הפרה חמורה, בסדר. בלי להגדיר מה זאת הפרה חמורה.

ישראל אייכלר (יהדות התורה):

זאת בדיוק הבעיה, יבוא שלטון ויחליט שהפרה חמורה זה - - -

היו"ר אורן אסף חזן:

טוב, יש לנו קוורום, נראה לי, ברשותך, הרב אייכלר. חברים, יש פורום, אני
רוצה להזמין את היושב-ראש המהולל, הגאון, הצדיק, האיש שמחזיק את הוועדה ביד
רמה, לשבת בכיסא.

(היו"ר דוד ביטן, 12:44)

היו"ר דוד ביטן:

יש לנו קוורום. מי בעד ההצעה בסעיף ב לתת פטור – הצעת חוק חסינות חברי
הכנסת, זכויותיהם וחובותיהם (תיקון מס' 41) (הרחבת סמכויות ועדת האתיקה);
והצעת חוק חסינות חברי הכנסת, זכויותיהם וחובותיהם (תיקון מס' 42) (חיוב
חבר הכנסת בנזק כספי שגרם לרכוש הכנסת).

מי בעד לתת פטור? מי נגד?

הצבעה

בעד – 1

נגד – 6

נמנעים – 1

ההצעה נתקבלה.

היו"ר דוד ביטן:

הבקשה עברה. את סעיף ה' אעביר לישיבה הבאה. רוויזיה ב-13:15 על ההחלטה
בעניין אי-קבלת הערעור של חבר הכנסת גטאס בנושא של המצלמות. הישיבה נעולה.

הישיבה ננעלה בשעה 12:46.
