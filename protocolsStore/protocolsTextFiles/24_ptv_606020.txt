הכנסת העשרים-וארבע

מושב ראשון

פרוטוקול מס' 5

מישיבת ועדת הכנסת

יום שני, י"ז באב התשפ"א (26 ביולי 2021), שעה 10:17

סדר היום:

<< נושא >> א. המלצת יושב ראש הכנסת וסגניו בדבר מועדי המושב הראשון של
הכנסת ה-24 ופעילות הכנסת בפגרה.

ב. מינוי סגנים ליושב ראש הכנסת. << נושא >>

ג. המלצה למינוי יושב ראש לוועדה לקידום מעמד האישה ולשוויון מגדרי.

ד. הקמת ועדה משותפת לוועדת החוץ והביטחון וועדת החוקה, חוק ומשפט לעניין
הכרזה על מצב חירום << נושא >>.

ה. קביעת ועדות לדיון בהצעות החוק הבאות לשם הכנתן לקריאה ראשונה:

  1. << הצח >> הצעת חוק זכויות נפגעי עבירה (תיקון – שמירת דגימה פורנזית
  של נפגעי עבירת מין לצורך הפקת דנ"א ללא הגבלת זמן), התשפ"א-2021,
  (פ/993/24) של ח"כ מירב בן ארי.

  2. הצעת חוק הביטוח הלאומי (תיקון – צמצום פערים בין הפריפריה למרכז),
  התשפ"א-2021 (פ/432/24), של חה"כ יעל רון בן משה. << הצח >>

ו. << הלסי >> ו. קביעת ועדה לדיון בהצעה לסדר היום בנושא: "מצבו המחריד של
המרכז לבריאות הנפש 'מזור' בעכו" << הלסי >>

נכחו:

חברי הוועדה:

ניר אורבך – היו"ר

מירב בן ארי

שרן מרים השכל

בועז טופורובסקי

יבגני סובה

חברי הכנסת:

מיכל וולדיגר

רות וסרמן לנדה

אחמד טיבי

אופיר כץ

מוזמנים:

  ------------------------------------------------------------------------
  מזכירת הכנסת עדנה מלר הורביץ                                        
  -------------------------------------------------------------- ---- ----

  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

נועה בירן-דדון

רישום פרלמנטרי:

ס.ל., חבר תרגומים

<< נושא >> א. המלצת יושב ראש הכנסת וסגניו בדבר מועדי המושב הראשון של
הכנסת ה-24 ופעילות הכנסת בפגרה.

ב. מינוי סגנים ליושב ראש הכנסת. << נושא >>

ג. המלצה למינוי יושב ראש לוועדה לקידום מעמד האישה ולשוויון מגדרי.

ד. הקמת ועדה משותפת לוועדת החוץ והביטחון וועדת החוקה, חוק ומשפט לעניין
הכרזה על מצב חירום << נושא >>.

ה. קביעת ועדות לדיון בהצעות החוק הבאות לשם הכנתן לקריאה ראשונה:

  1. << הצח >> הצעת חוק זכויות נפגעי עבירה (תיקון - שמירת דגימה פורנזית
  של נפגעי עבירת מין לצורך הפקת דנ"א ללא הגבלת זמן), התשפ"א-2021, של ח"כ
  מירב בן ארי.

  2. הצעת חוק הביטוח הלאומי (תיקון – צמצום פערים בין הפריפריה למרכז),
  התשפ"א-2021 (פ/24/432), של חה"כ יעל רון בן משה. << הצח >>

ו. << הלסי >> הצעה לסדר היום בנושא: "מצבו המחריד של המרכז לבריאות הנפש
"מזור" בעכו" << הלסי >>

<< יור >> היו"ר ניר אורבך: << יור >>

בוקר טוב. אני מתכבד לפתוח את ישיבת ועדת הכנסת, יום שני, י"ז באב תשפ"א,
ה-26 ביולי 2021. לגבי הנושא של סדר היום, קודם כל סעיף ג' יורד מסדר היום
על פי בקשת הרשימה המשותפת, נעלה אותו כנראה בשבוע הבא.

<< דובר >> אחמד טיבי (הרשימה המשותפת): << דובר >>

או מחר או מחרתיים.

<< יור >> היו"ר ניר אורבך: << יור >>

גם בנושא א' אנחנו לא נדון כרגע, אנחנו מחכים לישיבת נשיאות ונדון אחריה.
אנחנו מתחילים בסעיף ב', כרגע אנחנו גם לא מביאים את כל מינוי הסגנים,
אנחנו עדיין מחכים, מנסים לאפשר להגיע להבנה עם האופוזיציה על הנושא הזה.
אנחנו כן נעלה את מינויו של חבר הכנסת אחמד טיבי כסגן יושב ראש זמני.

אני מעלה את זה כרגע להצבעה, אני אקרא את ההצעה: הצעה למינוי סגן זמני נוסף
ליושב ראש הכנסת. בהתאם לסעיף 2 לתקנון הכנסת אני מביא בפניכם הצעה לבחור
בחבר הכנסת אחמד טיבי כסגן זמני נוסף ליושב ראש הכנסת. כהונתו תסתיים עם
מינויים של סגנים קבועים ליושב ראש הכנסת. מי בעד? ירים את ידו. מי נגד? מי
נמנע?

הצבעה

אושר.

<< יור >> היו"ר ניר אורבך: << יור >>

בהצבעה ברוב קולות אנחנו ממנים את חבר הכנסת אחמד טיבי כסגן זמני נוסף
ליושב ראש הכנסת. בהצלחה.

<< דובר >> אחמד טיבי (הרשימה המשותפת): << דובר >>

תודה רבה.

<< יור >> היו"ר ניר אורבך: << יור >>

המלצה זו תובא לאישורה של הכנסת. חבר הכנסת.

<< דובר >> אחמד טיבי (הרשימה המשותפת): << דובר >>

תודה רבה. האמת היא שאני נהנה, וזה בלשון שלילה, מההשעיה של דוד ביטן.
השעייתו גרמה ללחץ כבד על הסגנים והיושב ראש ולכן הם דוחפים אותי לסגנות
בטרם עת ואז אני אוכל אותה השבוע בהרבה תורנויות, כבר הודיעו לי. אני יותר
מעשר שנים סגן. אגב אני פעמיים בחודשים האחרונים סירבתי להיות סגן יושב ראש
בהצעות ועדה מסדרת בעסקאות, אבל היות שהמינוי הזה הוא מינוי זמני, שמקובל
גם על האופוזיציה ועל הקואליציה, אני מודה לכם על האמון. תודה רבה. אני
אייצג את הרשימה המשותפת.

<< יור >> היו"ר ניר אורבך: << יור >>

תודה רבה, חבר הכנסת. מישהו עוד רוצה להגיד משהו בנושא הזה? לברך?

<< דובר >> יבגני סובה (ישראל ביתנו): << דובר >>

בהצלחה. שאר הסגנים אנחנו נעשה?

<< יור >> היו"ר ניר אורבך: << יור >>

אנחנו מחכים לראות אם אפשר יהיה להגיע להבנה עם האופוזיציה ובהתאם לזה
אנחנו נעלה את זה לכאן.

אני עובר כרגע לסעיף ד' בסדר היום, הקמת ועדה משותפת לוועדת החוץ והביטחון
וועדת חוק, חוקה ומשפט לעניין הכרזה על מצב חירום. אני קיבלתי מכתב מחבר
הכנסת רם בן ברק, יושב ראש ועדת חוץ וביטחון, אני אקריא אותו ואחרי זה מי
שירצה להתייחס ניתן זמן להתייחס ונעלה להצבעה.

<< דובר >> ארבל אסטרחן: << דובר >>

צריך אולי להגיד מה זה הוועדה הזאת. זו ועדה שאם יש בקשת ממשלה להאריך את
מצב החירום אז לפי תקנון הכנסת הבקשה הזאת לא מוגשת ישירות למליאה אלא
מוגשת לוועדה משותפת של ועדת חוץ וביטחון וועדת החוקה. כאשר מקימים ועדה
משותפת יו"ר הוועדה צריך להיות מהוועדה הראשונה שנזכרת בהוראה שמקימה את
הוועדה, לכן היו"ר צריך להיות מוועדת חוץ וביטחון וצריך להקים את הוועדה
הזאת במספר שווה משתי הוועדות לאחר התייעצות עם יושבי ראש הוועדות.

<< יור >> היו"ר ניר אורבך: << יור >>

תודה רבה, ארבל. אנחנו קיבלנו פה את המכתב גם עם שישה חברים מומלצים מוועדת
חוץ וביטחון ושישה חברים מומלצים מטעם ועדת חוקה, חוק ומשפט. אני מקריא
כרגע את המכתב.

הנדון: הקמת ועדה משותפת לעניין הכרזה על מצב חירום. אחת, ביום כ"ה בתמוז
תשפ"א, 5 ביולי 2021, פנה מזכיר הממשלה ליושב ראש הכנסת בבקשה לקיים דיון
בהצעת הממשלה לחזור ולהכריז על מצב חירום לפי סעיף 38 לחוק יסוד הממשלה.

שתיים, בהתאם להוראות סעיף 69 לתקנון הכנסת החלטת הכנסת להכריז על מצב
חירום לא תתקבל אלא לאחר המלצה של ועדה משותפת של ועדת החוץ והביטחון וועדת
חוקה, חוק ומשפט, משכך יש צורך בהקמת הוועדה המשותפת.

שלוש, אני מציע כי הרכב הוועדה יהיה כדלקמן: מטעם ועדת חוץ וביטחון: 1. חבר
הכנסת רם בן ברק יש עתיד יושב ראש; 2. חברת הכנסת מיכל רוזין ממרצ. היום
אנחנו גם נודיע על המינוי שלה לוועדת חוץ וביטחון במקומו של יאיר גולן
שהתמנה לסגן שר; 3. חבר הכנסת אלי אבידר מישראל ביתנו; 4. חבר הכנסת ניר
אורבך מימינה; 5. נציג סיעת הליכוד; 6. נציג סיעת ש"ס. מטעם ועדת חוקה, חוק
ומשפט: 1. חבר הכנסת גלעד קריב, העבודה; 2. חברת הכנסת שרן השכל, תקווה
חדשה; 3. חבר הכנסת איתן גינזבורג, כחול לבן; 4. נציג סיעת יהדות התורה; 5.
חבר הכנסת אוסאמה סעדי מהמשותפת; 6. נציג סיעת הליכוד או נציג סיעת הציונות
הדתית.

ארבע, ההרכב משקף ייצוג מיטבי לסיעות הבית ומתואם עם יושב ראש ועדת חוקה,
חוק ומשפט, חבר הכנסת גלעד קריב, ומקובל עליו.

חמש, הודע על כינוס ועדת הכנסת בדחיפות לשם אישור הרכב הוועדה המשותפת כדי
שניתן יהיה לכנס את הוועדה המשותפת ולהביא את המלצתה בפני הכנסת עוד בטרם
יציאתה לפגרת הקיץ.

מישהו מחברי הכנסת רוצה להתייחס למכתב הזה? בסדר גמור, נעבור להצבעה. מי
בעד? מי נגד? מי נמנע? תודה רבה.

הצבעה

אושר.

<< יור >> היו"ר ניר אורבך: << יור >>

הוועדה המשותפת אושרה.

<< דובר >> אופיר כץ (הליכוד): << דובר >>

אנחנו לא משתתפים בהצבעה.

<< יור >> היו"ר ניר אורבך: << יור >>

בסדר. אנחנו עוברים כרגע לסעיף ו'. קביעת ועדה לדיון בהצעה לסדר היום בנושא
מצבו המחריד של המרכז לבריאות הנפש 'מזור' בעכו של חבר הכנסת אופיר כץ
ומיכל וולדיגר. ההמלצה להעביר את הנושא לוועדת הכספים. מישהו רוצה להתייחס
לזה לפני שנעבור להצבעה?

<< דובר >> אופיר כץ (הליכוד): << דובר >>

כן, אני אסביר למה. בתחילת יולי ביקרתי במרכז לבריאות הנפש 'מזור' בעכו
ובאמת הזדעזעתי ממה שראיתי שם. בית החולים עצמו, יש שם חדרים שיושבים שבעה
ושמונה מטופלים בחדר בצפיפות לא אמיתית, ראיתי מטופל ששוטף את הבגדים שלו,
עושה כביסה בשירותים כי הכביסה לא עובדת ויש שם צוות רפואי ממש יוצא מן
הכלל, אבל עם כל האיכויות של הצוותים הרפואיים והרצון שלהם יש שם כמה בעיות
שאנחנו צריכים לסייע להם.

כיום קיים צו של בית משפט שקורא לפנות את בית החולים ועד עכשיו הם לא
יודעים מתי הם אמורים להתפנות ולאן הם אמורים להתפנות. המצב המשפטי הזה
גורם לכך שלא מאשרים לבית החולים תקציב לשפץ או לבנות מבנים חדשים והצפיפות
שם רק עולה, מה שגורם גם להרבה מקרי אלימות. אנחנו צריכים לפתור את זה, גם
מבחינה תקציבית, הם רוצים להרחיב, הם רוצים לשפץ, יש שם מבנים שאני באמת לא
יודע איך יכולים לחיות שם, במיוחד האוכלוסייה החלשה הזאת, במקום שניתן להם
תנאים טובים יותר יש שם תנאים שפשוט – היה צריך לראות את זה ולהבין במה
מדובר, זה בלתי אפשרי שאנשים יחיו שם. אז אנחנו צריכים לסייע להם קודם כל
דחוף מבחינה תקציבית, לשפץ ולהרחיב את המבנים, כי שמונה בחדר קטן כשהמיטות
צמודות אחת לשנייה, כולם מבינים למה הדברים האלה יכולים להוביל.

אז יש פה שתי בעיות, בועז, בעיה אחת משפטית, שצריך להגיד מה קורה איתם. אם
הם עוברים אז לאן הם עוברים ומתי, ואם לא, אז לאפשר להם לבנות ולאפשר להם
להרחיב, וכמובן הנושא של התקציב, שהם צריכים אותו דחוף ובגלל זה ביקשנו
ואנחנו חושבים שנכון יהיה להעביר את זה לוועדת הכספים. תודה.

<< דובר >> מיכל וולדיגר (הציונות הדתית): << דובר >>

אני רוצה להוסיף. קודם כל אני רוצה להצטרף לכל מה שאמר חברי ולומר שזו פשוט
שערורייה מה שקורה שם. בעוד אנשים, אנחנו עצמנו, נוכל לחיות בצפיפות כזו או
אחרת, מדובר באנשים שגם ככה מאוד קשה להם, גם ככה הבלגן בתוכם פנימה הוא
קטסטרופלי ואז מבפנים נורא ואיום ואנחנו מצפים שבחוץ נוכל לשים להם תנאים
בסיסיים, אני מדברת על בסיסיים, וגם זה אין כי הצפיפות שם, בן אדם בלי
כוונה זז ונוגע בשני ואז מתחילה אלימות ודברים מזעזעים שקורים שם.

אני כן רוצה לומר שמספר המיטות הפסיכיאטריות ל-1,000 נפש עומד במרכז על
0.48 למיטה ובצפון, אתם יודעים, אנחנו מכירים את הפריפריה בצפון, עומדת על
-0.28, כלומר כמעט חצי, שזה פשוט נורא. אין שם מספיק מיטות, אין שום דברים
בסיסיים שהם צריכים בשביל, אני לא מדברת על לקדם אותם, אני מדברת על להחזיק
אותם כמו שהם. לכן אין מנוס אלא להעביר את זה לוועדת כספים כי מדובר פה
בתקציבים שהם צריכים לקבל אותם. וכמו שאנחנו יודעים, נכון, עומד דיון בבית
המשפט, אבל כמו שאני מכירה את מערכת המשפט, ואני כבר 30 שנה עורכת דין, אז
דיונים כאלה יכולים להימשך כמה שנים ואין יותר קבוע מזמני. לכן בינתיים
עלינו החובה, חובה על כל אחד ואחד מאיתנו להכניס יד לכיס ולעזור ואני ממש
דורשת את זה. אני חושבת שאסור, אפילו לא עוד יום אחד, להזניח את המצב שם
ב'מזור', ותודה לחברי שהעלה את הנושא הזה.

<< דובר >> אופיר כץ (הליכוד): << דובר >>

תודה לך, מיכל.

<< יור >> היו"ר ניר אורבך: << יור >>

תודה רבה. חבר הכנסת טופורובסקי, בבקשה.

<< דובר >> בועז טופורובסקי (יש עתיד): << דובר >>

פשוט אני חושב, אני לא מספיק מכיר, אבל זה נשמע איום ונורא וצריך טיפול
מהיר, כל דבר הוא כספי, אבל לא הכול נהיה בוועדת כספים. הרגע מינינו יושבת
ראש לוועדת העבודה והרווחה, אנחנו כבר ביקשנו הצעת שינוי תקנון ופיצול
להקמת ועדת בריאות מיוחדת, למה לא להעביר את זה עד הפיצול לוועדת העבודה
והרווחה, שם היא אחראית על בריאות הנפש? ואחרי זה גם לוועדת הבריאות אם
צריך, אבל גם כדי שיהיה טיפול מהיר יותר, ועדת הכספים עמוסה בדיונים
ובמשימות ובבקשות ונראה לי פשוט לא יעיל וגם לא בהתאם לוועדה המקצועית.

<< דובר >> אופיר כץ (הליכוד): << דובר >>

למה? גם אני בכנסת הקודמת העברתי הרבה נושאים של בתי חולים לוועדת הכספים
והצלחנו להשיג שם תקציבים. אני לא רואה עם זה בעיה שזה יהיה בוועדת כספים.

<< דובר >> מיכל וולדיגר (הציונות הדתית): << דובר >>

גם אני, ואני חושבת שזה עניין תקציבי בלבד, אין פה עניין מקצועי.

<< דובר >> אופיר כץ (הליכוד): << דובר >>

כרגע הם צריכים, בועז, כסף דחוף.

<< דובר >> מיכל וולדיגר (הציונות הדתית): << דובר >>

יש נתונים מאוד ברורים מה צריך, זה לא שזה עכשיו יעלה לדיון כמה מיטות
צריך, יש ממש תוכנית ברורה מה צריך לעשות שם.

<< דובר >> בועז טופורובסקי (יש עתיד): << דובר >>

גם תקציב בדרך כלל במשרד הבריאות נדון בסופו של דבר בוועדת העבודה והרווחה.

<< דובר >> מיכל וולדיגר (הציונות הדתית): << דובר >>

אבל מכיוון שהיא עוד לא קיימת ו - - -

<< דובר >> יבגני סובה (ישראל ביתנו): << דובר >>

היא קיימת, הרגע הצבענו על יושבת הראש, עכשיו הצבענו.

<< דובר >> מיכל וולדיגר (הציונות הדתית): << דובר >>

ועד שהיא - - -

<< דובר >> יבגני סובה (ישראל ביתנו): << דובר >>

כשהגשתם הצעה לסדר לא הייתה ועדה, אבל היום אפשר להתברך בכך שקמה ועדה ולכן
זה נושא שאמור להיות נדון שם, כך אני חושב.

<< דובר >> אופיר כץ (הליכוד): << דובר >>

כל נושא שתביאו אותו תקציבי אתה יכול למצוא לו את המשרד המתאים או את
הוועדה המקצועית האחרת, זה אותו דבר.

<< דובר >> בועז טופורובסקי (יש עתיד): << דובר >>

אם היה לכם איזה שהוא סיכום עם יושבת ראש ועדת העבודה או יושב ראש ועדת
הכספים אני מבין, אבל לפי הבנתי אין כזה סיכום, זאת אומרת זה נשמע לכם
הגיוני? אני מנסה לעשות מה שהכי נכון.

<< דובר >> אופיר כץ (הליכוד): << דובר >>

הכי נכון לי נראה ועדת כספים, אם אתה חושב שלא - - -

<< דובר >> יבגני סובה (ישראל ביתנו): << דובר >>

לא, השאלה של בועז הייתה אם יש לכם סיכום, אין לכם סיכום עם יושב ראש ועדת
הכספים בשביל להעביר את זה, ולפני עשר דקות קמה ועדת הרווחה אז מן הראוי
שהדיון יהיה שם ואז יושבת ראש הוועדה, אם היא תרצה להעביר את זה היא תוכל
לעשות את זה.

<< דובר >> אופיר כץ (הליכוד): << דובר >>

אבל מן הראוי זה יכול להיות, גם מי שיגיד שזה צריך להיות בוועדת העבודה
והרווחה זה נכון - - -

<< דובר >> מיכל וולדיגר (הציונות הדתית): << דובר >>

בסוף תעבירו לכספים.

<< דובר >> אופיר כץ (הליכוד): << דובר >>

זה נכון גם ועדת העבודה והרווחה וגם כספים זה נכון.

<< דובר >> יבגני סובה (ישראל ביתנו): << דובר >>

בסדר, אבל דיון צריך להיות שם. הדיונים התקציביים גם מתקיימים בוועדת
העבודה והרווחה, זה בסדר גמור.

<< דובר >> מיכל וולדיגר (הציונות הדתית): << דובר >>

ואחר כך היא מעבירה את זה לכספים כדי שייתנו את האישור.

<< דובר >> שרן מרים השכל (תקווה חדשה): << דובר >>

לא, היא יכולה לזמן את הגורמים במשרד הבריאות.

<< דובר >> יבגני סובה (ישראל ביתנו): << דובר >>

נכון, זה ברמה שלה.

<< יור >> היו"ר ניר אורבך: << יור >>

בואו נעשה את זה מסודר.

<< דובר >> יבגני סובה (ישראל ביתנו): << דובר >>

בטח, מיכל, כשאת אומרת שהכול מוכן, שיש תוכנית מוכנה.

<< דובר >> שרן מרים השכל (תקווה חדשה): << דובר >>

ההיפך, זה ייקח פחות זמן משום שבוועדת כספים יש להם כזה עומס. ועדת העבודה,
היא כרגע הוקמה, אין לה, היא יכולה לקיים את הדיון גם מחר או מחרתיים.

<< דובר >> יבגני סובה (ישראל ביתנו): << דובר >>

נכון.

<< יור >> היו"ר ניר אורבך: << יור >>

חברת הכנסת רות וסרמן, בבקשה.

<< דובר >> אופיר כץ (הליכוד): << דובר >>

אין כזה עומס בוועדת הכספים, אני שם, הלו"ז הוא סבבה לגמרי. אנחנו לא
קורסים שם.

<< יור >> היו"ר ניר אורבך: << יור >>

חבר הכנסת כץ, בואו נעשה את זה מסודר.

<< דובר >> אופיר כץ (הליכוד): << דובר >>

אם אני שם את זה בשבוע הבא מה הבעיה?

<< יור >> היו"ר ניר אורבך: << יור >>

בואו נעשה את זה מסודר. חברת הכנסת וסרמן, בבקשה.

<< דובר >> רות וסרמן לנדה (כחול לבן): << דובר >>

אני חושבת שהנושא שאתם מעלים הוא סופר חשוב, אין בכלל עוררין, מדובר פה
באמת, מה שאתם מתארים, אין מילים והחובה המוסרית היא ברורה לחלוטין. גם לי
נראה מאוד הגיוני שזה יעבור, למרות שהוויכוח הוא באמת עקר, כי חייבים לטפל
בזה וכולנו תמימי דעים, אבל בעיניי זה חייב לעבור לוועדה הנושאית הרלוונטית
שזה ועדת העבודה והרווחה וכמה שיותר מהר יותר טוב. תודה.

<< דובר >> יבגני סובה (ישראל ביתנו): << דובר >>

היום.

<< דובר >> רות וסרמן לנדה (כחול לבן): << דובר >>

היום.

<< יור >> היו"ר ניר אורבך: << יור >>

תודה רבה. נשמעו ההצעות במליאה להעביר את הנושא, או לוועדת כספים או לוועדת
העבודה והרווחה. נעשה עכשיו התייעצות סיעתית, אנחנו חוזרים לפה ב-10:36
להצבעה. תודה.

<< הפסקה >> (הישיבה נפסקה בשעה 10:31 ונתחדשה בשעה 10:36.) << הפסקה >>

<< יור >> היו"ר ניר אורבך: << יור >>

שתי ההצעות שנשמעו במליאה, אחת זה ועדת כספים והשנייה זה ועדת העבודה
והרווחה, אנחנו נעלה להצבעה את שתי ההצעות ומי שתקבל את הרוב, לשם זה
יעבור. מי בעד להעביר את ההצעה לוועדת הכספים? ירים את ידו. מי בעד להעביר
את ההצעה לוועדת העבודה והרווחה?

הצבעה

אושר להעביר הנושא לוועדת העבודה והרווחה.

<< דובר >> מיכל וולדיגר (הציונות הדתית): << דובר >>

בוא נראה כמה זמן זה יידון שם.

<< דובר >> אופיר כץ (הליכוד): << דובר >>

זה לא קשור בזמן, גם אם זה יותר מהר.

<< דובר >> מיכל וולדיגר (הציונות הדתית): << דובר >>

לא, לקבל החלטה אני מתכוונת.

<< דובר >> יבגני סובה (ישראל ביתנו): << דובר >>

תאמינו לי זה יהיה יותר מהר.

<< דובר >> מיכל וולדיגר (הציונות הדתית): << דובר >>

זה לא יותר מהר, זה חמישה מיליון שקל.

<< דובר >> יבגני סובה (ישראל ביתנו): << דובר >>

זה יהיה יותר מהיר.

<< דובר >> אופיר כץ (הליכוד): << דובר >>

ליו"ר ועדת כספים יש קצת יותר משקל על האוצר מאשר יו"ר ועדת העבודה
והרווחה.

<< דובר >> יבגני סובה (ישראל ביתנו): << דובר >>

אז תמצא דרך גם לדבר איתו.

<< דובר >> מיכל וולדיגר (הציונות הדתית): << דובר >>

זה יהיה על המצפון שלכם שהחבר'ה האלה ממשיכים לשבת ואין פתרון טוטאלי.

<< יור >> היו"ר ניר אורבך: << יור >>

ברוב קולות הוחלט להעביר את ההצעה לוועדת העבודה והרווחה. תודה רבה.

אנחנו עוברים לנושא הבא בסדר היום.

<< דובר >> יבגני סובה (ישראל ביתנו): << דובר >>

יש הרבה הצעות לסדר שלא מתקבלות על פי רצונם של היוזמים, אז לא קרה שום
דבר.

<< דובר >> מיכל וולדיגר (הציונות הדתית): << דובר >>

בסדר, אתם קואליציה ואנחנו אופוזיציה.

<< דובר >> יבגני סובה (ישראל ביתנו): << דובר >>

להיפך, אנחנו דווקא חושבים שזה נכון לעשות את זה.

<< דובר >> מיכל וולדיגר (הציונות הדתית): << דובר >>

בוא נראה.

<< דובר >> יבגני סובה (ישראל ביתנו): << דובר >>

אני מקווה מאוד. אמרנו שהנושא חשוב, צריך שיהיה גם ועדה מיוחדת לדון בזה,
הוועדה שדנה בזה זו ועדת העבודה והרווחה.

<< יור >> היו"ר ניר אורבך: << יור >>

אתם מוזמנים להישאר להמשך הדיון, חברת הכנסת וולדיגר.

<< דובר >> מיכל וולדיגר (הציונות הדתית): << דובר >>

בלאו הכי אני לא נספרת אז מה זה משנה?

<< יור >> היו"ר ניר אורבך: << יור >>

טוב. אנחנו עוברים לסעיף הבא בסדר היום, סעיף ה', קביעת ועדות לדיון בהצעות
החוק הבאות לשם הכנסתן לקריאה ראשונה. ההצעה הראשונה היא הצעת חוק זכויות
נפגעי עבירה (תיקון – שמירת דגימה פורנזית של נפגעי עבירת מין לצורך הפקת
דנ"א ללא הגבלת זמן), התשפ"א-2021, (פ/993/24) של חברת הכנסת מירב בן ארי.
המלצת הלשכה המשפטית להעביר את ההצעה לוועדת חוקה, חוק ומשפט. אנחנו נצביע
על זה כרגע. מי בעד? חברי הכנסת מהאגף הימני. מי נגד? מי נמנע?

הצבעה

אושר.

<< יור >> היו"ר ניר אורבך: << יור >>

פה אחד החלטת הוועדה להעביר את הצעת החוק לוועדת חוקה, חוק ומשפט. בהצלחה,
מירב.

<< דובר >> מירב בן ארי (יש עתיד): << דובר >>

תודה.

<< יור >> היו"ר ניר אורבך: << יור >>

הסעיף השני זה הצעת חוק הביטוח הלאומי (תיקון – צמצום פערים בין הפריפריה
למרכז), התשפ"א-2021 (פ/432/24), של חברת הכנסת יעל רון בן משה. המלצת
הלשכה המשפטית להעביר את ההצעה לוועדת העבודה, הרווחה והבריאות. טוב, אחרי
הפיצול מן הסתם יוחלט בין שתי הוועדות לאן זה יועבר.

<< דובר >> ארבל אסטרחן: << דובר >>

לא, ביטוח לאומי אמור להישאר בעבודה ורווחה.

<< יור >> היו"ר ניר אורבך: << יור >>

בוועדת העבודה והרווחה. בסדר, אז אנחנו מדברים על ועדת העבודה והרווחה. מי
בעד? מי נגד? מי נמנע?

הצבעה

אושר.

<< יור >> היו"ר ניר אורבך: << יור >>

פה אחד החלטנו להעביר את הצעת החוק לוועדת העבודה והרווחה.

בשלב הזה אני נועל את הישיבה וייתכן שנתכנס בהמשך לגבי הנושא של המלצת יושב
הראש וסגניו בדבר מועדי המושב הראשון. תודה רבה לכם.

<< סיום >> הישיבה ננעלה בשעה 10:40. << סיום >>
