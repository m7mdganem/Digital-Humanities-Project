הכנסת העשרים

מושב שני

פרוטוקול מס' 84

מישיבת ועדת הכנסת

יום שני, ט' בטבת התשע"ו (21 בדצמבר 2015), שעה 14:15

סדר היום:

רוויזיה – פניית יו"ר ועדת החוקה, חוק ומשפט בדבר טענת חריגה מגדר נושא
הצעת חוק מעמדן של ההסתדרות הציונית העולמית ושל הסוכנות היהודית
לארץ-ישראל (תיקון מס' 2) (מעמד החטיבה להתיישבות), התשע"ו-2015.

נכחו:

חברי הוועדה:

דוד ביטן – היו"ר

צחי הנגבי

יואל חסון

שולי מועלם-רפאלי

איילת נחמיאס ורבין

רועי פולקמן

חברי הכנסת:

עבדאללה אבו מערוף

בנימין זאב בגין

נאוה בוקר

ענת ברקו

מיקי לוי

יעקב מרגי

אוסאמה סעדי

מוזמנים:

יו"ר ועדת החוקה, חוק ומשפט ניסן סלומינסקי

  -----------------------------------------------------------------------
  גאל גרינוולד       –    יו"ר החטיבה להתיישבות
  ------------------ ---- -----------------------------------------------
  ראובן שלום         –    מזכיר ההסתדרות הציונית העולמית

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

רוויזיה – פניית יו"ר ועדת החוקה, חוק ומשפט בדבר טענת חריגה מגדר נושא
הצעת חוק מעמדן של ההסתדרות הציונית העולמית ושל הסוכנות היהודית
לארץ-ישראל (תיקון מס' 2) (מעמד החטיבה להתיישבות), התשע"ו-2015

היו"ר דוד ביטן:

טוב, רבותי, אני פותח את הישיבה. מי בעד - - -

יואל חסון (המחנה הציוני):

מה זה מי בעד? קודם - - - את הרוויזיה.

היו"ר דוד ביטן:

אה, לא מי בעד? רציתי להגיד מי בעד מיגור הטרור? אתה יודע לחקות אותו, לא?

יואל חסון (המחנה הציוני):

חבר הכנסת ביטן, תפסיק עם הדברים האלה.

היו"ר דוד ביטן:

חבר הכנסת סעדה, יש לך שלוש דקות.

קריאה:

סעדי.

היו"ר דוד ביטן:

סעדי סעדי. סעדה זה עיראקי.

אוסאמה סעדי (הרשימה המשותפת):

אדוני היושב-ראש, חברי חברי הכנסת, אנחנו סבורים שוועדת הכנסת טעתה בהצבעה
שלה. ברור על פניו שמדובר בנושאים חדשים, סופר נושאים חדשים. אם אלה לא
נושאים חדשים, אז מהם נושאים חדשים אני לא יודע. כאשר מדובר על הצעת חוק
פרטית שנתקבלה בטרומית, וזו הצעת החוק שהובאה בפני ועדת שרים לענייני
חקיקה, וזו ההצעה שהונחה בפני ועדת החוקה, חוק ומשפט שדנו בה, ומדובר
בתיקון לסעיף 6ב, שיש בתוכו שלושה סעיפים קטנים, ופתאום אנחנו מקבלים הצעות
חוק חדשות לגמרי.

אדוני היושב-ראש, לא נשאר מהצעת החוק של סמוטריץ שום דבר למעט הכותרת. אבל
סעיפים (א) ו-(ב) ו-(ג) השתנו לגמרי. במקום שמדובר שהממשלה תטיל עכשיו
מדובר בהאצלת סמכויות, על כל המשתמע מכם, ויש הבדל ושינוי מהותי בין אצילת
סמכויות להטלת סמכויות, בין תפקידים בתחום ההתיישבות לבין גם תחומים נוספים
שהחטיבה תפעל בהם, בין עניין שהתווסף והתווספו נושאים חדשים לגמרי, שזה גם
חובת המכרזים, גם חוק חופש המידע, ולא רק חופש המידע אלא גם חופש מידע
מקוצץ, מצונזר בתחומים מסוימים לגמרי, שזה תחומים כספיים, אבל כאשר לב לבו
ולב ליבה של הפעילות של החטיבה להתיישבות, נושא המקרקעין – חבר הכנסת מרגי,
אתה מקשיב? אתה לא מקשיב. איך תדע להצביע?

יעקב מרגי (ש"ס):

איך אפשר לא להקשיב?

אוסאמה סעדי (הרשימה המשותפת):

רק מלמד אותך עכשיו על – אחרי זה תלמד. בוועדת החינוך תלמד.

יעקב מרגי (ש"ס):

אני מלמד אותו.

יואל חסון (המחנה הציוני):

מרגי, היית באופוזיציה, אל תשכח. אל תרים את האף.

יעקב מרגי (ש"ס):

עוד נהיה באופוזיציה.

יואל חסון (המחנה הציוני):

היית באופוזיציה ועוד תהיה באופוזיציה.

אוסאמה סעדי (הרשימה המשותפת):

ותחזור לאופוזיציה.

יעקב מרגי (ש"ס):

ככה הזוגיות עם הליכוד. כל פעם שיש זוגיות עם הליכוד חוזרים לאופוזיציה.

אוסאמה סעדי (הרשימה המשותפת):

ולכן כאשר, אדוני היושב-ראש, עוד לא שמענו – גרסה שלישית הונחה רק היום.
גרסה שלישית.

היו"ר דוד ביטן:

זה משהו אחר. זה לא קשור לנושא חדש.

אוסאמה סעדי (הרשימה המשותפת):

לא, כאשר משרד המשפטים, היועץ המשפטי לממשלה - - -

היו"ר דוד ביטן:

אוקיי. זהו, סיימת?

יואל חסון (המחנה הציוני):

אני מבקש גם.

היו"ר דוד ביטן:

לא, אין.

יואל חסון (המחנה הציוני):

ביקשתי, לחצתי על הכפתור.

היו"ר דוד ביטן:

לא, אתה יכול ללחוץ עד מחר.

יואל חסון (המחנה הציוני):

אז עוד פעם לחצתי.

היו"ר דוד ביטן:

ברוויזיה שומעים רק את ה"רוויזיונר".

יואל חסון (המחנה הציוני):

מי אמר את זה?

היו"ר דוד ביטן:

אני אומר לך.

יואל חסון (המחנה הציוני):

ומה עם ה"מהפכיונר"?

היו"ר דוד ביטן:

זה בפעם אחרת. סיימת?

אוסאמה סעדי (הרשימה המשותפת):

לא. לכן אני אומר: כאשר באמת מדובר בגרסה חדשה לגמרי של הצעת החוק, זה
בוודאי נושא חדש, שצריך – אדוני היושב-ראש, לסיכום, אם זו הצעת החוק שהנהלת
הקואליציה הגיעה אליה בסופו של יום, שזו הצעת החוק בגרסה השלישית, בבקשה,
שיתכבדו ויגישו הצעת חוק חדשה - -

היו"ר דוד ביטן:

תודה.

אוסאמה סעדי (הרשימה המשותפת):

- - בין אם זה הצעת חוק ממשלתית, בין אם זה הצעת חוק פרטית. אבל לא - - -

יואל חסון (המחנה הציוני):

אני מבקש רשות דיבור.

היו"ר דוד ביטן:

לא לא.

יואל חסון (המחנה הציוני):

הצעה לסדר – התייעצות סיעתית.

היו"ר דוד ביטן:

לא לא.

יואל חסון (המחנה הציוני):

התייעצות סיעתית, מותר לי.

היו"ר דוד ביטן:

לא לא. ברוויזיה אין התייעצות סיעתית.

יואל חסון (המחנה הציוני):

סליחה, שאל את היועצת המשפטית, מה פתאום?

היו"ר דוד ביטן:

אין התייעצות סיעתית ברוויזיה.

אוסאמה סעדי (הרשימה המשותפת):

לפני הצבעה מותר.

יואל חסון (המחנה הציוני):

מותר התייעצות סיעתית.

היו"ר דוד ביטן:

אין דבר כזה.

יואל חסון (המחנה הציוני):

היועצת המשפטית, האם מותר לי התייעצות סיעתית?

היו"ר דוד ביטן:

לא ברוויזיה, מה פתאום ברוויזיה?

אוסאמה סעדי (הרשימה המשותפת):

גם, מותר, לפני הצבעה.

ארבל אסטרחן:

לפני כל הצבעה, אלא אם יש - - -

היו"ר דוד ביטן:

לא, אבל לא ברוויזיה. תראי לי בתקנון.

יואל חסון (המחנה הציוני):

לפני כל הצבעה. סליחה, לפני כל הצבעה.

אוסאמה סעדי (הרשימה המשותפת):

לפני כל הצבעה.

היו"ר דוד ביטן:

רוויזיה זו כבר הצבעה שהייתה - - -

יואל חסון (המחנה הציוני):

לא נכון, זו הצבעה על הרוויזיה עכשיו. לא, התייעצות סיעתית, סליחה, אדוני.

היו"ר דוד ביטן:

אני חושב שלא. אין היגיון שרוויזיה - - -

יואל חסון (המחנה הציוני):

אל תגיד לי היגיון, יש תקנון.

איילת נחמיאס ורבין (המחנה הציוני):

מה זה היגיון – תקנון.

יואל חסון (המחנה הציוני):

יש תקנון.

היו"ר דוד ביטן:

בוא נראה בתקנון. אם לא כתוב - - -

יואל חסון (המחנה הציוני):

בבקשה, בוא נראה.

היו"ר דוד ביטן:

רוויזיה זה לפני הצבעה. הצבעה כבר הייתה. אם עושים רק על הרוויזיה - - -

יואל חסון (המחנה הציוני):

שהיועצת המשפטית תגיד שאני לא זכאי להתייעצות סיעתית.

היו"ר דוד ביטן:

לא זכאי. היא אוהבת אתכם, אבל לא זכאי.

יואל חסון (המחנה הציוני):

זה לא קשור לאהבה, איזה אהבה? אהבה אני מחפש בבית, אדוני, תאמין לי עדיף.

שולי מועלם-רפאלי (הבית היהודי):

הייתה לך חצי שעה בין הגשת הרוויזיה לרוויזיה עצמה.

ניסן סלומינסקי (יו"ר ועדת החוקה, חוק ומשפט):

חצי שעה - - -

קריאה:

הלו, אתה רוצה רוויזיה?

ניסן סלומינסקי (יו"ר ועדת החוקה, חוק ומשפט):

לא, בטח שלא.

קריאה:

למה אתה מתווכח אתו, ניסן? אתה רוצה רוויזיה? למה אתה מתווכח אתו? עזוב.

ארבל אסטרחן:

המקרה היחיד שבו לא - - - התייעצות סיעתית זה כאשר נקבע בסדר-היום שתהיה
הצבעה בלבד, לאחר שהדיון הסתיים, זו המשוואה הקודמת, ולא התקיים דיון
מהותי.

היו"ר דוד ביטן:

אבל רוויזיה – תקראי מה זה רוויזיה. רוויזיה כבר הייתה.

יואל חסון (המחנה הציוני):

אתה אומר לה מה להגיד? היא אומרת לך שמגיעה לי התייעצות סיעתית.

היו"ר דוד ביטן:

הייתה הצבעה. לא. אז רגע, יש לי ויכוח איתה, מה קרה?

יואל חסון (המחנה הציוני):

אין דבר כזה. אין דבר כזה.

היו"ר דוד ביטן:

ברוויזיה הייתה הצבעה כבר.

קריאה:

מותר לו להתווכח איתה.

איילת נחמיאס ורבין (המחנה הציוני):

על מה?

קריאה:

על התחממות כדור הארץ.

היו"ר דוד ביטן:

ולכן הנושא של הצעה לסדר או התייעצות סיעתית שקשורה להצבעה לא קיימת.

ארבל אסטרחן:

לא, אבל נשמעה פה עכשיו טענה - - -

היו"ר דוד ביטן:

לא, כי זה ענייני לגבי פעמים אחרות, עם כל הכבוד.

ארבל אסטרחן:

נשמעה פה עכשיו הנמקה חדשה. אם חברי הכנסת, נוכח ההנמקה החדשה - - -

היו"ר דוד ביטן:

איזה הנמקה? אותן הנמקות, לא נשמעה שום הנמקה.

יואל חסון (המחנה הציוני):

לא נכון. חומר חדש, יש לי פה מידע שלא ידעתי קודם.

היו"ר דוד ביטן:

אני לא מאשר התייעצות סיעתית. לא נשמע שום דבר חדש.

יואל חסון (המחנה הציוני):

תסלח לי, אדוני היושב-ראש, אני צריך ללמוד את הנושא, אני בן-אדם רציני, אני
לא כמוך בהינף יד מקבל כל דבר.

היו"ר דוד ביטן:

לא היה שום דבר חדש פה, הוא טען את אותן טענות שנטענו קודם.

יואל חסון (המחנה הציוני):

בשום פנים ואופן – התייעצות סיעתית.

היו"ר דוד ביטן:

טוב. רבותי, אני - - -

יואל חסון (המחנה הציוני):

סליחה, התייעצות סיעתית.

היו"ר דוד ביטן:

אני לא נותן התייעצות סיעתית.

יואל חסון (המחנה הציוני):

לא, אין דבר כזה. אין דבר כזה. לא יקום ולא יהיה.

היו"ר דוד ביטן:

לא נותן. לא נותן. אני היושב-ראש. לא נותן.

יואל חסון (המחנה הציוני):

היועצת המשפטית, אני דורש את הגנתך.

היו"ר דוד ביטן:

אני לא נותן מהסיבה הפשוטה: הייתה הצבעה.

יואל חסון (המחנה הציוני):

תיתן לה לדבר. אני אלך ל – חבל שנערער על ההחלטה הזאת.

היו"ר דוד ביטן:

הייתה הצבעה. בסדר.

ארבל אסטרחן:

צריך לאפשר את זה.

היו"ר דוד ביטן:

לאפשר מה אבל? אין על מה אבל. צחי, הייתה הצבעה כבר, הייתה הצבעה, זו
רוויזיה על ההצבעה. אז איך התייעצות סיעתית? על מה אתה מדבר? בחייך, יש דבר
כזה התייעצות סיעתית על הצבעה שלא הייתה?

יואל חסון (המחנה הציוני):

אדוני, בכנסת, בניגוד לעירייה, ליועצת המשפטית יש משמעות. אז אני מבקש לתת
לה - - -

היו"ר דוד ביטן:

היועצת נימקה את זה בכך שנטענו טענות חדשות. לא נטענו טענות חדשות.

יואל חסון (המחנה הציוני):

תקשיב לה.

ארבל אסטרחן:

זה עניין עקרוני. זה לא משנה אם הוא באמת טען טענות חדשות.

איילת נחמיאס ורבין (המחנה הציוני):

היא אומרת שהוא טען.

היו"ר דוד ביטן:

אתה רוצה להתערב שאני צודק משפטית? כמה דקות אני חייב לתת?

קריאה:

חמש.

היו"ר דוד ביטן:

אי-אפשר לתת שתיים? לרוויזיה פחות?

קריאה:

ארבע וחצי.

היו"ר דוד ביטן:

חמש דקות הפסקה.

(הישיבה נפסקה בשעה 14:27 ונתחדשה בשעה 14:32.)

היו"ר דוד ביטן:

מחדש את הישיבה. מה שאני אומר, לטענה של הרוויזיה, אין לה על מה לסמוך,
מהסיבה הפשוטה, הסברתי שבדיוני ועדות יש סמכות לח"כים לעשות שינויים בחוק,
ואנחנו לא רוצים לשמוט את השטיח בעניין הזה, זה גם קובע לגבי עניינים אחרים
אם היינו מחליטים אחרת.

אז זה שזה פרטי זה לא משמעותי, מכיוון שמבקש ההצעה קיבל את העמדה של
היושב-ראש, ובעצם אימץ את הצעת ועדת החוקה בעניין הזה. ולכן גם הטענה הזאת
לא קיימת.

וקיבלנו הבטחות, יש לי הסכמות עם היושב-ראש לגבי שינויים מסוימים שהם בעצם
טובת העניין. ולכן אני חושב שצריך לא לקבל את הרוויזיה. אתה רוצה שנצביע
פה?

קריאה:

כן.

היו"ר דוד ביטן:

מי שבעד הרוויזיה – יצביע בעד. מי שנגד הרוויזיה – יצביע נגד. אז אנחנו
מצביעים נגד. קואליציה נגד.

קריאה:

אדוני, זה לא עובד.

היו"ר דוד ביטן:

רגע, נאוה בוקר, שים נאוה בוקר.

קריאה:

זה לא עובד.

היו"ר דוד ביטן:

לא עובד.

אוסאמה סעדי (הרשימה המשותפת):

זה לא עובד, דוד.

יעקב מרגי (ש"ס):

ידני.

היו"ר דוד ביטן:

הצבעה ידנית קודם. קואליציה נגד. רגע, תורידו את הידיים. קואליציה נגד.
במסך תצביעו נגד.

קריאה:

זה לא נפתח לי.

היו"ר דוד ביטן:

נעשה הצבעה ידנית, עושים רק בדיקה.

קריאה:

עבדאללה, תצביע בעד.

היו"ר דוד ביטן:

יואל, הצבעת הפוך, מה יש לך אתה?

יואל חסון (המחנה הציוני):

לא, בעד הצבעתי, מה אתה רוצה?

היו"ר דוד ביטן:

תצביע נגד.

ענת ברקו (הליכוד):

אני לא מצליחה להצביע.

היו"ר דוד ביטן:

לא מצליחה, אז רגע.

יואל חסון (המחנה הציוני):

מכונות הצבעה לא מצליחות.

קריאה:

וטוב שכך.

היו"ר דוד ביטן:

מי? פולקמן.

קריאה:

הי, סליחה, לא להצביע בשבילה.

היו"ר דוד ביטן:

מי בעד הרוויזיה?

יואל חסון (המחנה הציוני):

בעד. תרים, מיקי, בעד.

היו"ר דוד ביטן:

מיקי הגיע? ענת, תורידי את היד.

מיקי לוי (יש עתיד):

ספור אותה אתנו. ענת – ספור אותה אתנו.

היו"ר דוד ביטן:

מה באת, לעשות בלגן?

קריאה:

היא התבלבלה.

היו"ר דוד ביטן:

מי נגד הרוויזיה?

קריאה:

נגד, נאוה.

נאוה בוקר (הליכוד):

אני מסתכלת עליה, אני רואה שהיא - - -

היו"ר דוד ביטן:

מי נמנע?

הצבעה

בעד הרוויזיה – מיעוט

נגד – רוב

נמנעים – אין

הרוויזיה לא נתקבלה.

היו"ר דוד ביטן:

מה התוצאות?

יואל חסון (המחנה הציוני):

מי ספר?

היו"ר דוד ביטן:

המנהלת.

ניסן סלומינסקי (יו"ר ועדת החוקה, חוק ומשפט):

היא גם כן הצביעה עכשיו יחד אתנו.

אתי בן יוסף:

8 נגד.

היו"ר דוד ביטן:

5 בעד, 8 נגד. הרוויזיה לא עברה.

הישיבה ננעלה בשעה 14:35.
