הכנסת העשרים

מושב רביעי

פרוטוקול מס' 362

מישיבת ועדת הכנסת

יום שני, י"ב בתמוז התשע"ח (25 ביוני 2018), שעה 11:00

סדר היום:

1.  קביעת ועדות לדיון בהצעות חוק :

1.  הצעת חוק ההגבלים העסקיים (תיקון מס' 20) (חיזוק האכיפה והקלת נטל
    האסדרה) התשע"ח–2018 (מ/1221).

2.  הצעת חוק-יסוד: הממשלה (תיקון מס' 7) (מ/1233)

2.  החלטה בדבר דיווח שרים לוועדות הכנסת, בהתאם לסעיף 123(ז)(2) לתקנון
    הכנסת – דיווח השר לשוויון חברתי.

3.  הצעה להקמת ועדה מיוחדת להסדרת מעמדם של תלמידי ישיבות, ושילובם של
    בוגרי ישיבות בשירות צבאי, בשירות לאומי-אזרחי ובתעסוקה.

4.  בקשת יו"ר ועדת הפנים והגנת הסביבה להקדמת הדיון בהצעות החוק הבאות –
    לפני הקריאה השנייה והשלישית:

1.  הצעת חוק מימון מפלגות בעניין רשימת מועמדים משותפת כפי שפוצל מהצעת
    חוק המפלגות (תיקון מס' 24) (פ/3796/20) (כ/737)

2.  הצעת חוק הכניסה לישראל (תיקון מס' 33) (הארכת רישיון לעובד זר)
    התשע"ח–2018 (פ/5071/20) (כ/777).

5.  בקשת חה"כ רחל עזריה יו"ר הוועדה המיוחדת לדיון במספר הצעות חוק
    ובסעיפים מהצעת חוק ההסדרים - להעברת הצעת חוק המקרקעין (תיקון מס' 33)
    (חלקה תלת-ממדית), התשע"ח–2018 (מ/1200), מוועדת הפנים והגנת הסביבה
    לדיון בוועדה המיוחדת בראשותה.

6.  בקשות חברי הכנסת מיקי (מכלוף) זוהר ושולי מועלם-רפאלי להעברת הצעות
    החוק הבאות מוועדת הכלכלה לדיון בוועדת המדע והטכנולוגיה:

1.  הצעת חוק התקשורת (בזק ושידורים) (תיקון – סינון אתרי הימורים ותכנים
    המציגים דברי תועבה באינטרנט), התשע"ז–2016 (פ/3602/20), של חה"כ מיקי
    (מכלוף) זוהר.

2.  והצעת חוק התקשורת (בזק ושידורים) (תיקון – סינון אתרים פוגעניים),
    התשע"ז–2016, (פ/2522/20), הצעת חה"כ שולי מועלם-רפאלי.

7.  בקשת הממשלה להקדמת הדיון בהצ"ח פקודת בריאות העם (תיקון מס' 32)
    (התקנת מצלמות בבתי חולים לשם הגנה על חסרי ישע), התשע"ח–2018
    (מ/1234), לפני הקריאה הראשונה.

8.  רוויזיות.

נכחו:

חברי הוועדה:

מכלוף מיקי זוהר – היו"ר

ישראל אייכלר

רוברט אילטוב

דוד אמסלם

דוד ביטן

יואב בן צור

יואל חסון

אחמד טיבי

שולי מועלם-רפאלי

איילת נחמיאס ורבין

רועי פולקמן

יואב קיש

פנינה תמנו

חברי הכנסת:

יוסי יונה

ואאל יונס

יעל כהן-פארן

מיקי לוי

מוזמנים:

נכחו:

מוזמנים:

  ------------------------------------------------------------------------
  עאידה תומא סלימאן    –   יו"ר הוועדה לקידום מעמד האישה ולשוויון מגדרי
  -------------------- --- -----------------------------------------------
  מוטי בבצ'יק          –   עוזר סגן שר הבריאות

  דרור אופן            –   המשרד לשוויון חברתי

  נדב שמיר             –   עו"ד, המועצה להשכלה גבוהה

  עידן בנימין          –   מוזמן/ת

  שמשון גוילי          –   מוזמן/ת
  ------------------------------------------------------------------------

ייעוץ משפטי:

דן מרזוק

מנהל/ת הוועדה:

אתי בן יוסף

רישום פרלמנטרי:

ירון קוונשטוק

א. קביעת ועדות לדיון בהצעות חוק:

1. הצעת חוק ההגבלים העסקיים (תיקון מס' 20) (חיזוק האכיפה והקלת נטל
האסדרה) התשע"ח–2018 (מ/1221)

2. הצעת חוק-יסוד: הממשלה (תיקון מס' 7) (מ/1233)

היו"ר מכלוף מיקי זוהר:

אני מתכבד לפתוח את ועדת הכנסת. בדיוק חזרנו מדיון חשוב בוועדת הכספים,
שבשמו איחרתי לתחילת הדיון כאן. ובסך הכול רצינו שראש ממשלת ישראל ירוויח
שכר הוגן, שלא יהיה בסביבות ה-13,000 שקלים לחודש.

איילת נחמיאס ורבין (המחנה הציוני):

לא, אתה - - - שכר ראש הממשלה.

יעל כהן-פארן (המחנה הציוני):

פטור ממס על הוצאות, מה הקשר לשכר?

היו"ר מכלוף מיקי זוהר:

וזו הסיבה שאיחרנו היום. ולשמחתי החוק עבר. וכמובן שהוגשה עליו רוויזיה. אז
אני עובר לסדר-היום.

יואל חסון (המחנה הציוני):

אני מבקש להגיש הצעה לסדר.

היו"ר מכלוף מיקי זוהר:

הצעה לסדר, חבר הכנסת יואל חסון.

יואל חסון (המחנה הציוני):

תראה, אדוני היושב-ראש, זה שאתה משרת את ראש הממשלה בנאמנות הרבה זה מרגש
אותנו ומטלטל את נפשנו.

היו"ר מכלוף מיקי זוהר:

מדינת ישראל, יואל.

יואל חסון (המחנה הציוני):

וזה שברור לי שהמטרה העיקרית שלך זה לרצות אותו ולדאוג לתנאיו האישיים - -

היו"ר מכלוף מיקי זוהר:

לא, לא.

יואל חסון (המחנה הציוני):

- - וזה קודם לך גם לרמה שאתה מזלזל בוועדת הכנסת וחברי הכנסת מהאופוזיציה
ומהקואליציה.

היו"ר מכלוף מיקי זוהר:

חלילה. אני מוחה על הדברים, זה לא נכון.

יואל חסון (המחנה הציוני):

ואני אומר לך, אדוני: לא מקובל לעשות מה שאתה עושה. זה זלזול בכנסת, בחברי
הכנסת, בלוח הזמנים של חברי הכנסת, שבמקביל צריכים להיות במקומות אחרים,
בוועדות אחרות. אתה צריך לדעת לנהל את עצמך בצורה יותר נכונה. זה משהו שאני
בפעם הבאה לא אעבור עליו לסדר היום, אדוני, כי זה מנוגד לכל כלל פרלמנטרי
והגינות, וגם הגינות של חברות בין חברי הכנסת. אם אתה מזלזל בזמן שלנו,
אנחנו בתמורה נזלזל בך גם באותה צורה.

היו"ר מכלוף מיקי זוהר:

יש לנו אותה חליפה, יואל, היום, אתה יודע?

יואל חסון (המחנה הציוני):

אנחנו נזלזל בך גם באותה צורה. ואין לי עניין לזלזל בך. ואני לא צריך לשלם
את המחיר, לא אני ולא חבריי, בזה שכל מה שמעניין אותך מהבוקר עד הלילה זה
להבטיח את תנאיו האישיים של ראש הממשלה, ואם הוא ישלם מס כזה או מס אחר.
ולכן אני חושב שאתה צריך להתנצל בפני הוועדה - -

היו"ר מכלוף מיקי זוהר:

התנצלתי בתחילת הדיון על האיחור.

יואל חסון (המחנה הציוני):

- - על הזלזול שלך בפני חברי הכנסת.

היו"ר מכלוף מיקי זוהר:

אוקיי, חבר הכנסת חסון, הערתך נרשמה, ואפילו לקחתי אותה באופן אישי. וכמעט
הצלחת לפגוע בי, כמעט.

איילת נחמיאס ורבין (המחנה הציוני):

זה לא נועד לפגוע בך, זה נועד למנוע את זה שאתה תפגע בנו.

היו"ר מכלוף מיקי זוהר:

אבל בסוף לא הצלחת, יואל, אם תהית.

איילת נחמיאס ורבין (המחנה הציוני):

אתה פעם אמרת שזה עניין אישי. זה לא עניין אישי, זה עניין ענייני.

היו"ר מכלוף מיקי זוהר:

ברור. סדר-היום: קביעת ועדות לדיון בהצעות החוק: הצעת חוק ההגבלים העסקיים
(תיקון מס' 20) (חיזוק האכיפה והקלת נטל האסדרה) התשע"ח–2018; ושתיים, הצעת
חוק-יסוד: הממשלה.

לגבי הצעת חוק ההגבלים העסקיים – היועץ המשפטי, אם תוכל לומר מה עמדתכם.

דן מרזוק:

העמדה שלנו – זה צריך לעבור לוועדת הכלכלה. מדובר בנושא שנמצא ממש בליבת
העבודה של ועדת הכלכלה, ולכן זו האכסניה המתאימה במקרה הזה.

היו"ר מכלוף מיקי זוהר:

ועדה הכלכלה זה בסדר מבחינתכם?

איילת נחמיאס ורבין (המחנה הציוני):

חד משמעית.

היו"ר מכלוף מיקי זוהר:

אוקיי, מי בעד להעביר לוועדת הכלכלה? מי נגד? מי נמנע?

הצבעה

בעד – רוב

נגד – מיעוט

ההצעה להעביר את הצעת חוק ההגבלים העסקיים (תיקון מס' 20) (חיזוק האכיפה
והקלת נטל האסדרה) התשע"ח–2018 לוועדת הכלכלה נתקבלה.

היו"ר מכלוף מיקי זוהר:

ההחלטה התקבלה.

הצעת חוק-יסוד: הממשלה – כן, אדוני היועמ"ש, מה עמדתכם?

דן מרזוק:

ההצעה הזאת היא המשך להצעת חוק הקודמת, שנדונה בעבר בוועדה משותפת. ולפי מה
שאני מבין, הרעיון הוא להקים את הוועדה - - -

יואל חסון (המחנה הציוני):

אתם אפילו לא רושמים כמה התנגדו.

פנינה תמנו (יש עתיד):

אתם לא רושמים כמה התנגדו.

אתי בן יוסף:

את אמרת נמנע.

פנינה תמנו (יש עתיד):

אני לא אמרתי נמנע. ואני מצטערת, ככה לא יתנהל.

אתי בן יוסף:

סליחה.

פנינה תמנו (יש עתיד):

ככה לא יתנהל.

היו"ר מכלוף מיקי זוהר:

הצבעת נגד? הצבעת נגד?

פנינה תמנו (יש עתיד):

אני לא מוכנה. אני רוצה שהכול יהיה מדויק. אני שמה לב שאתם מחפפים, וזה לא
בסדר.

היו"ר מכלוף מיקי זוהר:

הצבעת נגד?

פנינה תמנו (יש עתיד):

אני הצבעתי נגד.

היו"ר מכלוף מיקי זוהר:

אז נא לרשום: חברת הכנסת פנינה תמנו שטה הצביעה נגד העברת החוק לוועדת
הכלכלה.

פנינה תמנו (יש עתיד):

מה זה הדבר הזה?

היו"ר מכלוף מיקי זוהר:

כי איתן כבל לא מספיק טוב לנהל את הדיון? מה הסיבה, חברת הכנסת תמנו? למה
הצבעת נגד? את לא רוצה שכבל יעשה את הדיון?

פנינה תמנו (יש עתיד):

כי אני נגד. כי אני נגד. ואני מבקשת כן לרשום את זה בצורה מסודרת.

היו"ר מכלוף מיקי זוהר:

טוב. כן, אדוני.

דן מרזוק:

חוקי יסוד – האכסניה המתאימה שלהם היא ועדת החוקה, אבל ההצעה הזאת היא המשך
של הצעת חוק קודמת, שנדונה בעבר בוועדה משותפת, בוועדת החוץ והביטחון וועדת
החוקה, בראשות חוץ וביטחון. ולכן ככל שהוועדה תחליט להעביר אותה לוועדה
משותפת אין עם זה בעיה. רק אנחנו צריכים להחליט על הרכב הוועדה, כי הוועדה
המשותפת הקודמת כבר לא פעילה.

היו"ר מכלוף מיקי זוהר:

אוקיי. אז אני מבקש שנקים את אותה ועדה, בדיוק כפי שהיא הייתה בעבר, ללא כל
שוני, גם מבחינת החברים וגם מבחינת היושב-ראש שלה. והשמות הם: בליכוד – אבי
דיכטר, יושב-ראש הוועדה, הליכוד – ענת ברקו; ישראל ביתנו – רוברט אילטוב;
סיעת שס – יואב בן צור; המחנ"צ – עמיר פרץ, עמר בר-לב; יש עתיד – עפר שלח.
ומטעם ועדת החוקה: הבית היהודי – ניסן סלומינסקי; הליכוד – בני בגין; כולנו
– טלי פלוסקוב; יהדות התורה – אורי מקלב; הרשימה המשותפת – יוסף ג'בארין;
יש עתיד – יעל גרמן; ומרצ – מיכל רוזין.

יואל חסון (המחנה הציוני):

אלה מי שהיו קודם?

היו"ר מכלוף מיקי זוהר:

כן, ממש אותו דבר.

מי בעד הוועדה המשותפת? שירים את ידו. מי נגד? מי נמנע?

הצבעה

בעד – רוב

נגד – מיעוט

ההצעה להעביר את הצעת חוק-יסוד: הממשלה (תיקון מס' 7) לוועדה משותפת לוועדת
החוץ והביטחון ולוועדת החוקה, חוק ומשפט נתקבלה.

היו"ר מכלוף מיקי זוהר:

ההחלטה התקבלה.

ב. החלטה בדבר דיווח שרים לוועדות הכנסת, בהתאם לסעיף 123(ז)(2) לתקנון
הכנסת – דיווח השר לשוויון חברתי

היו"ר מכלוף מיקי זוהר:

סעיף ב': החלטה בדבר דיווח שרים לוועדת הכנסת, בהתאם לסעיף - - -

פנינה תמנו (יש עתיד):

אדוני היושב-ראש, זה היה סעיף ג' קודם?

היו"ר מכלוף מיקי זוהר:

זה היה סעיף א2. עכשיו אנחנו בסעיף ב'. החלטה בדבר דיווח שרים לוועדות
הכנסת, בהתאם לסעיף 123(ז)(2) לתקנון הכנסת – דיווח השרה לשוויון חברתי.
הנושא הזה הגיע לאור בקשתה של חברת הכנסת עאימה תומא סלימאן.

עאידה תומא סלימאן (הוועדה לקידום מעמד האישה ולשוויון מגדרי):

עאידה תומא סלימאן.

היו"ר מכלוף מיקי זוהר:

עאידה, עאידה, עאידה תומא סלימאן. גברתי, רוצה לפרט את בקשתך?

עאידה תומא סלימאן (הוועדה לקידום מעמד האישה ולשוויון מגדרי):

כן. לפי הנוהל החדש או התקנון החדש כל שר אמור לדווח פעמיים בשנה לוועדה
שהיא רלוונטית לעבודה של המשרד שלו. התברר לי שהשרה לשוויון חברתי מדווחת
לפי התקנון לוועדת העבודה והרווחה, ואני מבינה שחלק מהעבודה במשרד שייך
לשם. אבל נתח גדול מהמשרד זה הרשות לקידום מעמד האישה, שבעצם צריכה לדווח
לוועדה שלי. פניתי ליו"ר, יו"ר הכנסת הסכים לבקשה. ובעצם על סמך ההסכמה שלו
אנחנו דנים היום.

אני חושבת שאי אפשר לצפות שנתח גדול מעבודה של משרד ששייכת לנושא של הרשות
לקידום מעמד נשים ושוויון מגדרי לא יתנהל ולא ידווח לוועדה לקידום מעמד
האישה.

היו"ר מכלוף מיקי זוהר:

טוב, גברתי, אני רציתי להביא את זה לדיון, קודם כול מתוך כבוד אלייך
כיושבת-ראש ועדה בכנסת. לא מכיוון שאני מסכים איתך, אלא מתוך כבוד.
ומבחינתי כשיושב-ראש ועדה בכנסת פונה אליי לעורר דיון בסוגיה כזאת - - -

עאידה תומא סלימאן (הוועדה לקידום מעמד האישה ולשוויון מגדרי):

זאת לא הפנייה שלי, זאת הייתה הפנייה של יושב-ראש הכנסת, שהסכים לפנייה
שלי.

היו"ר מכלוף מיקי זוהר:

אוקיי, לא משנה. בכל מקרה, אני מכבד את עצם הדרישה שלך, ולכן גם ביקשת
לעורר פה דיון בעניין הזה. אני חייב לומר, שאני יודע שהשרה לשוויון חברתי
מדווחת בוועדות נוספות. היא מדווחת בוועדת הכספים, היא מדווחת בוועדת –
איזה עוד ועדות?

דרור אופן:

ועדת המדע והטכנולוגיה, ועדת הכספים.

היו"ר מכלוף מיקי זוהר:

אני אגיד לך משהו: אני כן מתכוון לדבר עם השרה, ולבקש ממנה להגיע להסכמות.

דוד ביטן (הליכוד):

היא מתנגדת, השרה?

היו"ר מכלוף מיקי זוהר:

עוד לא שוחחתי איתה בנושא הזה? אני רוצה לבקש ממנה, במסגרת ההסכמות, שהיא
תבוא לדווח גם אצלך בוועדה. אם אני אגע איתה להסכמות מה טוב, אם לא, ננסה
לעשות דיון נוסף או לשקול את העניין בהמשך. אבל אני כן רוצה להביא את זה
ממקום של הסכמה ולא ממקום של כפייה באמצעות הצבעה היום בוועדת הכנסת.

עאידה תומא סלימאן (הוועדה לקידום מעמד האישה ולשוויון מגדרי):

זה לא עניין של כפייה. אני ציפיתי, שאכן יש, ויש נציגות של המשרד. כאילו
אני לא מבינה מה הקושי, נתח גדול מהעבודה הוא בנושא של מעמד נשים, והיה
צריך להיות טריוויאלי ומובן מאליו שהמשרד ידווח לוועדה.

היו"ר מכלוף מיקי זוהר:

אוקיי, גברתי, קיבלתי, שמעתי. אני אדבר עם השרה, מבטיח לך עדכון בקרוב.

עאידה תומא סלימאן (הוועדה לקידום מעמד האישה ולשוויון מגדרי):

אבל צריך לזכור שהדיווח - - -

היו"ר מכלוף מיקי זוהר:

זה יקרה. זה יקרה באופן מיידי, אני אדבר איתה היום או מחר. אז תגיד לשרה
בבקשה, שאנחנו רוצים לשמוע ממנה.

עאידה תומא סלימאן (הוועדה לקידום מעמד האישה ולשוויון מגדרי):

אז היום אפשר לדעת מה קורה?

דרור אופן:

רק ברשותכם, חשוב לי להבהיר את הנקודה הזאת. מתוקף תפקידו של המשרד לשוויון
חברתי הוא אמון על מנעד רחב של נושאים. השרה מדווחת בכנס האחרון בוועדת
כספים על תוכניות העבודה שלה ועל תקציב המשרד; בוועדה שלך על תקציב מגדרי;
ובוועדת המדע והטכנולוגיה על ערים חכמות, בריאות דיגיטלית. השרה מדווחת. לא
ייתכן שעכשיו בגלל מנעד רחב של התחומים שהמשרד אמון עליו, אז לכל ועדה
עכשיו לפי תקנון היא תצטרך לדווח. אנחנו גם ככה עושים את זה. הרשות לקידום
מעמד האישה נמצאת בוועדה שלך. אז חבל, אני חושב שזה מיותר.

עאידה תומא סלימאן (הוועדה לקידום מעמד האישה ולשוויון מגדרי):

לא, לא נמצאת בוועדה, וזה אחד מהדברים. ואני מציעה שלא נלך למקום הזה.

דרור אופן:

היא הייתה בכנס האחרון - - -

עאידה תומא סלימאן (הוועדה לקידום מעמד האישה ולשוויון מגדרי):

אני מברכת על זה שלמשרד יש מנעד מאוד גדול, אבל לא ייתכן שהמשרד מרגיש חובה
לדווח לכל הוועדות, חוץ מוועדה אחת, שנתח גדול מהעבודה של המשרד נופל
באחריות שלו. זה ממש לא נראה נכון, ולא נראה גם מבחינה ציבורית בסדר.

היו"ר מכלוף מיקי זוהר:

טוב, גברתי - - -

עאידה תומא סלימאן (הוועדה לקידום מעמד האישה ולשוויון מגדרי):

אפשר לסכם אותו בכך שאני - - - כי אנחנו מדברים על דיווח שהתקיים ב-2
ביולי. כלומר, אם תתקיים איזושהי החלטה, צריכה להתקיים היום או מחר.

היו"ר מכלוף מיקי זוהר:

הנושא הזה יוכרע מבחינתי ביומיים הקרובים. ואם וכאשר תהיה הסכמה, זה יבוא
לדיון ביום רביעי הקרוב, בסדר? אנחנו נשב היום עם השרה ונקבל איתה החלטה.

יואל חסון (המחנה הציוני):

אני רוצה להתייחס לזה.

היו"ר מכלוף מיקי זוהר:

כן.

יואל חסון (המחנה הציוני):

תראה, אדוני, אני חושב שזה חלק מהסימפטום שיש לכל ראשי ועדות על ההתנהלות
שלהם מול שרי הממשלה מול דיווחי שרי הממשלה. אז כשיש דוגמה לשרה שיש לה
מנעד של תחומים במשרדה, אז כן צריך להבטיח שזה לא יהיה רק על פי שיקול
דעתה, אלא זה גם יהיה לפי איזשהו סוג של מנגנון או נוסחה - - -

היו"ר מכלוף מיקי זוהר:

אני הולך לדבר איתה על הנושא הזה. אני חושב שהיא חייבת להגיע, אני אדבר
איתה על זה.

יואל חסון (המחנה הציוני):

לא, אבל למה לדבר? נקבל החלטה כוועדה, תכבד את מעמד הכנסת. אני רוצה להזכיר
לך, אדוני היושב-ראש, שכל שר, כשהוא נשבע אמונים לממשלה הוא נשבע לקיים את
החלטות הכנסת. זה מה שהוא נשבע בהצהרתו. ואני חושב שזה לא צריך להיות על פי
איזושהי התנדבות של השר או השרה, אם הם רוצים או לא רוצים להגיע.

היו"ר מכלוף מיקי זוהר:

טוב.

עאידה תומא סלימאן (הוועדה לקידום מעמד האישה ולשוויון מגדרי):

נכון, זה לא עניין של השרה - - -

יואל חסון (המחנה הציוני):

אלא צריך להיות מינימום, מינימום נדרש. רוצה לבוא יותר? אין שום בעיה – אני
רואה שראש הקואליציה כל זמן מפריע ולא מאפשר פה לקיים דיון בצורה מסודרת.

לכן אני אומר: אני מציע, אדוני, שכן תתקבל החלטה בעניין הזה, ששרים צריכים
להגיע במינימום לישיבה. וזהו, אני לא רואה מה הבעיה בזה, ממה אתה בורח.

היו"ר מכלוף מיקי זוהר:

מאה אחוז. תודה, אדוני. כן, אם אפשר בקצרה.

פנינה תמנו (יש עתיד):

אדוני היושב-ראש, הוועדה לקידום מעמד האישה – אין ספק שהיא אחת הוועדות
החשובות. ודווקא בשל כך אני חושבת שראוי, למרות הטיעונים המלומדים שהציג
נציג השרה דרור, אני חושבת שמן הראוי שהשרה תגיע באופן, אם לא תדיר, אבל
כמו שאמר חבר הכנסת חסון - - -

היו"ר מכלוף מיקי זוהר:

עוד דקה, זהו.

פנינה תמנו (יש עתיד):

אדוני היושב-ראש, אני מדברת אליך.

היו"ר מכלוף מיקי זוהר:

כן, כן, גברתי.

יואל חסון (המחנה הציוני):

תמשיך בזלזול.

היו"ר מכלוף מיקי זוהר:

נו, יואל, די עם זה כבר. מיצית.

פנינה תמנו (יש עתיד):

שיירשם לפרוטוקול, כך שלפחות באמת יהיה מעקב ויכולת לעשות שיתוף פעולה.
המטרה היא באמת שיהיה שיתוף פעולה פורה, כדי לקדם את הנושאים שהם במסגרת
אחריותה של השרה.

היו"ר מכלוף מיקי זוהר:

אני לא פוסל את מה שאמרת. לכן אני מתכוון לדבר עם השרה ולבקש ממנה להיענות
לבקשה. בסדר, אני לא כופה.

יואל חסון (המחנה הציוני):

מה זה אתה לא כופה? זה לא עסק פרטי שלך. מה, זה עסק פרטי שלך? קודם כול, זה
לא אתה, זה אנחנו כופים.

דוד אמסלם (הליכוד):

קודם כול תדבר אליו יפה. אל תשתלט כאן על הישיבה. תדבר יפה.

יואל חסון (המחנה הציוני):

מה זה אני כופה? יש כאן ועדה, והוועדה צריכה לקבל החלטה. שמת את זה על
סדר-היום? תצביע על זה.

דוד אמסלם (הליכוד):

חוצפן. אם אנחנו לא עושים מה שאתה רוצה, אתה אומר לנו מה לעשות.

יואל חסון (המחנה הציוני):

תעשה מה שצריך לעשות על פי הכללים. על פי הכללים אתה תעשה.

דוד אמסלם (הליכוד):

חצוף. אתה עוד מדבר עלינו.

היו"ר מכלוף מיקי זוהר:

מר חסון, חבר הכנסת חסון, אני לא עובד אצלך.

יואל חסון (המחנה הציוני):

זה לא עסק פרטי של היושב-ראש.

היו"ר מכלוף מיקי זוהר:

לא עובד אצלך.

פנינה תמנו (יש עתיד):

- - -

דוד אמסלם (הליכוד):

אנחנו צריכים להצביע רק מה שאתה רוצה.

יואל חסון (המחנה הציוני):

לא.

דוד אמסלם (הליכוד):

אז תן לנו להתלבט.

היו"ר מכלוף מיקי זוהר:

אני גם לא עובד לפי התכתיבים וההנחיה שלך.

פנינה תמנו (יש עתיד):

אדוני היושב-ראש, פעם שעברה דיברנו על ההתנהלות בוועדה הזאת.

יואל חסון (המחנה הציוני):

יו"ר הקואליציה, אם היה יכול, היה מנהל את הכול בחדרי חדרים.

היו"ר מכלוף מיקי זוהר:

סיימת לצעוק?

שולי מועלם-רפאלי (הבית היהודי):

חבל להפוך נושא עקרוני לדיון בין קואליציה לאופוזיציה. הרי אין שאלה סביב
השולחן הזה, שראוי לה לשרה להגיע ולדווח בוועדה. גם היושב-ראש הסכים לזה.
אל תהפכו את זה לדיון בין קואליציה לאופוזיציה.

פנינה תמנו (יש עתיד):

תודה רבה. סוף סוף - - -

שולי מועלם-רפאלי (הבית היהודי):

בדיוק. למה?

פנינה תמנו (יש עתיד):

סוף סוף דברי חוכמה.

היו"ר מכלוף מיקי זוהר:

אני מצטרף לדברייך, חברת הכנסת שולי מועלם. אבל מה לעשות, אנחנו חיים
בבניין שיש בו גם פוליטיקה שלא תמיד קשורה כל כך לעניין.

שולי מועלם-רפאלי (הבית היהודי):

לא, בסדר גמור, לא זה העניין. לא זה העניין.

היו"ר מכלוף מיקי זוהר:

היא לא קשורה לעניין. הם אוהבים להביא דברים שהם אינם קשורים לעניין.

שולי מועלם-רפאלי (הבית היהודי):

השרה – ראוי לה לבוא לדיונים בוועדה, והיא שולחת את נציגותיה גם.

דוד אמסלם (הליכוד):

והיא מגיעה.

היו"ר מכלוף מיקי זוהר:

טוב, אני חייב להתקדם. חברים, שנייה, אני מבקש, אנחנו נחזור לזה בהמשך. אני
צריך לסיים פה עוד כמה הצבעות, כי יש לאנשים נשיאות, ולכן אני צריך לסיים.

יואל חסון (המחנה הציוני):

זה לא הפריע לך להתחיל את זה באיחור.

היו"ר מכלוף מיקי זוהר:

הצעה להקמת ועדה מיוחדת להסדרת מעמדם של תלמידי ישיבות, ושילובם של בוגרי
ישיבות בשירות צבאי - - -

יואל חסון (המחנה הציוני):

לא, סליחה, לא מיצית את הדיון הקודם. סליחה, אני דורש התייעצות סיעתית
בנושא הזה. אתה לא סיימת את הדיון הקודם, עם כל הכבוד.

היו"ר מכלוף מיקי זוהר:

אז יש התייעצות סיעתית בת חמש דקות.

ישראל אייכלר (יהדות התורה):

אדוני היושב-ראש, לא צריך קוורום לסעיף הזה.

היו"ר מכלוף מיקי זוהר:

של מה?

ישראל אייכלר (יהדות התורה):

לסעיף שאמרת לא צריך קוורום. קוורום צריך רק לסעיף של משרד הבריאות.

היו"ר מכלוף מיקי זוהר:

לא משנה, חבר הכנסת חסון רוצה התייעצות סיעתית. הוא חושב שבאמצעות זה הוא
יפיל את הממשלה עכשיו. אתה מבין, הוא בטוח שההתייעצות הסיעתית הזאת תמנע את
הגעתכם לנשיאות בזמן, והיא תפיל את הממשלה, וכולנו בדיכאון טוטלי מהעניין
הזה. התייעצות סיעתית. 12:10, תודה.

(הישיבה נפסקה בשעה 12:05 ונתחדשה בשעה 12:10.)

היו"ר מכלוף מיקי זוהר:

כן, חוזרים לדיון. אז כפי שאמרנו, אנחנו קודם כול כיבדנו את הבקשה שלך
להתייעצות סיעתית, למרות שאינך זכאי לה, מאחר שלא עמדנו להצביע על שום דבר.

יואל חסון (המחנה הציוני):

למה? התכוונת להצביע על הדבר הזה.

היו"ר מכלוף מיקי זוהר:

על הדבר הזה, בהחלטה בדבר הדיווח שדיברה עליו חברת הכנסת - - -

יואל חסון (המחנה הציוני):

לא דיווח, זו בקשה לשינוי. לא התכוונת להצביע על זה?

עאידה תומא סלימאן (הוועדה לקידום מעמד האישה ולשוויון מגדרי):

זו בקשה לשינוי של היו"ר, לא שלי.

היו"ר מכלוף מיקי זוהר:

לא הגענו עדיין לשלב הזה. אבל לא משנה, כיבדנו את בקשתך, למרות שהיא איננה
בתוקף.

יואל חסון (המחנה הציוני):

לא, אם לא - - - אל תכבד. אבל אתה צריך להצביע.

עאידה תומא סלימאן (הוועדה לקידום מעמד האישה ולשוויון מגדרי):

אני לא מבינה, זו בקשה של יו"ר הכנסת. אל תגידו שזה שלי.

היו"ר מכלוף מיקי זוהר:

לא, לא. אנחנו, בשונה מכם, לא עושים משחקים של ילדים קטנים, אנחנו בוגרים.

עאידה תומא סלימאן (הוועדה לקידום מעמד האישה ולשוויון מגדרי):

היושב-ראש, קודם כול, זאת לא הבקשה שלי, זאת הבקשה של יושב-ראש הכנסת.

היו"ר מכלוף מיקי זוהר:

גברתי, נשמעה בקשתך.

עאידה תומא סלימאן (הוועדה לקידום מעמד האישה ולשוויון מגדרי):

זאת לא בקשתי. זה מה שאני מנסה להגיד.

היו"ר מכלוף מיקי זוהר:

בקשת היושב-ראש נשמעה. החלטתי לבקש את זה מהשרה באופן אישי, שהיא תגיע
לדיון שלך.

יואל חסון (המחנה הציוני):

זאת בקשה לשינוי בתקנון.

היו"ר מכלוף מיקי זוהר:

זה מה שהחלטתי.

עאידה תומא סלימאן (הוועדה לקידום מעמד האישה ולשוויון מגדרי):

זה לא להגיע לדיון. הבקשה היא שונה.

איילת נחמיאס ורבין (המחנה הציוני):

אבל זה הממשלה שולטת בכנסת.

היו"ר מכלוף מיקי זוהר:

מה רע בהחלטה הזאת?

עאידה תומא סלימאן (הוועדה לקידום מעמד האישה ולשוויון מגדרי):

אבל הבקשה היא שינוי בתקנון. היא לא להגיע לדיון שלי – היא שינוי בתקנון.

איילת נחמיאס ורבין (המחנה הציוני):

לא, כי אתה הופך את היוצרות. חבר הכנסת זוהר, מה, אתה מתייעץ עם השרה למי
היא תדווח בכנסת? מה ההיגיון?

היו"ר מכלוף מיקי זוהר:

לא לא, ממש לא.

איילת נחמיאס ורבין (המחנה הציוני):

זו המשמעות של מה שאתה אומר.

היו"ר מכלוף מיקי זוהר:

לא נכון. ממש לא. אתם טועים.

איילת נחמיאס ורבין (המחנה הציוני):

אתה תתייעץ עם השרה? השרה, תסכימי לבוא לתת דיווח?

עאידה תומא סלימאן (הוועדה לקידום מעמד האישה ולשוויון מגדרי):

כן, זה בדיוק - - -

היו"ר מכלוף מיקי זוהר:

לא, לא, לא, לא.

רועי פולקמן (כולנו):

איילת, כשיש ריבוי ועדות, הוא אומר - - - כמה ועדות, לאיזה ועדות. זה
הגיוני.

עאידה תומא סלימאן (הוועדה לקידום מעמד האישה ולשוויון מגדרי):

לא, לא הגיוני בכלל.

היו"ר מכלוף מיקי זוהר:

השרה מדווחת לכנסת.

רועי פולקמן (כולנו):

היא צריכה לארבע ועדות?

היו"ר מכלוף מיקי זוהר:

השרה מדווחת לכנסת אין ספור פעמים באין ספור ועדות. אני הולך לבקש ממנה,
שתדווח גם בוועדה הזו.

עאידה תומא סלימאן (הוועדה לקידום מעמד האישה ולשוויון מגדרי):

היא מחזיקה את הרשות לקידום מעמד האישה.

היו"ר מכלוף מיקי זוהר:

אם היא תגיד לי שהיא לא מוכנה, והטענה שלה לא תהיה משכנעת, אז אני אביא את
זה להצבעה ואני אקבע שהיא חייבת. ואם היא תהיה טענה משכנעת, אז אני אגיד
שלא. זה הכול.

עאידה תומא סלימאן (הוועדה לקידום מעמד האישה ולשוויון מגדרי):

שינוי בתקנון.

היו"ר מכלוף מיקי זוהר:

טוב.

איילת נחמיאס ורבין (המחנה הציוני):

סליחה, לא מקובל לא לתת זכות דיבור.

יואל חסון (המחנה הציוני):

רגע, סליחה, אדוני, אני מבקש את חוות הדעת של היועץ המשפטי.

עאידה תומא סלימאן (הוועדה לקידום מעמד האישה ולשוויון מגדרי):

אני מבקשת את העמדה של היועץ המשפטי.

איילת נחמיאס ורבין (המחנה הציוני):

לא יכול להיות שאתה לא נותן זכות דיבור. אני ביקשתי בנימוס, בהצבעה, בצורה
מסודרת, חמש פעמים.

היו"ר מכלוף מיקי זוהר:

טוב, זכות דיבור, חברת הכנסת ורבין, כן.

איילת נחמיאס ורבין (המחנה הציוני):

אני מבקשת שוב, חבר הכנסת זוהר, אני באמת חושבת, עם כל הכבוד לעובדה שלשרה,
לצורך העניין, נניח שיש שניים-שלושה משרדים ממשלתיים שלכאורה היא צריכה
לדווח בהם. ואני מודה ומתוודה, לא נתקלתי בהרבה דיווחים של השרה גמליאל,
אבל זה בוועדות שאני לא חברה בהן. אז יכול להיות שבאמת לא נתקלתי בזה והיא
עושה את הדיווח כהלכה.

בסופו של דבר אתה יוצר כאן היפוך יוצרות. בא יושב-ראש הכנסת בכבודו ובעצמו
– בכל זאת בואו, צריך להגיד, גם בוועדת הכנסת זה לא דבר טריוויאלי יום-יומי
– בא יושב-ראש הכנסת ואומר: תראו, אני חושב שמתוקף הסמכויות של השרה ומתוקף
הדברים שהיא עוסקת, הדבר הכי טריוויאלי זה שהיא תבוא לוועדה לקידום מעמד
האישה או לוועדה לשוויון מגדרי ותציג את פועלו של המשרד.

אני אומרת לכם, שאין פה שינוי תקנון מסובך. אין פה אולי שינוי תקנון בכלל,
כי לא שמענו את היועץ המשפטי, שאם היה אומר, אולי הוא אומר: סליחה, אין פה
שינוי תקנון. אני אומרת לכם, שאין שום הצדקה לתהליך שאתה מנסה לנהל, שבו
בעצם השרה – או השרים לצורך העניין, כי אני לא מדברת על השרה גמליאל באופן
ספציפי – הם יגידו לנו איך אנחנו צריכים לפקח על עבודתם. זה לא הגיוני, עם
כל הכבוד, ואתה הופך פה את היוצרות לחלוטין. תודה רבה.

היו"ר מכלוף מיקי זוהר:

טוב. כן, אדוני היועמ"ש.

יואל חסון (המחנה הציוני):

היועץ המשפטי, כן.

דן מרזוק:

תקנון הכנסת קובע את חובת הדיווח הדו-שנתי אחת לכנס של כל אחד משרי הממשלה
לוועדה הרלוונטית בכנסת. ועדת הכנסת היא זו שקובעת לגבי כל שר לאיזו ועדה
הוא ידווח. ובאמת, בתחילת הכנסת הנוכחית ובהתאם להרכב הממשלה הנוכחי, קבעה
ועדת הכנסת רשימה של שרים, ואת הוועדות שאליהם ידווח כל שר.

איילת נחמיאס ורבין (המחנה הציוני):

למי מדווחת השרה גמליאל למשל?

דן מרזוק:

השרה לשוויון חברתי מדווחת, נכון להחלטת ועדת הכנסת, היום רק לוועדת
העבודה, הרווחה והבריאות. הבקשה היא להוסיף על הוועדה הזאת גם דיווח נוסף -
-

יואל חסון (המחנה הציוני):

יושב-ראש הכנסת.

איילת נחמיאס ורבין (המחנה הציוני):

יושב-ראש הכנסת, לא יו"ר הוועדה.

דן מרזוק:

- - של הוועדה לקידום מעמד האישה, ורק בשני עניינים: בעניין שוויון מגדרי
ובעניין פעילות הרשות לקידום מעמד האישה.

יואל חסון (המחנה הציוני):

זה הגיוני בעיניך?

איילת נחמיאס ורבין (המחנה הציוני):

נכון, הגיוני לחלוטין. סליחה, רועי, עם כל הכבוד, היא לא מדווחת לחמש
ועדות. היא מדווחת לוועדה אחת, מה הבעיה?

היו"ר מכלוף מיקי זוהר:

אוקיי. אז עכשיו, ברגע ששמענו את ההסבר הברור, אני אדבר עם השרה. ואם אני
אחליט יחד איתה שהיא תבוא, אז היא תבוא.

יואל חסון (המחנה הציוני):

מה, היא עושה לנו טובה?

איילת נחמיאס ורבין (המחנה הציוני):

מה זה אם אתה תחליט? זו לא החלטה שלך.

עאידה תומא סלימאן (הוועדה לקידום מעמד האישה ולשוויון מגדרי):

אבל זה תפקידה של הכנסת.

היו"ר מכלוף מיקי זוהר:

ואם אני אחליט שלא, אז היא לא תבוא. ואתם יכולים להמשיך לצעוק ולעשות
התייעצויות סיעתיות ורוויזיות ומה שאתם רוצים, בסדר?

איילת נחמיאס ורבין (המחנה הציוני):

לא, זו לא החלטה שלך. זו לא החלטה שלך.

יואל חסון (המחנה הציוני):

אני דורש לזה הצבעה, אדוני. אני דורש הצבעה. אני דורש הצבעה בוועדה.

היו"ר מכלוף מיקי זוהר:

דרישתך נשמעה, ודרישתך לא התקבלה.

יואל חסון (המחנה הציוני):

האם אני לא יכול לדרוש הצבעה פה, אדוני?

עאידה תומא סלימאן (הוועדה לקידום מעמד האישה ולשוויון מגדרי):

- - - לא לפי הדרישה של המשרדים.

היו"ר מכלוף מיקי זוהר:

סעיף ג'.

יואל חסון (המחנה הציוני):

שנייה.

היו"ר מכלוף מיקי זוהר:

סעיף ג'. אתה מפריע לי, יואל חסון.

יואל חסון (המחנה הציוני):

לא, אני מבקש שהשיחה שלך עם השרה תתועד.

היו"ר מכלוף מיקי זוהר:

לא, אנחנו לא מקליטים, אתם מקליטים.

יואל חסון (המחנה הציוני):

תתועד ותתומלל, ותהיה בה נציגות.

היו"ר מכלוף מיקי זוהר:

טוב. אנחנו לא מקליטים ומתמללים. אתם אלופים בזה.

עאידה תומא סלימאן (הוועדה לקידום מעמד האישה ולשוויון מגדרי):

לא, זה לא הגיוני.

יואל חסון (המחנה הציוני):

סליחה, אתה מדבר איתה באופן פורמלי. אני דורש שהיועץ המשפטי יהיה נוכח
בפגישה הזאת, ושידווח בדיוק מה היה בפגישה הזאת.

היו"ר מכלוף מיקי זוהר:

מאה אחוז. מה, אתה חושש לשחיתות אולי?

יואל חסון (המחנה הציוני):

אני רוצה לדעת מה היה בשיחה הזאת.

עאידה תומא סלימאן (הוועדה לקידום מעמד האישה ולשוויון מגדרי):

לא, מעניין מאוד אם שר הבריאות היה אומר: לא רוצה לדבר בוועדת הבריאות, איך
הייתם מקבלים את זה.

דרור אופן:

אבל היא לא אומרת דבר כזה.

היו"ר מכלוף מיקי זוהר:

סעיף ג' בסדר-היום.

עאידה תומא סלימאן (הוועדה לקידום מעמד האישה ולשוויון מגדרי):

זה בדיוק מה שאתם אומרים. אתם לא רוצים לדווח - - -

יואל חסון (המחנה הציוני):

אדוני היועץ המשפטי - - -

היו"ר מכלוף מיקי זוהר:

חבר הכנסת חסון, אני קורא אותך לסדר פעם ראשונה.

יואל חסון (המחנה הציוני):

אדוני היועץ המשפטי, האם הוא יכול לנהל שיחה עם השרה בלי שאנחנו יודעים מה
היה - - -

עאידה תומא סלימאן (הוועדה לקידום מעמד האישה ולשוויון מגדרי):

זה מה שאתם רוצים. זאת העמדה של המשרד לשוויון חברתי. זו בושה.

היו"ר מכלוף מיקי זוהר:

חבר הכנסת חסון, קראתי אותך לסדר פעם ראשונה. חברת הכנסת עאידה תומא
סלימאן, בבקשה לא להפריע.

עאידה תומא סלימאן (הוועדה לקידום מעמד האישה ולשוויון מגדרי):

אני הייתי רוצה לראות את תגובתך, כבוד היושב-ראש - -

היו"ר מכלוף מיקי זוהר:

לא להפריע. גברתי, זה מפריע לי לדיון.

עאידה תומא סלימאן (הוועדה לקידום מעמד האישה ולשוויון מגדרי):

- - אם משרד הבריאות היה אומר: לא רוצה לדווח לוועדה - - -

היו"ר מכלוף מיקי זוהר:

גברתי, אני רוצה להמשיך.

איילת נחמיאס ורבין (המחנה הציוני):

אבל הסמכויות הן לא שלך, הסמכויות הן של הוועדה.

היו"ר מכלוף מיקי זוהר:

חברת הכנסת ורבין, את מפריעה לי.

רועי פולקמן (כולנו):

אבל הוא אמר שהיא תבוא.

עאידה תומא סלימאן (הוועדה לקידום מעמד האישה ולשוויון מגדרי):

לא מעניין אותי שתבוא.

רועי פולקמן (כולנו):

אבל היא תבוא.

עאידה תומא סלימאן (הוועדה לקידום מעמד האישה ולשוויון מגדרי):

לא רוצה טובות.

דרור אופן:

היא הייתה במושב האחרון בארבע ועדות.

היו"ר מכלוף מיקי זוהר:

רועי, אפשר בבקשה לא להמשיך את הסימפוזיון הזה? אני רוצה להמשיך בדיון וזה
מפריע לי.

איילת נחמיאס ורבין (המחנה הציוני):

אז למה הוא לא אומר בשמה שהיא תבוא - - -

עאידה תומא סלימאן (הוועדה לקידום מעמד האישה ולשוויון מגדרי):

אני רוצה לעגן את זה בתקנון.

דרור אופן:

ברשותך, חבר הכנסת זוהר.

היו"ר מכלוף מיקי זוהר:

לא לענות. לא לענות. לא לענות.

איילת נחמיאס ורבין (המחנה הציוני):

- - -

עאידה תומא סלימאן (הוועדה לקידום מעמד האישה ולשוויון מגדרי):

אני רוצה לעגן את זה בתקנון.

היו"ר מכלוף מיקי זוהר:

חברת הכנסת ורבין, אפשר שקט?

עאידה תומא סלימאן (הוועדה לקידום מעמד האישה ולשוויון מגדרי):

אף אחד לא יעשה טובות.

היו"ר מכלוף מיקי זוהר:

אני אקרא אותך לסדר. חבל.

איילת נחמיאס ורבין (המחנה הציוני):

היועץ של השרה גמליאל רוצה להגיד שהיא תבוא.

היו"ר מכלוף מיקי זוהר:

גברתי חברת הכנסת ורבין, אני קורא אותך לסדר בפעם הראשונה.

עאידה תומא סלימאן (הוועדה לקידום מעמד האישה ולשוויון מגדרי):

לא, לא, לא.

היו"ר מכלוף מיקי זוהר:

חברת הכנסת עאידה תומא סלימאן, אני מבקש שקט.

ג. הצעה להקמת ועדה מיוחדת להסדרת מעמדם של תלמידי ישיבות, ושילובם של
בוגרי ישיבות בשירות צבאי, בשירות לאומי-אזרחי ובתעסוקה

היו"ר מכלוף מיקי זוהר:

אני ממשיך. סעיף ג': הצעה להקמת ועדה מיוחדת להסדרת מעמדם של תלמידי
ישיבות, ושילובם של בוגרי ישיבות בשירות צבאי, בשירות לאומי-אזרחי
ובתעסוקה.

איילת נחמיאס ורבין (המחנה הציוני):

זה נראה רע - - -

היו"ר מכלוף מיקי זוהר:

חברת הכנסת ורבין, אני קורא אותך לסדר בפעם השנייה.

קריאה:

אז למה לא כתבת מכתב?

איילת נחמיאס ורבין (המחנה הציוני):

שיבוא מכתב.

היו"ר מכלוף מיקי זוהר:

אני קורא אותך לסדר בפעם השנייה. קראתי אותך לסדר פעם שנייה.

איילת נחמיאס ורבין (המחנה הציוני):

אתה קראת לסדר משום שאתה מנהל את הדיון הזה לבדך.

יואל חסון (המחנה הציוני):

רגע, על מה אתה דן עכשיו, אדוני?

היו"ר מכלוף מיקי זוהר:

הקמת ועדה מיוחדת להסדרת מעמדם של תלמידי ישיבות, ושילובם של בוגרי ישיבות
בשירות צבאי, בשירות לאומי-אזרחי ובתעסוקה. זו ועדה שנקראת ועדה לחוק
הגיוס. הוועדה הזאת בעצם נועדה אד-הוק לטיפול בחוק הגיוס בלבד, ולאחר מכן
אנחנו נפרק את הוועדה.

והסמכויות של הוועדה זה לדון בהסדרת מעמדם של תלמידי ישיבות ושילובם של
בוגרי ישיבות בשירות צבאי, בשירות לאומי-אזרחי ובתעסוקה, לרבות הצעות חוק
בעניינים אלו, ככל שיעברו אליה על ידי מליאת הכנסת או על ידי ועדת הכנסת.
שם הוועדה: הוועדה המיוחדת להסדרת מעמדם של תלמידי ישיבות, ושילובם של
בוגרי ישיבות בשירות צבאי, בשירות לאומי-אזרחי ובתעסוקה. תקופת העבודה של
הוועדה: נכון לרגע זה הוועדה המיוחדת תפעל עד לתום כהונתה של הכנסת ה-20.

בהרכב הוועדה יהיו החברים כדלקמן. יהיו בה 13 חברי כנסת, כדי שיהיה בה
כמובן מספר אי-זוגי, כדי שהמאפיין הדמוקרטי יבוא בה לידי ביטוי על הצד הטוב
ביותר. 13 זה אי-זוגי, כי בזוגי זה יכול להיות תיקו. אנחנו רוצים לאפשר
תמיד ניצחון לאופוזיציה בכל שלב.

ובוועדה הזו יהיו שלושה חברים מטעם הליכוד, שני חברים מטעם המחנה הציוני,
חבר אחד מטעם הרשימה המשותפת וחבר אחד מכל אחת מהסיעות בבית. כל סיעות הבית
מקבלות ייצוג בוועדה ללא יוצא מן הכלל, כשהמחנ"צ, מאחר שהוא 24 מנדטים, אז
נתנו לו שני חברים; ואנחנו 30 מנדטים, לכן נתנו לנו שלושה.

יושב-ראש הוועדה יהיה חבר הכנסת דודי אמסלם, שהוא גם יושב-ראש הקואליציה.

יואל חסון (המחנה הציוני):

שהוא מבין בתחום מאוד.

היו"ר מכלוף מיקי זוהר:

שמות חברי הוועדה יובאו בהמשך, בהתאם לשמות שנקבל מכל אחת מהסיעות, מראשי
הסיעות. תעבירו לי שמות.

קריאה:

לא קיבלתם?

היו"ר מכלוף מיקי זוהר:

חלק כן. אנחנו רוצים את הכול בצורה מוגמרת. ניקח מכולם, ואז נביא את כל
השמות במכה אחת. כן, חבר הכנסת יואל חסון.

יואל חסון (המחנה הציוני):

תודה, אדוני היושב-ראש. כמובן שיושב-ראש הקואליציה שבוע שעבר בא והודיע לי
איזה ועדה הולכת להיות, מה ההרכב, מה היחס המספרי. כמובן שכהרגלו בקודש הוא
לא קיים איזושהי התדיינות, התייעצות.

היו"ר מכלוף מיקי זוהר:

מי, מי?

יואל חסון (המחנה הציוני):

עם האופוזיציה.

היו"ר מכלוף מיקי זוהר:

מי עשה את זה אבל?

יואל חסון (המחנה הציוני):

יושב-ראש הקואליציה בא והודיע לי. הוא לא בא והתייעץ איתי, הוא לא בא ודיבר
איתי.

דוד אמסלם (הליכוד):

שכחתי לשלוח לך זר פרחים לפני כן, אתה צודק.

יואל חסון (המחנה הציוני):

נכון שבסוף הרוב יכול לקבוע, אבל נהוג שיושב-ראש הקואליציה מתייעץ עם
האופוזיציה וחולק איתה את דעתו.

היו"ר מכלוף מיקי זוהר:

כמו שאתם מתייעצים איתנו על כל דבר.

יואל חסון (המחנה הציוני):

תתפלא. אבל יו"ר הקואליציה הזה, גם בנושאים אחרים, למדתי הבוקר - - -

היו"ר מכלוף מיקי זוהר:

הוא יותר מדי סובלני כלפיכם. יותר מדי.

יואל חסון (המחנה הציוני):

אל תפריע לי. אני לא יכול לקרוא אותך לסדר, אתה לא יכול לקרוא את עצמך
לסדר. אז אל תפריע לי, בבקשה.

היו"ר מכלוף מיקי זוהר:

יותר מדי סובלני כלפיכם. אתם מתנהגים בצורה הכי לא מנומסת והכי לא
פרלמנטרית שיש.

יואל חסון (המחנה הציוני):

אתם מתנהגים כמו אצילים בריטיים.

היו"ר מכלוף מיקי זוהר:

איבדתם כל כבוד עצמי.

יואל חסון (המחנה הציוני):

תן לי לסיים. אתה מפריע לי, אדוני, ואין לי הגנה. אף אחד לא יכול להגן
עליי, אם אתה מפריע לי.

היו"ר מכלוף מיקי זוהר:

לא נורא. אוקיי. אם לא היית ברשות דיבור, הייתי קורא אותך לסדר.

יואל חסון (המחנה הציוני):

אני יודע. אתה יכול גם לגרש אותי אם אתה רוצה.

היו"ר מכלוף מיקי זוהר:

כן. לא לא, אנחנו לא רוצים לגרש אותך.

יואל חסון (המחנה הציוני):

- - - אתה ויו"ר הקואליציה שלך.

היו"ר מכלוף מיקי זוהר:

לא, לא.

יואל חסון (המחנה הציוני):

אז עכשיו אני אומר לך בצורה - - -

דוד אמסלם (הליכוד):

מה אתה מזכיר אותי בכל דבר?

יואל חסון (המחנה הציוני):

אני אסביר לך למה אני מזכיר אותך, אל תפריע לי.

דוד אמסלם (הליכוד):

אתה מרשה לי לשבת פה? לא התייעצתי איתך, אתה מרשה לי?

יואל חסון (המחנה הציוני):

אתה יושב כאן בזכות, אדוני.

דוד אמסלם (הליכוד):

אה, חשבתי.

היו"ר מכלוף מיקי זוהר:

היית מתייעץ איתו.

יואל חסון (המחנה הציוני):

בכל אופן, אני בא ואומר ליו"ר הקואליציה – שולי, זה לא בסדר.

שולי מועלם-רפאלי (הבית היהודי):

אני מנסה לעשות דבר טוב.

יואל חסון (המחנה הציוני):

בלי אשליות. לא יהיה.

היו"ר מכלוף מיקי זוהר:

כן.

יואל חסון (המחנה הציוני):

בכל אופן, אני אומר: יושב-ראש הקואליציה, הוא לא בא ומתדיין עם האופוזיציה,
מתייעץ, הוא בא, קובע עובדות – הוא קבע את היחס המספרי, הוא קבע את החלוקה
לכולם. הוא, אגב, גם הולך ומדבר עם האופוזיציה, עם כל אחת מסיעות
האופוזיציה. הוא עושה מה שהוא רוצה. הוא גם הבוקר מחליט שהוא עושה מה שהוא
רוצה והוא קובע מה שהוא רוצה, הוא לא מקיים התייעצות.

עכשיו, קואליציה ואופוזיציה – היחס ביניהן הוא ברור, יש רוב ויש מיעוט. אין
ספק, קואליציה בכוח הרוב יכולה לעשות המון דברים. אבל יש נוהג ויש נוהל.

עכשיו, האופוזיציה, לפיכך, מכיוון שהקואליציה לא מתייעצת בשום צורה ולא
מקיימת התדיינות עם האופוזיציה, אז האופוזיציה גם לא חייבת שום דבר
לקואליציה. והקואליציה, גם על הדברים שהם פחות מעניינים או יותר מעניינים,
על כל דבר תערים מכשולים, על כל דבר תעמיד מול זה התנגדות.

כי אנחנו אומרים דבר אחד פשוט: או שמקיימים כאן – כשאני לא אומר שמסכימים,
אפשר לדבר ולא להסכים, הכול בסדר, אבל או שמתייחסים לאופוזיציה ומתנהגים
ברמה של שיח הדדי בין אופוזיציה לקואליציה, מה שהיה פה תמיד, עשרות שנים,
מקום המדינה ועד היום, או שמתנהלים בכוחנות של יושב-ראש הקואליציה. כוחנות
תיענה בכוחנות, נקודה. ועוד לא ראיתם מהי כוחנות.

היו"ר מכלוף מיקי זוהר:

אני חייב לציין שאנחנו ממש חוששים שלא נצליח להירדם הלילה.

דוד אמסלם (הליכוד):

הוא הולך לקנות מעיל עכשיו, מעיל של אופנוענים.

היו"ר מכלוף מיקי זוהר:

ממש חוששים. האיומים היו ממש מפחידים, אני חייב לומר.

יואל חסון (המחנה הציוני):

לא ביקשתי להפחיד.

היו"ר מכלוף מיקי זוהר:

כולנו בלחץ. ויש לך כדור שינה?

דוד אמסלם (הליכוד):

אצל יואל חסון זה הולך ככה: או שאתה הולך איתו או שאתה כוחני.

היו"ר מכלוף מיקי זוהר:

זה אחד מהשניים.

דוד אמסלם (הליכוד):

אין משהו אחר.

דוד אמסלם (הליכוד):

או שהוא מנהל את העסק או שאתה כוחני.

יואל חסון (המחנה הציוני):

אולי תנסה ללכת איתי פעם ותראה לאן נגיע. אולי נעשה דברים טובים לעם ישראל,
יושב-ראש הקואליציה. אולי, אולי. ולא כל היום במלחמה ובמדון.

היו"ר מכלוף מיקי זוהר:

אני אומר לך בכנות רבה: זה היה נאום לוחמני וגם מרתיע. זה היה נאום מרתיע
ביותר. כן, חברת הכנסת שולי מועלם, בבקשה.

יואל חסון (המחנה הציוני):

- - - שאתה בתפקיד הזה אין לך שום להידבר, לעשות. הכול אצלך זה יהיה מה
שאני רוצה. אז אין דברים כאלה, זה לא עובד כאן. המציאות לא עובדת - - -

שולי מועלם-רפאלי (הבית היהודי):

אני לא יכולה, אדוני, לעבור לסדר-היום על הדברים שלך, יואל, כיוון שאם יש
נוהג, הנוהג הוא שכשמסכמים שהאופוזיציה תומכת במשהו, אז עומדים בסיכומים.
ומה שאתם עשיתם עם החוק של אורי אריאל, הפר את כל הסיכומים פה. אז אדוני לא
ידבר על סיכומים שהופרו, כי מי שהתחיל את זה זה אתה. זה אתה.

יואל חסון (המחנה הציוני):

איזה סיכומים? למה, הוא עומד בסיכומים?

שולי מועלם-רפאלי (הבית היהודי):

בטח, כן, כן.

יואל חסון (המחנה הציוני):

יו"ר הקואליציה עומד בסיכומים?

שולי מועלם-רפאלי (הבית היהודי):

אתה ניצלת הזדמנות, וסתם מסמסת ומרחת את הזמן, בחקיקה של חוק דרמטי לטובת
הבריאות הציבור, כי מצאת הזדמנות, ולא עמדת בהתחייבות. אז לפני שאתה מעיר
ליו"ר הקואליציה - - -

יואל חסון (המחנה הציוני):

לא מכיר על מה את מדברת.

שולי מועלם-רפאלי (הבית היהודי):

אני מבקשת ממך, לפני שאתה מעיר לאחרים, לעשות חשבון נפש.

יואל חסון (המחנה הציוני):

אין לי מושג על מה את מדברת.

שולי מועלם-רפאלי (הבית היהודי):

אתה בחוק הכלבת – ברור שיש לך מושג. נו, אל תעשה את השיח בינינו - - -

יואל חסון (המחנה הציוני):

מי אמר לך שהתחייבתי שאנחנו בעד? איפה ראית את זה?

שולי מועלם-רפאלי (הבית היהודי):

כל חברי הכנסת של האופוזיציה הודיעו שהם בעד החוק.

יואל חסון (המחנה הציוני):

מה זה הודיעו? יש אחד שמודיע.

שולי מועלם-רפאלי (הבית היהודי):

וברגע האחרון אתה אמרת להם לא לעמוד בסיכום. אז לפני שאתה מעיר על זה שלא
עומדים בסיכומים, קח בחשבון מה המעשים שלך. מה שנקרא קשוט עצמך ואחר כך
קשוט אחרים.

יואל חסון (המחנה הציוני):

יושב-ראש הקואליציה מרוויח ביושר, ביושר, את התנהלות האופוזיציה. הוא
מרוויח ביושר את התנהלות האופוזיציה.

דוד אמסלם (הליכוד):

אנחנו לא צריכים להתנצל בפני יואל חסון.

יואל חסון (המחנה הציוני):

תתנצל.

דוד אמסלם (הליכוד):

שום דבר. אנחנו ביחסים טובים עם כולם חוץ ממנו, בגלל שהוא כותב את המכתבים.

היו"ר מכלוף מיקי זוהר:

חבר הכנסת חסון, אני צריך את השמות.

דוד אמסלם (הליכוד):

הוא מהבוקר עד הלילה מפריח כותרות על הגב שלי. לכן אני לא מתייחס אליו.

יואל חסון (המחנה הציוני):

כדי להראות מה אתם עושים לציבור הישראלי, כדי לראות איך הקואליציה הזאת
נראית, כדי להראות לציבור מי אתם, ומי מנהל את המדינה הזאת, ומי מנהל את
הכנסת הזאת.

דוד אמסלם (הליכוד):

אתה מתנהג בבריונות שלא ראיתי כמוה. לא ראיתי בריונות כמו שלך.

יואל חסון (המחנה הציוני):

יושב-ראש ועדה שיושב ודואג לתנאיו האישיים של ראש הממשלה מהבוקר עד הלילה,
ומזלזל בחברי הכנסת 20 דקות, מזלזל בחברי הכנסת.

דוד אמסלם (הליכוד):

טוב שאתה לא בליכוד. ברוך השם. בריונות כמו שלך לא נתקלתי אף פעם.

יואל חסון (המחנה הציוני):

שלא נדבר עליך, שלא נדבר עליך, שאין לך שום הבנה לא בדמוקרטיה, לא בפרלמנט.

היו"ר מכלוף מיקי זוהר:

סיימת? סיימת או לא?

יואל חסון (המחנה הציוני):

אתה לא יודע לדבר עם אף אחד, עם חברי הקואליציה שלך אתה לא יודע לדבר.

היו"ר מכלוף מיקי זוהר:

אדוני, תודה רבה.

יואל חסון (המחנה הציוני):

אז אל תטיף לי ואל תגיד לי. יש לך עוד הרבה מה ללמוד ממני איך להתנהג,
תאמין לי. וגם מקודמך בתפקיד, שידעו לעשות את זה.

היו"ר מכלוף מיקי זוהר:

חבר הכנסת חסון, אנחנו מעריכים מאוד את עבודתך, אבל זה לא ישנה את דרכנו.

יואל חסון (המחנה הציוני):

אני לא מחפש ציונים ממך, אדוני.

היו"ר מכלוף מיקי זוהר:

ואנחנו גם לא חוששים מאיומיך ומהתלהמותך.

יואל חסון (המחנה הציוני):

אל תחשוש, חס וחלילה, אל תחשוש.

היו"ר מכלוף מיקי זוהר:

אנחנו מסתכלים לה בעיניים ואומרים לה: נמשיך בדרכנו, בשליחות ציבורית
אמיתית, למען עם ישראל, על אפך ועל חמתך.

אני קובע את שמות חברי הוועדה עכשיו, מאחר שאני צריך להביא את זה להצבעה
לכנסת.

קריאה:

במליאה.

יואל חסון (המחנה הציוני):

ולכן כולם העבירו לי שמות למעט המחנ"צ.

יואל חסון (המחנה הציוני):

אין לנו שמות?

היו"ר מכלוף מיקי זוהר:

אז אני שם אותך ואת נחמיאס ורבין.

יואל חסון (המחנה הציוני):

מה פתאום? סליחה, אדוני, מה פתאום?

היו"ר מכלוף מיקי זוהר:

ולאחר מכן נוכל לשנות. נוכל לשנות.

יואל חסון (המחנה הציוני):

מה פתאום? בשום פנים ואופן. מה פתאום? תגידו לי, חבר'ה, לאן הגענו? מה
פתאום?

היו"ר מכלוף מיקי זוהר:

אז אין לי ברירה, אני אעשה את זה על דעת עצמי.

יואל חסון (המחנה הציוני):

סליחה, אדוני, אני צריך להתקיים התייעצות בסיעה. לא, מה זה, הוא יכול לעשות
דבר כזה? סליחה, מה פתאום? מה פתאום?

היו"ר מכלוף מיקי זוהר:

כן, הוא יכול. יכול גם יכול.

יואל חסון (המחנה הציוני):

לא יכול. סליחה, אדוני היועץ המשפטי - - -

איילת נחמיאס ורבין (המחנה הציוני):

עוד לא הגעתם לשלב שבו אפשר לרמוס גם את היועץ המשפטי. תן לו דקה לענות.

היו"ר מכלוף מיקי זוהר:

לא חייב, אבל יכול.

יואל חסון (המחנה הציוני):

סליחה, לא קיימנו דיון.

היו"ר מכלוף מיקי זוהר:

הנה, בבקשה, האם אני יכול?

איילת נחמיאס ורבין (המחנה הציוני):

אתם בכיוון של לרמוס את כל היועצים המשפטיים במדינה, אבל תן לו עוד צ'אנס,
הוא יועץ משפטי של הכנסת.

יואל חסון (המחנה הציוני):

עם כל הכבוד, זה לא יקום ולא יהיה. לא, אני לא מסכים להיות בוועדה הזאת.
מה, הוא יכפה עליי להיות בוועדה הזאת? אני לא מסכים להיות בוועדה הזאת, גם
היא לא מסכימה.

איילת נחמיאס ורבין (המחנה הציוני):

לא, רגע, תן לו לדבר.

דן מרזוק:

בשלב הזה שבו אנחנו נמצאים ניתן להצביע גם ללא הרכב שמי של הוועדה. אבל
כשאנחנו מביאים את ההצבעה למליאה אנחנו צריכים הרכב שמי.

יואל חסון (המחנה הציוני):

אם יהיה עד אז – יהיה.

איילת נחמיאס ורבין (המחנה הציוני):

אז הוא לא חייב עכשיו להשלים.

היו"ר מכלוף מיקי זוהר:

האם אני יכול או לא? לא שאלתי אם אני חייב. האם אני יכול?

דן מרזוק:

אם לא יהיה - - - לפני הדיון במליאה, כן ועדת הכנסת מוסמכת לקבוע את השמות,
גם אם הסיעה לא מעבירה.

איילת נחמיאס ורבין (המחנה הציוני):

לפני המליאה, לפני הדיון במליאה.

היו"ר מכלוף מיקי זוהר:

תודה. יואל, אני מפרגן לך. זה מה שאני אעשה.

אז שמות חברי הוועדה - -

איילת נחמיאס ורבין (המחנה הציוני):

ללא המחנ"צ.

היו"ר מכלוף מיקי זוהר:

- - סיעת הליכוד – דוד אמסלם, יושב-ראש הוועדה, מכלוף מיקי זוהר ודוד ביטן;
סיעת המחנ"צ – יואל חסון ונחמיאס ורבין.

יואל חסון (המחנה הציוני):

לא, אבל אמרנו לא. אתה מוכן להסביר לו?

היו"ר מכלוף מיקי זוהר:

אני רשאי או לא?

איילת נחמיאס ורבין (המחנה הציוני):

לא.

היו"ר מכלוף מיקי זוהר:

אדוני יענה לשאלתי: אני רשאי או לא?

דן מרזוק:

ועדת הכנסת רשאית.

היו"ר מכלוף מיקי זוהר:

תודה. הרשימה המשותפת – אחמד טיבי.

יואל חסון (המחנה הציוני):

לא, סליחה רגע. לא, סליחה, אדוני, אתה מוכן להרים את הקול שלך?

היו"ר מכלוף מיקי זוהר:

אני קורא אותך לסדר פעם שנייה.

יואל חסון (המחנה הציוני):

סליחה, אדוני, אתה מוכן להסביר - - -

היו"ר מכלוף מיקי זוהר:

חבר הכנסת, אני קורא אותך לסדר פעם שנייה. חבר הכנסת חסון, אני קורא אותך
לסדר פעם שלישית, נא להוציא אותו מהאולם.

יואל חסון (המחנה הציוני):

- - -

איילת נחמיאס ורבין (המחנה הציוני):

הדיון במליאה - - -

היו"ר מכלוף מיקי זוהר:

חברת הכנסת ורבין, אני קורא אותך לסדר פעם שנייה.

יואל חסון (המחנה הציוני):

אתה אמרת שאפשר להגיש את זה בלי שמות בכלל. אז עד המליאה אני אגיש שמות.

היו"ר מכלוף מיקי זוהר:

חברת הכנסת ורבין, לא לדבר, אני אוציא אותך החוצה. לא להפריע. להוציא את
חבר הכנסת חסון מהאולם. איפה הסדרנים? נא להוציא אותו מהאולם.

דוד אמסלם (הליכוד):

אגב, דיברתי איתו על זה לפני שבוע, והוא עוד לא נתן שמות.

היו"ר מכלוף מיקי זוהר:

סיעת יש עתיד – אלעזר שטרן.

יואל חסון (המחנה הציוני):

אני לא רוצה לצאת. אני לא יוצא.

היו"ר מכלוף מיקי זוהר:

סיעת כולנו – יפעת שאשא ביטון.

קריאה:

מירב בן ארי.

יואל חסון (המחנה הציוני):

סליחה, אדוני, אפשר עד 16:00 להגיש.

היו"ר מכלוף מיקי זוהר:

מירב בן ארי, סליחה.

חבר הכנסת לבית היהודי – בצלאל סמוטריץ.

יואל חסון (המחנה הציוני):

אני לא מסכים. אז תגיד לו שלא יקריא את השמות שלי. אבל שלא יקריא את השמות
שלי.

היו"ר מכלוף מיקי זוהר:

לסיעת שס – יואב בן צור; חבר הכנסת ליהדות התורה – אורי מקלב; חבר הכנסת
לישראל ביתנו – רוברט אילטוב.

יואל חסון (המחנה הציוני):

שלא יקריא את השם שלי.

היו"ר מכלוף מיקי זוהר:

להוציא אותו בבקשה.

חבר הכנסת לסיעת מרצ – מיכל רוזין. וכפי שציינו, יושב-ראש הוועדה – חבר
הכנסת דודי אמסלם.

יואל חסון (המחנה הציוני):

לא, אני לא מוכן להיות בוועדה הזאת. איך אתה נותן לדבר הזה לקרות?

היו"ר מכלוף מיקי זוהר:

סליחה, מתקן, עודד פורר בוועדה מטעם ישראל ביתנו. עודד פורר, כן.

יואל חסון (המחנה הציוני):

תגיד לו את זה. עד 16:00, אם יהיה, אני אגיש לו את זה. לא, אני מבקש שתגיד
לו את זה.

היו"ר מכלוף מיקי זוהר:

אדוני מתבקש לעזוב את האולם.

יואל חסון (המחנה הציוני):

לא, אתה יכול לבטל את זה, בבקשה?

היו"ר מכלוף מיקי זוהר:

אני עכשיו עובר להצבעה.

איילת נחמיאס ורבין (המחנה הציוני):

אבל הוא אמר לך - - -

יואל חסון (המחנה הציוני):

סליחה - - -

היו"ר מכלוף מיקי זוהר:

אני רוצה לעבור להצבעה. מי בעד הקמת הוועדה, כפי שהקראתי אותה? ירים את
ידו.

איילת נחמיאס ורבין (המחנה הציוני):

- - - לוועדת הכנסת מחדש?

יואל חסון (המחנה הציוני):

לא, זה לא מקובל עליי.

קריאה:

בוא נצביע נגד.

היו"ר מכלוף מיקי זוהר:

מי נגד?

הצבעה

בעד – רוב

נגד – מיעוט

ההצעה להקמת ועדה מיוחדת להסדרת מעמדם של תלמידי ישיבות, ושילובם של בוגרי
ישיבות בשירות צבאי, בשירות לאומי-אזרחי ובתעסוקה, בהרכב שהוקרא, נתקבלה.

היו"ר מכלוף מיקי זוהר:

ההחלטה התקבלה.

אני עובר לסעיף הבא. זה היה תענוג לא נורמלי, אני חייב לומר לך. נהניתי מכל
רגע.

איילת נחמיאס ורבין (המחנה הציוני):

ממ"ז, רוויזיה. חבר הכנסת זוהר, רוויזיה.

היו"ר מכלוף מיקי זוהר:

את לא יכולה לקרוא לי ממ"ז. חבר הכנסת זוהר, אני מבקש.

איילת נחמיאס ורבין (המחנה הציוני):

קראתי: חבר הכנסת זוהר, רוויזיה.

היו"ר מכלוף מיקי זוהר:

מעולם לא חלמתי להיות שוטר, ובטח לא חוקר.

איילת נחמיאס ורבין (המחנה הציוני):

חבר הכנסת זוהר, ביקשתי רוויזיה.

היו"ר מכלוף מיקי זוהר:

אני קובע דיון לרוויזיה בשעה 13:00 בדיוק.

ד. בקשת יו"ר ועדת הפנים והגנת הסביבה להקדמת הדיון בהצעות החוק הבאות –
לפני הקריאה השנייה והשלישית:

1. הצעת חוק מימון מפלגות בעניין רשימת מועמדים משותפת כפי שפוצל מהצעת חוק
המפלגות (תיקון מס' 24) (פ/3796/20) (כ/737)

2. הצעת חוק הכניסה לישראל (תיקון מס' 33) (הארכת רישיון לעובד זר)
התשע"ח–2018 (פ/5071/20) (כ/777)

היו"ר מכלוף מיקי זוהר:

בקשת יושב-ראש ועדת הפנים והגנת הסביבה להקדמת הדיון בהצעות החוק הבאות –
לפני הקריאה השנייה והשלישית: 1. הצעת חוק מימון מפלגות בעניין רשימת
מועמדים משותפת כפי שפוצל מהצעת חוק המפלגות; 2. הצעת חוק הכניסה לישראל
(הארכת רישיון לעובד זר) התשע"ח–2018.

יש מישהו שרוצה לומר משהו לפני שאנחנו עוברים להצבעה?

יואב קיש (יו"ר ועדת הפנים והגנת הסביבה):

אתה רוצה שאני אגיד מילה?

היו"ר מכלוף מיקי זוהר:

יאללה, בבקשה.

יואב קיש (יו"ר ועדת הפנים והגנת הסביבה):

אם אין בעיה - - -

דוד אמסלם (הליכוד):

בוא נצביע, חבל על הזמן.

קריאה:

להשאיר אותו או להוציא אותו?

היו"ר מכלוף מיקי זוהר:

הוא יכול להישאר בינתיים.

יואב קיש (יו"ר ועדת הפנים והגנת הסביבה):

מיקי, הצעת החוק הראשונה מדברת על מימון מפלגות. היא קשורה לתאריכי הגשת
דוחות לבחירות המקומיות, ולכן ראוי ונכון להשלים אותה מהר ככל האפשר. גם
מבקר המדינה, שהיה שותף מלא לחקיקה, צריך את הזמן להיערך, וזה כמובן
בהסמכתו. זה אחד.

שתיים, חוק הכניסה לישראל מדבר על פתרון, על ועדה הומניטרית שתאפשר להעסיק
עובדים זרים גם מעל חמש השנים של השהייה שלהם. ולכן יש פה נושא הומניטרי.
היה שיתוף פעולה אופוזיציה-קואליציה בהליך החקיקה וראוי לקדם את זה בהקדם.
תודה.

היו"ר מכלוף מיקי זוהר:

תודה רבה.

יואל חסון (המחנה הציוני):

יש לי מה להגיד.

היו"ר מכלוף מיקי זוהר:

כן, בבקשה.

יואל חסון (המחנה הציוני):

תראה, אדוני, סך הכול ברמה המהותית לחלק מהחוק או לחלק מסעיפיו אין לנו
התנגדות. העניין הוא שאנחנו יודעים איזה סדר-יום צפוי לנו היום, וצפוי
סדר-יום עמוס מאוד, עם הצעת חוק שיש בה למעלה מ-170 הסתייגויות. ולכן
להכניס לסדר-היום - - -

יואב קיש (יו"ר ועדת הפנים והגנת הסביבה):

אבל אין פה שום הסתייגויות.

יואל חסון (המחנה הציוני):

אני יודע. יש חוק אחר עם הסתייגויות, אדוני.

ולכן, אדוני, להוסיף חוק נוסף לסדר-היום של היום, זה פשוט יעמיס מאוד. גם
ככה יש לנו המון המון שעות ארוכות ארוכות – למה אני אומר שעות? כרגע זה
ימים – שאנחנו אמורים לדון בחוק אחד. לכן לדעתי זו תהיה טעות של ועדת הכנסת
מבחינת תוכנית העבודה, לשלב את זה בכוח בסדר-היום.

דוד אמסלם (הליכוד):

אני אענה רק בקצרה.

יואל חסון (המחנה הציוני):

לכן אני מציע לחברי הוועדה, שיסתכלו וייראו מה סדר-היום של הכסת היום,
ויבינו שלהכניס עוד הצעת חוק היום, כשיש לפני זה הצעת חוק היום, שאמורה
בהסתייגויות להיות עשרות שעות, עשרות שעות, זה פשוט סדר-יום לא הגיוני.

יואב קיש (יו"ר ועדת הפנים והגנת הסביבה):

אבל אין פה זמן.

יואל חסון (המחנה הציוני):

זה לא משנה. אני מסביר לאדוני, אני רוצה להציע הצעה. אני מציע, אדוני,
שבהקשר הזה, ואני מוכן להגיע פה להסכמה, שאנחנו נאשר את הפטור, אבל זה
ייכנס לשבוע הבא ולא לשבוע הזה.

יואב קיש (יו"ר ועדת הפנים והגנת הסביבה):

אז לא צריך פטור.

היו"ר מכלוף מיקי זוהר:

תודה. חבר הכנסת אמסלם.

יואל חסון (המחנה הציוני):

אז אם לא צריך פטור, אז הכול בסדר.

דוד אמסלם (הליכוד):

מרכז האופוזיציה טוען את טענת הקוזק הנגזל. הם הרי מורחים את הזמן עם
הסתייגויות, שברובן הן הסתייגויות בכלל דמיוניות, רק כדי לגרור את הזמן.

יואל חסון (המחנה הציוני):

ברור.

דוד אמסלם (הליכוד):

אנחנו כאן באנו כדי לעבוד. דרך אגב, אנחנו אמרנו את זה גם בבוקר. אני אמרתי
את זה בהסכמות, אמרתי את זה בבוקר.

יואל חסון (המחנה הציוני):

סליחה שהגשתי הסתייגויות, אדוני. אני מתנצל בפניך.

דוד אמסלם (הליכוד):

שנייה, אל תפריע לי.

היו"ר מכלוף מיקי זוהר:

חסון, אתה בקריאה שלישית. אתה יודע, יש גבול.

דוד אמסלם (הליכוד):

אמרתי: יש לך אלימות מוטבעת. אתה חייב להפריע, לצעוק תמיד.

יואל חסון (המחנה הציוני):

ואתה אציל בריטי. איש עדין.

דוד אמסלם (הליכוד):

אני לא הפרעתי לך.

היו"ר מכלוף מיקי זוהר:

אתה בקריאה שלישית, חבר הכנסת חסון, ואפשרתי לך להישאר פה, ואתה עדיין חורג
מגבולות הדיון. זה לא פייר.

דוד אמסלם (הליכוד):

לא, אני רק לא נותן לאנשים כמוך להתפרע, בגלל שאתה חושב שמותר לך הכול.

יואל חסון (המחנה הציוני):

אני נלחם על הזכות של האופוזיציה להילחם בקואליציה.

היו"ר מכלוף מיקי זוהר:

זאת התראה אחרונה, חבר הכנסת חסון.

דוד אמסלם (הליכוד):

אל תפריע לנו. לכן היום הבאנו את זה גם בהסכמות, הודענו על זה. זה קורה לנו
כל שבוע. אנחנו נמשיך. באנו כאן לעבוד, הכול בסדר.

היו"ר מכלוף מיקי זוהר:

מי בעד בקשת הפטור?

יואל חסון (המחנה הציוני):

אני מבקש התייעצות סיעתית בנושא, אדוני.

היו"ר מכלוף מיקי זוהר:

הייתה לו התייעצות סיעתית קודמת. על כל הצעה בנפרד? התייעצות סיעתית בת חמש
דקות.

יואב קיש (יו"ר ועדת הפנים והגנת הסביבה):

התחלת הצבעה.

היו"ר מכלוף מיקי זוהר:

נכון, אז אחרי ההצבעה. אבל התחלתי הצבעה כבר, התחלתי הצבעה. קראת "התייעצות
סיעתית" אחרי שהתחלתי.

קריאה:

לפני ההצבעה.

יואב קיש (יו"ר ועדת הפנים והגנת הסביבה):

אבל הוא אמר: מי בעד?

היו"ר מכלוף מיקי זוהר:

12:38 אנחנו נצביע על זה. בבקשה, צאו להתייעצות סיעתית.

אתי בן יוסף:

אתה יכול להמשיך את הדיון.

היו"ר מכלוף מיקי זוהר:

אני יכול להמשיך את הדיון בינתיים.

ז. בקשת הממשלה להקדמת הדיון בהצ"ח פקודת בריאות העם (תיקון מס' 32) (התקנת
מצלמות בבתי חולים לשם הגנה על חסרי ישע), התשע"ח–2018 (מ/1234), לפני
הקריאה הראשונה

היו"ר מכלוף מיקי זוהר:

אז נמשיך לסעיף בעניין הפטור. לא, סעיף ה' יורד מסדר-היום. יש בקשה של
הממשלה להצעת חוק פקודת בריאות העם (התקנת מצלמות בבתי חולים לשם הגנה על
חסרי ישע). הממשלה מבקשת את הקדמת הדיון בהצעת החוק. יש פה נציג של הממשלה?
כן, שם ותפקיד לפרוטוקול.

מוטי בבצ'יק:

מוטי בבצ'יק, עוזר סגן השר. חוק התקנת מצלמות בבתי חולים, הבהרנו את זה
בוועדת השרים במושב הקודם. עד נכון לאתמול ישבו עם משרד המשפטים ומשרד
האוצר להכין את זה לקריאה ראשונה. אנחנו רוצים לנסות לסיים את זה במושב
הזה, לכן אנחנו מבקשים, אם אפשר, לקבל את הפטור, שנוכל מחר להעביר את זה
בקריאה ראשונה במליאה.

היו"ר מכלוף מיקי זוהר:

אני בעד. יש מישהו שרוצה להתנגד?

אז נצביע. מי בעד מתן הפטור? ירים את ידו. מי נגד? מי נמנע?

הצבעה

בעד – רוב

נגד – מיעוט

בקשת הממשלה להקדמת הדיון בהצ"ח פקודת בריאות העם (תיקון מס' 32) (התקנת
מצלמות בבתי חולים לשם הגנה על חסרי ישע), התשע"ח–2018, לפני הקריאה
הראשונה, נתקבלה.

היו"ר מכלוף מיקי זוהר:

ההחלטה התקבלה.

יואל חסון (המחנה הציוני):

סיימנו את ההתייעצות הסיעתית.

ד. בקשת יו"ר ועדת הפנים והגנת הסביבה להקדמת הדיון בהצעות החוק הבאות –
לפני הקריאה השנייה והשלישית:

1. הצעת חוק מימון מפלגות בעניין רשימת מועמדים משותפת כפי שפוצל מהצעת חוק
המפלגות (תיקון מס' 24) (פ/3796/20) (כ/737)

2. הצעת חוק הכניסה לישראל (תיקון מס' 33) (הארכת רישיון לעובד זר)
התשע"ח–2018 (פ/5071/20) (כ/777)

היו"ר מכלוף מיקי זוהר:

אוקיי, אז אני רוצה לעבור להצבעה.

רוברט אילטוב (ישראל ביתנו):

יואל, מה החלטתם?

היו"ר מכלוף מיקי זוהר:

הצעת יושב-ראש ועדת הפנים להקדמת הדיון בעניין הצעת חוק מימון מפלגות. מי
בעד? מי נגד? מי נמנע?

הצבעה

בעד – רוב

נגד – מיעוט

בקשת יו"ר ועדת הפנים והגנת הסביבה להקדמת הדיון בהצעת חוק מימון מפלגות
בעניין רשימת מועמדים משותפת כפי שפוצל מהצעת חוק המפלגות (תיקון מס' 24),
לפני הקריאה השנייה והשלישית, נתקבלה.

היו"ר מכלוף מיקי זוהר:

ההחלטה התקבלה.

יואל חסון (המחנה הציוני):

רוויזיה, אדוני.

היו"ר מכלוף מיקי זוהר:

רוויזיה נשמעה.

יואל חסון (המחנה הציוני):

מתי תהיה רוויזיה?

היו"ר מכלוף מיקי זוהר:

הצעת חוק הכניסה לישראל. מי בעד? מי נגד?

הצבעה

בעד – רוב

נגד – מיעוט

בקשת יו"ר ועדת הפנים והגנת הסביבה להקדמת הדיון בהצעת חוק הכניסה לישראל
(תיקון מס' 33) (הארכת רישיון לעובד זר) התשע"ח–2018, לפני הקריאה השנייה
והשלישית, נתקבלה.

היו"ר מכלוף מיקי זוהר:

ההחלטה התקבלה. כל הרוויזיות, נכון לעכשיו, נקבעות לשעה 13:05.

יואל חסון (המחנה הציוני):

לא, יש אחת ב-13:00.

היו"ר מכלוף מיקי זוהר:

הכול נקבע ל-13:05. אני מזיז את הכול.

יואל חסון (המחנה הציוני):

לא, אבל זה החצי שעה הקודמת.

היו"ר מכלוף מיקי זוהר:

מה זה משנה? אז אני רוצה 40 דקות.

דוד אמסלם (הליכוד):

אנחנו נדבר ברוויזיה חמש דקות.

ו. בקשות חברי הכנסת מיקי (מכלוף) זוהר ושולי מועלם-רפאלי להעברת הצעות
החוק הבאות מוועדת הכלכלה לדיון בוועדת המדע והטכנולוגיה:

1. הצעת חוק התקשורת (בזק ושידורים) (תיקון – סינון אתרי הימורים ותכנים
המציגים דברי תועבה באינטרנט), התשע"ז–2016 (פ/3602/20), של חה"כ מיקי
(מכלוף) זוהר

2. הצעת חוק התקשורת (בזק ושידורים) (תיקון – סינון אתרים פוגעניים),
התשע"ז-2016, (פ/2522/20), הצעת חה"כ שולי מועלם-רפאלי

היו"ר מכלוף מיקי זוהר:

טוב, סעיף ו' וסעיף אחרון לסדר-היום, עניין בקשתי כחבר כנסת שהגיש הצעת
חוק, יחד עם שולי מועלם, שהגישה גם הצעת חוק, בעניין שמירה על ילדים מתכנים
פוגעניים בכנסת. הדיון הזה התחיל בוועדת הכלכלה, ולצערי נעצר עקב עומס רב
שיש על ועדת הכלכלה, היא ועדה שעובדת מאוד מאוד קשה.

אני רציתי לקחת את החוק הזה ולהעביר אותו לוועדת המדע והטכנולוגיה, שזו
ועדה שמאוד מאוד בקיאה בתחומי האינטרנט וכדומה, כי זו הצעת חוק שמדברת כולה
בנושא האינטרנט. חבר הכנסת כבל מתעקש לדון בה, וחושב שהוא יכול לסיים אותה.

לכן בסמכות ועדת הכנסת לקבוע פרק זמן מאוד מאוד ברור לסיום החוק.

רוברט אילטוב (ישראל ביתנו):

אני יכול להעביר גם את חוק המואזין לוועדה אחרת?

היו"ר מכלוף מיקי זוהר:

יש לי סמכות כזאת, אתה יודע. אבל אתה צריך לסגור עם יושב-ראש הקואליציה. אם
הוא ייתן אישור, מבחינתי אני אעביר את זה מחר לאיפה שתגיד לי. אפילו לוועדה
של עאידה תומא סלימאן, אם אתה צריך.

ולכן אני אומר שבעניין הזה, אני חושב שפרק זמן של שבועיים ימים לסיים את
החקיקה הזאת הוא פרק זמן סביר. זו חקיקה לא כל כך מסובכת.

איילת נחמיאס ורבין (המחנה הציוני):

תשאיר את זה בכלכלה.

היו"ר מכלוף מיקי זוהר:

אני אשאיר את זה בכלכלה לשבועיים הקרובים. אם בפרק זמן של תוך שבועיים
מהיום ועדת הכלכלה לא תשלים את החקיקה ותעביר את זה לקריאה ראשונה, אנחנו
נעביר את החוק הזה לוועדת המדע והטכנולוגיה. תקנון הכנסת מחייב אותי לתת
התראה ולבקש ולקבוע לוחות זמנים, לכן אני גם קובע לוחות זמנים. ואני קובע
לוחות זמנים סבירים, של פרק זמן של שבועיים, שזה המון זמן. יש שישה ימי
כנסת בשבועיים הללו, אלה שישה ימי כנסת שאפשר לסיים את החקיקה הזאת.

דן מרזוק:

אני רק אומר לפרוטוקול שמדובר בהחלטה של ועדת הכנסת בהתאם לסעיף 117(ד)
לתקנון. וההחלטה הזאת מתקבלת מאחר שוועדת הכלכלה לא סיימה את דיוניה במשך
חצי שנה. ההצעה הועברה אליה כבר בתחילת שנת 2017, אומנם התקיימו שני
דיונים, אחד בפברואר 17', אחד בנובמבר 17', אבל עד היום טרם הסתיימו
הדיונים. ולכן על פי תקנון, על פי סעיף 117 לתקנון, יש לוועדת הכנסת סמכות
לקצוב זמן לוועדת הכלכלה, וזה מה שהיא עושה עכשיו.

דוד אמסלם (הליכוד):

דרך אגב, זה לא משנה באיזה קריאה זה נמצא?

דן מרזוק:

זה לא משנה.

היו"ר מכלוף מיקי זוהר:

אני רוצה לציין, שנקבע דיון על ידי ועדת הכלכלה ב-9 ביולי.

איילת נחמיאס ורבין (המחנה הציוני):

יש לי בקשה. תן לי - - -

היו"ר מכלוף מיקי זוהר:

רגע, אני רוצה לסיים. שזה אומר שזה יותר משבועיים מהיום. כמעט שבועיים. בוא
נגיד שזה 13 יום?

איילת נחמיאס ורבין (המחנה הציוני):

שזה יכלול את ה-9 ביולי.

היו"ר מכלוף מיקי זוהר:

אז אני רוצה לומר, שאם ב-9 ביולי זה לא יהיה דיון מבחינתי מהבוקר עד הלילה,
שמסיים את הצעת החוק, החוק הזה יעזוב את ועדת הכלכלה ויעבור למקום אחר.

ולכן אני פונה לחברי יושב-ראש הוועדה איתן כבל, או להקדים את הדיון ולקבוע
דיונים קודם, כדי שבאמת בפרק זמן של השבועיים הוא יסיים את הצעת החוק, או
להודיע לוועדת הכנסת שהוא מוותר על החוק ולהעביר את זה.

איילת נחמיאס ורבין (המחנה הציוני):

חבר הכנסת זוהר, מישהו חוץ ממך יכול לדבר בדיון החשוב הזה?

היו"ר מכלוף מיקי זוהר:

אני אתן לך לדבר, אבל כשאני אסיים. את מנסה להתפרץ לדבריי, זה לא פייר.

איילת נחמיאס ורבין (המחנה הציוני):

לא, אני לא מנסה. תאמין לי - - -

היו"ר מכלוף מיקי זוהר:

אבל אם אני רוצה לומר משהו מותר לי לומר?

איילת נחמיאס ורבין (המחנה הציוני):

ועוד ועוד. הבנו.

היו"ר מכלוף מיקי זוהר:

מה לעשות, זו העבודה שלי, אני צריך לדבר.

דוד אמסלם (הליכוד):

- - - של יושב-ראש הוועדה.

איילת נחמיאס ורבין (המחנה הציוני):

כן, בסדר, אבל, חבר הכנסת אמסלם, כדי שהדיונים יהיו איכותיים, כדאי וראוי
שאפשר יהיה לדבר. הייתי אומרת שני משפטים - - -

היו"ר מכלוף מיקי זוהר:

טוב, אז אני מוכן לשתוק.

דוד אמסלם (הליכוד):

לאיתן כבל גם אמרת כמה הוא מדבר?

איילת נחמיאס ורבין (המחנה הציוני):

וואו, אין לך מושג כמה פעמים.

היו"ר מכלוף מיקי זוהר:

טוב, אז את רוצה שאני אשתוק, אז אני אשתוק.

איילת נחמיאס ורבין (המחנה הציוני):

בבקשה, אל תריב גם איתי. אתה רוצה לריב עם יואל חסון, תריב עם יואל חסון.

היו"ר מכלוף מיקי זוהר:

חברת הכנסת ורבין, אני אשתוק ואני אתן לך לדבר.

איילת נחמיאס ורבין (המחנה הציוני):

כל מה שרציתי לומר: קודם כול, לא ידעתי על הדיון של ה-9 ביולי. אני מבינה
את זה, לכן קיבלנו את הייעוץ המשפטי. כל מה שרציתי לומר זה שבגלל שיש
נסיבות אישיות, שאולי חלק מכם התוודעו אליהם אצל איתן כבל, ולכן הוא לא
נמצא כאן היום.

היו"ר מכלוף מיקי זוהר:

אני יודע, הוא דיבר איתי הבוקר בטלפון.

איילת נחמיאס ורבין (המחנה הציוני):

יפה. ולכן הוא לא נמצא כאן היום. וזה נסיבות שאף אחד מאיתנו, וכולנו מאחלים
לאף חבר כנסת, שלא יהלכו אימים עליו ועל משפחתו.

כיוון שכך, כל מה שרציתי לבקש זה שלושה שבועות. כיוון שבינתיים הסברת לנו
שהדיון נקבע ל-9 ביולי, אני רוצה שהדיון יכלול את ה-9 ביולי, את הטווח של
עד ה-9 ביולי. אני אבוא בדברים עם איתן כבל, אני חושבת שזה חוק חשוב, וראוי
שאנחנו נעשה כל מאמץ לקדם אותו. תן לנו לטפל בזה.

אני חושבת שהדיון הוא במקום, הוא ראוי. אם זה היה חוק שלי, אני גם הייתי
חושבת שצריך לנסות לעזור לקדם אותו. אני לא רוצה שננסה במערכות היחסים האלה
בכל זאת להלך אימים אחד על השני.

היו"ר מכלוף מיקי זוהר:

אני לא מהלך אימים, חלילה.

איילת נחמיאס ורבין (המחנה הציוני):

לא, אני לא השתמשתי אולי במינוח הנכון, כי זה אולי לא המקרה המתאים למילה
הזאת. אבל בואו, באמת המטרה היא לקדם את זה.

היו"ר מכלוף מיקי זוהר:

אני אומר לך משהו. אני הייתי בשמחה עושה שלושה שבועות, רק הבעיה היא שאם
אני אעשה שלושה שבועות אין סיכוי שהחוק הזה ייגמר במושב הזה. ולכן אמרתי
שבועיים. אם החוק הזה לא ייגמר עד ה-9 ביולי, אז יישארו לי בערך עוד שבוע,
אם אני לא טועה, לסיים את החקיקה הזאת ולהעביר אותה גם בקריאה ראשונה,
שנייה ושלישית. ואני לא יודע אם אני אספיק גם את זה, כי המושב נגמר ב-18.

אני כולי תקווה שמחר בבוקר חבר הכנסת כבל או יקבע דיון שבוע-שבועיים לפני.

איילת נחמיאס ורבין (המחנה הציוני):

אני הולכת לטפל בזה.

היו"ר מכלוף מיקי זוהר:

או שהוא יודיע לוועדה, באמת בצורה מכובדת - -

איילת נחמיאס ורבין (המחנה הציוני):

בסדר, יכול להיות.

היו"ר מכלוף מיקי זוהר:

- - קחו את החוק, יש מי שיכול לחוקק אותו. זה חוק שמגן על ילדים מתכנים
פורנוגרפיים באינטרנט. אין דבר ראוי מזה. ולכן אני עשיתי את זה.

איילת נחמיאס ורבין (המחנה הציוני):

אבל, חבר הכנסת זוהר, על העניין הבסיסי הסכמתי איתך. אני רק רוצה שנעשה
מאמץ, שלא תצטרך להתחיל את כל הדיון מהתחלה בוועדה אחרת.

היו"ר מכלוף מיקי זוהר:

אני צריך לעשות הצבעה על הדבר הזה?

דן מרזוק:

כן.

היו"ר מכלוף מיקי זוהר:

אז אני מבקש לעבור להצבעה בעניין הזה, עם הזמן שנקבע.

איילת נחמיאס ורבין (המחנה הציוני):

רגע, עד איזה תאריך?

היו"ר מכלוף מיקי זוהר:

עד ה-9 ביולי, כולל, לסיים את החקיקה ולהכין אותה לקריאה ראשונה.

אחמד טיבי (הרשימה המשותפת):

על מה ההצבעה? תגיד לפרוטוקול.

היו"ר מכלוף מיקי זוהר:

ההצבעה לפרוטוקול היא שבעצם ועדת הכנסת מבקשת מוועדת הכלכלה, או דורשת
מוועדת הכלכלה - -

דן מרזוק:

קוצבת זמן לוועדת הכלכלה.

היו"ר מכלוף מיקי זוהר:

- - קוצבת לה פרק זמן של שבועיים ימים, עד ה-9 ביולי, לסיים את החקיקה שלי
ושל חברת הכנסת שולי מועלם, בעניין שמירה על ילדים מתכנים פורנוגרפיים
באינטרנט. יש להם פרק זמן של שבועיים. במידה שהם לא יצליחו לעשות את זה, אז
החוק יעבור מוועדת הכלכלה לוועדה אחרת בכנסת.

דן מרזוק:

להכין אותה לקריאה ראשונה.

היו"ר מכלוף מיקי זוהר:

עוד לא. אני מחכה שבועיים שהוא יסיים את זה לבד. אם הוא לא יסיים – ניקח.

טוב, מי בעד? שירים את ידו. מי נגד? מי נמנע?

אחמד טיבי (הרשימה המשותפת):

נמנע.

הצבעה

בעד – רוב

נגד – מיעוט

נמנעים – 2

ההצעה לקצוב זמן לוועדת הכלכלה לסיום הכנת הצעות חוק התקשורת (בזק
ושידורים) (תיקון – סינון אתרי הימורים ותכנים המציגים דברי תועבה
באינטרנט), התשע"ז–2016, והצעת חוק התקשורת (בזק ושידורים) (תיקון – סינון
אתרים פוגעניים), התשע"ז-2016, נתקבלה.

היו"ר מכלוף מיקי זוהר:

ההחלטה התקבלה.

אחמד טיבי (הרשימה המשותפת):

שני נמנעים.

היו"ר מכלוף מיקי זוהר:

טוב, אז אלו הסעיפים שעל סדר-היום, הם בעצם הסתיימו. נותרו לנו הרוויזיות
שייערכו בשעה 13:05. הישיבה בינתיים נעולה.

(הישיבה נפסקה בשעה 12:41 ונתחדשה בשעה 13:05.)

ח. רוויזיות

היו"ר מכלוף מיקי זוהר:

אני מתכבד לפתוח חזרה את ועדת הכנסת לדיון ברוויזיות שהוגשו על ידי חברי
הכנסת יואל חסון. אז מי הגיש את הרוויזיה הראשונה? אז חבר הכנסת יואל חסון
הגיש את הרוויזיה על הפטור. הוא לא נוכח פה ולכן הרוויזיה נדחית.

מי הגיש עוד רוויזיות?

איילת נחמיאס ורבין (המחנה הציוני):

אני הגשתי רוויזיה.

היו"ר מכלוף מיקי זוהר:

אז את יכולה לנמק את הרוויזיה, בבקשה?

איילת נחמיאס ורבין (המחנה הציוני):

תודה רבה, אדוני היושב-ראש. אני מגישה רוויזיה בנושא הוועדה המיוחדת לחוק
הגיוס, כמו שקראת לו, בלי השם המאוד ארוך שלה, משום ששלא כמנהג המקום למעשה
אתה הודעת שאתה ממנה את חבר הכנסת יואל חסון ואותי כחברי הוועדה.

היו"ר מכלוף מיקי זוהר:

לא, הצבעתי על זה.

איילת נחמיאס ורבין (המחנה הציוני):

רגע. ואנחנו ביקשנו שלא תכניס את השמות עד אשר אנחנו נעביר לך שמות, כפי
שמנהג המקום דורש. זה הכול, ככה מקובל פה, זה מה שנהוג לעשות. אנחנו נביא
לך שמות עד השעה 16:00, ככל שיידרש. אני מבקשת שהשמות שלנו ייצאו מתוך - -
-

היו"ר מכלוף מיקי זוהר:

בהמשך, בהמשך. אחרי זה אני אחליף. למה, תוכלי להגיד ברזומה שלך שהיית חברה
בוועדה לחוק הגיוס. זה אחלה רזומה.

איילת נחמיאס ורבין (המחנה הציוני):

כי כל מה שאני עושה פה כל היום - - -

דן מרזוק:

כן חשוב לומר לפרוטוקול שהמחנה הציוני יוכל להחליף את השמות עד הדיון
במליאה.

שולי מועלם-רפאלי (הבית היהודי):

אני מוחה. אני חושבת שחברת הכנסת נחמיאס ורבין - - -

היו"ר מכלוף מיקי זוהר:

אה, הוא יוכל להחליף את השמות? אה, אז רגע, תוכלו להחליף את השמות עד הדיון
במליאה. לא ידעתי אפילו. מצוין.

איילת נחמיאס ורבין (המחנה הציוני):

אני מודה לחברתי שהגנה עליי, שהיא יודעת שאני כנראה לא עובדת בשביל הרזומה
שלי. עשיתי רזומה די יפה לפני שבאתי לפה, אז זה לא מה שחסר לי לרזומה.

היו"ר מכלוף מיקי זוהר:

יפה. יישר כוח.

איילת נחמיאס ורבין (המחנה הציוני):

זאת הרוויזיה. אני מבקשת מאוד שהעניין הזה - - -

היו"ר מכלוף מיקי זוהר:

טוב. מי בעד הרוויזיה? שירים את ידו. מי נגד?

הצבעה

בעד – מיעוט

נגד – רוב

הרוויזיה של חברת הכנסת איילת נחמיאס ורבין לא נתקבלה.

היו"ר מכלוף מיקי זוהר:

ההחלטה של הרוויזיה נדחתה.

תודה רבה, הישיבה נעולה.

הישיבה ננעלה בשעה 13:07.
