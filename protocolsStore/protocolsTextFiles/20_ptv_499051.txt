הכנסת העשרים

מושב רביעי

פרוטוקול מס' 354

מישיבת ועדת הכנסת

יום רביעי, ט' בסיון התשע"ח (23 במאי 2018), שעה 10:30

סדר היום:

1. בקשת יושב ראש ועדת החוקה, חוק ומשפט למיזוג הצעות החוק הבאות:

א. הצעת חוק המרכז לגביית קנסות, אגרות והוצאות (תיקון מס' 18 והוראת שעה),
התשע"ח-2018 (מ/1209)

ב. הצעת חוק המרכז לגביית קנסות, אגרות והוצאות (תיקון – גביית חובות
לרשויות מקומיות), התשע"ז-2017 הצעת חה''כ מרב מיכאלי (פ/4526).

2. בקשת יושב ראש ועדת החוקה, חוק ומשפט להעברת הצ''ח התגמולים לנפגעי
פעולות איבה (תיקון-פיצוי לדוגמה בשל מעשה איבה) התשע''ו-2016, מוועדת
העבודה, הרווחה והבריאות לדיון בוועדת, החוקה, חוק ומשפט.

3. קביעת ועדה לדיון בהצעות הבאות:

א. הצעת חוק שירות המדינה (מינויים) (תיקון - משרת מילואים פעיל),
התשע"ח-2017, הצעת חה''כ ניסן סלומינסקי.

ב. קביעת דיון להצעה לסדר היום בנושא: "פותחו מערכות לחיזוי שיטפונות
שיכולות להציל חיי אדם אך לא נמצאות בשימוש", הצעת חברי הכנסת קסניה
סבטלובה, עליזה לביא ואחמד טיבי.

הרחבת סמכויות הוועדה המיוחדת לפרשת היעלמותם של ילדי תימן, מזרח והבלקן

נכחו:

חברי הוועדה:

מכלוף מיקי זוהר – היו"ר

יואב בן צור

יואל חסון

שולי מועלם-רפאלי

אברהם נגוסה

פנינה תמנו

חברי הכנסת:

מירב בן ארי

נורית קורן

ניסן סלומינסקי

מוזמנים:

מזכירת הכנסת ירדנה מלר הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

לאה קיקיון

הצעת חוק שירות המדינה (מינויים) (תיקון - משרת מילואים פעיל),
התשע"ח-2017, הצעת חה''כ ניסן סלומינסקי.

היו"ר מכלוף מיקי זוהר:

שלום לכולם, אני מתכבד לפתוח את הדיון. נתחיל בנושא קביעת הצעת חוק שירות
המדינה (מינויים)(תיקון – משרת מילואים פעיל), התשע"ח-2017, הצעת חבר הכנסת
ניסן סלומינסקי. תתכבד היועצת המשפטית לוועדה לומר לנו מה עמדתה בעניין.

ארבל אסטרחן:

זה יכול ללכת לוועדת החוקה, יכול ללכת לוועדת העבודה. בדרך כלל חוק שירות
המדינה נדון בוועדת העבודה, אבל כאן מדובר בעניינים של ייצוג הולם ויש
עניינים דומים לזה שנדונים בוועדת החוקה.

היו"ר מכלוף מיקי זוהר:

אין חולק שגם ועדת העבודה והרווחה וגם ועדת החוקה הן ועדות מאוד עמוסות.

ארבל אסטרחן:

זה לא יכול להיות שיקול. אלה סמכויות הוועדות.

היו"ר מכלוף מיקי זוהר:

אני לא רואה פה אף אחד שבא להילחם על העניין, אז אני חושב שוועדת החוקה היא
הוועדה שהחוק הזה יעבור אליה.

אני המלצתי להעביר את זה לוועדת החוקה. אתה מתנגד?

ניסן סלומינסקי (הבית היהודי):

לא.

היו"ר מכלוף מיקי זוהר:

מישהו מתנגד?

פנינה תמנו (יש עתיד):

תסביר לנו מה זה.

היו"ר מכלוף מיקי זוהר:

היועצת המשפטית אמרה קודם שהחוק הזה מתאים לוועדת החוקה ויכול גם להתאים
לוועדת העבודה והרווחה. אני ציינתי בפניה שיש עומס בשתי הוועדות והן באמת
קורסות תחת הלחץ אך אין מה לעשות וצריך לבחור אחת מן הוועדות שתיקח את
החקיקה הזו. אני חושב שוועדת החוקה היא זו שהצעת החוק צריכה לעבור אליה, זה
ייצוג הולם.

ניסן סלומינסקי (הבית היהודי):

כבר נתנו העדפות כאלה ל- - - שונים וזה נמצא אצלנו.

היו"ר מכלוף מיקי זוהר:

יש מישהו שמתנגד להעברה לוועדת החוקה?

ניסן סלומינסקי (הבית היהודי):

כל ההעדפות האלה היו אצלנו, בוועדת החוקה.

פנינה תמנו (יש עתיד):

אפשר להסביר במשפט על החוק?

ניסן סלומינסקי (הבית היהודי):

כן, רוצים לתת עדיפות לחיילי מילואים.

יואל חסון (המחנה הציוני):

אני מבקש להבין למה יושב-ראש ועדת החוקה רוצה את החוק אליו.

היו"ר מכלוף מיקי זוהר:

זה מה שאמרה היועצת המשפטית לוועדה.

ניסן סלומינסקי (הבית היהודי):

כאן מדובר על לתת עדיפות למשרתים במילואים. כל החוקים שנותנים עדיפות, כל
החוקים האלה נמצאים אצלנו ונתנו כבר עדיפויות, אם זה היה לעולים פעם, וגם
לזה זה אצלנו. אין שום דילמה. אני לא יודע איך זה בכלל התגלגל לפה. כולם
אמרו חוקה.

הצבעה

בעד – רוב

נגד – אין

נמנעים –אין

ההצעה להעביר את הצעת חוק שירות המדינה (מינויים)(תיקון – משרת מילואים
פעיל), התשע"ח-2017

לוועדת החוקה, חוק ומשפט התקבלה.

קביעת דיון להצעה לסדר היום בנושא: "פותחו מערכות לחיזוי שיטפונות שיכולות
להציל חיי אדם אך לא נמצאות בשימוש", הצעת חברי הכנסת קסניה סבטלובה, עליזה
לביא ואחמד טיבי.

היו"ר מכלוף מיקי זוהר:

לפנינו החלטה בעניין הצעה לסדר היום בנושא: "פותחו מערכות לחיזוי שיטפונות
שיכולות להציל לחיי אדם אך לא נמצאות בשימוש", של חברי הכנסת קסניה
סבטלובה, עליזה לביא ואחמד טיבי. צריכים לקבוע לזה ועדה. במליאה נשמעו
הצעות להעביר לוועדת המדע והטכנולוגיה, לוועדת הפנים. אני חושב שזה מתאים
לוועדת המדע והטכנולוגיה.

מירב בן ארי (כולנו):

אני רק חייבת להגיד שהמערכת היא אצל הצבא, צריך לומר. לכן, אני לא יודעת –
הם לא כאן, אבל בעיקרון זה מתאים לוועדת החוץ והביטחון.

היו"ר מכלוף מיקי זוהר:

אין להם זמן לטפל בזה.

מירב בן ארי (כולנו):

אני רק אומרת שזו מערכת צבאית.

היו"ר מכלוף מיקי זוהר:

מי בעד העברה לוועדת המדע והטכנולוגיה?

הצבעה

בעד – רוב

נגד – אין

נמנעים –אין

ההצעה להעביר את ההצעה לסדר היום בנושא: "פותחו מערכות לחיזוי שיטפונות
שיכולות להציל חיי אדם אך לא נמצאות בשימוש" לוועדת המדע והטכנולוגיה
התקבלה.

הרחבת סמכויות הוועדה המיוחדת לפרשת היעלמותם של ילדי תימן מזרח והבלקן

היו"ר מכלוף מיקי זוהר:

אנחנו עוברים לנושא הבא - הרחבת סמכויות הוועדה המיוחדת לפרשת היעלמותם של
ילדי תימן המזרח והבלקן. פנתה אלי יושבת-ראש הוועדה וביקשה הרחבת סמכויות,
והיא תפרט מיד מה היא רוצה. פנינו ליו"ר ועדת העבודה והרווחה כדי לקבל את
הסכמתו. הוא אישר. פנינו גם ליושב-ראש הכנסת וקיבלנו את הסכמתו, ולכן
התכנסנו כאן היום.

תפרט גברתי את ההרחבות, ובקצרה.

נורית קורן (הליכוד):

סמכות הוועדה שלי היא לבוא ולחקור את הנושא הזה של היעלמות ילדים מבתי
חולים. מה שקורה כרגע זה שיש פרשיות נוספות ועוד הורים פונים בנושא הזה,
שיש עוד היעלמויות של ילדים. כל מה שבניתי – הקונספט של הוועדה שלי, הצוות
הבין משרדי שלא מטרטר את ההורים אלא אני פונה בשמם לכל המשרדים, מקבלת את
התשובות בזמן מאוד מאוד סביר ואז מעבירה. בדרך הם מקבלים סיוע בזה שהם
יכולים לבוא ולשטוח את הטענות שלהם בוועדה, גם אחר כך הם מקבלים תמיכה
לאורך כל הדרך מהוועדה שלנו. ביקשתי שאוכל לדון בעוד היעלמויות של ילדים
מבתי חולים אחרים כדי למסור להם מסמכים - - -

פנינה תמנו (יש עתיד):

מה, כמו בית חולים השרון?

נורית קורן (הליכוד):

גם. יש עוד בתי חולים. כדי למסור להם מסמכים, ושהכל יהיה בצורה משפטית
ומסודרת. זאת הבקשה, ואחרי שקיבלתי את כל האישורים אני מבקשת להצביע.

ארבל אסטרחן:

יש לוועדה רשימה של סמכויות ותתווסף שם הסמכות הבאה: "פיקוח על פעילות
הממשלה במקרים של היעלמות ילדים ממוסדות רפואיים וריכוז תלונות של משפחות
בעניינים כאמור". אולי צריך להגיד: "במקרים של היעלמות ילדים ממוסדות
רפואיים, נוסף על יתר סמכויות הוועדה".

היו"ר מכלוף מיקי זוהר:

בסדר.

נורית קורן (הליכוד):

תודה רבה.

היו"ר מכלוף מיקי זוהר:

מי בעד? מי נגד?

הצבעה

בעד – רוב

נגד – אין

נמנעים –אין

הבקשה להרחבת סמכויות הוועדה המיוחדת לפרשת היעלמותם של ילדי תימן מזרח
והבלקן אושרה.

ארבל אסטרחן:

צריך אולי לשנות את השם של הוועדה, אומרת מזכירת הכנסת.

נורית קורן (הליכוד):

אנחנו מבקשים שזה יישאר אותו הדבר, כי מדובר באותו דבר, אותו פורמט, זה לא
משהו אחר.

פנינה תמנו (יש עתיד):

אני מצרה על זה כי הפרשה החדשה של בית חולים השרון שעכשיו מקבלת חשיפה קצת
יותר גדולה בכל מה שקשור להיעלמותם של ילדים בבית חולים השרון בשנות ה-70
וה-80, פרשה מאוד מאוד חמורה, היא פרשה שהיא שונה מהפרשה של ילדי תימן. לכן
אני חושבת שכל אחת מהפרשות האלה יש לה מקום נכבד בשביל להיחקר ושהכנסת תיתן
לה את המשקל שלה. לכן השם והכותרת הם לא נכונים. צריך או להוסיף תוספת:
"...והיעלמותם של ילדים נוספים לאורך שנותיה של המדינה", או משהו אחר, אבל
הכותרת כאן מטעה אם אנחנו מכניסים את כל פרשיות ההיעלמות של ילדים במדינת
ישראל.

נורית קורן (הליכוד):

אני יכולה לענות?

היו"ר מכלוף מיקי זוהר:

אני אשמח שחברת הכנסת נורית קורן תיקח על עצמה גם את הפרשיות הללו לטיפול.
עשית עבודה מצוינת בנושא חטופי תימן, את יכולה לעשות עבודה מצוינת גם זה.
בואו נמשיך.

בקשת יושב ראש ועדת החוקה, חוק ומשפט למיזוג הצעות חוק:

א. הצעת חוק המרכז לגביית קנסות, אגרות והוצאות (תיקון מס' 18 והוראת שעה),
התשע"ח-2018

ב. הצעת חוק המרכז לגביית קנסות, אגרות והוצאות (תיקון – גביית חובות
לרשויות מקומיות), התשע"ז-2017 של חברת הכנסת מרב מיכאלי.

היו"ר מכלוף מיקי זוהר:

סעיף 2, בקשת יושב ראש ועדת החוקה, חוק ומשפט להעברת הצעת חוק התגמולים
לנפגעי פעולות איבה (תיקון – פיצוי לדוגמה בשל מעשה איבה), התשע"ו-2016,
יורד מסדר היום. חבר הכנסת סלומינסקי רוצה לומר משהו, לפני שעוברים לסעיף
1?

ניסן סלומינסקי (הבית היהודי):

הבקשה הוגשה מאחר והיה לי סיכום עם אלי אלאלוף בנושא, אחרת לא הייתי מבקש.
הבנתי שהבוקר יש שינוי ולכן אני אבקש למשוך את זה כדי שנעשה את הבירור.

היו"ר מכלוף מיקי זוהר:

זה מה שנעשה.

אנו עוברים לבקשת יושב ראש ועדת החוקה, חוק ומשפט למיזוג הצעות החוק הבאות:
הצעת חוק המרכז לגביית קנסות, אגרות והוצאות (תיקון מס' 18 והוראת שעה),
התשע"ח-2018 והצעת חוק המרכז לגביית קנסות, אגרות והוצאות (תיקון – גביית
חובות לרשויות מקומיות), התשע"ז-2017 של חברת הכנסת מרב מיכאלי.

מי רוצה לומר משהו בעניין איחוד הצעות החוק הללו? יש מישהו שרוצה להתנגד
לאיחוד הזה? אני מניח שלא. מי בעד איחוד ההצעות? ירים את ידו.

הצבעה

בעד – רוב

נגד – אין

נמנעים –אין

ההצעה למזג את הצעות החוק נתקבלה.

היו"ר מכלוף מיקי זוהר:

ההחלטה על המיזוג אושרה.

אני מודה לכם, הישיבה נעולה.

הישיבה ננעלה בשעה 10:45.
