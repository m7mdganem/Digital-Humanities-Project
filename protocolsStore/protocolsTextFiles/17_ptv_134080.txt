הכנסת השבע-עשרה נוסח לא מתוקן

מושב שני

פרוטוקול מס' 126

מישיבת ועדת הכנסת

יום שלישי, י' בתמוז תשס"ז, 26 ביוני 2007, שעה 09:30

סדר היום:

1.  ערעורים על החלטת יושב ראש הכנסת והסגנים שלא לאשר דחיפות הצעות לסדר
    היום.

2.  בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

    1.  הצעת חוק ניכוי כספי הרשות הפלסטינית בגין ירי רקטות מאזור חבל עזה
        לעבר מדינת ישראל, התשס"ז-2007, (פ/2686/17),, הצעת חבר הכנסת
        ישראל חסון.

    2.  הצעת חוק חינוך ממלכתי (תיון – מוסד תרבותי ייחודי), התשס"ז-2007
        (פ/2714/17), הצעת חבר הכנסת מאיר פרוש.

    3.  הצעת חוק הרשויות המקומיות (מנהל מחלקת רווחה), התשס"ז-2007
        (פ/2698/17), הצעת חבר הכנסת טלב אלסאנע.

    4.  הצעת חוק הספקת חשמל (הוראת שעה)(תיקון – תחילה ותוקף),
        התשס"ז-2007, (פ/2728/17), הצעת חבר הכנסת סעיד נפאע.

נכחו:

חברי הוועדה: רוחמה אברהם בלילא – היו"ר

קולט אביטל

רוברט אילטוב

אליהו גבאי

זהבה גלאון

יצחק גלנטי

נסים זאב

נאדיה חילו

יואל חסון

שי חרמש

אסתרינה טרטמן

שלי יחימוביץ'

יעקב מרגי

גדעון סער

מאיר פרוש

ראובן ריבלין

משה שרוני

מוזמנים: חה"כ טלב אלסאנע

חה"כ שלמה ברזניץ

חה"כ משה גפני

חה"כ ישראל חסון

חה"כ יצחק לוי

חה"כ משה כחלון

חה"כ ססעיד נפאע

מזכיר הכנסת איל ינון

מ"מ מנהלת הוועדה: נועה בירן

ייעוץ משפטי: ארבל אסטרחן

רשמת פרלמנטרית: הילה לוי

1.  ערעורים על החלטת יושב ראש הכנסת והסגנים שלא לאשר דחיפות הצעות לסדר
    היום

היו"ר רוחמה אברהם בלילא:

בוקר טוב, אני פותחת את ישיבת ועדת הכנסת. על סדר יומנו ערעורים על החלטת
יושב ראש הכנסת והסגנים שלא לאשר דחיפות הצעות לסדר היום. מונחים בפנינו
שני ערעורים, הנושא הראשון הוא של חבר הכנסת משה גפני בנושא: "הצורך בהקמת
ועדת חקירה על התנהגות המשטרה בהפגנות בירושלים". הערעור השני הוא של חבר
הכנסת אליהו גבאי בנושא: "טראומת המלחמה: משרד הרווחה פרסם כי ישנה עלייה
בכמות פניות ילדים ונוער בעקבות המלחמה". חבר הכנסת משה גפני, אנא אמור
לחברי הוועדה מדוע הנך סבור שיש צורך בהעלאת ההצעה לסדר בדחיפות.

משה גפני:

גברתי היושבת ראש, חברי הכנסת, אנחנו עדים לתופעה שהפכה כבר לנורמה. כאשר
יש אירועים גדולים, המשטרה מתנהגת מעבר לנורמה הרגילה. כאשר היו הפגנות
סטודנטים, כאשר היו הפגנות של עולי אתיופיה, כאשר יש הפגנות של ערבים וכל
מיני אירועים שהזרקורים מופנים אליהם. כך היה גם בשבוע שעבר גם עם החרדים.
הנושא הוא התמקדות המשטרה בהגנה על הרכוש של האזרח, אבל אנשים שרכושם נגנב
כבר לא מתקשרים למשטרה כי פתאום אין כוח אדם.

אני חושב שהכנסת צריכה לדון בעניין הזה, מבלי להביע עמדה האם המשטרה נהגה
נכון או לא. זה נושא מרכזי בחיינו ואני לא מבין למה הכנסת הנשיאות לא אישרה
את ההצעה הדחופה.

יצחק גלנטי:

למה זה דחוף?

משה גפני:

זה דחוף מכיוון שהיה אירוע כזה בשבוע שעבר.

היו"ר רוחמה אברהם בלילא:

היה אירוע כזה בכל מה שקשור למצעד ההפגנה, אבל אתה לא מדבר על הצורך של
המשטרה להגן על האזרח. מטעם הנשיאות תנמק חברת הכנסת קולט אביטל מדוע לא
אפשרתם לחבר הכנסת גפני להעלות את ההצעה לסדר.

קולט אביטל:

העקרון המנחה, ואנחנו חוזרים ואומרים את זה, לאישור ההצעות לסדר הדחופות,
הוא אם ניתן עוד לעשות משהו, לשנות משהו או למנוע משהו. אתה טוען, ומבחינתך
בצדק, שיש פה עניין מתמשך ושהכנסת צריכה לדון בו, יש לך בחירה להגיש הצעה
לסדר רגילה והכנסת תדון בה. לאחר מעשה אין דחיפות לדון בעניין.

משה גפני:

אפשר לפרוץ אליי הביתה היום בערב. על זה אני מדבר.

היו"ר רוחמה אברהם בלילא:

מאחר וזו בעיה מתמשכת, אני מציעה שנמליץ בפני ועדת הפנים והגנת הסביבה
לקיים דיון, שיהיו בו כל הגורמים. לדעתי דיון שם יותר יועיל מאשר שלוש דקות
במליאה, כאשר השר או מי שמטעמו ישיב.

משה גפני:

אם אכן יתקיים הדיון, אני לא רוצה ללכת דווקא נגד הנשיאות.

היו"ר רוחמה אברהם בלילא:

אתה מקבל את הצעת הפשרה שלי?

משה גפני:

כן, אם אכן זה יתקיים.

היו"ר רוחמה אברהם בלילא:

בסוף הישיבה יישלח מכתב בנושא ליושב ראש ועדת הפנים והגנת הסביבה.

מאיר פרוש:

החתמתי שליש מחברי ועדת הפנים על מנת שיושב ראש ועדת הפנים יקיים דיון
בנושא.

היו"ר רוחמה אברהם בלילא:

אני מניחה שהוא ייעתר לבקשה. אנחנו צריכים להצביע על זה?

ארבל אסטרחן:

לא.

היו"ר רוחמה אברהם בלילא:

אם כך, אני רוצה לעבור לערעור הבא, של חבר הכנסת אליהו גבאי. אנא הסבר
לחברי הוועדה מדוע אתה מערער.

אליהו גבאי:

כשאנחנו רואים נזקים בעין אנחנו נזעקים, אבל כאן מדובר בענייני נפש והכנסת
חייבת לדון בממצאים שהתגלו כתוצאה מהטראומה של המלחמה האחרונה, על מנת
שנקצה את התקנים הנדרשים ואת הטיפול הפסיכולוגי בבתי הספר בקרב הנוער הזה,
אשר עבר טרואמה קשה מאד במלחמה. אי אפשר להשאיר את זה כך.

היו"ר רוחמה אברהם בלילא:

אני מודה לך, אדוני. חברת הכנסת קולט אביטל, בבקשה.

קולט אביטל:

צודק חבר הכנסת גבאי שבכל מה שנוגע לטראומות בילדים צריך לדון מהר, אולם
הנושא כבר נדון במליאה בשבוע שעבר במסגרת הצעות לסדר, כשדובר על המצב
בצפון.

אליהו גבאי:

הבעיות האלה עדיין ממשיכות.

קולט אביטל:

אי אפשר לאשר את אותו הנושא בדיוק שבוע אחרי שבוע.

אליהו גבאי:

זה התפרסם עכשיו.

היו"ר רוחמה אברהם בלילא:

זה לא משנה את העובדה שהכנסת דנה בזה בשבוע שעבר וזה לא עניין דחוף שקרה
פתאום והכנסת צריכה להעלות אותו על סדר יומה. לצערי הרב, זה דבר מתמשך. אני
מציעה שתדבר עם יושב ראש ועדת העבודה והרווחה או עם יושב ראש ועדת החינוך
כדי שהם יעלו את הנושא שם על סדר יומם.

נאדיה חילו:

נכון שהוועדות דנו בנושא, אבל אתמול פורסמו נתונים מאד קשים על 3,000 ילדים
שזקוקים לטיפול ורק 300 מהם מקבלים אותו. הנתונים מאד ממוקדים והם מצביעים
על גודל הטראומה ועל הנזקים הנפשיים, שאין להם מענה. התייחסנו לזה על קצה
המזלג אתמול, בוועדת הפנים, שדנה גם בנושא המקלטים, ההשלכות ומה נעשה, אבל
זה לא היה דיון רציני וממוקד רק בנושא הזה וזה בהחלט חשוב.

היו"ר רוחמה אברהם בלילא:

את חושבת שבמסגרת שלוש דקות במליאה ייערך דיון רציני ומקיף בנושא?

נאדיה חילו:

לא, אבל אחר כך אפשר להעביר את הנושא לדיון יותר רציני באחת הוועדות. אף
נושא דחוף לא יכול להיות מטופל בשלוש דקות, אבל זה אחד הכלים להעביר אותו
לדיון בוועדה רצינית ולתת לזה את המשקל הנאות.

היו"ר רוחמה אברהם בלילא:

חברת הכנסת גלאון אמרה דבר מאד חשוב. נמצאת איתנו חברת הכנסת שלי
יחימוביץ', שמכהנת גם כיושבת ראש הוועדה לזכויות הילד. אתם יודעים שאני
מתייחסת ביד רחבה מאד לנושאים שאני סבורה, שיש להעלות אותם לסדר היום. אני
לא לוקחת את הפטיש הקואליציוני והולכת בעד ונגד בוועדה הזאת.

גדעון סער:

מה זה קשור לקואליציוני.

היו"ר רוחמה אברהם בלילא:

חבר הכנסת סער, אל תפריע לי. מכיוון שהנושא הזה נדון בשבוע שעבר במליאה
ומרבית חברי הוועדה סבורים שזה נושא כאוב מאד ורציני מאד, נמצאת איתנו כאן
יושבת ראש הוועדה ואני מבקשת ממנה להרים את הכפפה. לא צריך להביא כל דבר
למליאה ולערער על החלטת יושבת ראש הכנסת והסגנים מאתמול. לא תמיד צריך
שיהיה דיון במליאה ורק לאחר מכן הנושא יעבור לוועדה לזכויות הילד. מי אמר
שלאחר שהדיון יתקיים במליאה זה אכן יירד לוועדה לזכויות הילד? למה שזה לא
יגיע לוועדת החינוך או לכל ועדה אחרת? הנושא דחוף, הנושא כאוב, נמצאת איתנו
כאן יושבת ראש הוועדה. אני מבקשת ממך להרים את הכפפה הזאת.

שלי יחימוביץ':

גברתי יושבת הראש, יש דיון משמעותי בין דיון בוועדה לבין דיון במליאה. דיון
דחוף במליאה, כשמו כן הוא – דיון דחוף. עצם העובדה שהדיון מתקיים במליאה
ובדחיפות מסמלת גם את מידת החשיבות שהכנסת מייחסת לנושא הזה. אני חושבת
שהנושא הזה, טראומות של ילדים אחרי מלחמה, זנוח מדי. קיימנו דיון בוועדה
לזכויות הילד בנושא הטראומה שחווים ילדי שדרות, אבל אני בהחלט חושבת שמן
הראוי לקיים דיון כזה במליאה ואחר כך אני בעצמי אבקש להעביר אותו לוועדה
לזכויות הילד.

היו"ר רוחמה אברהם בלילא:

את תבקשי אבל אני מבטיחה לך שיהיה חבר כנסת נוסף שיבקש להעביר את הנושא
לוועדה אחרת והדיון יידחה לעוד שבועיים. חבר הכנסת סער, בבקשה.

גדעון סער:

גברתי היושבת ראש, אני חושב שמה שצריך להטריד אותנו הוא העובדה שיש עלייה
במספר הילדים והנוער שסובלים מטראומה והעובדה שהנושא הזה, בדיוק כמו נושא
המקלוט שעלה אתמול בוועדה, לפי תחקירים עיתונאיים פשוט לא מטופל. איזה כלים
יש לנו בתור חברי כנסת? להעלות את זה שוב ושוב ושוב ויכול להיות שבמליאה שר
ישיב על זה כי הרי לוועדות הם לא מגיעים אלא שולחים פקידים. אני חושב
שהנושא שהעלה חבר הכנסת גבאי מאד חשוב ואם המליאה תדון בזה שלוש דקות ואחר
כך הנושא יועבר לוועדה כלשהי, זה מצדיק את החשיבות של הנושא. אני לא חושב
שהנושא יעבור לוועדת החינוך כי כל הנושא בא מכיוון אחר.

היו"ר רוחמה אברהם בלילא:

אתה יודע איך דברים מתנהלים כשיש ועדה ראשית וועדת משנה.

גדעון סער:

אני לא חושב שנושא ילדים ונוער שסובלים מטראומה הוא נושא קואליציוני.

היו"ר רוחמה אברהם בלילא:

אני מודה לך, אדוני. אני עוברת להצבעה על הערעור של חבר הכנסת גבאי.

הצבעה

בעד הערעור של חבר הכנסת גבאי – 7

נגד – 7

נמנעים – אין

הערעור של חבר הכנסת גבאי לא התקבל.

היו"ר רוחמה אברהם בלילא:

7 בעד, 7 נגד ואין נמנעים. לפיכך אני קובעת כי הערעור של חבר הכנסת גבאי לא
התקבל.

גדעון סער:

אני מבקש רביזיה גברתי.

היו"ר רוחמה אברהם בלילא:

תהיה רביזיה בתום הישיבה.

2.  
    בקשות חברי הכנסת להקדמת הדיון בהצעות החוק הבאות, לפי הקריאה הטרומית:

    1.  הצעת חוק ניכוי כספי הרשות הפלסטינית בגין ירי רקטות מאיזור חבל
        עזה לעבר מדינת ישראל, התשס"ז-2007, (פ/2686/17), הצעת חבר הכנסת
        ישראל חסון.

היו"ר רוחמה אברהם בלילא:

אנחנו עוברים לנושא הבא שעל סדר היום: הצעת חוק ניכוי כספי הרשות הפלסטינית
בגין ירי רקטות מאיזור חבל עזה לעבר מדינת ישראל, התשס"ז-2007,
(פ/2686/17), הצעת חבר הכנסת ישראל חסון. חבר הכנסת חסון, אנא נמק לוועדה
מדוע אתה מבקש לפטור את הצעתך מחובת הנחה.

ישראל חסון:

בוקר טוב, הצעת החוק הזו הוגשה לפני כחודש וחצי, עוד לפני ההתרחשויות.
המציאות הזו שבה אנחנו יושבים ומממנים לתליין את כספי החבל, היא מציאות
מטורפת. המציאות שבה הממשלה חייבת, לכאורה, בהחזר כספי המסים ובתשלום של
כספי המסים לרשות הפלסטינית, היא חובה שמעוגנת בהסכם ולא חלים עליה שום
סייגים. אני חושב שאנחנו צריכים לסייג את זה כי לא יכול להיות שאנחנו
מנהלים מול הרשות הסכם שהיא לא עומדת בו באופן מלא ומוחלט ומצד שני, אנחנו
מתנהגים כאילו החיים הם כרגיל. לפיכך אני סבור שיש דחיפות רבה, בפרט עכשיו
לאור ההתפתחויות, לא להחזיר את כספי המסים שמיועדים לעזה, לעכב אותם
ולהשתמש בהם לצרכי האזרחים שנפגעים כתוצאה מהפעילות שנוצרת בעזה. היה
וניתבע, נחזיר בהמשך. לממשלה חייבת להיות איזושהי מערכת שמעכבת את הכספים.
כל יום שעובר ובו אנחנו מנהלים את החיים כרגיל הוא יום לא סביר.

היו"ר רוחמה אברהם בלילא:

למה צריך לעשות את זה בהצעת חוק? מה הצעת החוק שלך אומרת, שברגע שיש קסאמים
יוקפאו כספי הרשות באופן מיידי?

ישראל חסון:

למדינת ישראל יש הוצאות שוטפות שקשורות בכל מה שקשור לשדרות ולעוטף עזה,
שנובעות מפעילות ישירה של הרשות הפלסטינית בעזה. זאת פעילות ישירה של הרשות
בעצם העובדה שהם לא מסכלים, לא מונעים, מעודדים ומעלימים עין. לפיכך לא
יכול להיות שמדינת ישראל תישא בזה בלי שהרשות תישא באחריות כלשהי.

היו"ר רוחמה אברהם בלילא:

אני מודה לך, אדוני. חברת הכנסת שלי יחימוביץ', בבקשה.

שלי יחימוביץ':

אני מתנגדת לחוק הזה, אבל אני בוודאי מתנגדת לפטור מחובת הנחה. לא חסר כסף
למקלוט לתושבי שדרות. הבעיה היא לא כסף. אני רוצה להזכיר שיש עודפי גבייה
של 10 מיליארד שקלים בקופת האוצר.

ישראל חסון:

זה לא נושא הדיון.

שלי יחימוביץ':

הצעת החוק הזאת היא פוליטית, לשיטתו של ישראל חסון, ובמידה רבה היא
קנטרנית. אני מתנגדת לה עניינית, אבל בוודאי שאין לה הצדקה לפטור מחובת
הנחה מכיוון שהכסף הזה לא יועבר מחר לטובת שדרות. כחברה בוועדת הכספים אני
אומרת לך שלא קיים צינור כזה, שיעביר מחר את כספי המסים לשדרות. לכן ההצעה
הזאת ראויה להיות נדונה בפורום המתאים לה ובוודאי לא לקבל פטור מחובת הנחה,
כיוון שהכסף הזה לא יגיע תוך 45 יום, שהם ימי הפטור מחובת הנחה, אל תושבי
שדרות.

היו"ר רוחמה אברהם בלילא:

תודה. חברת הכנסת אסתרינה טרטמן, בבקשה.

אסתרינה טרטמן:

הנקודה איננה האם למדינת ישראל יש כסף או אין כסף. יש פה עניין של נשיאה
באחריות. לא יכול להיות שמדינת ישראל תחויב לאורך כל הדרך לשאת באחריות
כלפי פגיעה כזאת או אחרת באוכלוסיה הפלסטינית וזה יהיה חד צדדי לאורך כל
הדרך. לא יעלה על הדעת דבר כזה. ברגע שיש רשות, שהאחריות חלה עליה על פגיעה
שגורמת לנזקים – דיברנו קודם על נזקים נפשיים ואנחנו לא יודעים לאיזה טווח
הנזק ייתן את הביטויים שלו – ישנה חובת אחריות גם למי שעומד מולנו, לא רק
שלנו. אני חושבת שכל אדם שההגיון מצוי בראשו מבין שהדברים האלה חייבים
להיות הדדיים ולכן, לאור האמור, יש מקום לפטור מחובת הנחה דווקא בימים
האלה, דווקא בתקופה הבוערת הזאת ודווקא בסוגיה של הכספים האלה, שאמורים
להיות פיצוי הולם. זה בדיוק כשם שמדינת ישראל נדרשה לפצות במידתיות
פלסטינים. תודה רבה.

היו"ר רוחמה אברהם בלילא:

אני מודה לך, גברתי. חבר הכנסת טיבי, בבקשה.

אחמד טיבי:

תודה רבה. גברתי, אני שותף לדבריה של שלי, שמדובר בהצעה פוליטית ומותר
שתהיה הצעה פוליטית, אבל אין לה דחיפות והיא קנטרנית. רק מתוך דאגה לאוצר
המדינה אני אתנגד להצעה הזאת.

יעקב מרגי:

איזו מדינה?

אחמד טיבי:

הפעם זו מדינת ישראל. וכי למה? יכול להיות שמישהו בעולם יחשוב שזה משהו
רצפלוקלי, אותו דבר, יתחיל לנהוג שווה בשווה. אז, אם יטילו את החובה הזאת
על ממשלת ישראל, שכל נזק שהיא גורמת ברשות הפלסטינית היא צריכה לשלם עליו,
היא תצטרך לשלם פי מאות ואלפים על נזקים שהיא גורמת לפלסטינים בהפצצות,
בחיסולים, בפגיעה באזרחים ולא רק בפגיעה במבנים על ידי מה שקרוי טילים, שלא
צריך לירות אותם, כפי שאמרנו יותר מפעם אחת. ביבי המציא את המושג הדדיות –
יתנו יקבלו, לא יתנו, לא יקבלו. הטילים מעזה לא נורים על ידי הרשות
הפלסטינית, על ידי גוף ממלכתי, להבדיל מהחיסולים שעושה מדינת ישראל. זה
הבניין, אני מתייחס לטרטמן, שעושה חוק שאוסר על מתן פיצויים לפלסטינים
שנפגעים על ידי צה"ל. זה הבניין, הבניין הזה.

יצחק לוי:

בצדק.

היו"ר רוחמה אברהם בלילא:

אני מודה לך, אדוני.

אסתרינה טרטמן:

זה הכבוד של הבניין.

יצחק לוי:

אחת מנקודות האור.

היו"ר רוחמה אברהם בלילא:

חבר הכנסת גבאי, בבקשה.

אליהו גבאי:

ברגע שהרשות הפלסטינית תבין שכפי שהיא יודעת לבקש כסף עבור המסים שישראל
גובה, זה יעלה לה ביוקר והיא יכולה להפסיד הרבה כסף מפעולות של הנציגים
שלה. אם היא לא יכולה להיות אחראית על הכסף שהיא דורשת מאיתנו, שתהיה
אחראית גם על הנזקים שעושים נציגיה. אנחנו יודעים שגדודי חללי אל-אקצה וכל
הנלווים אליהם יוצרים נזקים. אם הם יידעו שהנזק הזה עולה להם כסף, הם יחשבו
פעמיים. לכן חשוב שהצעת החוק הזאת תחוקק מהר ככל האפשר כדי לאותת לרשות
הפלסטינית.

היו"ר רוחמה אברהם בלילא:

תודה. חבר הכנסת זאב.

נסים זאב:

ראשית, זה קשור למדיניות של הממשלה. גם אם תהיה הצעת חוק כזאת והממשלה תרצה
לתמוך באבו-מאזן, היא תמצא את המקורות. אפשר לקצץ עוד בקצבאות הילדים,
למשל, ולתת את זה לפלסטינים. שנית, צריך לזכור שכבר שולמו למעלה מרבע
מיליארד שקלים לאותם פלסטינים, שתבעו את מדינת ישראל. כאשר המדינה נדרשת
לשלם, היא כן משלמת. כרגע אנחנו רואים שהמצב הוא חד צדדי ולכן, גם אם הצעת
החוק היא דקלרטיבית, עדיין יש לה משמעות.

היו"ר רוחמה אברהם בלילא:

אני מודה לך, אדוני. אני רוצה להעיר – חבר הכנסת חסון, חבר הכנסת יואל חסון
שוחח איתי בעניין הזה ואמר שלגבי הצעת החוק, אם אכן היא תקבל פטור מחובת
הנחה בוועדה, לא תוכל להעלות אותה השבוע אלא תצטרך לחכות עד אחרי ועדת
שרים. אתה מקבל את התנאי הזה?

ישראל חסון:

בוודאי.

היו"ר רוחמה אברהם בלילא:

אני מודה לך, אדוני. אני עוברת להצבעה. מי בעד לפטור את הצעת החוק מחובת
הנחה?

הצבעה

בעד הבקשה למתן פטור מחובת הנחה להצעת החוק של חבר הכנסת ישראל חסון – 14

נגד – 4

נמנעים – אין

הבקשה למתן פטור מחובת הנחה להצעת החוק של חבר הכנסת ישראל חסון נתקבלה.

היו"ר רוחמה אברהם בלילא:

14 בעד, 4 נגד ואין נמנעים. לפיכך אני קובעת שהצעת החוק קיבלה פטור מחובת
הנחה בתנאי שנקבתי.

אני רוצה לעבור להצבעה על הרביזיה של חבר הכנסת גדעון סער. נא להצביע.

הצבעה

בעד הרביזיה של חבר הכנסת גדעון סער – 8

נגד – 7

נמנעים – 1

הרביזיה של חבר הכנסת גדעון סער נתקבלה.

היו"ר רוחמה אברהם בלילא:

8 בעד, 7 נגד ואין נמנעים. סגן היושב ראש אחמד טיבי, אתה יושב בנשיאות.
הצבעת בעד או נגד?

אחמד טיבי:

הצבעתי בעד ואמרתי שאני חייב לאליהו גבאי מהשבוע שעבר, כאשר חברים אחרים
נטשו אותי.

היו"ר רוחמה אברהם בלילא:

אף אחד לא הבין את ההצבעה. אני חוזרת שוב על ההצבעה.

הצבעה

בעד הרביזיה של חבר הכנסת גדעון סער – 8

נגד – 7

נמנעים – 1

הרביזיה של חבר הכנסת גדעון סער נתקבלה.

היו"ר רוחמה אברהם בלילא:

8 בעד, 7 נגד ו-1 נמנע. לפיכך אני קובעת שהרביזיה התקבלה. אני עוברת להצבעה
על קבלת הערעור של חבר הכנסת גדעון סער.

גדעון סער:

גם יואל חסון. למה את לא מקבלת את הצבעתו? אי אפשר לעשות מניפולציה על
הצבעה.

היו"ר רוחמה אברהם בלילא:

אני אקיים את ההצבעה בסוף הישיבה.

גדעון סער:

למה? את לא יכולה לעשות את זה. הרביזיה התקבלה ואת חייבת לעשות את ההצבעה
עכשיו. אין לך סמכות לדחות אותה.

היו"ר רוחמה אברהם בלילא:

יש לי סמכות.

גדעון סער:

אין לך. את לא יכולה לדחות הצבעה על רביזיה אחרי שבקשת הרביזיה התקבלה.
תגיד לך היועצת המשפטית שאת יכולה לעשות מייד.

היו"ר רוחמה אברהם בלילא:

אתה יכול לצעוק כמה שאתה רוצה.

גדעון סער:

היא יכולה לדחות הצבעה אחרי שהרביזיה התקבלה?

ארבל אסטרחן:

כן.

גדעון סער:

מתי זה קרה?

היו"ר רוחמה אברהם בלילא:

סליחה, חבר הכנסת גדעון סער, יש כאן סדר. אתה לא יכול לעשות בלגן.

גדעון סער:

אני עושה בלגן? את עושה בלגן.

היו"ר רוחמה אברהם בלילא:

אתה לא מתבייש? אני אקיים את ההצבעה בסוף הישיבה.

גדעון סער:

תעשי אין ספור מניפולציות. היה פה רוב בעד רביזיה ותקבלו את זה.

היו"ר רוחמה אברהם בלילא:

חבר הכנסת סער, אני קוראת לך לסדר.

גדעון סער:

את יכולה לקרוא לי. אני מכיר את הסגנון הזה שלך. יש הנחיה של ועדת האתיקה.
עד שאת מתמנה לשרה תלמדי את כללי ועדת האתיקה.

היו"ר רוחמה אברהם בלילא:

אתה יורד לפסים אישיים?

גדעון סער:

לא. אני אומר שעד שתתמני, תלמדי את הכללים.

היו"ר רוחמה אברהם בלילא:

חבר הכנסת סער, אני קוראת אותך לסדר פעם ראשונה לקראת הפעם השנייה. אני
עוברת לנושא השני: הצעת חוק חינוך ממלכתי (תיקון – מוסד תרבותי ייחודי),
התשס"ז-2007 (פ/2714/17), הצעת חבר הכנסת מאיר פרוש. חבר הכנסת פרוש, אנא
הסבר לוועדה מדוע יש לתת פטור מחובת הנחה להצעת החוק.

מאיר פרוש:

גברתי היושבת ראש, חברים, חבריי ואני ממעטים לבקש לקבל פטור מחובת הנחה,
אבל נקלענו לבעיה שידענו, שרק אם נקדם אותה בדרך הזאת, יש סיכוי שאולי
נצליח לתקן אותה במידה מסוימת. כמו כל ילדי ישראל, כך גם הילדים במגזר
החרדי מקבלים תקצוב כזה או אחר ממדינת ישראל. בעקבות בג"צ, שדן בגילאי על
יסודי במגזר החרדי, הוא קבע שהחל מה-1 בספטמבר 2007 מדינת ישראל, קרי: משרד
החינוך לא יוכל לתקצב את אותם ילדים. כמובן, כאשר נבוא בחקיקה ונבקש בהתאמה
מה לתת לאותם ילדים בגילאי היסודי או כל מי שיכול להיכלל בהגדרה שבחוק, יש
סיכוי שב-1 בספטמבר נגיע למצב שבו מדינת ישראל תוכל לתקצב אותנו. לכן ישנה
הדחיפות ואני מבקש מהחברים שישחררו אותה מחובת הנחה. היושבת ראש ביקשה ממני
שאם בקשתי תתקבל, ההצבעה תהיה בשבוע בא אחרי ועדת השרים, אבל חבר הכנסת
גפני ואני מבקשים להעלות את ההצעה מחר ולהצביע עליה בשבוע הבא.

היו"ר רוחמה אברהם בלילא:

אני לא מוכנה. לא היה דבר כזה. אני לא רוצה ליצור תקדים כזה. אתה מקבל את
התנאי שהצבתי?

מאיר פרוש:

אני מקבל את התנאי, כמו שהיושבת ראש הציגה אותו, אבל אני מבקש מחבר הכנסת
יואל חסון לשקול את זה שוב.

משה גפני:

יש חודש עד סוף המושב.

היו"ר רוחמה אברהם בלילא:

אנחנו מוכנים ללכת לקראתכם, אבל לא צריך להגזים. אנחנו עוברים להצבעה.

הצבעה

בעד הבקשה למתן פטור מחובת הנחה להצעת החוק של חבר הכנסת מאיר פרוש – 12

נגד – אין

נמנעים – 1

הבקשה למתן פטור מחובת הנחה להצעת החוק של חבר הכנסת מאיר פרוש נתקבלה.

היו"ר רוחמה אברהם בלילא:

12. בעד, אין מתנגדים ו-1 נמנע. לפיכך אני קובעת כי הצעת החוק של חבר הכנסת
    פרוש קיבלה פטור מחובת הנחה בתנאי שדיברנו עליו.

אני עוברת להצעת החוק הבאה: הצעת חוק הרשויות המקומיות (מנהל מחלקת רווחה),
התשס"ז-2007 (פ/2698/17), הצעת חבר הכנסת טלב אלסאנע. חבר הכנסת טלב
אלסאנע, אנא הסבר לוועדה.

טלב אלסאנע:

מעמדם של מנהלי מחלקות רווחה ברשויות המקומיות איננו מעוגן בחוק כמו כל
בעלי הפונקציות, שממלאים פונקציה מכוח כישורים מקצועיים. הדבר הזה פוגע
קשות בתפקודם, גורם להתערבות בוטה של הדרג הפוליטי בתפקוד המקצועי ואין
הגדרה לגבי הכישורי הנדרשים למנהל מחלקת רווחה. לכן אני חושב שצריך להשוות
את המעמד שלהם. יש חקיקה שדנה היום ברשויות המקומיות בכלל וחשוב לעגן את זה
גם במסגרת החקיקה הכוללת. לכן אני חושב שמן הדין לפטור את הצעת החוק הזאת
מחובת הנחה ואני מסכים שהצעת החוק לא תובא לדיון במליאת הכנסת אלא לאחר
דיון בוועדת השרים.

היו"ר רוחמה אברהם בלילא:

תודה. אני עוברת להצבעה.

הצבעה

בעד הבקשה למתן פטור מחובת הנחה להצעת החוק של חבר הכנסת טלב אלסאנע – 10

נגד – 1

נמנעים – 1

הבקשה למתן פטור מחובת הנחה להצעת החוק של חבר הכנסת טלב אלסאנע נתקבלה.

היו"ר רוחמה אברהם בלילא:

10 בעד, 1 נגד ו-1 נמנע. לפיכך אני קובעת שהצעת החוק של חבר הכנסת טלב
אלסאנע קיבלה פטור מחובת הנחה בתנאי הנקוב.

אני עוברת להצעת החוק הבאה: הצעת חוק הספקת חשמל (הוראת שעה)(תיקון – תחילה
ותוקף), התשס"ז-2007, (פ/2728/17), הצעת חבר הכנסת סעיד נפאע. חבר הכנסת
סעיד נפאע, אנא הסבר לוועדה.

סעיד נפאע:

תודה. כפי שלמדתי, על פי תקנון הכנסת יש שלושה קריטריונים לפטור הצעה מחובת
הנחה – חשיבות – העניין מצביע על עצמו, דחיפות ההצעה – פג התוקף של הוראת
השעה, טעמים מיוחדים – יש עדיין הרבה בתים כאלה, העומדים בקריטריונים של
החוק המקורי ועדיין לא חוברו לחשמל. אני יכול להביא נתון מהכפר שלי, בית
ג'אן, בו ישנם 51 בתים שעדיין לא חוברו על אף הוראת השעה. לכן אני מבקש
לפטור את הצעת החוק מחובת הנחה בתנאי שהיא תובא קודם לוועדת השרים. תודה.

היו"ר רוחמה אברהם בלילא:

אני מודה לך, אדוני. אנחנו עוברים להצבעה בכפוף לתנאי שהצבתי.

הצבעה

בעד הבקשה למתן פטור מחובת הנחה להצעת החוק של חבר הכנסת סעיד נפאע – 10

נגד – אין

נמנעים - אין

הבקשה למתן פטור מחובת הנחה להצעת החוק של חבר הכנסת סעיד נפאע נתקבלה.

היו"ר רוחמה אברהם בלילא:

10 בעד, אין מתנגדים ואין נמנעים. לפיכך אני קובעת שהצעת החוק של חבר הכנסת
נפאע קיבלה פטור בתנאי האמור.

אני עוברת להצבעה על הערעור של חבר הכנסת אליהו גבאי.

הצבעה

בעד קבלת הערעור של חבר הכנסת אליהו גבאי – 6

נגד – 6

נמנעים – 2

הערעור של חבר הכנסת אליהו גבאי לא נתקבל.

היו"ר רוחמה אברהם בלילא:

6 בעד, 6 נגד ו-2 נמנעים. לפיכך אני קובעת שהערעור של חבר הכנסת אליהו גבאי
לא התקבל.

גדעון סער:

כל הכבוד על ההישג.

היו"ר רוחמה אברהם בלילא:

אני מודה לכם, הישיבה נעולה.

הישיבה ננעלה בשעה 10:15
