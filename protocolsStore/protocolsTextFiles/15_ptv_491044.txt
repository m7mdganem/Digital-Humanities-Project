פרוטוקולים/ועדת הכנסת/3745

ירושלים, כ"ד באלול, תשס"א

12 בספטמבר, 2001

הכנסת החמש-עשרה נוסח לא מתוקן

מושב שלישי

פרוטוקול מס' 226

מישיבת ועדת הכנסת

יום רביעי, י' באלול התשס"א (29 באוגוסט 2001), שעה: 16:00

נכחו:

חברי הוועדה: היו"ר – יוסי כץ

בנימין אלון

זהבה גלאון

  אליעזר כהן

אבשלום וילן

  יוסף לפיד

  נחמה רונן

  דוד מגן

יועץ משפטי: אנה שניידר

ארבל אסטרחן

מנהל/ת הוועדה: אתי בן-יוסף

קצרנית: דרורה רשף

סדר היום: המלצת ועדת הכנסת לבחירת יו"ר חדש לוועדת חוץ וביטחון.

המלצת ועדת הכנסת לבחירת יו"ר חדש לוועדת חוץ וביטחון

היו"ר יוסי כץ:

רבותי, על סדר היום שלנו המלצת ועדת הכנסת לבחירת יושב ראש חדש לוועדת החוץ
והביטחון של הכנסת.

סיעת המרכז פנתה אלי וביקשה להודיע על חילופי גברי, את זה עשינו – זה
חילופי אישים היום, דרך אגב – אנחנו הודענו על כך במליאה. חבר הכנסת דוד
מגן צורף לוועדת חוץ וביטחון.

בהתאם להסכם הקואליציוני שנמסר לי על ידי הממשלה, חבר כנסת מטעם סיעת המרכז
מיועד להיות יושב ראש ועדת החוץ והביטחון. סיעת המרכז ממליצה בפנינו על חבר
הכנסת דוד מגן. אני מעמיד להצבעה - - -

בנימין אלון:

רגע. אני רוצה להגיד משהו.

אבשלום וילן:

גם אני.

בנימין אלון:

רק מילה.

היו"ר יוסי כץ:

רק רגע. סליחה. אני רוצה להעמיד להצבעה את השאלה על מי להמליץ בפני ועדת
החוץ והביטחון כיושב ראש החדש של הוועדה. ההצעה היא חבר הכנסת דוד מגן.
מישהו מתנגד?

בנימין אלון:

כן. סליחה.

אבשלום וילן:

כן. אני רוצה להגיד משהו.

היו"ר יוסי כץ:

רוצה להגיד משהו? טוב. אבל דקה. חבר הכנסת וילן ואחר כך חבר הכנסת בני
אלון, בבקשה.

אבשלום וילן:

אני חושב, כבוד היושב ראש – אין לי, כמובן, דבר אישי וחצי דבר אישי נגד דוד
מגן, נהפוך הוא, אני יושב בוועדה שלו – אני חושב שנעשה פה, מבחינה פוליטית,
דבר בל יעשה. נאמר לנו במליאה על מספר השרים. סיעה של חמישה חברי כנסת עם
שני שרים בממשלה, שעכשיו החבר השלישי בה שיהיה יושב ראש ועדה חשובה – יש
אומרים החשובה ויש אומרים שהיתה חשובה ביותר בכנסת – אני חושב שזה, מבחינת
הזילות של הפוליטיקה הישראלית, מבחינת ההסכמים הקואליציונים – לא ברמה
האישית – זה בל יעשה. לכן אני חושב שהאופוזיציה כולה צריכה להצביע נגד ואני
מציע מאד לחברי הקואליציה לחשוב לאן הם מובילים את הממשלה הזאת והבית הזה
בחלוקת השלל.

אני רק שואל את עצמי – ח"כ אופיר פינס אמר להם שהוא חכפ"ש (חבר כנסת פשוט).
הוא לא חכפ"ש. הוא יושב ראש ועדה – כבוד היושב ראש: מי יעשה את העבודה?

היו"ר יוסי כץ:

הבנתי. אוקי. דקה אחת.

בנימין אלון:

במסגרת המקובל, דיונים כאלה הם לא דיונים פוליטיים ואין לי שום ספק שחבר
הכנסת מגן, עם הניסיון שלו – גם הצבאי, חוץ מהפרלמנטרי והכל – וכל מה שהוא
עשה, יהיה יושב ראש לתפארת. אין עם זה שום בעיה ואני מאחל לו את כל ההצלחה.

אני ביקשתי את רשות הדיבור רק כדי לציין – ושירשם בפרוטוקול – שבהתאם
להסכמים הקואליציוניים בין ישראל אחת לבין הליכוד, יושב ראש ועדת חוץ
וביטחון, בתאריך של הראשון ביולי, מתחלף. זאת אומרת שזה רק לעשרה חודשים.
באותו זמן גם בחוקה מתחלף יושב ראש. אני פשוט רוצה שזה ירשם בפרוטוקול.

היו"ר יוסי כץ:

אני רוצה לומר דבר אחד. אני, קודם כל, מקבל. אנחנו לא ננהל כאן ויכוח,
בוודאי לא על התהליך המדיני ולא לאן מובילים. מקובל היה, מקדמת דנא, שיושב
ראש ועדת חוץ וביטחון הוא בדרך כלל מהמפלגה הגדולה, או לפחות מפלגה גדולה
קואליציונית. בעצם, יכול להיות מאד שסיעת הליכוד היתה יכולה מבחינת – נקרא
לזה – יחסי הכוחות בכנסת, לעמוד בראש הוועדה הזו, אבל סיעת הליכוד שותפה
להסכם הקואליציוני ובהסכם הקואליציוני עם סיעת המרכז נקבע הדבר במפורש ואין
צורך להכביר במילים.

חבר הכנסת דוד מגן היה שר בממשלת ישראל, יש לו ניסיון עשיר מאד והוא מועמד
ראוי. לכן, אנחנו נעבור להצבעה.

מי בעד חבר הכנסת דוד מגן כיושב ראש ועדת חוץ וביטחון ירים את ידו – חמישה.
מי נגד? שניים. יש רוב ברור. תודה רבה. אני מברך אותך ואני מזמין את חברי
ועדת החוץ והביטחון להצטרף אלינו לוועדה.

הישיבה ננעלה בשעה: 16:17.
