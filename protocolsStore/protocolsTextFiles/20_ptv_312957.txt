הכנסת העשרים

מושב ראשון

פרוטוקול מס' 26

מישיבת ועדת הכנסת

יום רביעי, ו' באב התשע"ה (22 ביולי 2015), שעה 10:40

סדר היום:

1. קביעת ועדות לדיון בהצעת חוק הפיקוח על שירותים פיננסתיים (קופת גמל)
(תיקון מס' 12), התשע"ה-2015 מ/942

2. קביעת ועדה לדיון בהצעת חוק התכנון והבנייה (תיקון מס' 104),
התשע"ה-2015, מ/939

3. הרכב הוועדה המשותפת של ועדת החוקה, חוק ומשפט וועדת הכספים לפי סעיף
14א לחוק ביטוח רכב מנועי, התננ"ז-1997

נכחו:

חברי הוועדה:

דוד ביטן – היו"ר

ישראל אייכלר

ענת ברקו

באסל גטאס

איילת ורבין נחמיאס

יואל חסון

אחמד טיבי

ינון מגל

מרב מיכאלי

איימן עודה

רועי פולקמן

נורית קורן

יואב קיש

חברי הכנסת:

משה גפני

חיים ילין

אלי כהן

אברהם מנגיסטו

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

1. קביעת ועדות לדיון בהצעת חוק הפיקוח על שירותים פיננסתיים (קופת גמל)
(תיקון מס' 12), התשע"ה-2015 מ/942

היו"ר דוד ביטן:

אני פותח את הישיבה. קביעת ועדות לדיון בהצעת חוק הפיקוח על שירותים
פיננסתיים (קופת גמל) (תיקון מס' 12), התשע"ה-2015 מ/942.

אחמד טיבי:

מה אתה רוצה, גפני?

משה גפני:

ועדת כספים.

היו"ר דוד ביטן:

מקובל על כולם? במליאה הציעו ועדת עבודה ורווחה, ואנחנו מעבירים לוועדת
הכספים.

הצבעה

בעד – רוב

נגד – אין

נמנעים – אין

הבקשה אושרה.

היו"ר דוד ביטן:

פה אחד. תודה רבה.

2. קביעת ועדה לדיון בהצעת חוק התכנון והבנייה (תיקון מס' 104),
התשע"ה-2015, מ/939

היו"ר דוד ביטן:

הנושא הבא, קביעת ועדה לדיון בהצעת חוק התכנון והבנייה (תיקון מס' 104),
התשע"ה-2015. בנושא הזה אנחנו מבקשים התייעצות בין-סיעתית.

(הישיבה הופסקה בשעה 10:50 וחודשה בשעה 10:55

היו"ר דוד ביטן:

אני פותח שוב את הישיבה. אני רוצה להבהיר. במליאה לא הגיעו להסכמה לגבי
הוועדה שיכולה לדון בזה. הוועדה שצריכה לדון בזה היא ועדת הפנים. שוחחתי עם
יושב-ראש ועדת הפנים, הוא לא מסוגל לדון בזה במהירות.

יואל חסון:

מה זאת אומרת לא מסוגל?

היו"ר דוד ביטן:

הוא לא מסוגל. יש לו סדר-יום קבוע מראש. תן לי לסיים. אני הבנתי שאתה אבי
התקנון, אבל תן לי לסיים. ראיתי את זה בישיבה הקודמת.

שוחחתי עם יושב-ראש ועדת הפנים, הוא מוכן להעביר את זה לדיון בוועדת הכנסת.
זה דיון אחד בלבד. זה לא סיפור גדול. דיברתי עם שר האוצר, גם הוא מסכים.
לכן אני מבקש, בנסיבות המיוחדות האלה, להעביר את זה לוועדת הכנסת.

היועצת המשפטית רוצה להגיד משהו, בבקשה.

ארבל אסטרחן:

כמו שאמרתי פה פעמים רבות, העברת הצעת חוק לא לוועדה המתאימה לה לפי התקנון
זה לא פגם בהליך החקיקה. כל הוועדות יכולות לדון בהכול. אבל הכנסת קבעה
לעצמה סדרי עבודה וסמכויות לכל הוועדות. חוק התכנון והבנייה הוא אחד מחוקי
הלב של ועדת הפנים. העובדה שיושב-ראש ועדה מתקשה לדון בהצעת חוק היא לא
סיבה להעביר הצעה שכל כך ברור לאן היא שייכת לוועדה אחרת. הוא יכול לתת לכל
אחד מחברי הוועדה לנהל ישיבה, אם הוא לא יכול לנהל אותה.

היו"ר דוד ביטן:

אבל זה מעכב אותנו. אבל חוקית אני יכול?

ארבל אסטרחן:

אתה יכול חוקית לעשות את זה.

היו"ר דוד ביטן:

בסדר גמור, תודה רבה.

ארבל אסטרחן:

זה דבר שהוא חסר תקדים. זה דבר שהוא לא תקין, ואני רוצה להביא את הדבר
לידיעת חברי הוועדה.

היו"ר דוד ביטן:

הבאת, אין בעיה. זה דיון אחד בלבד, שימו לב. זה לא חוק שמתמשך תקופה.

מרב מיכאלי:

אז על אחת כמה וכמה.

יואל חסון:

אדוני היושב-ראש, אני לא בא ואומר את הדבר הזה מתוך איזו דווקנות בתקנון,
למרות שהתקנון הוא כלי שאי-אפשר להתעלם ממנו ואנחנו לא יכולים להתעלם ממנו,
אדוני היושב-ראש. יש כאן עניין מגמה שלך, שאני מעריך אותה, על עשיית
היסטוריה.

היו"ר דוד ביטן:

אני בדקתי את התקנון. התקנון מעלה על נס את האופוזיציה-קואליציה, מעלה על
נס את הסיעות, ובסופו של דבר לא נותן מענה עד הסוף לחבר הכנסת הפשוט, זה
שרוצה להגיש הצעה. אנחנו נעשה תיקונים על זה, עם כל הכבוד לסיעות.

יואל חסון:

נפעל לשינוי התקנון.

היו"ר דוד ביטן:

אבל זה יהיה במליאה הבאה, לא עכשיו.

יואל חסון:

אני חושש, אדוני היושב-ראש, מהתקדים שאתה עושה כאן. כי מחר יבוא יושב-ראש
ועדה אחר ויגיד שהוא עסוק מדי. בכלל, זו פעם ראשונה שאני שומע את זה בכנסת,
שיושב-ראש אומר שהוא עסוק מלדון.

היו"ר דוד ביטן:

נקבע לו סדר-יום מראש, הוא לא יכול לשנות אותו.

יואל חסון:

זה הכוח של יושב-ראש הוועדה, לשנות סדר-יום ולהחליט מה חשוב.

מרב מיכאלי:

יושב-ראש ועדה יכול לעשות בוועדה מה שהוא רוצה. הוא מחליט על סדר-היום
באופן סוברני לחלוטין.

היו"ר דוד ביטן:

אבל זה לא תקדים, כי הוא ויתר על הזכות הזאת שלו.

יואל חסון:

זה סופר תקדים. זה תקדים שלו וזה תקדים שלך.

היו"ר דוד ביטן:

אז מה הבעיה עם התקדים הזה? יש איזו בעיה עם התקדים הזה?

יואל חסון:

בוודאי שיש.

היו"ר דוד ביטן:

מה, אתם עבדים לתקנון? חוקית אין בעיה, אז אין בעיה. מה בדיוק העניין?

יואל חסון:

אנחנו מחויבים לתקנון, וגם אתה מחויב.

היו"ר דוד ביטן:

גם אני מחויב, אבל לא עבד לתקנון. יש הבדל.

יואל חסון:

אבל אני מודאג מהעניין הזה שאתה מקבל את העובדה, אדוני היושב-ראש,
שיושב-ראש ועדה אומר שהוא עסוק מדי, הוא לא יכול לנהל את הדיון. לא שמעתי
את זה אף פעם כאן. תעשה ישיבות ב-02:00 בלילה. מעולם לא שמעתי יושב-ראש
ועדה שאומר: אני עסוק מדי.

היו"ר דוד ביטן:

הוא לא אמר. סדר-היום שלו סגור.

יואל חסון:

אז זה עסוק מדי.

היו"ר דוד ביטן:

גם הנושאים האחרים חשובים, לא רק זה.

יואב קיש:

אני רוצה להתייחס למה שאתה אומר, ואני מסתכל על זה בעיניים פתוחות, אני לא
בא פה מקובע.

היו"ר דוד ביטן:

אני לא אקים ועדה מיוחדת לחוק כזה של ישיבה אחת. זה או זה או זה, ואני לא
אעשה את זה. אני חושב שמן הראוי שתלכו אתנו בעניין הזה, אבל לא משנה.

יואל חסון:

גברתי מנהלת הוועדה, צריך פה אישור של יושב-ראש הכנסת. השעה כבר 11:00
וצריך אישור של יושב-ראש הכנסת. אני מבקש לעצור את הישיבה.

היו"ר דוד ביטן:

אנחנו נבקש אישור. הדיון בינתיים הופסק עד לקבלת האישור.

קיבלנו אישור. אני ממשיך את הישיבה. מי בעד ההצעה של יושב-ראש - - -

אחמד טיבי:

יאללה, תצביע. הוא אמר "מי בעד", יאללה.

ינון מגל:

אתה יכול להסביר בבקשה על מה מצביעים?

אחמד טיבי:

לא, התחילה ההצבעה.

היו"ר דוד ביטן:

לא התחילה. לא נכון. אני היושב-ראש, לא אתה. אני רציתי להגיד מי בעד לתת
לינון מגל לדבר. דבר, אין בעיה.

ינון מגל:

אני לא מצביע בלי לדעת על מה אני מצביע.

יואל חסון:

פתחת את ההצבעה, תעשה הצבעה כבר.

היו"ר דוד ביטן:

יש הצעת חוק תכנון ובנייה, ששר האוצר ביקש שתעבור לוועדת הרפורמות, שהקמנו
אותה רק לחוק אחד. אנחנו לא נקים ועדה על דיון אחד בלבד. החוק הזה הוא קצר
מאוד, אפשר לסיים אותו בישיבה אחת. שוחחתי עם יושב-ראש ועדת הפנים, שזה
בתחום סמכותו, והוא הסכים להעביר את זה לדיון בוועדת הכנסת לדיון אחד. הם
אומרים שזה תקדים, אבל מבחינה חוקית אני יכול לעשות את זה. על זה ההצבעה,
להעביר את זה לדיון בוועדת הכנסת. נעשה דיון אחד ונסיים את זה.

ינון מגל:

אפשר לשמוע אותך שוב, ארבל, בבקשה?

ארבל אסטרחן:

אני אומר בקצרה. נושא התכנון והבנייה הוא נושא מובהק של ועדת הפנים והגנת
הסביבה. הוא בוודאי אינו נושא של ועדת הכנסת. יש מעת לעת נושאים שהם על
הגבול, שאפשר להגיד שזה מתאים לכאן, מתאים לכאן. זה לא המקרה. זה לא הנושא
של ועדת הכנסת. אז אם רוצים לעשות בלגאן ולהגיד שזה לא משנה לאן מעבירים,
אולי נביא לכאן גם את פקודת הביטוח הלאומי ולהתעלם ממה שכתוב בתקנון.
נשאלתי אם זה חוקי, ואמרתי שזה חוקי.

אלי כהן:

אני רוצה להגיד משהו בעניין של המהות הספציפית ומה החוק שעומד כאן. מכיוון
שאנחנו עוד שבוע נכנסים לפגרה ויש כן כוונה לבוא ולמנות את אותן ועדות
מחוזיות, מכיוון שכולנו יודעים כמה זמן הדברים תקועים - - -

אחמד טיבי:

מה שאתה אומר זה נכון וכולנו מסכימים.

אלי כהן:

ומכיוון שמדובר כאן בתיקון פשוט, שהמטרה שלו שהכנסת תצא לפגרה - - -

מרב מיכאלי:

ולכן אמרנו שיושב-ראש ועדת הפנים יעשה לזה מקום, ייתן למישהו אחר בוועדה
לנהל.

יואב קיש:

אתם רוצים לפגוע בשוק הדיור? אתם רוצים להמשיך את המשבר הציבורי? אתם רוצים
שאנחנו נמשיך לדמם והאזרחים יסבלו? אני לא מבין. באמת, כמה אפשר להיות
פופוליסט? די.

מרב מיכאלי:

כמה אפשר להיות דורסני?

היו"ר דוד ביטן:

מי בעד הצעת היושב-ראש להעביר את זה לוועדת הכנסת באופן חריג? מי נגד?

הצבעה

בעד – 7

נגד – 6

נמנעים – אין

ההצעה נתקבלה.

היו"ר דוד ביטן:

הבקשה עברה.

יואל חסון:

רביזיה, אדוני.

היו"ר דוד ביטן:

הבנתי שתעשו רביזיה. אני יכול לעשות את זה בסוף היום. אנחנו נעשה רביזיה
במהלך היום. אני אודיע לכם.

3. הרכב הוועדה המשותפת של ועדת החוקה, חוק ומשפט וועדת הכספים לפי סעיף
14א לחוק ביטוח רכב מנועי, התננ"ז-1997

היו"ר דוד ביטן:

הרכב הוועדה המשותפת של ועדת החוקה, חוק ומשפט וועדת הכספים לפי סעיף 14א
לחוק ביטוח רכב מנועי (ביטוח בתנאי תחרות מבוקרת, הסדרים לתקופת מעבר
והוראות לעניין אבנר), התשנ"ז-1977 לעדכון משתנים המשפיעים על תמחור דמי
הביטוח בענף רכב חובה.

הוועדה תהיה בת 14 חברים, שבעה מכל ועדה. מטעם ועדת החוקה, חוק ומשפט, חברי
הכנסת: ניסן סלומינסקי, אורי מקלב, ענת ברקו, רויטל סוייד, נורית קורן, בני
בגין, מיכל רוזין.

מטעם ועדת הכספים, חברי הכנסת: מיקי מכלוף זוהר, יצחק וקנין, מיקי רוזנטל,
באסל גטאס, אורלי לוי אבקסיס, אלי כהן ומיקי לוי.

היושב-ראש יהיה ניסן סלומינסקי.

מי בעד? מי נגד?

הצבעה

בעד – רוב

נגד – אין

נמנעים – אין

ההצעה אושרה.

היו"ר דוד ביטן:

תודה רבה. הישיבה נעולה.

הישיבה ננעלה בשעה 11:15.
