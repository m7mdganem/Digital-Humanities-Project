הכנסת השמונה-עשרה נוסח לא מתוקן

מושב ראשון

פרוטוקול מס' 13

מישיבת ועדת הכנסת

יום שלישי, י"ז בסיוון, התשס"ט (9 ביוני 2009), שעה 09:00

סדר היום:

1.  ערעורים על החלטת יו"ר הכנסת והסגנים שלא לאשר דחיפות הצעות לסדר היום

2.  הצעה למינוי ממלא מקום קבוע בוועדת הכספים

3.  קביעת מסגרת הדיון להודעת הממשלה בדבר הקמת המשרד לשיתוף פעולה אזורי

4.  בקשת סיעת ש"ס למינוי סגן נוסף ליו"ר ועדת הבחירות המרכזית לכנסת ה-19

5.  בקשת חבר הכנסת אופיר אקוניס להקדמת הדיון בהצעת חוק לתיקון פקודת
    התעבורה (חנייה בתחנת אוטובוס בימי מנוחה), התשס"ט-2009 (פ/949/18),
    לפני הקריאה הטרומית

נכחו:

חברי הוועדה:

זאב אלקין – היו"ר

רוברט אילטוב

דניאל בן-סימון

דני דנון

נסים זאב

דב חנין

יריב לוין

מנחם אליעזר מוזס

שלמה מולה

אברהם מיכאלי

אלכס מילר

ציון פיניאן

נחמן שי

אופיר אקוניס

מוזמנים:

איל ינון - מזכיר הכנסת

ירדנה מלר-הורביץ - סגנית מזכיר הכנסת

יועצת משפטית:

ארבל אסטרחן

יעל סלנט

מנהלת הוועדה:

אתי בן-יוסף

רשמת פרלמנטרית:

יפה קרינצה

1. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר זאב אלקין:

בוקר טוב, אני פותח את הישיבה. הנושא הראשון על סדר היום הוא ערעורים על
החלטת יו"ר הכנסת והסגנים שלא לאשר דחיפות הצעות לסדר היום. יש לנו ערר של
חבר הכנסת דב חנין, נדמה לי שזה הערר היחיד, לגבי בקשתו להצעה דחופה בנושא
משבר הרכבת הקלה. בבקשה, חבר הכנסת חנין.

דב חנין:

תודה רבה, אדוני היושב-ראש. הנושא שבו אנחנו מדברים הוא נושא שהוא גם חשוב
וגם מאד דחוף. התבשרנו השבוע שתי בשורות מאוד רעות בעניין הרכבת הקלה.
בשורה אחת נוגעת לרכבת הקלה בירושלים, מסתבר שהחברה הצרפתית שזכתה במכרז
יוצאת החוצה מהתמונה, וזה יוצר משבר אמיתי בכל מערכת הרכבת הקלה בירושלים.
העיר הזאת נותרת תלויה ועומדת בין מצב של בניה, כי בונים את התשתית לרכבת
הקלה, אבל בפועל, מי שאמור לבצע את העבודות האלה, אדוני היושב-ראש, לא הולך
לבצע אותן. לדעתי, זו בעיה מאוד קשה, מאוד דחופה. עיריית ירושלים, כמובן,
מאוד מודאגת מזה, אבל זה משהו שחורג הרבה מחוץ לגבולותיה של ירושלים.

במקביל, אנחנו שומעים על בעיות קשות ביותר גם ברכבת הקלה בתל-אביב. שם
הבעיה קשורה לסגירת המכרז המלווה הכלכלי של הזוכה במכרז להקמת הרכבת הקלה.
מסתבר שגם שם הזכיינית כנראה משותקת. הדבר הזה אומר שגם בתל-אביב יפו,
ולמעשה בגוש דן, לא נוכל לראות רכבת קלה, אלא אם כן תהיה התערבות מאוד
מהירה של המערכת.

מאוד הופתעתי שהנשיאות לא אישרה את ההצעה הזו כי זו ממש ההצעה הקלאסית,
שהיא גם חיונית, גם מאוד דחופה וגם התערבות הכנסת יכולה להועיל בה. ראיתי
את הדברים שהנשיאות אישרה. אני כמובן לא רוצה לבקר את הנשיאות על זה שהיא
מאשרת הצעות דחופות, אבל חלק גדול מההצעות הדחופות עסקו בנושאים המדיניים,
כמו פגישת אובמה וכל מיני דברים כאלה. יש לנו הרי כלי של אי-אמון, כל סיעות
הבית מדברות על זה מבוקר עד ערב. הנושא הזה, שיש לו משמעות קריטית לגבי
האזרחים, הדרך היחידה לקדם אותו היא באמצעות הצעה דחופה, הרי אין לנו דרך
לקדם אותו באמצעות הצעת אי-אמון. זה לא עניין של אי-אמון.

אין משמעות גדולה מבחינת זמן להוסיף את הנושא הזה. אני חושב שעל זה יכולה
להיות הסכמה מקיר לקיר, זה נושא שמאוד מטריד, גם את התושבים בגוש דן וגם את
התושבים בירושלים, וכדאי שנתערב בנושא הזה, נאמר את דברנו וגם נשמע את עמדת
הממשלה, מה יש לה לומר בסוגיה.

היו"ר דוד רותם:

אפשר לשאול שאלה כדי להבין?

היו"ר זאב אלקין:

שאלת הבנה אני מאפשר.

היו"ר דוד רותם:

חבר הכנסת חנין, בוא נגיד שזה אושר כהצעה דחופה, עבר לוועדה כמו שאתה רוצה,
בהסכמה. מה הוועדה הזאת צריכה להחליט? שאנחנו לא מרשים לחברה הצרפתית
לברוח?

דב חנין:

קודם כול, ברור לגמרי - - -

היו"ר זאב אלקין:

אמנם אפשרתי שאלה ואאפשר לך לענות, אבל אני מבקש לענות בקצרה. בנוסף, תזכרו
שהדיון כאן הוא לגבי דחיפות ההצעה, לא לגבי התוכן ולא לגבי מה צריך לעשות.

דב חנין:

מדינת ישראל צריכה, לדעתי, לעשות אחד מן השניים: או שהמדינה תיקח על עצמה
את העניין הזה, או שהמדינה תמצא מישהו אחר שיבצע את העבודה. זה מאוד דחוף,
כי אחרת אין רכבת קלה.

היו"ר דוד רותם:

מה אתה רוצה מהמדינה?

דב חנין:

המדינה אחראית לרכבת הקלה.

היו"ר דוד רותם:

ירושלים זה לא המדינה.

היו"ר זאב אלקין:

חבר הכנסת רותם, אנחנו לא מקיימים דיון כאן בהצעה עצמה. חבר הכנסת חנין,
הבטחת משפט קצר. אנחנו נכנסים לגוף הדברים, אני חושב שזה לא נכון, זה לא
המגרש הנכון לעשות את זה.

דב חנין:

אז רק אסתפק באמירה, בתשובה לשאלתו של חבר הכנסת רותם, שיש שורה של דברים
שמדינת ישראל, כמדינה, יכולה לעשות באופן מיידי, שיכולים לשנות את המצב. עם
כל הכבוד לעיריית ירושלים, אנחנו לא יכולים להשאיר את עיריית ירושלים לבד
בסיפור הזה.

נסים זאב:

כל הנושא של הרכבת זה מחלה כרונית שאין לה סוף. זו לא רכבת קלה, זו רכבת
שדים.

היו"ר זאב אלקין:

תאמינו לי, בתור תושב של - - -

מנחם אליעזר מוזס:

זו רכבת תקלה ולא רכבת קלה.

נחמן שי:

זו לא רכבת, זו תעלת בלאומילך.

היו"ר זאב אלקין:

חברים, אני לא רוצה שנקיים כאן דיון. תאמינו לי, אני בין הקורבנות הראשונים
של הרכבת כל בוקר.

נסים זאב:

אני מברך את החברה הצרפתית שברחה, וחבל שלא עשתה את זה הרבה לפני.

היו"ר זאב אלקין:

אבל זה לא הנושא לדיון כרגע. אני מבקש שקט. חבר הכנסת חנין, נדמה לי שבקשתך
כבר מיותרת כי כבר התקיים דיון בוועדה.

חבר הכנסת מילר, בתור סגן היושב-ראש התורן, תענה בשם הנשיאות.

אלכס מילר:

תודה, אדוני היושב-ראש. הנשיאות דנה בנושא. בנוסף, בישיבה האחרונה קיבלה
שישה נושאים במקום חמישה נושאים להצעות דחופות לסדר היום. הנשיאות מבקשת
לדחות את הערר.

היו"ר זאב אלקין:

סביב העניין הזה, של הרכבת הקלה, הייתה מחלוקת בין הסיעות או שזה היה פה
אחד?

אחמד טיבי:

לא הייתה הצבעה.

דוד רותם:

הנשיאות זה תמיד פה אחד.

היו"ר זאב אלקין:

חבר הכנסת רותם, תתפלא, אבל לא תמיד.

נסים זאב:

השאלה היא אם כולם שמעו את ההצעה.

אלכס מילר:

אישרנו נושא אחד מעל המכסה שהיינו אמורים לאשר.

היו"ר זאב אלקין:

חבר הכנסת חנין, בדרך כלל בערעורים כאלה לא מקיימים דיון אלא מביאים את זה
להצבעה. אפנה את תשומת לבך לדבר אחד, שנדמה לי שלא דייקת בו, אבל כפרלמנטר
ותיק אתה ודאי מודע לכך, שחוץ משתי האפשרויות שציינת – הצעה דחופה לסדר
והצעת אי-אמון - יש אפשרות שלישית, של הצעה לסדר במסגרת המכסה של כל סיעה.
יש גם דיון מהיר, מתקנת אותי אתי בן-יוסף, והיא צודקת. הרבה סיעות והרבה
חברי כנסת וסיעות מנצלים אותן בכנסת הזאת.

דב חנין:

בתשובה לשאלתך, אדוני, מאז שנבחרתי לכנסת לא השתמשתי במכשיר הזה של הצעה
לסדר כיוון שכשאני משתמש בו זה במקום חקיקה, והתפקיד שלי בתור חבר כנסת זה
לקדם חקיקה. יש לי אפשרות לקדם חקיקה אחת לארבעה שבועות, ואני משתמש בכל
אפשרות כזאת כדי לקדם חקיקה ולא כדי לבזבז את הזמן.

היו"ר זאב אלקין:

כאן, כיושב-ראש ועדת הכנסת, ארשה לעצמי לחלוק עליך כי התקנון יצר את
האפשרות הזאת. נכון לעכשיו, לפחות, עד שהלכנו לרפורמות, שאיל ינון היה חלק
מהמנגנון שהציע אותן.

דב חנין:

אם יגדילו לי את מכסות החקיקה אשמח - - -

היו"ר זאב אלקין:

המכסות המשותפות להצעות לסדר ולחקיקה – זכותך המלאה להחליט שאתה מנצל הכול
לחקיקה, אבל אי-אפשר להגיד שאין אפשרות אחרת.

דב חנין:

האפשרות האחרת לנושאים דחופים היא הצעה דחופה לסדר היום. זה נושא דחוף.

היו"ר זאב אלקין:

לנושאים דחופים – בהחלט, אבל אתה גם מכיר את המסורת שוועדת הכנסת – במיוחד
כשלא הייתה מחלוקת בנשיאות - - -

דב חנין:

אני לא יודע אם לא הייתה מחלוקת בנשיאות.

היו"ר זאב אלקין:

יושבים כאן שני סגני יושב-ראש ואומרים שמה שהנשיאות החליטה, אפילו מעבר
למכסה, היא החליטה פה אחד. במצבים כאלה ועדת הכנסת נוהגת, בלי שום קשר
לקואליציה אופוזיציה, לתת גיבוי מלא לנשיאות. בנשיאות גם מיוצגים קואליציה
ואופוזיציה. אם אתה מתעקש שאעמיד את הערר להצבעה אז - - -

דב חנין:

אני בוודאי אבקש שתעמיד להצבעה. יש לי תחושה מאוד קשה על מצבה של
האופוזיציה בנשיאות אם היא מסכימה לדברים כאלה, אבל אלה טענות שלי
לאופוזיציה לא לך, אדוני. אתה מייצג את הקואליציה.

אחמד טיבי:

היות והדברים מכוונים גם אלי, לא כל הצעה שלך צריכה להתקבל בנשיאות. למשל,
משבר בענף התקשורת הוא לא פחות חשוב מההצעה על הרכבת. שניהם חשובים, אבל
אי-אפשר לקבל כל הצעה שלך.

דב חנין:

אני לא מקבל את התשובה.

נסים זאב:

כי הרכבת הזאת לא תיבנה אף פעם.

נחמן שי:

יישארו החורים?

נסים זאב:

כן .

נחמן שי:

אז בוא נשתול עצים.

דב חנין:

אדוני היושב-ראש, אני בכל זאת פונה אליך, גם כיושב-ראש הקואליציה, ואומר
שהנושא הזה יוצא דופן מבחינת הדחיפות שלו, החשיבות שלו והיכולת של הכנסת
לתרום. המשמעות של העניין היא עוד עשר דקות בסדר היום של הכנסת. זה לא קורה
כל שבוע. זה ערעור אחד, נושא אחד.

היו"ר זאב אלקין:

שוב, אל תשכח שהנשיאות הפעם אישרה יותר ממה שמאשרים בדרך כלל. אני אומר לך
בגלוי, כיושב-ראש ועדת הכנסת אני רוצה לתת גיבוי לנשיאות. אם אין סיבה
חריגה שבחריגות אני חושב שוועדת הכנסת צריכה לתת גיבוי ברגע שזאת כבר
נשיאות קבועה, מיוצגות שם הרבה מאוד סיעות, יש שם במה לקולות מחלקים שונים
של הבית.

אחמד טיבי:

אדוני היושב-ראש, יש לי הצעה. אני מציע שחבר הכנסת חנין יגיש בשבוע הבא עוד
פעם את אותו נושא. לרכבת לא יקרה כלום.

אלכס מילר:

יש תקציב בשבוע הבא.

נסים זאב:

אחרי הנאום של ראש הממשלה - - -

דב חנין:

אם הנשיאות מוכנה לאפשר לי - - -

היו"ר זאב אלקין:

אבל אני לא הנשיאות.

אחמד טיבי:

אני נציג אותנטי של הנשיאות. תגיש את זה בשבוע הבא ודבר אתי. אחרי חוק
ההסדרים.

דב חנין:

או לדיון מהיר.

היו"ר זאב אלקין:

או לדיון מהיר. תגיש את זה, זה יהיה אולי בשבוע הבא. אז אני מציע לך למשוך
את הערר ולהגיש בקשה שוב. חבר הכנסת חנין קיבל את ההמלצה ויגיש בקשה לדיון
מהיר, אפילו בוועדה, ואז התקציב לא מפריע.

2. הצעה למינוי ממלא מקום קבוע בוועדת הכספים

היו"ר זאב אלקין:

אני עובר לנושא השני בסדר היום, הצעה למינוי ממלא מקום קבוע בוועדת הכספים.
אתמול מינינו שורה של ממלאי מקום ממספר סיעות. הייתה סוגיה אחת שלא יכולנו
למנות, כי טרם הגיע אלינו מכתב מסיעת מרצ. המכתב הגיע, ואני מבקש לאשר את
חבר הכנסת מגלי והבה כממלא מקום קבוע של חבר הכנסת חיים אורון בוועדת
הכספים.

מי בעד? מי נגד?

הצבעה

בעד – פה אחד

נגד – אין

נמנעים – אין

ההצעה אושרה.

היו"ר זאב אלקין:

תודה, ההצעה אושרה פה אחד.

3. קביעת מסגרת הדיון להודעת הממשלה בדבר הקמת המשרד לשיתוף פעולה אזורי

היו"ר זאב אלקין:

אני עובר לנושא השלישי, קביעת מסגרת הדיון להודעת הממשלה בדבר הקמת המשרד
לשיתוף פעולה אזורי. מדובר על שתי הודעות ממשלה שיש עליהן דיון משולב.
הנשיאות אישרה שהדיון יתקיים ביום שלישי, ההצבעה תתקיים ביום רביעי. מה
שנותר לנו לאשר כאן זה את מסגרת הזמן לדיון היום, יום שלישי. זה לא דיון
ראשון מהסוג הזה, אז אולי תעדכן אותנו.

איל ינון:

זה תמיד נע בין שלוש דקות לסיעה לחמש דקות לסיעה.

אחמד טיבי:

בוא נעשה את זה שלוש דקות, אדוני.

היו"ר זאב אלקין:

אני מציע שזה יהיה הפעם שלוש דקות, ואסביר למה.

נחמן שי:

לא חשוב.

היו"ר זאב אלקין:

זה מאוד חשוב, חבר הכנסת נחמן שי. למיטב זכרוני, היום יש יום איכות הסביבה.
הקואליציה כיבדה את הבקשה של מארגני יום איכות הסביבה מהאופוזיציה ובהחלטת
הנהלת הקואליציה אפשרה להם, בנוהל חריג, להעלות כמה הצעות חוק. גם פה,
תשובה והצבעה במועד אחר, מלבד החקיקה הרגילה. לכן, יהיה יום איכות הסביבה
ארוך, מלבד זה יש גם שני דיונים בהצעות לסדר של האופוזיציה. אלה דיונים
אישיים משולבים, שגם הם יהיו ארוכים. לכן אני חושב שאם אנחנו רוצים לעשות
חסד עם חברי הכנסת שרוצים להשתתף גם בדיונים שהאופוזיציה יזמה, נכון להקציב
שלוש דקות לכל סיעה להודעת הממשלה, כדי שסדר היום הגדוש - - -

נסים זאב:

אפשר לעשות זה דיון משולב? לתת חמש דקות לדבר על כל הדברים ביחד.

שלמה מולה:

אדוני היושב-ראש, אני רוצה עוד פעם לשאול את השאלה ששאלתי בשבוע שעבר. סיעה
כמו קדימה, סיעה גדולה - שלוש דקות. באמת, תשאלנו את עצמכם אם זה הגיוני
לא.

ציון פיניאן:

חבר הכנסת מולה, כולם ידברו בשלוש דקות הראשונות - - -

היו"ר זאב אלקין:

הסברתי. יש דיונים מסוגים שונים. ברגע שהדיון הוא אישי – ואגב, היום יש שני
דיונים אישיים – אז כמובן שמספר חברי הכנסת של סיעת קדימה יבוא לידי ביטוי,
אם יבקשו לדבר.

נסים זאב:

דרך אגב, אף פעם לא ראיתי את חבר הכנסת מולה מסתפק בשלוש דקות. תמיד הוא
ממשיך לדבר.

היו"ר זאב אלקין:

ברגע שהדיון הוא סיעתי אז המסגרת היא אחרת. חברים, אני מביא להצבעה הצעה
להקצות שלוש דקות לכל סיעה במסגרת הדיון המשולב על שתי הודעות הממשלה.

אחמד טיבי:

זה אישי, כל אחד שלוש דקות.

היו"ר זאב אלקין:

זה הרבה, יש הרבה זמן לאופוזיציה לדבר הערב.

אני מביא להצבעה את הצעה של שלוש דקות. מי בעד? מי נגד?

הצבעה

בעד – פה אחד

נגד – אין

נמנעים – אין

ההצעה אושרה.

היו"ר זאב אלקין:

תודה, ההצעה אושרה.

4.  בקשת סיעת ש"ס למינוי סגן נוסף ליו"ר ועדת הבחירות המרכזית לכנסת ה-19

היו"ר זאב אלקין:

אני עובר לסעיף הבא על סדר היום, בקשת סיעת ש"ס למינוי סגן נוסף ליושב-ראש
וועדת הבחירות המרכזית לכנסת ה-19. הונחה על שולחני בקשה של סיעת ש"ס
לאישור של ועדת הכנסת למינוי סגן נוסף, חמישי, ליושב-ראש ועדת הבחירות
המרכזית, כי לפי חישוב המנדטים נכון לעכשיו הסגנים שאמורים להתמנות הם
סגנים מסיעות קדימה, ליכוד, ישראל ביתנו והעבודה.

מנחם אליעזר מוזס:

רציתי להבין, זה רק כבוד או גם פרנסה?

היו"ר זאב אלקין:

זו לא פרנסה. אני רוצה להפנות את תשומת לבכם לכך שבכנסות הקודמות – ואני
מחזיק פרוטוקולים שחתומים על-ידי קודמיי בתפקיד הזה, חבר הכנסת רוני בר-און
בכנסת ה-16 וחבר הכנסת דוד טל בכנסת ה-17 - ועדת הכנסת אישרה בקשות דומות.
פעם אחת זהו הייתה סיעת ישראל ביתנו ופעם שניה הייתה סיעת ש"ס, ואפשרה
חמישה סגנים.

אחמד טיבי:

זו גם בקשה לגיטימית.

היו"ר זאב אלקין:

זה לא אומר שזה מחייב אותנו, אבל כדאי שנדע שאנחנו לא ממציאים את הגלגל וזו
בקשה סבירה של סיעה גדולה מאוד. ההפרש בינה לבין הסיעות שכן קיבלו הוא קטן
יחסית. אני גם יודע שסיעת ש"ס באה בדברים עם הרבה סיעות, וזה דבר שצריך
לבוא לפה בהסכמה.

אחמד טיבי:

מישהו מעז להתנגד?

היו"ר זאב אלקין:

אני מביא להצבעה את ההצעה למנות סגן יושב-ראש חמישי בוועדת הבחירות
המרכזית. מי בעד? מי נגד?

הצבעה

בעד – פה אחד

נגד – אין

הבקשה אושרה.

היו"ר זאב אלקין:

תודה, הבקשה אושרה.

5. בקשת חבר הכנסת אופיר אקוניס להקדמת הדיון בהצעת חוק לתיקון פקודת
התעבורה (חנייה בתחנת אוטובוס בימי מנוחה), התשס"ט-2009 (פ/949/18), לפני
הקריאה הטרומית

היו"ר זאב אלקין:

אני ממשיך בסדר היום. הנושא הבא הוא בקשת חבר הכנסת אופיר אקוניס להקדמת
הדיון בהצעת חוק לתיקון פקודת התעבורה (חנייה בתחנת אוטובוס בימי מנוחה),
התשס"ט-2009, לפני הקריאה הטרומית.

אסביר לחברי הכנסת את הסיבה לכך שהנושא הופיע על סדר היום באיחור, למרות
שהבקשה הייתה מזמן. זה עלה לדיון בדיונים הקודמים של ועדת הכנסת. קיבלנו את
הפרשנות מארבל אסטרחן, שברגע שוועדת השרים לחקיקה מסכימה אין בכלל בעיה של
פטור מחובת הנחה. על פניו, אוטומטית מזכירות הכנסת הייתה צריכה להעלות את
הצעת החוק לדיון.

הצעת החוק הזו נידונה בוועדת השרים לחקיקה, וועדת השרים לחקיקה החליטה
לתמוך בהצעת החוק, בהתניה של התיאום. אבל נוצרה מחלוקת קטנה, איך בדיוק
צריכה לנסח הממשלה את ההחלטה שלה. מזכירות הכנסת ביקשה מהממשלה שהיא תנסח
שהיא תומכת לא רק בהצעת החוק עצמה אלא גם בזה שהיא מגיעה לדיון מוקדם יותר.
מזכירות הממשלה אמרה שכשקיימו את הדיון לא התמקדו ספציפית בסוגיה הזאת,
ולכן יכולים להעביר בכתב רק את החלטת הממשלה שהם בעד החוק, אבל צריך לכנס
עוד פעם את ועדת השרים כדי לאשרר את זה שלא מתנגדים להקדמה. זה עניין
פורמלי, אבל הייתה מחלוקת.

מנחם אליעזר מוזס:

ואם יש התנגדות לכל החוק?

היו"ר זאב אלקין:

כשממשלה מתנגדת אין אוטומטית פטור מ-45 יום. ועדת הכנסת מוסכמת להחליט אם
לתת את הפטור או לא לתת את הפטור. אבל כשהממשלה תומכת, בדרך כלל - - -

נסים זאב:

אני רוצה להבין את החוק.

היו"ר זאב אלקין:

המציע יסביר את החוק.

נסים זאב:

יש דבר כזה, תחנה של אוטובוסים שיש לה חנייה?

היו"ר זאב אלקין:

אנחנו עוד לא דנים בחוק. אני רק מסביר לכם למה אנחנו נזקקנו לנושא.

נסים זאב:

שזה לא יהיה עוד הפגנה, כמו שהיה בירושלים.

היו"ר זאב אלקין:

זה לא קשור בכלל.

מנחם אליעזר מוזס:

מה אתה מציע?

היו"ר זאב אלקין:

אסיים את ההסבר שלי. החלטתי להביא את זה לדיון בוועדת הכנסת כדי לפטור את
ועדת השרים לחקיקה מהצורך להתכנס עוד פעם במיוחד כדי להחליט פורמלית שהם לא
מתנגדים לפטור מחובת הנחה. לאף אחד לא היה ספק שזה מה שהם התכוונו, כי
העירו את תשומת ליבם לכך שזאת הצעת חוק שטרם עברו 45 יום ויידרש פטור מחובת
הנחה. אבל במקום שתהיה מחלוקת בתוך מזכירות הממשלה מה בדיוק החליטה ועדת
השרים או בין מזכירות הכנסת לבין מזכירות הממשלה החלטתי שהדרך הנכונה היא
לקיים כאן דיון ולפתור את זה בצורה כזאת.

איל ינון:

כדי שלהבא לא תקרינה תקלות מהסוג הזה, רציתי לציין שסעיף 135א לתקנון הכנסת
קובע מפורשות ומאבחן בין הנושא של הסכמה לעצם ההצעה, לתוכנה - שזה מה
שוועדת השרים לחקיקה מחליטה כל שבוע וכך היא החליטה לגבי הצעתו של חבר
הכנסת אקוניס - לבין הסוגיה של הבאת ההצעה במועד מוקדם מ-45 יום. הסעיף
קובע שהממשלה צריכה - אלא אם כן הסכימה הממשלה שהדיון יתקיים במועד מוקדם
יותר. לכן צריכים למקד את זה.

היו"ר זאב אלקין:

הבעיה כאן הייתה באי הדיוק של מזכירות הממשלה וועדת השרים לחקיקה מה בדיוק
אישרו. לכולם היה ברור היה מה מאשרים – שזה גם תמיכה בחוק וגם תמיכה
בפטור - אבל היות שזה לא נכתב מפורשות בפרוטוקול מזכירות הממשלה התלבטה אם
היא יכולה לאשר את זה. אני חושב שאפשר לפטור את מזכירות הממשלה מייסוריה
ולפתור את זה כאן, בוועדת הכנסת.

חבר הכנסת אקוניס, בבקשה תציג את הצעת החוק.

אופיר אקוניס:

אדוני היושב ראש, אני מודה לך על היענותך להעלות את הנושא לסדר היום. אסביר
וגם אסבר את אוזנו של חבר הכנסת נסים זאב. במדינת ישראל הסטטוס קוו בנושא
התחבורה הציבורית שריר וקיים, לשמחת כולם. אני חושב שעל זה אין חילוקי
דעות. אם אינני טועה, מאז 1948 התחבורה הציבורית איננה נוסעת בשבת, וטוב
שכך, חוץ מהעיר חיפה במינון הרבה יותר נמוך, גם בקו בין נצרת לחיפה ובאילת,
במינון מאוד נמוך, הרבה יותר נמוך מאשר באמצע השבוע. טוב שכך, ואנחנו בעד
המשך המתכונת הזאת של סטטוס קוו. אנחנו לא עוסקים בסטטוס קוו, אנחנו עוסקים
במתן הקלות.

נסים זאב:

שאלתי איפה יש חניות של אוטובוסים. במגרשי הרכבים שלהם?

אופיר אקוניס:

לא. דווקא הפוך, חבר הכנסת זאב. בחניוני האוטובוסים, שאתה מכיר מתלפיות
ואני מכיר מעשר תחנות ליד קניון איילון – הסמוך לבני ברק, אגב - ובעשרות
מקומות ברחבי הארץ, דווקא שם האוטובוסים מחנים. אנחנו מדברים על תחומי תחנת
האוטובוס, מה שמסומן בצהוב-אדום. למשל, תחנה של קו 5 בתל-אביב, ברחוב
דיזינגוף - - -

נסים זאב:

המפרץ? זה לא חנייה. חשבתי שמגרש חנייה.

מנחם אליעזר מוזס:

זה לא החניון של עיריית ירושלים.

אופיר אקוניס:

לא, לא. חלילה וחס. אותו קווקוו צהוב-אדום - - -

נסים זאב:

המפרץ של תחנות האוטובוסים.

אופיר אקוניס:

אגב, לצערי, רוב השגרירויות הן בתל-אביב – הייתי שמח אם הן היו בירושלים.

נחמן שי:

מה זה רוב? כל השגרירויות הן בתל-אביב, לצערי.

אופיר אקוניס:

הייתי מעדיף שהן יהיו בירושלים.

קריאות:

כולנו.

אופיר אקוניס:

נכון. שם, למשל סביב בית אסיה בתל-אביב, ששם מתרכזות שגרירויות יפן, דרום
קוריאה, אוסטרליה וכדומה, כתוב בשלט שבמקום הזה מותר לחנות בשבת וביום
ראשון, שבהם השגרירות לא עובדת, ואז כל הציבור מרוויח מאותו מקום חנייה.
המצוקה היא גדולה, בעיקר בתל-אביב. אני מודה שהרעיון בא מעירי, תל-אביב,
אבל גם במקומות אחרים בארץ. זאת הסיבה.

נסים זאב:

מובן.

אופיר אקוניס:

התבקשתי, גם על-ידי משרד התחבורה וגם על-ידי משרד המשפטים, שנתאם אחרי
הקריאה הראשונה.

היו"ר זאב אלקין:

לא פה. את זה תגיד במליאה.

מנחם אליעזר מוזס:

מה הנפח של הרכבים בתחנה?

היו"ר זאב אלקין:

כמה ימים נשארו לך?

אופיר אקוניס:

זה מ-4 במאי. זה הפרש של שבוע.

היו"ר זאב אלקין:

אם אין התנגדויות מיוחדות, אני מביא את בקשתו - - -

ציון פיניאן:

אפשר להביע תמיכת יתר?

נסים זאב:

אני מציע שלא יעשו רפורטים בשבת. זה היה פותר גם את בעיית החנייה.

היו"ר זאב אלקין:

כתוצאה מהצעת החוק של חבר הכנסת אקוניס מספר הרפורטים בשבת ירד בהרבה.

נסים זאב:

לא יהיו בכלל רפורטים.

היו"ר זאב אלקין:

אז אתה יותר מרחיק לכת.

אופיר אקוניס:

מאה אחוז, לזה זה יגרום. אפילו לא גרירה, כי בתל אביב מרבים בגרירה גם
בשבת.

נסים זאב:

זה מונע חילול שבת.

היו"ר זאב אלקין:

חבר הכנסת מוזס, אני רוצה להפנות את תשומת לבך לכך שבהצבעה שאני תיכף מביא
דרוש קוורום של החברים הקבועים בוועדה, אם רוצים לאשר את בקשתו של חבר
הכנסת אקוניס. אם אין התנגדויות מיוחדות אני מביא להצבעה את בקשתו של חבר
הכנסת אקוניס לאשר לו פטור מחובת הנחה, מתוך זה שאנחנו יודעים שהממשלה
תומכת בהצעת החוק. מי בעד הבקשה של חבר הכנסת אקוניס?

הצבעה

בעד – 7

נגד – אין

נמנעים – 2

הבקשה אושרה

נסים זאב:

אני תומך באקוניס.

מנחם אליעזר מוזס:

אני תומך באקוניס כיושב-ראש ועדת הכלכלה, ואני נמנע עכשיו.

היו"ר זאב אלקין:

תודה. היה קוורום בהצבעה, אז בקשת אקוניס אושרה ברוב קולות. תודה רבה, אני
נועל את הישיבה.

הישיבה ננעלה בשעה 9:40.
