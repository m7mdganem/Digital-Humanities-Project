פרוטוקולים/ועדת הכנסת/2724

ירושלים, כ"ו בשבט, תשס"א

19 בפברואר, 2001

הכנסת החמש-עשרה נוסח לא מתוקן

מושב שלישי

פרוטוקול מס' 160

מישיבת ועדת הכנסת

יום שני, כ"ו בשבט התשס"א (19.2.2001), שעה 11:30

נכחו:

חברי הוועדה:

סאלח טריף – היו"ר

בנימין אלון

משה גפני

יצחק גאגולה

זהבה גלאון

עבד אלמאלכ דהאמשה

נעמי חזן

אמנון כהן

ישראל כץ

סופה לנדבר

אופיר פינס-פז

יאיר פרץ

ראובן ריבלין

מאיר שטרית

יורי שטרן

מוזמנים:

חבר הכנסת זאב בוים

  חבר הכנסת תאופיק חטיב

חבר הכנסת צבי הנדל

חבר הכנסת אבשלום וילן

  חבר הכנסת דוד טל

  חבר הכנסת מוחמד כנעאן

חבר הכנסת נחום לנגנטל

  חבר הכנסת שלום שמחון

אריה האן – מזכיר הכנסת

דוד לב – סגן מזכיר הכנסת

רות קפלן – סגנית מזכיר הכנסת

איוור קרשנר – מנהל ועדת הכספים

ארבל אסטרחן – הלשכה המשפטית

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

1. התפלגות סיעת רע"מ בכנסת;

2. הצעת חוק חסינות חברי הכנסת, זכויותיהם וחובותיהם (תיקון – סמכויות ועדת
האתיקה),

התש"ס – 2000 – הכנה לקריאה שנייה ולקריאה שלישית;

3. המלצה לבחירת יושב ראש זמני לוועדת הכספים.

התפלגות סיעת רע"מ בכנסת

היו"ר סאלח טריף:

בוקר טוב, אני מתכבד לפתוח את ישיבת ועדת הכנסת. הנושא הראשון בסדר יומנו
עניינו אישור התפלגות סיעת רע"מ בכנסת. כידוע לכם העניין הזה היה כבר בדיון
פעמיים, פעם אחת ההכרעה נדחתה בגלל בקשה להתייעצות סיעתית של חבר הכנסת טלב
אלסאנע, ופעם שנייה הוא נדחה בגלל שחברי הכנסת חטיב וכנעאן נענו לפנייתו של
חבר הכנסת דהאמשה כדי לעכב לדו שיח נוסף את הבקשה להתפלגות.

עבד אלמאלכ דהאמשה:

אדוני היושב ראש, אנחנו מבקשים עוד ארכה כיוון שחלה התקדמות בנושא הזה ואני
מקווה שאנחנו נמצאים על הדרך החיובית כדי לפתור את הבעיה.

היו"ר סאלח טריף:

כידוע לכם עבדנו תמיד על פי הסכמות - - -

עבד אלמאלכ דהאמשה:

זה הסיכום שהגענו אליו - - -

היו"ר סאלח טריף:

חברי הכנסת כנעאן וחטיב, האם אכן הושגה הסכמה לבקשתו של חבר הכנסת דהאמשה?

תאופיק חטיב:

נתנו כבר ארכה מהראשון בחודש עד היום, וזה היה מספיק זמן כדי לסיים את
העניין.

היו"ר סאלח טריף:

חבר הכנסת דהאמשה, אני מעמיד להצבעה את בקשתם של חברי הכנסת כנעאן וחטיב
להתפלג מסיעת רע"מ.

ראובן ריבלין:

האם צריך להצביע על כך?

היו"ר סאלח טריף:

נצביע כיוון שאנחנו נוהגים לעבוד על פי כל הכללים והתקנון. כאמור אני מעמיד
את הבקשה להצבעה.

הצבעה

הבקשה אושרה.

היו"ר סאלח טריף:

ברוב קולות, אחד התנגד ואחד נמנע, אני מודיע כי בקשתם של חברי הכנסת כנעאן
וחטיב להתפלג מסיעת רע"מ לסיעה חדשה, נתקבלה.

שם הסיעה החדשה הוא: המפלגה הלאומית הערבית (אלחזב אלקומי אלערבי).

אני מאחל דרך צלחה למפלגה החדשה ולחברי הכנסת שלה.

נעבור לסעיף הבא בסדר היום - הצעת חוק חסינות חברי הכנסת, זכויותיהם
וחובותיהם (תיקון – סמכויות ועדת האתיקה), התש"ס-2000 - הכנה לקריאה שנייה
ולקריאה שלישית.

הצעת חוק חסינות חברי הכנסת, זכויותיהם וחובותיהם

(תיקון – סמכויות ועדת האתיקה), התש"ס-2000 – הכנה לקריאה שנייה ולקריאה
שלישית

היו"ר סאלח טריף:

כזכור לכם אישרנו בקריאה ראשונה את הצעת חוק חסינות חברי הכנסת, זכויותיהם
וחובותיהם (תיקון – סמכויות ועדת האתיקה), התש"ס-2000 – סמכויות ועדת
האתיקה.

אני מבקש מהיועץ המשפטי של הוועדה, מר צבי ענבר, לרענן את זכרוננו כדי
שנוכל להצביע על העברת הצעת החוק לקריאה שנייה ולקריאה שלישית. בבקשה.

צבי ענבר:

בכללי האתיקה לחברי הכנסת קיים פרק ו' שדן בהצעות חוק. הכללים הם כללים
שנקבעו על ידי ועדת הכנסת ובכללים האלה היה בין היתר וקיים עדיין, סעיף
שקובע מה קורה כאשר חבר כנסת הפר את כללי האתיקה. הסעיף הזה קובע כי לוועדת
האתיקה יש סמכות להטיל אך ורק או הערה, אזהרה, נזיפה, או נזיפה חמורה.
כלומר מדובר על עונשים מוסריים בלבד.

כיוון שכל הכללים לא נקבעו בחקיקה אלא נקבעו בהחלטה, ממילא לא יכלו לקבוע
עונשים של ממש.

בשלב מאוחר יותר, חוק חסינות חברי הכנסת, זכויותיהם וחובותיהם, תוקן ומה
שמובא בפניכם הוא תיקון נוסף לחוק הזה.

התיקון לחוק החסינות קבע שתי עבירות בגינן ועדת האתיקה רשאית להטיל גם
עונשים שהם עונשים ממשיים, כלומר עונשים כספיים. האחד – עבירה על האיסור
לעסוק בעיסוק נוסף בשכר, והשני – העדרות מישיבות הכנסת ללא הצדק סביר מעל
מכסה מסויימת שנקבעה.

אופיר פינס-פז:

העניין הזה לא קיים כיום?

היו"ר סאלח טריף:

הסעיף הזה קיים. מר ענבר הדגיש זאת בדבריו.

צבי ענבר:

לאחרונה, כמעט לאחר תחילתה של כנסת זאת, הוברר שבנושא של הצהרות הון היו
חברי כנסת וחברי כנסת לשעבר שאחרו או שלא הגישו במועד את הצהרות ההון שעל
פי כללי האתיקה הם היו חייבים להגיש. כאשר ועדת האתיקה ביקשה לבדוק מה
הסנקציה בגין העניין הזה, התברר לה שכיוון שכל הנושא של הצהרות הון מוסדר
בכללי האתיקה בלבד, היא איננה יכולה אלא להטיל על חבר הכנסת שלא הגיש במועד
את הצהרת ההון שלו - הערה עד נזיפה חמורה.

כיוון שהסוגייה של הצהרות הון היא סוגייה שעוסקת בכספים וקשורה במהותה
בנושא שקשור לכך שלציבור יש בו עניין, לכן היא נקבעה בכללי האתיקה, שחברי
כנסת יגישו הצהרות הון שהן הצהרות חסויות והן נשמעות רק כאשר חבר הכנסת
בעצמו מבקש לעיין בהן או כאשר יש צו מבית המשפט.

בשנים האחרונות היתה הזדקקות לעיון בהצהרות ההון של מספר חברי הכנסת
כשנערכה חקירה משפטית.

הסוגייה שאני מדבר עליה קשורה בטוהר המידות וועדת האתיקה ביקשה, כאשר היא
דנה בכך, שוועדת הכנסת תציע וזה מה שאכן ועדת הכנסת עשתה בהצעת החוק שמונחת
בפניכם ואשר עברה כבר קריאה ראשונה, לאפשר הטלת סנקציות של ממש על חברי
כנסת או חברי כנסת לשעבר שתוך 60 יום לאחר שסיימו את כהונתם כחברי הכנסת,
להגיש הצהרת הון כדי שאם בעתיד, אי פעם, יתעורר בכך צורך – יוכלו לבדוק את
הצהרת ההון של אותו חבר הכנסת כאשר הוא התחיל לכהן כחבר הכנסת ומה קרה כאשר
הוא סיים את תפקידו.

זאת הסיבה להגשת הצעת החוק הזאת שמבקשת להוסיף בחוק החסינות לאותן שתי
עבירות שציינתי אותן כבר: הפרת הכללים בדבר עיסוק נוסף, והעדרות, - גם אם
חבר הכנסת לא הגיש הצעת הון או הגיש אותה באיחור בניגוד להוראות הסעיף
שעוסק בכך ולכללי האתיקה לחברי הכנסת. כל יתר התיקונים גם הם קשורים בכך.

היו"ר סאלח טריף:

תודה. האם לחברים יש הערות?

בנימין אלון:

אני מבקש להעיר הערה; בסעיף קטן (2) של סעיף 1 כתוב: "... ובלבד שהודיעה לו
על כך בכתב ומראש;".

הואיל ובסעיף 1 מצויינת סנקציה גם בשל איחור, אני מבקש שזאת לא תהיה הודעה
רק בכתב אלא שהיא גם תישלח בדואר רשום.

צבי ענבר:

מקובל עליי. ההודעה תישלח בכתב, בדואר רשום.

היו"ר סאלח טריף:

רבותיי, אני מעמיד להצבעה את הבקשה להעביר את הצעת החוק שהיא הצעת חוק
חשובה מאד לחברי הכנסת, לתפקודם ולשקיפות, - לקריאה שנייה ולקריאה שלישית.

הצבעה

הבקשה אושרה.

היו"ר סאלח טריף:

ברוב קולות חברי הוועדה, באין מתנגדים ובלי נמנעים – הצעת החוק אושרה
להעברה לקריאה שנייה ולקריאה שלישית. אני מודה לכם.

נעבור לסעיף הבא בסדר היום – המלצה לבחירת היושב ראש הזמני לוועדת הכספים.

המלצה לבחירת יושב ראש זמני לוועדת הכספים

היו"ר סאלח טריף:

אני אשמח מאד לשמוע מחבר הכנסת ראובן ריבלין את אשר סוכם בעניין הזה.

ראובן ריבלין:

אדוני היושב ראש, הואיל וחבר הכנסת הנכבד ואחד מטובי בנינו, אלי גולדשמידט,
החליט להתפטר מהכנסת והואיל ואנחנו נמצאים במשאים ובמתנים שונים כתוצאה
משינויים שנוצרו מהבחירות, המחייבים שינויים במערך של יושבי ראש הוועדות
ואולי גם הוועדות כתוצאה משינוי אפשרי בקואליציה כזאת או אחרת, אנחנו
נמצאים כרגע בעיצומו של משא ומתן. הואיל וכך והואיל וסיעת העבודה וסיעת
הליכוד מנהלות משא ומתן על אפשרות לקיים ממשלת אחדות לאומית, אנחנו סבורים
שצריך להשאיר את המצב בוועדות כסטטוס קוו אנטה עד אשר שנגיע להכרעה.

הואיל וכך והואיל וועדת הכספים, עד היום, היתה בראשות חבר מפלגת העבודה, עד
אשר אנחנו נערוך את כל השינויים, אני מציע להשאיר את ראשות הוועדה בידי חבר
מפלגת ישראל אחת - - -

היו"ר סאלח טריף:

להזכירכם, מדובר על חבר הכנסת שלום שמחון.

ראובן ריבלין:

אני רוצה מאד להמליץ על חבר הכנסת שלום שמחון אבל הדבר הזה איננו נתון
בסמכותי.

היו"ר סאלח טריף:

חבר הכנסת אופיר פינס-פז מהנהן בראשו לאות הסכמה ולכן אני מבקש, ברוח הסכמה
זו, לאשר את ההמלצה למנות את חבר הכנסת שלום שמחון כיושב ראש הזמני של ועדת
הכספים.

הצבעה

המלצת ועדת הכנסת אושרה.

היו"ר סאלח טריף:

חבר הכנסת שלום שמחון, אני מברך אותך ומקווה שנישאר באחדות.

אני מודה לכם על השתתפותכם בדיון; הישיבה נעולה.

הישיבה ננעלה בשעה 11:50
