פרוטוקולים/ועדת הכנסת/2578

ירושלים, כ' בטבת, תשס"א

15 בינואר, 2001

הכנסת החמש-עשרה נוסח לא מתוקן

מושב שלישי

פרוטוקול מס' 155

מישיבת ועדת הכנסת

יום שני, ו' בטבת התשס"א (1 בינואר 2001), שעה 9:00

נכחו:

חברי הוועדה: סלאח טריף-היו"ר

יצחק גאגולה

זהבה גלאון

משה גפני

עבד-אלמאלכ דהאמשה

אליעזר זנדברג

שאול יהלום

אמנון כהן

ישראל כץ

אופיר פינס-פז

יאיר פרץ

רובי ריבלין

זבולון אורלב

דוד אזולאי

בני אלון

תמר גוז'נסקי

צבי הנדל

אבשלום וילן

אביגדור ליברמן

עוזי לנדאו

יהודית נאות

יובל שטיניץ

אריה האן מזכיר הכנסת

דוד לב סגן מזכיר הכנסת

אבי לוי חשב הכנסת

טובי חכימיאן

יועצים משפטיים: צבי ענבר

ארבל אסטרחן אסטרחן

הלית ברק

מנהלת הוועדה: אתי בן-יוסף

קצרנית: יפעת שפרכר

נושא: 1. בקשת יו"ר ועדת החוץ והביטחון לפטור את הצעת חוק חיילים שנספו
במערכה (תגמולים ושיקום) (תיקון) – מחובת הנחה מוקדמת על שולחן הכנסת.

2. בקשת ועדת העבודה והרווחה לשחרור חוק הסכמים – מחובת הנחה על שולחן
הכנסת.

3. בקשת מיזוג – ועדת העבודה.

4. בקשת ועדת חוקה לשחרור הצעת חוק עבירות מין – מחובת הנחה על שולחן
הכנסת.

5. הצעת חוק קרן העם היהודי התשס"א-2000.

6. החלטת חסינות חברי הכנסת, זכויותיהם וחובותיהם (שירותי תקשורת ועתונים).

7. החלטות בעניין שכירת משרדים וקשר עם הציבור.

8. בקשות ועדת חוקה – שחרור של הצעת חוק שריון נטילת זכות השיבה
התשס"א-2000, והצעת חוק לשחרור מוקדם של אסירים (תיקוני חקיקה).

9. בקשות יו"ר ועדת הפנים לשחרור א. הצעת חוק הקאדים (תיקון מס' 10)
התשס"א-2000

ב. הצעת חוק הרשויות המקומיות (בחירת ראש הרשות וסגניו וכהונתם (תיקון מס'
22) התשס"א-2000.

ג. הצעת חוק הרשות המקומית (מימון בחירות והוראת שעה).

10. שחרור ארנונה.

11. העברה מוועדה לוועדה כניסה לישראל.

12. בקשות ועדת חינוך לשחרור חוקים מחובת הנחה על שולחן הכנסת.

13. "הרכב ועדת חקירה פרלמנטרית לנושא: האלימות בספורט" – הצעת ח"כ אבשלום
וילן.

14. אישור קובץ החלטות ועדת הכנסת בעניין שכר ותנאים לחברי הכנסת.

1.  בקשת יו"ר ועדת החוץ והביטחון לפטור את הצעת חוק חיילים

  שנספו במערכה (תגמולים ושיקום) (תיקון) – מחובת הנחה מוקדמת

  על שולחן הכנסת.

היו"ר סלאח טריף:

אני פותח את הישיבה. אנחנו מתחילים בבקשת יו"ר ועדת החוץ והביטחון לפטור את
הצעת חוק חיילים שנספו במערכה (תגמולים ושיקום) (תיקון) – מחובת הנחה
מוקדמת על שולחן הכנסת.

הלית ברק:

לפנינו הצעת חוק ממשלתית שהוגשה במסגרת הסכמות עם המשפחות. הנושא התחיל
להתגלגל כאשר הוגשו שתי הצעות חוק פרטיות על ידי מספר לא מבוטל של חברי
כנסת. בעקבות דיונים שנערכו בשתי הצעות החוק הפרטיות האלה בוועדת החוץ
והביטחון, ניסו משרדי הממשלה לגבש הסכמות עם המשפחות. ההסכמות הללו באו
לידי ביטוי בשתי הצעות חוק ממשלתיות, שהוגשו ובוועדת הכנסת מוזגו לכדי הצעת
חוק אחת, והיא זו אשר מונחת לפניכם. הצעת החוק הזאת מגבשת לא רק את ההסכמות
אלא את ההטבות הניכרות לאותן משפחות שכולות.

היו"ר סלאח טריף:

אלו ההצעות שמוסכמות על הממשלה?

הלית ברק:

בהחלט. הן מקובלות גם על המשפחות וגם על הממשלה.

היו"ר סלאח טריף:

אני מבקש להענות לבקשת יו"ר ועדת חוץ וביטחון לפטור את החוק מחובת הנחה. מי
בעד, רבותי?

ה צ ב ע ה

בעד – 3

נגד – 1

בקשת יו"ר ועדת החוץ והביטחון אושרה.

2.  בקשת ועדת העבודה והרווחה לשחרור חוק הסכמים קיבוציים

(תיקון מס' 6), התשס"א-2000 – מחובת הנחה על שולחן הכנסת.

היו"ר סלאח טריף:

יש הצעת חוק של חברת הכנסת גוז'נסקי בעניין חוק הסכמים קיבוציים.

תמר גוז'נסקי:

חוק הסכמים קיבוציים אושר בוועדת העבודה והרווחה לקריאה שנייה ושלישית
והונח על שולחן הכנסת. הגיע ערעור ממשרד ראש הממשלה. בחוק עצמו היתה דחייה
של הפעלת החוק על עובדי שירות הביטחון הכללי והמוסד לתפקידים מיוחדים
לתקופה של שנתיים. הם ביקשו ששר העבודה והרווחה יוכל בצו להאריך את זה לעוד
שנה כל פעם באישור ועדת החוץ והביטחון. עכשיו קיימנו ישיבה והוועדה אישרה
את התיקון הזה על דעת כל הצדדים. בזה העסק הסתיים. אנחנו מבקשים לשחרר
מחובת הנחה, כדי שנוכל להעלות את זה היום להצבעה.

היו"ר סלאח טריף:

מי בעד לאשר את בקשת יו"ר ועדת העבודה והרווחה?

ה צ ב ע ה

בעד – 5

נגד – 0

הבקשה התקבלה.

3.  בקשת מיזוג של ועדת העבודה והרווחה - הצעת חוק הנכים

  (זכויות שונות) התש"ס-2000, של ח"כ סילבן שלום

  והצעת חוק הביטוח הלאומי (תיקון מס' 40) (העלאת הקצבה לנכה),

  התש"ס-2000, של חבר הכנסת יורי שטרן.

היו"ר סלאח טריף:

אני ממשיך בבקשה של יו"ר ועדת העבודה והרווחה למזג את הצעת חוק הנכים
(זכויות שונות). היא אושרה בקריאה ראשונה ביום 2.8.2000. הצעת חוק הביטוח
הלאומי (תיקון מס' 40) אושרה בקריאה ראשונה ביום 22.8.2000. כיוון ששתי
ההצעות עוסקות בנושא דומה, יש למזג את שתי הצעות החוק. אשר על כן, הם
מבקשים את אישור הוועדה למזג את שתי ההצעות שעוסקות באותה סוגייה. מי בעד
לאשר את בקשת יו"ר ועדת העבודה והרווחה?

ה צ ב ע ה

בעד – 5

נגד – 0

הבקשה אושרה.

4.  בקשת ועדת חוקה, חוק ומשפט לשחרר מחובת הנחה את הצעת חוק למניעת

  העסקה עברייני מין במוסד הקשור לקטינים, תש"ס-2000, ואת הצעת החוק לתיקון

דיני הראיות (הגנת ילדים) (תיקון מס' 8), התשס"א-2000

היו"ר סלאח טריף:

אנחנו עוברים לבקשת יו"ר ועדת החוקה, חוק ומשפט. שתי הצעות חוק שוועדת
החוקה, חוק ומשפט תסיים להכינן לקריאה שנייה ושלישית. מבקש את אישור ועדת
הכנסת להביאן לקריאה שנייה ושלישית ביום ההנחה, והן: 1. הצעת חוק למניעת
העסקת עברייני מין במוסד הקשור לקטינים, התש"ס-2000. 2. הצעת חוק לתיקון
דיני הראיות (הגנת ילדים) (תיקון מס' 8). אני מבקש לאשר את בקשתו של יו"ר
ועדת החוקה ,חוק ומשפט. מי בעד?

ה צ ב ע ה

בעד – 5

נגד – 0

אושר

5. שחרור מחובת הנחת הצעת חוק קרן העם היהודי, התשס"א-2000.

היו"ר סלאח טריף:

יש כאן בקשה של חבר הכנסת הירשזון, שגם יושב-ראש הכנסת תומך בה, של הצעת
חוק קרן העם היהודי. המאבק להשבת הרכוש היהודי נפתח לפני קרוב לעשור. הצעת
חוק קרן העם היהודי באה להקים קרן אחת מרכזית שתטפל בכל הנוגע לרכוש
היהודי. ככל שקרן זו תקום מוקדם כן בעיות הרכוש היהודי של ניצולי השואה
יזכו לטיפול יעיל. מבקשים לפטור הצעת חוק זו מחובת הנחה ולאפשר העלתה
בקריאה טרומית בישיבת הכנסת הזאת. רבותי, אני מבקש לאשר את בקשת חבר הכנסת
הירשזון.

יהודית נאות:

אני מתנגדת להצעות טרומיות היום.

היו"ר סלאח טריף:

רבותי, מי בעד לאשר את הבקשה של חבר הכנסת הירשזון, ירים את ידו?

ה צ ב ע ה

בעד – 3

נגד – 2

אושר

6.  החלטת חסינות חברי הכנסת, זכויותיהם וחובותיהם (שירותי

תקשורת ועיתונים).

היו"ר סלאח טריף:

אנחנו עוסקים עכשיו בהחלטת חסינות חברי הכנסת, זכויתיהם וחובותיהם (שירותי
תקשורת ועיתונים).

ארבל אסטרחן:

לפני שבועיים אושר במליאה בקריאה שלישית תיקון לחוק חסינות, שקובע שאת כל
נושא הטלפונים, שירותי תקשורת ועיתונים תאשר ועדת הכנסת. ועדת הכנסת כבר
דנה בנושא הזה ואישרה את רוב הדברים. כרגע נדרשת החלטה של ועדת הכנסת בנושא
של הטלפונים. יש נושא שנשאר פתוח מהפעם הקודמת והוא מספר קווי הטלפון.

היו"ר סלאח טריף:

נדמה לי שהוא נסגר.

ארבל אסטרחן:

מה שנכתב כאן זה מה שבעצם הוחלט פעם שעברה - שימומנו שני קווים.

היו"ר סלאח טריף:

את יכולה לקרוא את מה שנכתב?

ארבל אסטרחן:

התקנת קו טלפון. 1. (א) חבר הכנסת, שאין בדירתו קו טלפון הרשום על שמו,
זכאי להתקנת קו טלפון אחד. (ב) בנוסף על האמור בסעיף קטן (א), זכאי חבר
הכנסת להתקנת קו טלפון בדירתו לצורך שימוש במכשיר פקסימליה. שירותי טלפון.
2. חבר הכנסת זכאי לתשלום הוצאות אחזקה ושימוש בשני קווי טלפון בדירתו,
הרשומים על שמו; חבר הכנסת יודיע לגזברות הכנסת עם תחילת כהונתו או במועד
שינוי מספרי הקוים אלו קוים ימומנו על ידי הכנסת. שירותי רדיו טלפון נייד.
3. חבר הכנסת זכאי לתשלום הוצאות רכישה ש למכשיר רדיו-טלפון-נייד אחד הרשום
על שמו, והוצאות אחזקה ושימוש בו. שירותי פקסימליה. 4. חבר הכנסת זכאי
להתקנה ולהחזקה של מכשיר פקסימליה בדירתו. עיתונים. 5. חבר הכנסת זכאי
למינוי על שני עיתונים יומיים המודפסים בישראל, לפי בחירתו. מכתבים. 6.
מספר המכתבים שהוראת סעיף 11(ד) לחוק החסינות תחול עליהם, הוא 15,000 לשנה.
ביטול ההחלטות הקיימות היום לגבי הטלפונים והעיתונים, ותחילתה של ההחלטה
ביום 1 באוגוסט 2000 - החלטה שכבר חלקה ממומש כבר היום.

היו"ר סלאח טריף:

מי בעד?

ה צ ב ע ה

בעד – 4

נגד – 0

אושר

7. החלטות בעניין שכירת משרדים וקשר עם הציבור.

היו"ר סלאח טריף:

החלטות בעניין שכירת משרדים וקשר עם הציבור. העניין שאני מתבקש כאן לאשר
הוא מה שאישרנו בעניין ועדת גלנור.

טובי חכימיאן:

ההחלטה בנוגע לשכירות פגה ב-31 בדצמבר.

היו"ר סלאח טריף:

האם אנחנו צריכים לאשר כל שנה חידוש? לעניין שכירות משרדים אנחנו צמודים
למסקנות ועדת גלנור, כאשר אנחנו השנה מחליטים על איחוד שני התקציבים של קשר
עם הציבור ושכירת משרדים לפי אותם כללים שמי ששוכר לשכה מקבל 80 ומי שאינו
שוכר לשכה מקבל 60, כאשר לשרים ולסגני שרים יש את אותו הסדר.

טובי חכימיאן:

שרים מקבלים 20 ו-20.

היו"ר סלאח טריף:

את חידוש השכירות אנחנו צריכים עכשיו לאשר?

טובי חכימיאן:

הוראת השעה הסתיימה אתמול.

היו"ר סלאח טריף:

רבותי, אנחנו מתבקשים לאשר את המשך השכירות של המשרדים של כל חברי הכנסת.
מה-1.1.2001 אנחנו מתחילים את הספירה כאשר אפשר לצבור לשנתיים בלבד. אלו
הדברים שעומדים עכשיו לאישור. מי בעד לאשר את המשך השכירות במתכונת הזאת?

ה צב ע ה

בעד – 5

נגד – 0

אושר

אני מבקש לעבור לסעיף של יושב-ראש האופוזיציה. על זה דיברנו. אני מבקש
לקרוא את ההצעה.

אבי לוי:

ההצעה היא כדלקמן: לתת ליושב-ראש האופוזיציה עוזר פרלמנטרי מקצועי נוסף,
כלומר יהיו שלושה – שניים מקצועיים ואחד מינהלי. הוא יקבל תשלום פלאפון ללא
הגבלה עבור אחד מבין שלושת העוזרים. כידוע, לשני העוזרים זה מוגבל ל-300
שקלים. לגבי תקציב הכיבוד והאירוח הוצע 20 אלף שקל לשנה. הוצע להגדיל את
תקציב קשר עם הציבור ב-20 אלף שקל לשנה, ולהוסיף עיתון יומי נוסף, כלומר 3
במקום 2. לגבי נסיעות לחו"ל במסגרת תפקידו כיושב-ראש אופוזיציה, הכנסת תממן
עד 10 ימי שהות בחו"ל לו ולעוזר שלו. לגבי דברי דואר, הוצע להגדיל את המכסה
מ15 אלף ל20 אלף בשנה. סך הכל מדובר על עלות של כ-220 אלף שקל לשנה.

היו"ר סלאח טריף:

האם יש הערות?

אבשלום וילן:

ראש האופוזיציה הבא יהיה אולי מי שעכשיו הוא ראש ממשלה, כך שאני מניח שיש
לו כבר את כל הדברים האלה. מישהו בדק את החוק?

היו"ר סלאח טריף:

זה חלק מקבלת החלטה של מתן מעמד מיוחד ליושב-ראש אופוזיציה. איך זה מתנגש
עם כל מיני דברים אחרים, אני לא יודע. להערכתי, חשוב מאוד לתת את המעמד
המיוחד.

צבי ענבר:

חבר הכנסת וילן צודק. יש צורך לבחון את הסוגייה. כיוון שמדובר פה בהחלטה
שתתקבל מכוח חוק, ויש לנו החלטות אחרות מכוח חוק שנוגעות למעמדו של ראש
ממשלה לשעבר, אז בהחלט כדאי שתהיינה גם הוראות התאמה.

היו"ר סלאח טריף:

איך אפשר לקבל אותה בהתאמה?

צבי ענבר:

הוראות התאמה צריכות להיות מראש. אם הוא זכאי מכוח מקור אחד, שלא יצא שהוא
זכאי מפה לשלושה ומשם לעוד שלושה.

היו"ר סלאח טריף:

מה שאתה אומר לי הוא שעכשיו אנחנו לא יכולים לקבל החלטה עד שלא תהיה לנו
הצעה עם הוראות התאמה?

צבי ענבר:

כן.

היו"ר סלאח טריף:

אני מציע שנאשר את זה ושיביאו את הוראות ההתאמה לאחר מכן. מי בעד לאשר את
הדברים שנאמרו לגבי יושב-ראש האופוזיציה?

ה צ ב ע ה

בעד – 2

נגד – 0

אושר

צבי ענבר:

מי שהוא כיום ראש האופוזיציה יוכל לקבל את כל מה שההצעה מציעה. יחד עם זה
יתווספו הוראות התאמה שיובאו לאישור הוועדה.

היו"ר סלאח טריף:

מדברים איתי כאן על זה שחברת פלאפון זכתה אצל החשב הכללי ושצריך להורות לכל
חברי הכנסת ללכת לפי חברת פלאפון. לפי דעתי אין חבר כנסת שלא מחזיק אורנג',
פרטנר, פלאפון, סלקום.

ראובן ריבלין:

לכם בחשבות זה משנה?

אבי לוי:

כן. התשלום הקבוע של חברת פלאפון הוא 26 שקלים על זמן אוויר 0. לעומת זה,
התשלום הקבוע של אורנג' או פרטנר זה 45 אגורות לדקה.

ראובן ריבלין:

צריך להורות לחברי כנסת תוך חצי שנה להחליף.

אבי לוי:

או לחלופין, אם יש חברי כנסת שמאוד חשוב להם דווקא לעבוד עם פרטנר, אני
מציע שאת ההפרש בעלויות אנחנו..

היו"ר סלאח טריף:

פלאפון כבר עובדים בחו"ל?

ראובן ריבלין:

פלאפון בחו"ל זה קטסטרופה. האורנג" בחו"ל זה חלב ודבש.

היו"ר סלאח טריף:

היות ומדובר כאן על חסכון תקציבי ניכר, אנחנו לא יכולים להתעלם מזה.
הפלאפון היחיד שהכנסת מממנת באופן חופשי לחברי כנסת צריך שיהיה של חברת
פלאפון בגלל החסכון התקציבי. צריך לתת לחברי הכנסת תקופה של 6 חודשים כדי
שיוכלו להחליף את המספרים שלהם. אני מבקש להודיע לח"כים שב-6 החודשים
הקרובים יחליפו את המכשירים שלהם לפלאפון, כאשר כל מי שלא יחליף ההפרש
ישולם מחשבון קשר עם הציבור שלו. זאת ההחלטה. מי בעד?

ה צ ב ע ה

בעד – 5

נגד – 0

אושר

8.  בקשות של יושב-ראש ועדת חוקה לפטור מחובת הנחה הצעת חוק שריון שלילת
    זכות השיבה, התשס"א 2000, והצעת חוק לשחרור מוקדם של אסירים (תיקוני
    חקיקה).

היו"ר סלאח טריף:

בקשות של יושב-ראש ועדת חוקה לגבי הצעת חוק שריון שלילת זכות השיבה שוועדת
החוקה, חוק ומשפט תסיים להכינה לקריאה שנייה ושלישית היום. כמו כן, הצעת
חוק לשחרור מוקדם של אסירים (תיקוני חקיקה) – חקיקה שהוועדה כבר סיימה
להכינה לקריאה שנייה ושלישית. מבקש לפטור אותן מחובת הנחה. מי בעד לאשר את
בקשת יושב-ראש ועדת החוקה?

ה צ ב ע ה

בעד – 5

נגד – 0

אושר

9. בקשת יושב-ראש ועדת הפנים לשחרר מחובת הנחה את הצעת

חוק הקאדים (תיקון מס' 10), התשס"א-2000, הצעת חוק הרשויות המקומיות

(בחירת ראש הרשות וסגניו וכהונתם) (תיקון מס' 22), התשס"א-2000, והצעת

חוק הרשויות המקומיות (מימון בחירות והוראת שעה).

היו"ר סלאח טריף:

יושב-ראש ועדת הפנים מבקש לשחרר מחובת הנחה את הצעת חוק הקאדים, את הצעת
חוק הרשויות המקומיות (בחירת ראש הרשות וסגניו). אתה יכול להגיד לנו מה
הדחיפות?

דוד אזולאי:

יש 3 חוקים. יש את הצעת חוק הקאדים, הצעת חוק הרשויות המקומיות (בחירת ראש
רשות וסגניו) (איסור עיסוק נוסף), והצעת חוק הרשויות המקומיות (מימון
בחירות והוראת שעה). החוקים הללו נמצאים כבר הרבה זמן על שולחן הוועדה.

היו"ר סלאח טריף:

על מה מדובר?

דוד אזולאי:

הצעת חוק הקאדים זה תיקון שאומר שרק קאדי שעבר הכשרה דתית יוכל להיות קאדי.
זאת הצעה שלא עולה כסף למדינה.

יהודית נאות:

לאיזה קריאה זה הולך להיות?

דוד אזולאי:

שנייה ושלישית.

היו"ר סלאח טריף:

זה מתייחס גם לקאדים דרוזים?

יהודית נאות:

כל מי שההגדרה של קאדי חלה עליו.

היו"ר סלאח טריף:

אני מבקש להכניס הסתייגות.

צבי ענבר:

אי אפשר. אם אתה רוצה להכניס הסתייגות, תקיים דיון בהצעה כדי לבדוק את
המשמעות שלה.

היו"ר סלאח טריף:

בסדר. הוא עוד לא הניח.

דוד אזולאי:

אני לא מניח את זה עד שתגיש את ההסתייגות שלך. אני מבקש לשחרר מחובת הנחה
את הצעת חוק הרשויות המקומיות (בחירת ראש הרשות וסגניו וכהונתם), של חברת
הכנסת יהודית נאות. זה כמעט הובא לדיון במליאה.

היו"ר סלאח טריף:

זה לא בוער. מה החוק השלישי?

דוד אזולאי:

הצעת חוק הרשויות המקומיות (מימון בחירות והוראת שעה).

היו"ר דוד אזולאי:

מי בעד לאשר את בקשת ועדת הפנים ואיכות הסביבה?

ה צ ב ע ה

בעד – 7

נגד – 0

אושר

10. שחרור מחובת הנחה הצעת חוק הארנונה.

יחזקאל לביא:

מכיוון שהצעת חוק ההסדרים במשק המדינה לא עברה, הממשלה אישרה לנו לבקש
מהוועדה פטור מהנחה להצעת התיקון לפקודות העיריות ולפקודת המועצות המקומיות
בקשר לארנונה.

היו"ר סלאח טריף:

אין ארנונה אם אנחנו לא מאשרים?

יחזקאל לביא:

ארנונה יש, אבל לא בשיעור..

היו"ר סלאח טריף:

האמת שלא צריך. מי בעד?

ה צ ב ע ה

בעד – 0

נגד – 5

לא אושר.

אבשלום וילן:

כל שנה הם עוקפים את ועדת הכספים. אסור לך היה בכלל להביא את זה להצבעה.

11. הצעת חוק הכניסה לישראל.

היו"ר סלאח טריף:

הצעת חוק הכניסה לישראל עברה בטעות בקריאה ראשונה במליאת הכנסת לוועדת
חוקה, חוק ומשפט, כאשר המקום שלה זה ועדת הפנים ואיכות הסביבה. מי בעד?

ה צ ב ע ה

בעד – 5

נגד – 0

אושר

12. בקשת ועדת חינוך לשחרר מחובת הנחה הצעת

חוק חינוך חינם לילדים חולים, התשס"א-2000, הצעת חוק הספורט (תיקון מס' 3),

התשס"א-2000, והצעת חוק סיווג וסימון שידורים, התשס"א-2000.

היו"ר סלאח טריף:

זבולון, עם כל הכבוד, אני רוצה לשמוע מה הממשלה אומרת בעניין הזה. אני לא
יכול להביא הצעת חוק שיש לה משמעות תקציבית.

זבולון אורלב:

יש לחוק הזה משמעות תקציבית. הצעת החוק הזאת החילו עליה את דין הרציפות
לאחר שבכנסת ה-14 היא עברה קריאה טרומית, קריאה ראשונה ועמדה לפני קריאה
שנייה ושלישית אבל לא הספיקו. אחרי שהפעילו עליה את חוק הרציפות, היא נדונה
בוועדת החינוך והתרבות. החוק הזה עולה לטענת משרד החינוך והתרבות קרוב ל-80
מיליון שקל לשנה, ואילו לטענת ועדת החינוך והתרבות כ-20-25 מיליון שקל
לשנה. זאת כיוון שבין כה וכה לחלק מהילדים ניתנת היום עזרה בבית.

היו"ר סלאח טריף:

באיזה ילדים מדובר?

זבולון אורלב:

מדובר על שתי קבוצות: קבוצה של ילדים מאושפזים, שכבר מכוסים כ-80-90 אחוזים
והחוק הזה משלים ל-100%, וקבוצה של ילדים ששוהים בביתם למעלה מ-21 יום. אם
החוק הזה לא יעבור, מאות ילדים, לדעתי, לא יעברו בחינות בגרות, יפגרו
בלימודיהם.

היו"ר סלאח טריף:

זה לא רק בחינות בגרות.

זבולון אורלב:

אני מדבר גם על מעבר מכיתה לכיתה. בכל ממשלה החוק הזה יעבור. אם לא מחוקקים
אותו מיד, לא תהיה הערכות לקראת שנת הלימודים תשס"ב.

היו"ר סלאח טריף:

איך אתה מגיע ל-20 מיליון?

זבולון אורלב:

משרד החינוך והתרבות, שהוא המגזים, אומר שזה יעלה כ-80 מיליון שקל. הוא
אומר את זה, כי הוא רוצה לתאר תמונה מקסימאלית. מאחר ואנחנו מעריכים
שצריכים להשלים רק אחוזים מסויימים כי לחלק מהילדים כבר משרד החינוך מקציב
מאות שעות הוראה, אז אנחנו מדברים על סדר גודל של 20,25 מיליון. זאת הערכה
שלנו, על סמך נתונים, מספרים שדנו בהם ארוכות בוועדת החינוך והתרבות. גם אם
האמת באמצע, אני לא רואה שום ברירה אלא לאשר את הצעת החוק.

שאול יהלום:

כמו שאדוני ודאי זוכר, עד לפני כמה חודשים שימשתי כסגן שר החינוך. שר
החינוך בזמנו, יוסי שריד, ואנוכי חשבנו שאין יותר צודק מהחוק הזה. לא מספיק
שהילד חולה, הוא גם לא מקבל חוק חינוך חובה. זאת שערורייה שאין כמוה במדינת
ישראל. האוצר מתנגד לחוק כי הוא לא רוצה להוסיף כמה עשרות מיליונים.

ראובן ריבלין:

אדוני היושב-ראש, חוק זה שאנחנו מדברים בו ושאנחנו מבקשים לגביו שחרור
מחובת הנחה, הוא או חוק נכון או חוק לא נכון. אנחנו יכולים או לתת או לא
לתת לילדים שנמצאים במצב שהם לא יכולים ללכת לבית ספר. החוק עבר את הקריאה
הטרומית, את הקריאה הראשונה והוא מוכן לקריאה שנייה ושלישית. הוא יעלה על
סדר יומה של הכנסת. השאלה היא אם הוא יעלה היום או יעלה בעוד חודש כאשר
הכנסת תחזור ותתכנס. אני חושב שאם החוק הזה יעבור, אסור לקפח את הילדים
באותו חודש שהכנסת לא מתכנסת. אם הוא לא יעבור, הוא לא יעבור כבר היום.
מדובר פה לא בחוק שמיועד לאיזה שהוא סקטור, בחוק שמקדם איזו שהיא תנועה
פוליטית, אלא בחוק שנוגע לכל ילדי ישראל ושהוא או נכון או לא נכון. אם הוא
לא נכון, היום בלילה יסירו אותו מעל סדר היום ובזה ייגמר העניין. לעומת
זאת, אם הוא נכון ויעבור בעוד חודש, זה דבר שאנחנו יכולים לומר עליו יפה
שעה אחת קודם. למה לעצור את זה? אני רואה בזה דחיפות.

היו"ר סלאח טריף:

מי בעד לאשר את הבקשה?

ה צ ב עה

בעד – 6

נגד – 0

אושר.

הצעת חוק הספורט.

ראובן ריבלין:

הצעת חוק הספורט באה כדי שילדים לא יהיו בני ערובה ועבדים בידי האגודות. כל
עוד ילד הוא עד גיל 15, הוא יכול להשתחרר על ידי הודעה מראש. בין גיל 15
ל-17 יש ועדה מיוחדת שתקום. זה לא עולה לקופת המדינה אפילו אגורה אחת.

זבולון אורלב:

וזה בהסכמה עם ארגוני הספורט.

היו"ר סלאח טריף:

מי בעד?

ה צ ב ע ה

בעד – 5

נגד – 0

אושר

מה ההצעה השלישית?

זבולון אורלב:

חוק סיווג וסימון שידורים הוא גם תולדה של הכנסת ה-14 שלא הספיקו. הצעת
החוק הזאת מחייבת את הטלוויזיות לסמן בשידורים שלהן אם יש בשידורים האלה
משום אכזריות, עידוד עבריינות, עידוד סמים. זה עבר בהסכמה אחת. זה לא עולה
אגורה אחת למדינה.

היו"ר סלאח טריף:

מי בעד?

ה צ ב ע ה

בעד - 5

נגד – 0

אושר

13. "הרכב ועדת חקירה פרלמנטרית לנושא: האלימות בספורט"-

הצעת ח"כ אבשלום וילן.

אבשלום וילן:

האלימות בחודשים האחרונים בין קבוצות עברה לפסים אישיים. יחד עם משרד המדע
והספורט חשבנו איך להתמודד עם זה ציבורית. באנגליה, למשל, הגיעו באמצעות
הקהילה להורדה דרסטית באלימות. בתיאום עם יושב-ראש הכנסת הצעתי את הרכב
האנשים הבא: אני כמציע, זבולון אורלב, רובי ריבלין, אופיר פינס, עוזי ברעם,
יעל דיין,אחמד טיבי, אברהם פורז, רחמים מלול, שלמה בן-עזרי, חיים כץ ומיכאל
נודלמן.

היו"ר סלאח טריף:

מי בעד?

ה צ ב ע ה

בעד – 5

נגד – 0

אושר

צבי ענבר:

אתם מאשרים ברגע זה את ההרכב, אבל המסמך הזה הוא איננו מסמך של סמכויות
ותפקידים. 97ג לתקנון אומר: הצעה להקים ועדת חקירה יכול שתהה בדרך של הסמכת
אחת הוועדות הקבועות כוועדת חקירה. לדעתי, מבחינת הנוהל התקין של הליך
בוועדת הכנסת, אתם צריכים לשמוע - לפחות לפרוטוקול - מה אומר על כך
יושב-ראש הוועדה שהנושא הוא בתחום עיסוקו.

היו"ר סלאח טריף:

צודק היועץ.

צבי ענבר:

מספר החברים אסור שיעלה על 7.

היו"ר סלאח טריף:

אבו, תביא הצעה חדשה.

צבי ענבר:

ועדת הכנסת צריכה להמציא למליאת הכנסת מסמך שאומר: הוועדה כך וכך, אלה ואלה
תפקידיה.

היו"ר סלאח טריף:

אני מבקש להפנות את חבר הכנסת אבו וילן אליך כדי שיכין את הבקשה שלו כמו
שצריך.

אבשלום וילן:

סליחה, אני הבאתי בקשה מסודרת. חבר הכנסת אורלב, ועדת חקירה פרלמנטרית
לנושא אלימות בספורט. אתה חבר הוועדה. לפי התקנון יש שתי חלופות: או
שהוועדה שלך תעסוק בזה מלא, או שאתה מוכן שתקום ועדה מיוחדת שתעסוק בנושא
אלימות בספורט במגרשים, המעורבות הקהילתית וכו'. האם מקובל עליך שתקום
ועדה?

זבולון אורלב:

ועדת החינוך במליאתה איננה יכולה להתמסר לנושא, ולכן אני באופן עקרוני תומך
בהקמת כזאת ועדה.

אבשלום וילן:

ההרכב: אבשלום וילן, זבולון אורלב, רובי ריבלין, אופיר פינס, עוזי ברעם,
יעל דיין, אחמד טיבי.

ראובן ריבלין:

גם נודלמן צריך להיות.

אבשלום וילן:

אני מוציא את עוזי ברעם ומכניס את מיכאל נודלמן.

זהבה גלאון:

עוזי ברעם מאוד מעורב בספורט.

אבשלום וילן:

1. אבשלום וילן 2. זבולון אורלב 3. רובי ריבלין 4. עוזי ברעם 5. מיכאל
נודלמן 6. יעל דיין 7. אחמד טיבי.

זבולון אורלב:

מה עם נציג של ש"ס?

שאול יהלום:

אתה יכול שיעל דיין תהיה ממלאת מקום של אופיר פינס.

אבשלום וילן:

אני מכניס את רחמים מלול ואני שם את יעל דיין ממלאת מקום.

היו"ר סלאח טריף:

אנחנו לא מאשרים ממלאת מקום.

אבשלום וילן:

וילן, אורלב, ריבלין, ברעם, נודלמן, מלול וטיבי.

זהבה גלאון:

לא תהיה ועדה בלי אף אישה. זה לא בא בחשבון.

היו"ר סלאח טריף:

אם תחשוב על שינויים תביא אלינו.

צבי ענבר:

היחס בין נציגים של סיעות שמשתתפות בממשלה לבין סיעות שאינן משתתפות בממשלה
בוועדה הזאת הוא אחד מהסיעות שמשתתפות בממשלה ושישה מהסיעות שאינן משתתפות
בממשלה. אם הסיעות שמשתתפות בממשלה היום הן ישראל אחת והמרכז, שזה 32
חברים, זאת אומרת שהיחס הוא 1 ל-4. פה היחס הוא 1 ל-6.

היו"ר סלאח טריף:

אבו, תתייעץ עם היועץ ותביא הרכב.

14. אישור קובץ החלטות ועדת הכנסת בעניין

שכר ותנאים לחברי הכנסת.

היו"ר סלאח טריף:

רבותי, אני מבקש לאשר פירסום של החלטות ועדת הכנסת בעניין שכר ותנאים לחברי
הכנסת בהתאם לחוק שאישרנו במליאה בעניין שקיפות ההחלטות. מי בעד?

ה צ ב ע ה

בעד – 4

נגד-0

אושר

הישיבה ננעלה בשעה 10:30
