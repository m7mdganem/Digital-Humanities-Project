הכנסת העשרים

מושב שני

פרוטוקול מס' 68

מישיבת ועדת הכנסת

יום ראשון, ג' בכסלו התשע"ו (15 בנובמבר 2015), שעה 19:00

סדר היום:

בקשת הממשלה להקדמת הדיון בהצעת חוק שירות ביטחון (תיקון מס' 21),
התשע"ו-2015- בקריאה ראשונה

נכחו:

חברי הוועדה:

דוד ביטן – היו"ר

ישראל אייכלר

יואב בן צור

מכלוף מיקי זוהר

אורן אסף חזן

אחמד טיבי

אברהם נגוסה

רועי פולקמן

יואב קיש

חברי הכנסת:

אורלי לוי-אבקסיס

משה גפני

מיקי לוי

מיקי רוזנטל

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

בקשת הממשלה להקדמת הדיון בהצעת חוק שירות ביטחון (תיקון מס' 21),
התשע"ו-2015 – בקריאה ראשונה

היו"ר דוד ביטן:

יש לנו בקשה לפטור מהנחה לקריאה ראשונה של הצעת חוק שירות ביטחון (תיקון
מס' 21), התשע"ו-2015.

מיקי לוי (יש עתיד):

אם אין נציג ממשלה, אני מבקש לבטל את הדיון.

היו"ר דוד ביטן:

מיקי, יש מכתב. המכתב מבקש את הבקשה הזאת.

מיקי לוי (יש עתיד):

מי מציג אותו אם אין ממשלה?

היו"ר דוד ביטן:

אני מציג. מדובר בהצעת חוק שירות ביטחון. יש פה את השתלשלות כל הסעיפים, כל
התיקונים שאנחנו מתייחסים אליהם.

מיקי לוי (יש עתיד):

המכתב מיועד למזכירת הכנסת, לא ליושב-ראש הוועדה. אין מכתב ממנה.

היו"ר דוד ביטן:

מיקי, זה הנוהל. הבלוף הכי גדול – זה היה עוד כשהייתי אזרח, לא הייתי חבר
כנסת – זה החוק הזה. לקחו את מה שאתם מגייסים ועשו מזה מכסות. הדבר היחידי
שהפריע זה הנושא של הסנקציות הפליליות. גם שם שמעתי שלפיד אמר שהוא לא רצה
בכלל את הסנקציות הפליליות, היועץ המשפטי הכריח אותו. הגיע הזמן לשים סוף
לסנקציות הפליליות האלו. בסך הכל המכסות הן דבר שעשיתם אותו לבד, לא היה
צריך אפילו את החוק. את הבקשה הזאת של הסנקציות הפליליות צריך פעם אחת
ולתמיד לתקן, על כן אנחנו נאפשר פטור מחובת הנחה כי הנושא די דחוף. הגיע
הזמן לשים סוף פסוק לעניין הזה.

מיקי לוי (יש עתיד):

אני מבקש מאדוני להסביר לי מה הן סנקציות פליליות. אדוני גם עו"ד וגם
יושב-ראש הוועדה.

משה גפני (יהדות התורה):

זה רק פטור מחובת הנחה.

היו"ר דוד ביטן:

הדיון הוא לא על תוכן הסעיף, אלא על הפרוצדורה ועל הדחיפות.

משה גפני (יהדות התורה):

יהיה לכם מחר יום שלם.

מיקי רוזנטל:

זה לא מקובל - ממה שאני זוכר פה, אני לא כל כך ותיק - שמבקשים הנחה מכל - -

היו"ר דוד ביטן:

לא ביקשנו מהכל. אנחנו שינינו את זה.

מיקי לוי (יש עתיד):

הבנתם שזה יהיה תרגיל מסריח, אז הורדתם את זה. פטור מחובת הנחה לא מאפשר
לחברי כנסת ולציבור לדון. זה הכל מהר מהר.

היו"ר דוד ביטן:

דנים.

אורן אסף חזן (הליכוד):

יש לכם מחר יום שלם של דיונים. יש לך יום שלם לעלות על הדוכן, להביע את
עמדתך, אתה וכל חברי האופוזיציה.

מיקי לוי (יש עתיד):

הבלוף הכי גדול הוא שגם היושב-ראש נפל במארב הזה, כנראה גם נפצע. זה נושא
של אלה הטוענים שאין סנקציות פליליות - -

היו"ר דוד ביטן:

מי אמר שאין?

מיקי לוי (יש עתיד):

אלה הטוענים שכאילו צריך לבטל סנקציות פליליות.

אורן אסף חזן (הליכוד):

לא על זה דנים, מיקי.

מיקי לוי (יש עתיד):

כשהבן שלי והבן שלך לא יתגייסו, תבוא הביתה משטרה צבאית ותעצור אותם. מה
שביקשנו זה שהחוק יהיה שווה לכולם.

היו"ר דוד ביטן:

למה צריך חוק? בחוק שירות ביטחון יש את זה.

מיקי לוי (יש עתיד):

אין חוק לסקטור x ולסקטור y. האם כשהבן שלי לא יתגייס לא יקרה לו שום דבר?
זו השאלה הנשאלת. אתה כעו"ד צריך להבין שלחוק אין שתי פנים, הוא רק אחד
בעניין הזה.

היו"ר דוד ביטן:

אז לא צריך חוק. הוא קיים בחוק שירות ביטחון.

מכלוף מיקי זוהר (הליכוד):

מיקי, תמשיך להסתבך עם הקדוש ברוך הוא. אתה רוצה להכניס לבית סוהר אנשים
שלומדים תורה. זה פופוליזם זול בשביל עוד כמה קולות.

מיקי לוי (יש עתיד):

מיקי, תעשה לי טובה, זה אפילו לא רציני מה שאמרת. זה רק מראה כמה האמת
כואבת. לחוק אין שתי פנים. החוק צריך להיות שווה לכולם. אפשר ללמוד תורה -
איננו נגד לומדי התורה - ואפשר לשרת את העם הזה. יתירה מכך, את השירות
הצבאי ניתן להחליף. ניתנה אפשרות לשרת שירות צבאי, ניתנה אפשרות בחוק לשרת
שירות אזרחי, וניתן לשרת שירות לאומי לטובת הקהילה. כאשר משרתים שירות
לאומי אפשר לקיים את כל המצוות. נכון, בצבא טיפה יותר קשה, אבל העניין הוא
שאנחנו גדלנו מ-1400 איש ששחררו אותם מקום המדינה, עד לפטור כללי. מה באנו
וביקשנו? שלא יהיה הבדל בין אזרח לאזרח, שלא יהיה הבדל בין דם לדם. ראש
הממשלה שלך, חברי הכנסת שלך הצביעו אך לפני שנה בעד החוק הזה. תסתכלו בראי
ותתביישו לכם. בג"ץ, אחרי 67 שנות קיום המדינה, הורה את המדינה לתקן את
העיוות הזה. הוא הורה לא אחת את המדינה. אין לי בכלל ספק שתפגשו אותנו
בבג"ץ, אין לי בכלל ספק שבג"ץ יורה את המדינה לא לעשות חוק.

אורן אסף חזן (הליכוד):

יש בלוף של יש עתיד בכך שהם באים ומתרעמים על החקיקה של חוק הגיוס, על
הסנקציות הפליליות, כאילו היום יש שוויון בנטל. תסביר לי, ידידי מיקי לוי,
איך יש שוויון בנטל כשאחד חוזר הביתה פעם בחודש, פעם ב-32 יום, ואחר נמצא
מ-08:00 עד 16:00 בקריה. איפה השוויון פה? קודם כל, בואו נשנה את התפישה,
את האווירה המיותרת הזאת של חוק השוויון בנטל, המאבק נגד החרדים. תגיד לי,
ידידי מיקי, כמה מהחברים שלכם, מהמצביעים שלכם ביש עתיד ובמרצ לא מתגייסים
לצבא, משתמטים, בורחים. כל הטענה שלכם בעניין חוק הגיוס היא נכונה 20 שנה
אחורה, כשבצבא היו חסרים חיילים. כשבצבא היו מגייסים כל הזמן. מעבר לעובדה
שפה רק מצביעים על הפטור, על הפרוצדורה, שעל זה אתה יכול להסכים או להתנגד
– מחר יהיה לך יום שלם של דיונים במליאה לעלות ולדבר - הגיע הזמן שתפסיקו
לגרום לקרע בעם. צריך למצוא את הפתרון לאלה שמנצלים את הדבר הזה בשביל
להשתמט, צריך למצוא את הפתרון לאלה שרושמים או מתחייבים בשם התורה. מיקי,
אני קורא לך להיות ענייני, להצביע בעד.

מיקי לוי (יש עתיד):

אתם פשוט מצביעים בניגוד להצבעתו של ראש הממשלה, בניגוד להצבעה של חלק
מחברי סיעתכם. אחרי 67 שנים גם בג"ץ, גם החברה הישראלית צמאים לתקן את הנזק
הזה שנעשה לאורך כל השנים. אף אחד לא מכריח אף אחד ללכת לצבא. ניתנת אפשרות
בחוק ללכת לשירות לאומי או לשירות אזרחי בבית הזקנים, במרכז החברתי, במשטרת
ישראל, בכיבוי אש. אפשר לשרת את העם הזה בדרכים שונות.

מכלוף מיקי זוהר (הליכוד):

חוץ מלימוד תורה.

מיקי לוי (יש עתיד):

מכיוון שאני לא רוצה לרדת לרמה הזאת אז אני אפסיק. אני מפסיק את הדברים שלי
כמחאה על הסגנון, על ההתבטאות, על ההתנהגות.

היו"ר דוד ביטן:

בעניין הזה אתה צודק. אנחנו לא מצביעים על תוכן החוק. עצם ההצבעה שלנו לא
מלמדת על מה שאתה אומר. אנחנו מצביעים רק על דבר אחד - האם ניתן פטור מהנחה
או לא ניתן פטור מהנחה. מי בעד לתת פטור מהנחה, ירים את ידו?

הצבעה

בעד הבקשה – 7

נגד – 5

נמנעים – אין

הבקשה אושרה.

הישיבה ננעלה בשעה 19:26.
