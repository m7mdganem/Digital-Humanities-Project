הכנסת העשרים

מושב רביעי

פרוטוקול מס' 12

מישיבת הוועדה המשותפת לוועדת הכנסת ולוועדת החוקה, חוק ומשפט

לדיון בהצעת חוק יסוד: ישראל – מדינת הלאום של העם היהודי

יום שלישי, כ"ו באדר התשע"ח (13 במרץ 2018), שעה 11:15

סדר היום:

הצעת חוק-יסוד: ישראל – מדינת הלאום של העם היהודי

הצבעה

נכחו:

חברי הוועדה:

אמיר אוחנה – היו"ר

יעל גרמן

ציפי לבני

אורי מקלב

אברהם נגוסה

רויטל סויד

חברי הכנסת:

מיכל בירן

יוסף ג'בארין

אבי דיכטר

שרן השכל

דב חנין

יעל כהן פארן

מיכאל מלכיאלי

בצלאל סמוטריץ

סאלח סעד

עודד פורר

מוסי רז

עאידה תומא סלימאן

מוזמנים:

  ------------------------------------------------------------------------
  אייל זנדברג         –   עו"ד, נציג היועץ המשפטי לממשלה, משרד המשפטים
  ------------------- --- ------------------------------------------------
  יעקב שפירא          –   עו"ד, משרד המשפטים

  מעיין סולברג        –   מתמחה, משרד המשטים

  עמיר פוקס           –   חוקר, המכון הישראלי לדמוקרטיה

  דורון סלע           –   אחראית קשרי ממשל, המכון הישראלי לדמוקרטיה

  ד"ר חגי ויניצקי     –   ראש מכון בגין למשפט וציונות, מרכז מורשת בגין

  שמחה רוטמן          –   עו"ד, היועץ המשפטי, התנועה למשילות ודמוקרטיה

  ריקי שפירא רוזנברג  –   עו"ד, המרכז הרפורמי לדת ומדינה

  עינת קורמן          –   הפורום המשפטי למען ישראל

  שגיא אהרון          –   מכון על משמר הכנסת
  ------------------------------------------------------------------------

ייעוץ משפטי:

גור בליי

אפרת חקק

מנהל/ת הוועדה:

נטלי שלף

רישום פרלמנטרי:

אהובה שרון, חבר תרגומים

הצעת חוק-יסוד: ישראל – מדינת הלאום של העם היהודי

הצבעה

היו"ר אמיר אוחנה:

אני פותח את ישיבת הוועדה המשותפת לוועדת הכנסת ולוועדת החוקה, חוק ומשפט
לדיון בהצעת חוק יסוד: ישראל – מדינת הלאום של העם היהודי.

חבר הכנסת בצלאל סמוטריץ, רצית לומר כמה דברים.

בצלאל סמוטריץ (הבית היהודי):

כן. תודה רבה אדוני היושב ראש. לנו כבית יהודי יש לא מעט כאבי בטן עם הגרסה
של החוק כפי שהיא מונחת כרגע בפנינו.

מיכל בירן (המחנה הציוני):

שהיא לא מספיק פשיסטית.

בצלאל סמוטריץ (הבית היהודי):

בין היתר ביחס להוצאת המשפט העברי והענקת המעמד החוקתי לשפה הערבית, ובעיקר
הזכות החוקתית להנגשה. לא ברור לי, אגב, אם אנשי משרד האוצר שקלו את
ההשלכות התקציביות של הזכות הזו להנגשה של השפה הערבית למחר בבוקר. אנחנו
נתעקש על הנקודות הללו לקראת הקריאה השנייה והשלישית. כמובן נתעקש על הותרת
סעיף ההתיישבות הנפרדת וככל שזה תלוי בי גם על השבת הסעיף של העליונות
הפרשנית של החוק הזה לחוקים אחרים.

כפי שאמרתי, אנחנו נתעקש על כל הדברים האלה לקראת הקריאה השנייה והשלישית.

מיכל בירן (המחנה הציוני):

בקיצור, התקפלת.

בצלאל סמוטריץ (הבית היהודי):

תני לי עוד משפט. את לא צריכה להפריע. אני עושה לך את העבודה. אנחנו חשבנו
שהדבר היותר נכון הוא לא להיחפז מאתמול בלילה להבוקר אלא כן למצות את הדיון
בעניין ולהגיע להסכמות, אבל אנחנו לא ניתן תירוץ לראש הממשלה בחוסר אחריות
ללכת לבחירות מיותרות ולפרק ממשלת ימין. לכן אנחנו נצביע בעד החוק ונעביר
אותו בקריאה ראשונה. כפי שאמרתי, נתעקש על התיקונים הנוספים לקראת הקריאה
השנייה והשלישית כי אחרת הוא לא יעבור.

היו"ר אמיר אוחנה:

תודה.

רויטל סויד (המחנה הציוני):

בעצם אתם משמרים שלטון מושחת. זה מה שהבית היהודי עושה.

מיכל בירן (המחנה הציוני):

זה אפילו לא מפריע לו. מה שמפריע לו שהצעת החוק הזאת היא לא מספיק גזענית
ולא מספיק לאומנית. מדהים. אני שמעתי כאן את עמוד השדרה של בצלאל סמוטריץ
מתרסק.

היו"ר אמיר אוחנה:

אנחנו מתכנסים להצבעה בקריאה ראשונה על החוק כפי שהוקרא, בנוסח שמונח
לפנינו.

מי בעד הצעת חוק-יסוד: ישראל – מדינת הלאום של העם היהודי? מי נגד?

הצבעה

בעד – 9

נגד – מיעוט

נמנעים – אין

הצעת חוק-יסוד: ישראל – מדינת הלאום של העם היהודי נתקבלה.

דב חנין (הרשימה המשותפת):

כדאי שהשמות יירשמו לדיראון עולם.

סאלח סעד (המחנה הציוני):

תצלמו את זה. אני רוצה שמישהו יצלם את הידיים.

היו"ר אמיר אוחנה:

הצעת החוק עברה לקריאה ראשונה. תודה רבה.

אבי דיכטר (הליכוד):

דב חנין, לא הצבעת על החיזבאללה כארגון טרור. הצבעת נגד ישראל מדינת הלאום
של העם היהודי. האמת היא שאני מתבייש בך.

דב חנין (הרשימה המשותפת):

אתה צריך להתבייש בך.

היו"ר אמיר אוחנה:

אני מבקש רביזיה וקובע שהרביזיה תידון בשעה 11:50.

תודה.

הישיבה ננעלה בשעה 11:20.
