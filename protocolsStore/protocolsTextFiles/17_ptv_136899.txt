הכנסת השבע-עשרה נוסח לא מתוקן

מושב שלישי

פרוטוקול מס' 259

מישיבת ועדת הכנסת

יום שני, כ"ה בתמוז התשס"ח (28 ביולי 2008), שעה 10:30

סדר היום:

1.  קביעת מסגרת הדיון להצעות להביע אי-אמון בממשלה.

2.  בקשת יו"ר ועדת החוקה, חוק ומשפט להעברת הצעות העונשין (תיקון – אינוס
    קטין ע"י אישה), התשס"ו-2006, של חברי הכנסת זבולון אורלב (פ/613/17)
    ורונית תירוש (פ/622/17), מהוועדה המיוחדת לזכויות הילד, לדיון בוועדת
    החוקה, חוק ומשפט.

3.  בקשה להקדמת הדיון בהצעת חוק סדר הדין הפלילי (סמכויות אכיפה –
    מעצרים)(היוועדות חזותית – הוראת שעה)(תיקון מס' 2), התשס"ח-2008
    (מ/399), לפני הקריאה השנייה והקריאה השלישית.

4.  בקשת הממשלה להקדמת הדיון בהצעת חוק תכנון משק החלב, התשס"ח-2008
    (מ/405), לפני הקריאה הראשונה.

5.  בקשת יו"ר ועדת הפנים והגנת הסביבה להעברת הצעות החוק הבאות מוועדת
    החוץ והביטחון לדיון בוועדת הפנים והגנת הסביבה:

    1.  הצעת חוק שלילת אזרחות ותושבות קבע עקב השתתפות בפעולות חבלניות
        (תיקוני חקיקה), התשס"ח-2008 (פ/3635/17), של חבר הכנסת יולי
        אדלשטיין.

    2.  הצעת חוק הכניסה לישראל (תיקון – שלילת תושבות קבע למשפחות
        מחבלים), התשס"ח-2008 (פ/3589/17), של חבר הכנסת ניסן סלומינסקי.

6.  בקשת יו"ר ועדת הכלכלה לקיים רביזיה על קביעת הוועדה שתדון בהצעת חוק
    לתיקון פקודת התעבורה (דיווח על מחלות), התשס"ח-2008 (פ/3391/17), של
    חברי הכנסת אריה אלדד ועמירה דותן.

7.  רביזיה בנושא בקשת יו"ר ועדת החוקה, חוק ומשפט להעברת הצעות העונשין
    (תיקון – אינוס קטין ע"י אישה), התשס"ו-2006, של חברי הכנסת זבולון
    אורלב (פ/613/17) ורונית תירוש (פ/622/17), מהוועדה המיוחדת לזכויות
    הילד, לדיון בוועדת החוקה, חוק ומשפט.

8.  רביזיה בנושא בקשה להקדמת הדיון בהצעת חוק סדר הדין הפלילי (סמכויות
    אכיפה – מעצרים)(היוועדות חזותית – הוראת שעה)(תיקון מס' 2),
    התשס"ח-2008 (מ/399), לפני הקריאה השנייה והקריאה השלישית.

נכחו:

חברי הוועדה:

דוד טל – היו"ר

רוברט אילטוב

אורי אריאל

מוחמד ברכה

נסים זאב

אסתרינה טרטמן

שלי יחימוביץ

שלמה מולה

גדעון סער

ראובן ריבלין

משה שרוני

אריה אלדד

טלב אלסאנע

מנחם בן-ששון

משה גפני

אבשלום וילן

שי חרמש

איתן כבל

לאון ליטינצקי

אברהם מיכאלי

חנא סוויד

מוזמנים:

איל ינון – מזכיר הכנסת

ירדנה מלר-הורביץ – סגנית מזכיר הכנסת

עו"ד ערן אטינגר – יועץ משפטי, משרד החקלאות

יועצים משפטיים: עו"ד ארבל אסטרחן, עו"ד שלומי בלבן

מנהלת הוועדה: אתי בן-יוסף

רשמת פרלמנטרית: שלומית כהן

1.  
    קביעת מסגרת הדיון להצעות להביע אי-אמון בממשלה

היו"ר דוד טל:

  בוקר טוב. אני מתכבד לפתוח את ישיבת ועדת הכנסת. נפתח את הדיון בקביעת
  מסגרת הדיון להצעות להביע אי-אמון בממשלה. חבר הכנסת סער, האם יש לך הצעה
  מצומצמת, היות שיש הרבה דוברים בהרבה הצעות אי-אמון?

משה שרוני:

  15 דקות.

גדעון סער:

  הכי מעט זה שלוש דקות לסיעה.

היו"ר דוד טל:

  כמה זמן למציע?

גדעון סער:

  זה קבוע בתקנון, 10 דקות.

היו"ר דוד טל:

  האם אנחנו יכולים להחליט שזה יהיה רק חמש דקות?

גדעון סער:

  אם רוצים לחסוך בזמן, ממילא לממשלה אין תשובות, שהממשלה תאחד את כל
  התשובות לתשובה אחת.

היו"ר דוד טל:

  מי בעד שלוש דקות לסיעה ו-10 דקות למציע? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

  תודה. אשר על כן נקבע כבעבר, שלוש דקות ו-10 דקות.

2.  
    בקשת יו"ר ועדת החוקה, חוק ומשפט להעברת הצעות העונשין (תיקון – אינוס
    קטין ע"י אישה), התשס"ו-2006, של חברי הכנסת זבולון אורלב (פ/613/17)
    ורונית תירוש (פ/622/17), מהוועדה המיוחדת לזכויות הילד, לדיון בוועדת
    החוקה, חוק ומשפט

היו"ר דוד טל:

  אנחנו עוברים לבקשת יו"ר ועדת החוקה, חוק ומשפט להעברת הצעות העונשין
  (תיקון – אינוס קטין ע"י אישה), התשס"ו-2006, של חברי הכנסת זבולון אורלב
  (פ/613/17) ורונית תירוש (פ/622/17), מהוועדה המיוחדת לזכויות הילד,
  לדיון בוועדת החוקה, חוק ומשפט.

מנחם בן-ששון:

אדוני, זה חוק עונשין מובהק, יש פה עבירה חדשה. זה צירוף שבו צריך גם את
ההתמחות של היועצים המשפטיים וגם של חברי הוועדה. אין דבר מתאים יותר מאשר
במקרה הזה, שיש עבירה שהיא חדשה עד כדי כך שהיא לא היתה בספר החוקים, שהיא
תידון בוועדה שהתמחותה בכך. זה טריוויאלי, זה סביר. נראה לי משונה בכלל
שאני מסביר את זה.

היו"ר דוד טל:

הגיע לידי מכתבה של חברת הכנסת נאדיה חילו, יושבת-ראש הוועדה לזכויות הילד.
אני מציע לכם לעיין בו. חבר הכנסת גפני, בבקשה.

משה גפני:

אדוני היושב-ראש, מכיוון שמדובר בהצעת חוק חשובה מאוד, ומכיוון שהניסיון
שלי בוועדת החוקה הוא שהצעות חוק רבות לא נידונות בכלל בוועדה מרוב העומס
שיש שם, יש דיונים ארוכים ומשמימים על החוקה. יש חוקים שלי, ואני לא רוצה
לדבר על חוקים של יושב-ראש ועדת הכנסת ועל חוקים שנוספים שנמצאים על שולחן
ועדת החוקה במשך שנה וחצי ושנתיים.

יעקב מרגי:

כמו חוק בתי הדין.

היו"ר דוד טל:

יושב-ראש ועדת החוקה עובד בימים ראשון, שני, שלישי, רביעי וחמישי. אפשר
לומר שצריך לייעל את המערכת בפנים, אבל הם עובדים מיום ראשון עד יום שישי.

משה גפני:

לא הטלתי ספק בחריצותו של יושב-ראש ועדת החוקה. הטלתי ספק בסלקטיביות שלו.
זאת אומרת, הטלתי ספק בממלכתיות שלו.

מנחם בן-ששון:

בסלקטיביות הוא צודק.

משה גפני:

אני מטיל ספק בממלכתיות.

מנחם בן-ששון:

משום שאני ממלכתי אני סלקטיבי.

משה גפני:

מכיוון שהתקנון של הכנסת מחייב, זה לא נתון ליושב-ראש ועדה שהוא יכול
להחליט מה הוא רוצה ומה הוא לא רוצה. אבל עקב העומס על הוועדה, המציאות
הזאת צריכה להיפסק. יש ועדות שכמעט לא עוסקות בחקיקה, או שעוסקות בחקיקה
מצומצמת מאוד, וחוקים חשובים כמו החוק המונח לפנינו יכולים להגיע למצב כזה
שבו עד תום הכנסת הנוכחית הם לא יבואו לקריאה שנייה ולקריאה שלישית. לכן
אני מציע שזה יעבור לוועדה לזכויות הילד, החקיקה תיעשה שם יותר מהר. מי
שהחוק חשוב בעיניו, שלא יעביר את זה לוועדת החוקה.

היו"ר דוד טל:

תודה רבה. אורי אריאל, בבקשה.

אורי אריאל:

אני רוצה להצטרף לדברי קודמי חבר הכנסת גפני. אני חושב שהוועדה המתאימה היא
הוועדה לזכויות הילד, ואני מבקש מהחברים, על-מנת לאפשר שהחוק הזה גם יגיע
לידי גמר, להשאיר את זה בוועדה לזכויות הילד.

היו"ר דוד טל:

תודה. חבר הכנסת זאב, בבקשה.

נסים זאב:

אדוני היושב-ראש, זאת בקשה של ליצנות. כל מה ששייך לחוק העונשין ושייך
לילד, יהיה בוועדה לזכויות הילד. מה ששייך לאישה, יהיה בוועדה למעמד האישה.
אם היתה ועדה לזכויות הגבר, בכלל לא היה צריך את ועדת החוקה, חוק ומשפט,
בגלל שהוועדה עמוסה. ועדת הכלכלה עמוסה מעל ומעבר. האם מישהו חשב להוציא
חוקים כלשהם מוועדת הכלכלה? זה לא שיקול. זה חוק העונשין. צריך גם להסתכל
על המקרה עצמו. זה מקרה חריג מאוד. גם לא כל כך דחוף להעביר את החוק, כאילו
אנחנו הולכים למנוע מקרים נוספים בעתיד. הרי אנחנו יודעים שאין לנו שליטה
על מה שקורה היום במדינה, בוודאי לא בתחום הזה.

היו"ר דוד טל:

תודה. חבר הכנסת גבאי, בבקשה.

אליהו גבאי:

מבחינה הגיונית בהחלט צודק ידידי הרב נסים זאב. החוק מקומו בוועדת החוקה,
חוק ומשפט. אבל דברי קודמיי יעידו שאם החוקים יגיעו לוועדה בראשותו של
המלומד פרופ' בן-ששון, יוכלו לדון בהם רק במידה שתהיה קדנציה שנייה בכנסת.

מנחם בן-ששון:

על זה הסכמתי.

משה גפני:

החוק של בתי הדין הרבניים נמצא אצלו שנה וחצי. מה אתה מעביר לו עוד חוקים?
אני לא עושה את זה.

נסים זאב:

שם זה מגמתי. החוק הזה עבר בקריאה טרומית רק בי"ג תמוז.

אליהו גבאי:

בוועדת החוקה יש חוק שנקרא "חוק מעמד ירושלים", והוא תקוע שם כמעט שנה. אז
אם באמת יש עומס, מדוע להוסיף עוד חוקים לוועדה? הרי אני מניח שהוא היה
רוצה לקדם את החוק, אבל העומס לא מאפשר לו. לכן אני מציע שחוקים לא ייתקעו
סתם בצנרת אצל פרופ' בן-ששון בוועדת החוקה, ולכן ננסה קצת לדלל מהחוקים.

היו"ר דוד טל:

תודה. חבר הכנסת סער, בבקשה.

גדעון סער:

אדוני היושב-ראש, הגם שאני בגדול מזדהה עם הביקורת שנמתחה כאן לגבי סדר
העדיפויות בנושאים מסוימים בוועדת החוקה, חוק ומשפט, אני חושב שחוק העונשין
הוא באמת מהחוקים שהם באופן המובהק ביותר דורשים גישה קונספטואלית יותר
רחבה מעבירה ממוקדמת. למעשה אם נתחיל לגזור מחוק העונשין הוראות שונות
לוועדות שונות זה יהיה דבר שימנע מאתנו איזושהי גישה אחידה כלפי הוראות
עונשיות, ולכן אני ממליץ בכל זאת לאפשר לוועדת החוקה לדון בהצעת החוק. אם
יהיה מצב שזה לא יידון במהלך הפגרה, שהיא פגרה ארוכה ביותר, אני מסכים אתך.

משה גפני:

יש סדרה של חוקים שמחכים.

גדעון סער:

חבר הכנסת גפני, הרי התחלתי בהזדהות עם דבריך, אבל נדמה לי שבמקרה הזה
אנחנו נרחיק לכת.

היו"ר דוד טל:

תודה רבה. חבר הכנסת יואל חסון, בבקשה.

יואל חסון:

אדוני היושב-ראש, אני חושב שברמה העניינית, בכלל לא הקואליציונית, נכון שזה
ילך לוועדת החוקה. לא ראיתי פה שבעניין ועדות אחרות דנים בשאלה של עומס. זה
לא שיקול של עומס, אין כאן חלוקת חוקים לפי עומס. אני מקווה, ואני יודע
שיושב-ראש הוועדה יעשה הכול לקדם הצעת חוק שהוא מבין שהיא חשובה, אבל ברמה
העניינית היא צריכה להיות בוועדת החוקה.

משה גפני:

מה שאתה מבין שהיא הצעה חשובה הוא לא יקדם? הוא בעל הבית?

יואל חסון:

הוא מבין שהיא חשובה.

משה גפני:

ומה שאתה מבין שהיא חשובה ומליאת הכנסת הבינה ו-10 חברי כנסת שהבינו לא
קיימים?

יואל חסון:

אלה בעיות אחרות.

משה גפני:

אלה לא בעיות אחרות, זאת הבעיה.

היו"ר דוד טל:

תודה רבה. חבר הכנסת שרוני, בבקשה.

משה שרוני:

אדוני היושב-ראש, על מה אנחנו מתווכחים? ברמה השכלית וברמה המחשבתית, האם
אתם רוצים לשנות סדרי יום? כל הנושאים האלה צריכים להידון בוועדת החוקה. אם
יש עיכוב, צריכים לבדוק. אני חושב שליושב-ראש ועדת החוקה יש מספיק היגיון.
הוועדה היחידה שעובדת חמישה ימים בשבוע היא ועדת החוקה, אז מה אתם רוצים,
לעשות חוקים מהר-מהר? סבלנות.

היו"ר דוד טל:

תודה רבה. חבר הכנסת כבל, בבקשה.

השר איתן כבל:

אם החוק הזה לא יכול לעבור לוועדה לזכויות הילד, אז בואו נפרק אותה.

גדעון סער:

אני מבין שנאדיה דיברה אתך.

השר איתן כבל:

היא לא דיברה אתי, אני עדיין צלול. אני אומר את הדברים לגופו של עניין.
ועדת החוקה, עם כל הפרגון והכבוד שיש לי ליושב-ראש הוועדה, באמת עמוסה.

היו"ר דוד טל:

אולי כמו דילול מניות, נעשה דילול חוקים מוועדת החוקה.

משה גפני:

אפשר ללכת עם החוקים לפי הסדר.

היו"ר דוד טל:

תודה רבה. חברת הכנסת רונית תירוש, בבקשה.

רונית תירוש:

הצמדתי את הצעת החוק שלי לזו של חבר הכנסת אורלב, שמבקש מאוד שהיא תידון
בוועדה לזכויות הילד. הטיעונים של חבר הכנסת כבל הם לגיטימיים, אבל גם
הטיעון של חברים כאן, כמו חבר הכנסת סער, וכמו התובנות שלי, שהחוק הזה הוא
חלק מחוק העונשין, שהוא רחב מאוד ויש לו השלכות. הוא יכול להיגזר מחוקים
מקבילים, הוא יכול להשליך על חוקים מקבילים, ולכן מקצועית אני חושבת שיש
מקום להעביר אותו לוועדת החוקה, חוק ומשפט. אבל ביקשתי את רשות הדיבור
בעיקר כדי לומר לפרוטוקול, שיושב-ראש הוועדה הבטיח שהוא יתחיל לדון בנושא
כבר בפגרה, ולכן אין לי התנגדות שזה יעבור לוועדת החוקה, חוק ומשפט.

היו"ר דוד טל:

תודה רבה. חבר הכנסת מולה, בבקשה.

שלמה מולה:

אדוני היושב-ראש, בשבוע שעבר יושב-ראש ועדת החוקה, פרופ' בן-ששון, ביקש
להעביר חוק מהוועדה שלו למקום אחר, ואז כולם צעקו מה פתאום. עכשיו אנחנו
במצב הפוך. פרופ' בן-ששון אומר שמבחינה עניינית זה צריך להישאר אצלו,
ואחרים אומרים שזה צריך ללכת. אני חושב שאנחנו כחברי כנסת צריכים להיות
קשובים מאוד גם למה שהיועצים המשפטיים אומרים לנו, לנתב את החוקים למקומות
שראוי ונכון שיידונו. אני מניח שבכל ועדה יש יועצים משפטיים מומחים לנושא.
אם הנושא של חוק העונשין באמת נידון בוועדת החוקה, חוק ומשפט, למה שהוא לא
יהיה שם?

היו"ר דוד טל:

יועצים משפטיים רק מייעצים, הם לא פוקדים.

שלמה מולה:

לא אמרתי שהם פוקדים. כשהם מייעצים לנו, אנחנו צריכים להיות קשובים. הם
מייעצים לנו מבחינה מקצועית.

יולי-יואל אדלשטיין:

אילו הם היו פוקדים בתוך המפלגות, היינו מקשיבים להם יותר.

שלמה מולה:

לגופו של עניין, אני מצטרף לידידתי חברת הכנסת רונית תירוש, לבקש מפרופ'
בן-ששון לתת קדימות לחוק.

משה גפני:

ואילו חוקים יידחו?

היו"ר דוד טל:

חבר הכנסת מרגי, בבקשה.

יעקב מרגי:

אני רוצה להגן על כבודה של הוועדה לזכויות הילד. אני חושב שכוועדה בכנסת
היא חוקקה חוקים נאים וטובים שהביאו כבוד לבית הזה, אבל כמי שלאורך כל הדרך
זכויות הילד לנגד עיניו, אני אומר לכם שכדי לחוקק את החוק הזה עם כל
ההיבטים שקשורים לטובת הילד ולזכויותיו, אני חושב שיש להשאיר את זה בוועדה
לזכויות הילד כוועדה שהתמחותה בזכויות הילד.

היו"ר דוד טל:

תודה רבה. אנחנו עוברים ליועצת המשפטית שלנו, שתאמר את דברה, ועוברים
להצבעה.

עו"ד ארבל אסטרחן:

ברור שהצעת החוק מבחינה עניינית צריכה להיות נידונה בוועדת החוקה, ככל
התיקונים לחוק העונשין. מדובר בוועדה שמתמחה בנושאים האלה, רואה את התמונה
באופן כולל. אני חושב שזה ברור גם לחברי הכנסת שחשבו שהיא יכולה להיות
נידונה בוועדה אחרת, ולכן לא ארחיב כאן.

ראובן ריבלין:

אפשר לומר שהמועצה לשלום הילד תהיה שותפה בכירה בוועדת החוקה לדיונים האלה.

עו"ד ארבל אסטרחן:

יוזמנו כל הגורמים הרלוונטיים, זה ברור.

לאחרונה אנחנו שומעים כל הזמן, גם בדיונים במליאה וגם פה, את העניין של
עומס בוועדות, ויכול להיות שצריך לעשות איזושהי מחשבה לגבי הרכב הוועדות.
זה יכול להיות דבר שיחול אולי מהכנסת הבאה, שינוי בסמכויות הוועדות השונות.
כי היום אנחנו רואים שמבין כל הוועדות הקבועות, יש ועדות מעטות שהן עמוסות
מאוד בחקיקה, כמו ועדת העבודה, הכלכלה והחוקה, לעומת ועדות אחרות שכמעט אין
בהן חקיקה. יכול להיות שצריך לעשות איזושהי מחשבה חדשה מבחינת שינוי
בסמכויות הוועדות ובתחומי העבודה שלהן.

ראובן ריבלין:

למשל לשאול למה בן-גוריון עשה רק 10 ועדות.

עו"ד ארבל אסטרחן:

היה יושב-ראש כנסת רק לאחרונה שסבר שצריך לבטל את כל הוועדות המיוחדות, כמו
הוועדה שאנחנו מזכירים אותה עכשיו, הוועדה לזכויות הילד, וחברי הכנסת סברו
שאכן כך צריך לעשות. אבל כשבאה הכנסת החדשה, מייד הקימו את אותן ועדות
מחדש.

היו"ר דוד טל:

צריך לקבל החלטה לכנסת הבאה, ואז זה פותר את הבעיה.

אנחנו עוברים להצבעה.

נסים זאב:

אני מבקש הצבעה שמית.

היו"ר דוד טל:

אנחנו מצביעים על העברה מהוועדה לזכויות הילד לוועדת החוקה. מי שבעד, הוא
בעד להעביר את הצעת החוק לוועדת החוקה, חוק ומשפט. הצבעה שמית.

אתי בן-יוסף:

חבר הכנסת שי חרמש, במקום חבר הכנסת אפללו.

שי חרמש:

בעד.

אתי בן-יוסף:

חבר הכנסת שלמה מולה.

שלמה מולה:

בעד.

אתי בן-יוסף:

חבר הכנסת יואל חסון.

יואל חסון:

בעד.

אתי בן-יוסף:

חברת הכנסת רונית תירוש.

רונית תירוש:

נמנעת.

אתי בן-יוסף:

חברת הכנסת שלי יחימוביץ.

שלי יחימוביץ:

נגד.

אתי בן-יוסף:

חבר הכנסת איתן כבל.

השר איתן כבל:

נגד.

אתי בן-יוסף:

חבר הכנסת יורם מרציאנו, אינו נוכח. חברת הכנסת נאדיה חילו, אינה נוכחת.
חבר הכנסת מיכאלי, במקום חבר הכנסת דוד אזולאי.

אברהם מיכאלי:

נגד.

אתי בן-יוסף:

חבר הכנסת נסים זאב.

נסים זאב:

בעד.

אתי בן-יוסף:

חבר הכנסת יעקב מרגי.

יעקב מרגי:

נגד.

אתי בן-יוסף:

חבר הכנסת יצחק זיו, במקום חבר הכנסת גלנטי.

יצחק זיו:

בעד.

אתי בן-יוסף:

חבר הכנסת משה שרוני.

משה שרוני:

בעד.

אתי בן-יוסף:

חבר הכנסת גפני, במקום חבר הכנסת מאיר פרוש.

משה גפני:

נגד.

אתי בן-יוסף:

חבר הכנסת גדעון סער.

גדעון סער:

בעד.

אתי בן-יוסף:

חבר הכנסת ריבלין.

ראובן ריבלין:

בעד.

אתי בן-יוסף:

חבר הכנסת אדלשטיין.

יולי-יואל אדלשטיין:

בעד.

אתי בן-יוסף:

חברת הכנסת טרטמן.

אסתרינה טרטמן:

נמנעת.

אתי בן-יוסף:

חבר הכנסת אילטוב.

רוברט אילטוב:

בעד.

אתי בן-יוסף:

חבר הכנסת אורי אריאל.

אורי אריאל:

נגד.

אתי בן-יוסף:

חבר הכנסת גבאי.

אליהו גבאי:

נגד.

אתי בן-יוסף:

חבר הכנסת וילן, במקום חברת הכנסת זהבה גלאון.

אבשלום וילן:

בעד.

אתי בן-יוסף:

חבר הכנסת טיבי, אינו נוכח.

היו"ר דוד טל:

10 בעד, 8 נגד, שני נמנעים. אשר על כן, הנושא יועבר לוועדת החוקה, חוק
ומשפט.

משה גפני:

אני מבקש רביזיה.

3.  
    בקשה להקדמת הדיון בהצעת חוק סדר הדין הפלילי (סמכויות אכיפה –
    מעצרים)(היוועדות חזותית – הוראת שעה)(תיקון מס' 2), התשס"ח-2008

  (מ/399), לפני הקריאה השנייה והקריאה השלישית

היו"ר דוד טל:

אנחנו עוברים לנושא הבא: בקשה להקדמת הדיון בהצעת חוק סדר הדין הפלילי
(סמכויות אכיפה – מעצרים)(היוועדות חזותית – הוראת שעה)(תיקון מס' 2),
התשס"ח-2008 (מ/399), לפני הקריאה השנייה והקריאה השלישית. זה פטור מחובת
הנחה. חבר הכנסת סער, בבקשה.

גדעון סער:

אדוני היושב-ראש, אנחנו עדים עכשיו למצב שבו נקטנו בעמדה עניינית, שהוועדה
חייבת לשמור על הכנסת. החוק הזה הוא חוק שפעם אחת נפל, הקואליציה הביאה
אותו פעם נוספת ביום שני שעבר והוא עבר ברוב קולות. אבל אני חייב לומר
לגנות יושב-ראש ועדת החוקה, חוק ומשפט, שבניגוד למנהגו ועל אף שהוא ידע
שהחוק הזה הוא חוק קונטרוברסלי בכנסת, חוק שעבר רק בניסיון שני עם כמעט 40
חברי כנסת שהתנגדו לו, הביא את החוק לדיון והצבעה ביום ראשון, אתמול, ובעצם
– נגיד את זה בלשון שכנגדה הוא בדרך כלל מוחה – חטף הצבעה.

נדבר על המהות. זה חוק שמאריך הוראת שעה, שאומר שאפשר להאריך מעצר של אנשים
בלי שהם מגיעים לבית-משפט. פלאי פלאים וקסמים.

שלמה מולה:

אם הם מבקשים.

גדעון סער:

יש הרבה זכויות במשפט, חבר הכנסת מולה, שהן זכויות שאי-אפשר לוותר עליהן.
בדיני עבודה, למשל, הרבה מאוד זכויות סוציאליות אתה יכול לוותר למעביד שלך
ואומרים לך: הוויתור לא תופס. זאת שאלה עקרונית, שזה לגיטימי שיהיו דעות
שונות ומישהו יגיד: מחמת יעילות, כדי שההליכים יהיו יותר יעילים, שאף אחד
לא יגיע לבית-משפט. אולי גם ננהל משפטים בווידיאו, לא רק הארכת מעצר. השופט
בכלל לא יראה את העציר והוא יפסוק לא רק האם להאריך לו את המעצר, אלא האם
לשלוח אותו למאסר עולם, כן או לא, על-פי התרשמותו ממהימנות בווידיאו. זאת
שאלה שיורדת לשורש העניין. אדוני יושב-ראש ועדת החוקה, חוק ומשפט, להעביר
דבר כזה במחטף ביום ראשון, בלי אף חבר כנסת, זה מחפיר, זה פוגע ביוקרת ועדת
החוקה, זה פוגע בכנסת. לבוא ולבקש עוד פטור מחובת הנחה כדי שזה יומיים לא
יהיה מונח בפני הכנסת, זה כבר שיא החוצפה. מה יקרה אם הדבר הזה יידון ביום
רביעי?

עו"ד ארבל אסטרחן:

זה צריך להיות מונח יום לקריאה שלישית.

גדעון סער:

אז מה קרה? יהיה מונח יום. אני פונה לחבר הכנסת מרגי.

יעקב מרגי:

אני אתך.

גדעון סער:

מאחר שאני בטוח שנושא זכויות האדם וזכויות העצירים בכלל זה הוא קרוב ללבו
של חבר הכנסת מרגי, אני מסיים את דברי בנקודה זאת.

היו"ר דוד טל:

תודה רבה. חבר הכנסת זאב, בבקשה.

נסים זאב:

כל הכבוד ליושב-ראש ועדת החוקה, חוק ומשפט. הוא מקדם נושאים, מקדם חקיקה,
גם בימי ראשון. זאת לא בושה וכלימה, זאת זכותו וחובתו.

גדעון סער:

לא קונטרוברסלית.

נסים זאב:

לא משנה, הוא עושה את עבודתו. זאת לא ביקורת. אני הצבעתי נגד החוק, כי אני
חושב שזה כן פוגע בזכויות האסיר. לא כל אסיר יודע שדברים מתפתחים תוך כדי
דיון במהלך המשפט, ואי-אפשר להביא תיעוד בווידיאו.

ראובן ריבלין:

אני מציע שכל חוק יהיה פטור מחובת הנחה, למעט חוקים שיבקשו שהם יעמדו על
השולחן. הכול פטור מחובת הנחה.

נסים זאב:

אני חושב שאין מקום לפטור מחובת הנחה.

היו"ר דוד טל:

חבר הכנסת ריבלין, בחודש האחרון אני מעכב הרבה מאוד פטורים.

נסים זאב:

החוק הזה יכול לחכות. מעבר לזה שהחוק הזה גם פוגע בזכויות האסיר, לכן
בוודאי אין מה למהר אתו.

היו"ר דוד טל:

אני מודה לך, אדוני. חבר הכנסת גפני, בבקשה.

משה גפני:

אדוני היושב-ראש, אני חבר בוועדת החוקה. הוועדה באמת עובדת חמישה ימים
בשבוע. המליאה עובדת שלושה ימים בשבוע, ויש דברים שהם חוקים ששנויים
במחלוקת. ראינו את זה במליאת הכנסת. המציאות הזאת, שבה מביאים חוקים
שדורשים השתתפות רבה של חברי הכנסת, בגלל שיש דיון מקצועי ויש חילוקי דעות,
להביא את זה ביום ראשון לוועדת החוקה – אגב, זה לא פעם ראשונה, חוקים
ששנויים במחלוקת מובאים לדיון בוועדת החוקה שלא בימי כנסת. אני לא בטוח,
אדוני היושב-ראש, שיושב-ראש ועדת החוקה מתכוון לעשות מחטפים. הוא מצביע
בזמן, בדקה לפני 09:00, על דברים שהם שנויים במחלוקת. אבל זה נראה כמו
מחטף.

גדעון סער:

אני מודיע שהתרגזתי, ואני שוקל לרביזיה את עמדתי בעניין זכויות הילד בגלל
הנושא הזה.

מנחם בן-ששון:

אתה איש ענייני, אני לא חושד בך.

משה גפני:

אדוני היושב-ראש, חוק מהסוג הזה שיש בו גם פגיעה בזכויות אדם, שיש בו גם
חשש לבעיות שהן בעיות חוקתיות – אני לא בטוח שמותר להביא את זה להצבעה
בוועדת החוקה ביום כזה. זה בוודאי נראה כמו מחטף. להביא את זה עכשיו לפטור
מחובת הנחה, לאחר המחטף של יום ראשון, זה לא ראוי לוועדת החוקה, שהיא כאמור
ועדה ממלכתית, כפי שכולם זוכרים שאמרתי בדיון הקודם.

היו"ר דוד טל:

תודה רבה. חבר הכנסת מיכאלי, בבקשה.

אברהם מיכאלי:

אדוני היושב-ראש, יש פה היום הצבעות שיכולות להתפרש לכיוונים פוליטיים כאלה
או אחרים. יחד עם זאת, אני חייב להגן על כבודה של ועדת החוקה. ועדת החוקה
יושבת כן ביום ראשון וכן ביום חמישי, והרבה מאוד ועדות לא יושבות באותם
ימים. יחד עם זאת, הדיונים שם אתמול היו ענייניים, עם כמה חברי כנסת. נכון,
לא תמיד מגיעים כל חברי הכנסת, מה לעשות.

היו"ר דוד טל:

אבל הם יודעים על קיום הוועדה, הם יודעים על הזמנים.

אברהם מיכאלי:

לנו יש טענה כלפי יושב-ראש ועדת החוקה, שהוא מעביד אותנו יותר מדי קשה. הוא
רצה לקבוע ישיבות במוצאי-שבת, אבל הרב גפני לא הסכים. חייבים לשים לדיון
בכל הוועדות, ואולי בוועדת חוקה במיוחד, סדרי עדיפות של חוקים. נכון שלא
תמיד יושב-ראש הוועדה קובע את סדרי העדיפות לבד, ומישהו למעלה מושך בחוטים,
אבל יש חוקים שבאמת נמצאים זמן רב בוועדה.

היו"ר דוד טל:

אבל תקנון הכנסת מאפשר לשליש מחברי הוועדה לאלץ את היושב-ראש להביא הצעת
חוק לדיון.

אברהם מיכאלי:

אם נגיע לזה, זה כבר יהיה הצד הכי קיצוני.

היו"ר דוד טל:

תודה. חבר הכנסת בן-ששון, בבקשה.

מנחם בן-ששון:

אני רוצה להשיב על כמה נקודות שהעלו כאן קודם. ועדת חוקה עוסקת בחוקה
שעתיים בשבוע מתוך 15 ישיבות שלה, ותו לא. לא אני ביקשתי פטור מחובת הנחה,
אבל אני בהחלט יכול להבין מדוע. הוראת השעה פקעה. אני יכול לתאר את
הסיטואציה, כי אני כן הלכתי במוצאי-שבתות לבדוק איך עושים את ההתוועדות
החזותית. יש עצירים שההתוועדות החזותית היא הפתרון לא לבוא ברבים עם אזיקים
ולא לבוא ברבים עם מצלמות ולא להימצא במרתפי המעצרים שיש באולמות בתי
המשפט.

גדעון סער:

תתייחס כאילו זה היה קורה לאחד החשודים שלכם, שהיו מביאים אותו בווידיאו.

מנחם בן-ששון:

צריך לראות איך הדבר נעשה, שכבוד האדם נשמר שם. אבל כיוון שהוראת השעה
פקעה, יחכו לצורך העניין כ-70-60 עצירים שהיו מוכנים לווידיאו-קונפרנס
ויובלו אל בית המעצר בתל-אביב. אני לא מתכוון לבקש את הבקשה אם אתם לא
רוצים.

היו"ר דוד טל:

הבקשה היא הבקשה של הממשלה.

משה שרוני:

בגלל זה צריכים להתנגד, כי הממשלה מבקשת.

מנחם בן-ששון:

מי שטוען שהוא לא ראה את ההצעה הזאת אמר הרי קודם שההצעה היתה כבר פעמיים
על שולחן הכנסת, הוא הספיק להעמיק בה ולהסתכל בה. עוד לא קרה שקיימתי הצבעה
ביום ראשון וחבר כנסת ביקש ממני לא לקיים הצבעה. אם אני אחראי על זה, אני
מושך את זה. אמר חבר הכנסת מיכאלי, אנשים מצביעים היום לא לעניין, אז אני
לא צריך את זה.

ראובן ריבלין:

אני רוצה שיירשם, שחבר הכנסת בן-ששון אמר שאסור לא להצביע לא לעניין.

היו"ר דוד טל:

תודה רבה. חברת הכנסת גלאון, בבקשה.

זהבה גלאון:

אדוני היושב-ראש, אני מודה שאני אמביוולנטית עכשיו. אני מתנגדת להצעה הזאת,
והצבעתי נגדה גם במליאה. אני חושבת שהיא בעייתית מאוד בעניין זכויות
העצירים. אבל אני מודה שבעקבות הדיון עכשיו עברה בי מחשבה שאני חייבת לשתף
בה את הוועדה. חשבתי על כך שכל הזמן ראש הממשלה טוען שאין לו זמן להיפגש עם
החוקרים שלו, ואם היה וידיאו-קונפרנס אז אולי היינו גומרים את החקירה שלו
הרבה יותר מוקדם.

היו"ר דוד טל:

אז תצביעי בעד?

זהבה גלאון:

בכל זאת החלטתי להצביע נגד.

יולי-יואל אדלשטיין:

אני מעדיף שיביאו אותו עם אזיקים.

היו"ר דוד טל:

אנחנו עוברים להצבעה. מי בעד לפטור מחובת הנחה את הצעת החוק האמורה? מי
נגד? מי נמנע?

ה צ ב ע ה

בעד – 10

נגד – 11

נמנעים – אין

אני מצטער, אם מותר לי להצטער. הבקשה לא קיבלה פטור.

גדעון סער:

למה לך להצטער? זאת בשורה.

יואל חסון:

אני מבקש רביזיה.

היו"ר דוד טל:

תהיה רביזיה.

4.  
    בקשת הממשלה להקדמת הדיון בהצעת חוק תכנון משק החלב,

  התשס"ח-2008 (מ/405), לפני הקריאה הראשונה

היו"ר דוד טל:

  אנחנו עוברים לבקשת הממשלה להקדמת הדיון בהצעת חוק תכנון משק החלב,
  התשס"ח-2008 (מ/405), לפני הקריאה הראשונה. יציג את הנושא ערן אטינגר,
  נציג משרד החקלאות.

גדעון סער:

  בנושא בקשת שר החקלאות יש קונסנזוס.

היו"ר דוד טל:

  אם יש קונסנזוס, נעבור להצבעה. מי בעד פטור מחובת הנחה בנושא משק החלב?
  מי נגד? מי נמנע?

ה צ ב ע ה

בעד – רוב

נגד – אין

נמנעים – אין

  אשר על כן, אישרנו פטור מחובת הנחה להצעת חוק תכנון משק החלב, לקריאה
  ראשונה.

  בנושא הצעת חוק תיקון פקודת מס הכנסה, אורית ענר לא נמצאת, לכן לא נוכל
  לדון בבקשה.

5. בקשת יו"ר ועדת הפנים והגנת הסביבה להעברת הצעות החוק הבאות מוועדת החוץ
והביטחון לדיון בוועדת הפנים והגנת הסביבה:

1.  הצעת חוק שלילת אזרחות ותושבות קבע עקב השתתפות בפעולות חבלניות
    (תיקוני חקיקה), התשס"ח-2008 (פ/3635/17), של חבר הכנסת יולי אדלשטיין;

2.  הצעת חוק הכניסה לישראל (תיקון – שלילת תושבות קבע למשפחות מחבלים),
    התשס"ח-2008 (פ/3589/17), של חבר הכנסת ניסן סלומינסקי

היו"ר דוד טל:

אנחנו עוברים ל בקשת יו"ר ועדת הפנים והגנת הסביבה להעברת הצעות החוק הבאות
מוועדת החוץ והביטחון לדיון בוועדת הפנים והגנת הסביבה: א. הצעת חוק שלילת
אזרחות ותושבות קבע עקב השתתפות בפעולות חבלניות (תיקוני חקיקה),
התשס"ח-2008 (פ/3635/17), של חבר הכנסת יולי אדלשטיין. ב. הצעת חוק הכניסה
לישראל (תיקון – שלילת תושבות קבע למשפחות מחבלים), התשס"ח-2008
(פ/3589/17), של חבר הכנסת ניסן סלומינסקי.

אני רוצה לציין שיושב-ראש ועדת החוץ והביטחון מסכים להעביר את זה לוועדת
הפנים והגנת הסביבה. האם מישהו מהחברים רוצה להביע את עמדתו? אם כך, נעבור
להצבעה. מי בעד להעביר את הנושאים לוועדת הפנים? מי נגד? מי נמנע?

ה צ ב ע ה

בעד – 2

נגד – רוב

נמנעים – אין

הנושא נשאר בוועדת החוץ והביטחון של הכנסת.

6. בקשת יו"ר ועדת הכלכלה לקיים רביזיה על קביעת הוועדה שתדון

  בהצעת חוק לתיקון פקודת התעבורה (דיווח על מחלות), התשס"ח-2008

  (פ/3391/17), של חברי הכנסת אריה אלדד ועמירה דותן

היו"ר דוד טל:

  בקשת יו"ר ועדת הכלכלה לקיים רביזיה על קביעת הוועדה שתדון בהצעת חוק
  לתיקון פקודת התעבורה (דיווח על מחלות), התשס"ח-2008 (פ/3391/17), של
  חברי הכנסת אריה אלדד ועמירה דותן.

  החלטנו ב-21 ביולי כי ועדת העבודה, הרווחה והבריאות תדון בהצעה הזאת.
  יושב-ראש ועדת הכלכלה ביקש רביזיה. האם מישהו מהחברים רוצה לומר משהו? אם
  כן, מי בעד הרביזיה? מי נגד? מי נמנע?

ה צ ב ע ה

בעד – 4

נגד – רוב

נמנעים – אין

  תודה רבה. הרביזיה לא התקבלה.

  7. רביזיה בנושא בקשת יו"ר ועדת החוקה, חוק ומשפט להעברת הצעות העונשין
  (תיקון – אינוס קטין ע"י אישה), התשס"ו-2006, של חברי הכנסת זבולון אורלב
  (פ/613/17) ורונית תירוש (פ/622/17), מהוועדה המיוחדת לזכויות הילד,
  לדיון בוועדת החוקה, חוק ומשפט

היו"ר דוד טל:

  אנחנו עוברים לרביזיה על-פי בקשתו של חבר הכנסת גפני בנושא בקשת יו"ר
  ועדת החוקה, חוק ומשפט להעברת הצעות העונשין (תיקון – אינוס קטין ע"י
  אישה), התשס"ו-2006, של חברי הכנסת זבולון אורלב (פ/613/17) ורונית תירוש
  (פ/622/17), מהוועדה המיוחדת לזכויות הילד, לדיון בוועדת החוקה, חוק
  ומשפט.

  מי בעד הרביזיה? מי נגד? מי נמנע?

ה צ ב ע ה

בעד – 5

נגד – 6

נמנעים – אין

  אשר על כן, הרביזיה לא התקבלה.

8.  
    רביזיה בנושא בקשה להקדמת הדיון בהצעת חוק סדר הדין הפלילי (סמכויות
    אכיפה – מעצרים)(היוועדות חזותית – הוראת שעה)(תיקון מס' 2),
    התשס"ח-2008 (מ/399), לפני הקריאה השנייה והקריאה השלישית

היו"ר דוד טל:

אנחנו עוברים לרביזיה בנושא בקשה להקדמת הדיון בהצעת חוק סדר הדין הפלילי
(סמכויות אכיפה – מעצרים)(היוועדות חזותית – הוראת שעה)(תיקון מס' 2),
התשס"ח-2008 (מ/399), לפני הקריאה השנייה והקריאה השלישית.

גדעון סער:

אני מבקש הצבעה שמית, שלא יהיה במחטף.

היו"ר דוד טל:

נצביע הצבעה שמית נגד הרביזיה או בעד הרביזיה.

אתי בן-יוסף:

חבר הכנסת שי חרמש, במקום חבר הכנסת אפללו.

שי חרמש:

בעד.

אתי בן-יוסף:

חבר הכנסת מולה.

שלמה מולה:

בעד.

אתי בן-יוסף:

חבר הכנסת חסון.

יואל חסון:

בעד.

אתי בן-יוסף:

חברת הכנסת תירוש.

רונית תירוש:

בעד.

אתי בן-יוסף:

חברת הכנסת יחימוביץ, אינה נוכחת. חבר הכנסת כבל, אינו נוכח. חבר הכנסת
מרציאנו, אינו נוכח. חברת הכנסת נאדיה חילו, לא נמצאת. חבר הכנסת מיכאלי,
במקום חבר הכנסת אזולאי.

אברהם מיכאלי:

נגד.

אתי בן-יוסף:

חבר הכנסת נסים זאב.

נסים זאב:

נגד.

אתי בן-יוסף:

חבר הכנסת מרגי.

יעקב מרגי:

נגד.

אתי בן-יוסף:

חבר הכנסת זיו, במקום חבר הכנסת גלנטי.

יצחק זיו:

בעד.

אתי בן-יוסף:

חבר הכנסת שרוני.

משה שרוני:

נגד.

אתי בן-יוסף:

חבר הכנסת גפני, במקום חבר הכנסת פרוש.

משה גפני:

נגד.

אתי בן-יוסף:

חבר הכנסת סער.

גדעון סער:

נגד.

אתי בן-יוסף:

חבר הכנסת ריבלין.

ראובן ריבלין:

נגד.

אתי בן-יוסף:

חבר הכנסת אדלשטיין.

יולי-יואל אדלשטיין:

נגד.

אתי בן-יוסף:

חברת הכנסת טרטמן, אינה נוכחת. חבר הכנסת אילטוב, אינו נוכח. חבר הכנסת
אריאל.

אורי אריאל:

נגד.

אתי בן-יוסף:

חבר הכנסת גבאי.

אליהו גבאי:

נגד.

אתי בן-יוסף:

חברת הכנסת גלאון.

זהבה גלאון:

נגד.

אתי בן-יוסף:

חבר הכנסת אלסאנע, במקום חבר הכנסת טיבי.

טלב אלסאנע:

נגד.

אתי בן-יוסף:

חבר הכנסת ברכה.

מוחמד ברכה:

נגד.

אתי בן-יוסף:

חבר הכנסת דוד טל.

היו"ר דוד טל:

בעד.

13 מתנגדים, 6 בעד, אין נמנעים. אשר על כן, הרביזיה נדחתה.

תודה רבה. הישיבה נעולה.

הישיבה ננעלה בשעה 11:25
