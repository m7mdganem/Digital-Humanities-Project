פרוטוקולים/ועדת הכנסת/1253

ירושלים, ד' באלול, תש"ס

4 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 123

מישיבת ועדת הכנסת

יום שני, ו' באב התש"ס (7 באוגוסט 2000), שעה 9:30

נכחו:

חברי הוועדה: סאלח טריף - היו"ר

מיכאל איתן

תמר גוז'נסקי

זהבה גלאון

משה גפני

יעל דיין

רחבעם זאבי

שאול יהלום

אליעזר כהן

מוזמנים: מזכיר הכנסת אריה האן

סגן מזכיר הכנסת דוד לב

אבי לוי

טובי חכימיאן

יועץ משפטי: צבי ענבר

ארבל אסטרחן

עוזר לוועדה: אריק פודר

קצרנית: תמר מרימוביץ

סדר היום: א. דיון בנושא העוזרים הפרלמנטריים בעקבות דוח המלצות ועדת
גלנור.

ב. דיווח בנושא יישום מסקנות דוח ועדת גלנור בשאר התחומים.

ג. הצעת חוק הכנסת (תיקון – זכויות וחובות חברי הכנסת), התש"ס-2000

והחלטה בנושא – יישום המלצות ועדת גלנור בנושא תקשורת ועיתונים.

ד. תיקון לחוק שכר חברי-הכנסת – פרסום החלטות ועדת הכנסת ברשומות.

ה. החלטת גמלאות לנושאי משרה ברשויות השלטון (חברי הכנסת ושאיריהם)

(תיקון מס' 2), התש"ס-2000.

ו. קביעת ועדות לדיון בהצעות חוק.

א. דיון בנושא העוזרים הפרלמנטריים בעקבות דוח המלצות ועדת גלנור

היו"ר סאלח טריף:

אני פותח את הישיבה. אני מבקש להתחיל בנושא העוזרים הפרלמנטריים שהתחלנו בו
ולא השלמנו אותו. למעשה, דיברנו על מכלול הנושאים של תנאי השכר ועל הבעיות
שנבעו כתוצאה מכך שהיתה חלוקה למקצועי ולמינהלי, בעיות שהיו לאקדמאים וללא
לאקדמאים וכל הנושא של הוותק ומה שקשור לו.

ניסינו למצוא לבעיות פתרונות פחות או יותר במסגרת אותו מתווה שהונח לנו על
ידי ועדת גלנור. השתדלנו בצורה חד משמעית לא לחרוג, קודם כל תקציבית,
ושנית - מבחינת הקווים הכלליים והמנחים.

אבל בוועדת גלנור גם קבעו נושא שלא רציתי לדון בו מההתחלה. אנחנו סיימנו את
כל נושא השכר וגם את נושא הפלאפונים והגבלת השיחות, כאשר הנושא הנוסף שנותר
על הפרק הוא נושא האש"ל והנסיעות.

אריק פודר:

יש עוד נושא אחד של חבר הכנסת כהן.

היו"ר סאלח טריף:

אני עכשיו דן בנושאים שאני שם אותם על סדר היום.

שאול יהלום:

האם אתה יכול לחזור על מה שהחלטנו?

היו"ר סאלח טריף:

אני אחדד את הדברים. החלטנו על שורה של דברים: אל"ף, שבהתאם למסקנות ועדת
גלנור, עוזר מקצועי יהיה רק מי שיש לו תואר אקדמי. מכיוון שדנים בבני אדם
שמחזיקים אותם שנים רבות, וזה לא תופס רק לגבי אותם חרדים ש"תורתם אומנותם"
ולמדו בישיבות, החלטנו שכל מי שלמד השכלה תורנית במשך שנים וזכה לאישור
הרבנות הראשית או משהו מקביל לזה, כמו: מוסלמים ויביא אישור כזה, יוכל
לזכות בתואר מקצועי במקביל לתואר האקדמי.

בי"ת, למי שיש ותק של קדנציה של ארבע שנים ויותר בעבודה עם אותו חבר הכנסת
ועבר את ההכשרות של הכנסת והכשרה נוספת שצריכה להיות מועברת עכשיו על ידי
ה-מ.מ.מ שלנו בכנסת, יקבל את אותו דירוג מקצועי, זאת אומרת: את השכר
המשופר.

החלטנו לתת את הפלאפונים לעוזרים, כאשר יש מגבלה של 300-400 שקל באישור.

שאול יהלום:

ללא קשר לפגרה.

ארבל אסטרחן:

ביטלתם זאת.

היו"ר סאלח טריף:

זה מה שהוחלט, ואם זכרוני מטעה אותי, יש פרוטוקול והוא מחייב אותי.

מה שנותר על הפרק זאת המלצה בעניין אש"ל ונסיעות. ביקשתי ממר אבי לוי
שיבדוק מה אנחנו יכולים להציע בעניין הזה, כדי להישאר גם בכללים המקובלים
בשירות המדינה. אני מבין שהוא גם התייעץ עם יושב ראש הכנסת ועם מזכיר
הכנסת.

ההצעה היא שבאופן כללי יינתן סכום גלובלי. כדי שלא נתחיל להתעסק עם חתימות
ועם אישורים וחבר הכנסת לפעמים יחתום או לא יחתום, או יבדוק ויוודא את
ההוצאות ואת האש"ל, וגם בגלל כל הסיטואציה של העסקת העוזרים, אנחנו ניתן
סכום גלובלי לאש"ל ולנסיעות.

אני הבאתי את העניין הזה, משום שאמרתי שאני לא מוכן שרק אנשים שבאים
מירושלים יעבדו כעוזרים פרלמנטריים.יש פריפריה, יש כאלה שבאים מהצפון, ואני
רוצה שאלה יקודמו. יש עוזרים פרלמנטריים שנהיו חברי כנסת, ויש חברי כנסת
שנהיו שרים. לכן הסכום צריך להיות גלובלי, כדי שניתן יהיה לשלוט בעניינים
וכדי שלא יהיו איזה שהן בעיות בנושא.

מייד אדבר על הסכומים ועל מה שהוצע, אבל אמרתי שבעניין הזה צריך להבדיל בין
עוזר ירושלמי שלא משלם נסיעות כמו מישהו שבא מתל אביב או מישהו שבא מהצפון
או מהדרום ולן שני לילות בירושלים. ההוצאות שלהם שונות, ולכן צריך שתהיה
חלוקה הגונה, כמו שמחלקים במכסת הקילומטרים בין חבר כנסת צפוני ודרומי לבין
חבר כנסת ירושלמי או תל אביבי.

באותה מידה של הגינות ורצון לסייע לאנשים שבאים מהפריפריה או לאוו דווקא
מאזור ירושלים – כי הריכוז הגדול נמצא בירושלים – אנחנו נעשה הבדל בין עוזר
הוא ירושלמי לבין מי שהוא לא, ומייד נדבר על הסכום ואיך מחלקים אותו בין
אלה לאלה. זאת ההצעה שאנחנו מדברים עליה גלובלית בחלוקה שלגבי המרחק, מקום
מגוריו וכן הלאה.

שאול יהלום:

קודם כל, כמובן שאני תומך בכל ההצעות שהתקבלו עד עכשיו, אבל אני רק רוצה
לדבר על הנושא של הוותק.

היו"ר סאלח טריף:

האם אתה רוצה שוב לפתוח את הנושא?

שאול יהלום:

אני רוצה לדבר על עוזרים פרלמנטריים שעבדו עם שרים או סגני שרים.

היו"ר סאלח טריף:

אתה פשוט מתפרץ לדלת פתוחה. דיברנו על כך שאותו עוזר עבד עם אותו אדם
בשירות הציבורי – יכול להיות שהוא עבד איתו כשהוא היה ראש עיר או כשר.

שאול יהלום:

אז קיבלנו את זה שזה חלק מהוותק.

היו"ר סאלח טריף:

כן, אבל עדיין הוא צריך לעבור את ההכשרות של הכנסת.

שאול יהלום:

ברור. העוזרים הפרלמנטריים צמודים לחבר הכנסת במשך כל השבוע. עם כל הכבוד
לירושלמים שנמצאים שלושה ימים בכנסת, בימי ראשון וחמישי יש לי משרד
בתל-אביב ואני דורש מהם לבוא מירושלים לתל-אביב. אני מניח שאם חבר כנסת הוא
חיפאי ועובד בחיפה בימי ראשון וחמישי, הוא יכול לדרוש מהעוזר שלו להגיע.
אני יודע שיש חברי כנסת שדורשים מהם לבוא לחיפה.

אי אפשר להסתכל על העבודה של העוזרים הפרלמנטריים רק בשלושת ימי הכנסת, אלא
צריך להסתכל על כל השבוע. לכן אני חושב שבסך הכל הסכום צריך להיות שווה, מה
גם שעם הסידור החדש של הרכבים, גם לחברי הכנסת כבר אין עניין של מחוץ
לירושלים או בירושלים.

היו"ר סאלח טריף:

היה את העניין.

שאול יהלום:

זה עיוות לא נכון, מכיוון שאנחנו היינו נוסעים לכל הארץ. אפשר לחשוב שהרכב
נועד רק להגיע לירושלים וחזרה לכנסת. זו היתה טעות.

היו"ר סאלח טריף:

חבר הכנסת שאול יהלום יש לי שאלה אליך. אותו ירושלמי בשלושת הימים שהוא בא
אליך ללשכה שזה עיקר העבודה, הוא בא מהבית וחוזר לשם. מטבע הדברים, הוא
מבזבז פחות על נסיעות וגם על אוכל.

שאול יהלום:

אבל לא על אוכל, הוא נמצא איתי משעה 8:00 בבוקר עד השעה 21:00-22:00 אם
צריך. אז מה, האם הוא הולך הביתה לאכול?

תמר גוז'נסקי:

יש בעיית לינה לאלה שבאים מרחוק וצריכים ללון שני לילות.

היו"ר סאלח טריף:

בוודאי, לינה ונסיעות.

תמר גוז'נסקי:

זאת בעיה אמיתית יותר מאוכל. אוכל זה כסף קטן.

היו"ר סאלח טריף:

גם אין להם בעיות של תשלום עבור נסיעות רחוקות. אם לירושלמי יש נסיעות כפי
שאומר חבר הכנסת יהלום, ובצדק, לאלה שהם לא ירושלמים יש הוצאות כפולות
ומכופלות תמיד.

שאול יהלום:

תלוי בהפרש הסכומים.

היו"ר סאלח טריף:

העוזרים שלי הם לא צפוניים, אז אצלי העניין הוא לא אישי, אלא יותר כולל, כי
אני רואה את הבעיה הכוללת. מאד חשוב לי שיבואו עוזרים גם מאזורים מרוחקים
ושנוכל לתת להם תמיכה.

העוזר של חבר הכנסת אזולאי עד עכשיו היה צריך לקבל 3,000 שקל כדי לבוא מעכו
בלי סבסוד. אני רוצה שיבואו עוזרים גם מעכו, גם מנהריה וגם מג'וליס.

זהבה גלאון:

קודם כל, אני תומכת במה שנאמר כאן. אני רוצה להבין משהו לגבי הוותק של
העוזרים הפרלמנטריים. אם נניח יש לי עוזרת שעובדת איתי שנה, אבל עבדה כבר
שנתיים קודם בכנסת עם חבר כנסת אחר ויש לה תואר ראשון, האם זה נחשב ותק?

היו"ר סאלח טריף:

ותק בכנסת - בוודאי. אנחנו הרחקנו לכת ודיברנו אפילו על ותק בשירות
הציבורי.

אריק פודר:

אבל רק אם זה אישי.

שאול יהלום:

למה? הנה דוגמה לוותק אצל חבר כנסת אחר.

אריק פודר:

אנחנו מדברים עכשיו על מה שקורה מחוץ לכנסת.

שאול יהלום:

נניח שהיתה לי מנהלת לשכת שר השיכון והבינוי, והיא הולכת להיות עוזרת
פרלמנטרית, למה לא להחשיב לה את זה כוותק?

היו"ר סאלח טריף:

הפתרון הוא יותר אישי. בגלל שאתה רגיל לעבוד עם אותו אדם שנים רבות, "הלכנו
על זה". אם אתה התרגלת לעוזר מסוים שהוא לא אקדמאי, אבל הוא עוזר לך מאד,
אמרנו שניתן הנחה לעובדה שהוא היה איתך לאורך כל הזמן, אפילו שהוא לא היה
בכנסת, אבל היה במשרד ממשלתי או ברשות מקומית. זה בהחלט ייחשב ותק, אבל אל
תרחיב את זה.

זהבה גלאון:

אני מבינה שהוותק הזה לא מגולם לצורכי שכר, אז למה זה נחשב ותק? כפי שהבנתי
מטובי חכימיאן זה לא נכלל בשכר.

היו"ר סאלח טריף:

אין לנו זמן, אנחנו חייבים להמשיך.

זהבה גלאון:

אני מבקשת הבהרה. יש בעיה של עוזרים פרלמנטריים שהם אקדמאים, אבל רחמנא
לצלן יש להם גם ותק, אז יוצא שהוותק הזה נבלע. עוזר שהוא לא אקדמאי ויש לו
ותק, הוותק הזה מגולם לו.

תמר גוז'נסקי:

אלה פטנטים ידועים של משרד האוצר. כאשר מישהו מקבל היום השלמת שכר במגזר
הציבורי, אם אותה אישה שמקבלת השלמת שכר מקבלת עלייה בדרגה, מנכים לה את זה
מהשלמת השכר. אתם עושים אותו דבר, כאילו שוותק זאת השלמת שכר, ולכן מהתואר
האקדמי אתם מנכים את הוותק.

שאול יהלום:

עם כל הכבוד, אנחנו מגזימים. נתנו אקוויוולנט לאקדמאים.

תמר גוז'נסקי:

מה זה שייך לוותק? אם מישהי עובדת איתי 10 שנים וצברה ותק, עכשיו היא מקבלת
עונש.

היו"ר סאלח טריף:

את לא יושבת מול פקידי משרד האוצר, אלא אנחנו יושבים מול עצמנו. בואו נבהיר
את הסוגייה הזאת פעם אחת ולתמיד.

תמר גוז'נסקי:

העוזרת שלי היא גם אקדמאית וגם יש לה ותק, והוותק נבלע.

שאול יהלום:

אז היא לא מקבלת כפול.

היו"ר סאלח טריף:

אין לי עניין להיכנס לנושא הזה, בטח לא עכשיו. זה לא הנושא של הדיון. יש פה
קביעות חד משמעיות, וקיבלנו אותן. כשיהיו לכם תביעות בעתיד, תעלו אותן.

תמר גוז'נסקי:

האם הוחלט שהדרגה האקדמית בולעת את הוותק?

אלי לוי:

שהוותק הוא חלופה לתואר אקדמי.

תמר גוז'נסקי:

אני לא מדברת על חלופה, אלא אני מדברת על מצב שבו יש גם זה וגם זה, למה
חלופה?

היו"ר סאלח טריף:

למה לדון בזה כשהתוצאה לא תשתנה? חבל על הזמן.

זהבה גלאון:

אני כבר שמעתי עוזרים שאומרים שזה לא יעמוד במבחן בג"צ.

תמר גוז'נסקי:

למה הסכמתם לדבר כזה?

היו"ר סאלח טריף:

חברת הכנסת גוז'נסקי, האם את יודעת שלמסקנות עליהן דיבר חבר הכנסת יהלום
מדבר לא היה תקדים בכנסת. עוד לא היה תקדים בכנסת שיש קפיצת מדרגה כל כך
ענקית.

תמר גוז'נסקי:

היה תקדים כזה. היתה קפיצה גדולה מאד בשכר.

מזכיר הכנסת אריה האן:

אבל לא כזאת.

היו"ר סאלח טריף:

לא היה תקדים בשיעור כזה או בתנאים כאלה. על כן, אם אתם חושבים שלא תמצאו
1,001 טענות של עוזרים שתמיד לא מספיק להם...

תמר גוז'נסקי:

לא על זה מדובר.

היו"ר סאלח טריף:

אני משוכנע שתמצאו עיוותים.

זהבה גלאון:

זו סוגייה עקרונית.

היו"ר סאלח טריף:

הסוגייה העקרונית היא כזאת: אנחנו לא קבענו את המדרג ואת גודל המשכורת,
ולכן אנחנו לא נעלה ולא נוריד.

שאול יהלום:

היושב ראש צודק, בואו לא נגזים.

זהבה גלאון:

אני רוצה שיהיה רשום בפרוטוקול שיש עם זה בעיה.

היו"ר סאלח טריף:

אפשר לחשוב שקודם התחשבו יותר בוותיקים...

תמר גוז'נסקי:

אני לא מתווכחת על הדברים האלה, אבל במצב של שני עוזרים, האחד נכנס לפני
שנה ואחד לפני 11 שנה, הם מקבלים עכשיו בדיוק את אותו שכר. אני רוצה לראות
שמישהו מעובדי הכנסת היה מסכים לסידור כזה. אף אחד מהם לא היה מסכים שימחקו
לו ותק. כולם היו עומדים על הבריקדות.

היו"ר סאלח טריף:

למה אתם מטיחים בעובדי הכנסת?

תמר גוז'נסקי:

לא, בצדק הם לא היו מסכימים.

היו"ר סאלח טריף:

אני מציע לקבל שתי החלטות: אל"ף – לקבל החלטה בהתאם להמלצת הגזברות והחשבות
של הכנסת שקודם כל אנחנו משלמים תשלום גלובלי על אש"ל ונסיעות לעוזרים
הפרלמנטריים. האם זה מקובל עליכם? בי"ת – נבדיל בין עוזר ירושלמי לעוזר שבא
מרחוק בשתי דרגות או בדרגה אחת, לפי מה שתגידו.

שאול יהלום:

תגיד את הסכומים.

היו"ר סאלח טריף:

האם העניין הזה מקובל?

שאול יהלום:

תלוי בסכומים, אם זה הפרש בין 1,000 ל-5,000 שקל – אז לא.

רחבעם זאבי:

בלי קשר לגובה הסכום שישולם לאנשים שגרים מחוץ לירושלים, אני נגד העיקרון
הזה. הוא לא קיים בשום מגזר, ואם הוא קיים, הוא מעורר בעיות. אנשים יהיו
רשומים בערד, והדירה שלהם תהיה בבקעה בירושלים. יהיו לנו סיפורים מההפטרה.
אנחנו לא נצא מזה. אנחנו הולכים לקבוע פה עיקרון, שהוא נחשוני. גם במשרדי
הממשלה זה לא קיים. משרדי ממשלה נותנים לרחוקים לינה באישור.

ברגע שאתה תיתן תוספות אחרות של אש"ל לרחוקים, אתה מתחיל עם סיפורים של
חקירות ושל לשון הרע וזה שהחברה של העוזר הפרלמנטרי גרה בירוחם והוא גר
במטולה, ובעצם שניהם גרים בירושלים. אתה לא יוצא מזה. אני נגד הפלונטר הזה.

היו"ר סאלח טריף:

חבר הכנסת אליעזר כהן, האם רצית להעיר משהו?

אליעזר כהן:

לא רציתי להעיר לעניין הנסיעות, אלא לעניין החלוקה בין שני עוזרים.

שאול יהלום:

אני חושב שחבר הכנסת זאבי צודק, פרט לדבר אחד – לינה.

רחבעם זאבי:

לינה – כן.

תמר גוז'נסקי:

האם אפשר לעשות זאת עם קבלות?

היו"ר סאלח טריף:

אנחנו דיברנו על תשלום גלובלי.

שאול יהלום:

הסכום של א"ש – בלי הלמ"ד של אש"ל – של אכילה ושתייה צריך להיות קבוע לשני
העוזרים, ושני הלילות האלה שלא יהיו בפגרה, כמו לגבי חברי הכנסת, צריכים
להיות מאושרים לעוזרים אם הכנסת יושבת עד מאוחר.

זהבה גלאון:

אני תומכת בחבר הכנסת שאול יהלום.

תמר גוז'נסקי:

בסדר, זה רעיון טוב.

אליעזר כהן:

אני גם תומך בזה.

היו"ר סאלח טריף:

שיהיה ברור שאנחנו לא מדברים על כיסוי מלון ולא על כיסוי של אכסניה, אלא
בסך הכל על פיצוי.

אבי לוי:

כל הרעיון הזה ללכת על סכום גלובלי היה ביסודו גם כדי לא להתעסק עם 200
דיווחים, טפסים וניירת. גם אין דיווח על נוכחות.

מזכיר הכנסת אריה האן:

אין כרטיס. אתה לא יכול לדעת האם העוזר באמת היה צריך לינה או לא.

אבי לוי:

בעניין הזה תהיה בעייתיות של מיסוי.

היו"ר סאלח טריף:

דרך אגב, זאת לא בעיה. יש כרטיס מגנטי.

תמר גוז'נסקי:

האם אש"ל לא חייב במס?

אבי לוי:

האש"ל חייב במס.

תמר גוז'נסקי:

אז מה אכפת לכם אם קוראים לזה אש"ל או לינה? בכל מקרה, אתה צריך לגבות ממנו
מס, נכון?

אבי לוי:

החזר של הוצאות לינה - -

מזכיר הכנסת אריה האן:

במשרדי ממשלה וגם בכנסת לא נוהגים לשלם לעובדים לינה, אלא בדרגות מסוימות,
ולא יותר מזה. אנחנו לא מדברים כרגע על הדרגות הכי גבוהות בשירות המדינה,
אנחנו מדברים על דרגות גבוהות, ולכן זה לא מקובל. זה פשוט לא מקובל. כל
הנושא יתחיל לסבך אותנו. אני נכנס לנישה של מה שאמר חבר הכנסת רחבעם זאבי.
כמו שהוא אמר שאי אפשר לעשות דיפרנציאציה בגלל שאנחנו לא נעשה מעקב, אני לא
יכול לדעת האם העוזר היה צריך להישאר בכנסת או לא.

גם לגבי חברי כנסת יש מגבלה גדולה בעיה בימים שאין כנסת, כשיש לנו סמכות
לאשר להם זאת. יש לנו כללים מתי אפשר לאשר ומתי אי אפשר. אם חבר כנסת נשאר
עד שעה מאוחרת ויש לו בבוקר ישיבה, מאשרים לו את הלינה. אם הוא לא נשאר עד
שעה מאוחרת ואפילו אם יש לו בבוקר ישיבה והוא גר באזור תל אביב או גוש דן,
לא מאשרים לו. איך ננהג לגבי העוזרים הפרלמנטריים? זאת פרצה.

זהבה גלאון:

יש הגיון במה שאריה האן אומר. אולי במקום לקרוא לזה לינה וכו', צריך לעשות
איזה אש"ל גלובלי שיהיה קצת יותר גדול, ממילא הוא ממוסה. אז זה איכשהו
מתאזן.

תמר גוז'נסקי:

האם מישהו יודע על איזה סכום מדובר?

אבי לוי:

הסכום הגלובלי שמדובר בו מורכב מנסיעות ומאש"ל על פי תעריף של ארוחת צהרים
שמקובל בשירות המדינה, הוא ב-500 שקלים לחודש.

שאול יהלום:

ללא קבלות וללא שום דבר.

תמר גוז'נסקי:

כמה מס יורד?

היו"ר סאלח טריף:

זה לא יורד, זה בלי מס.

טובי חכימיאן:

זה לא מגולם.

תמר גוז'נסקי:

כמה מס יורד?

אבי לוי:

זה תלוי בגובה ההכנסה.

היו"ר סאלח טריף:

בגובה ההכנסה שלו, נשאר לו 300 שקל בערך.

שאול יהלום:

כשאתם חשבתם על הפרש, כמה חשבתם להוסיף ללא ירושלמים?

אבי לוי:

הרעיון היה כמו שחבר הכנסת זאבי הציע, שזה יהיה אחיד.

היו"ר סאלח טריף:

זה בין 300 שקל ל-700 שקל.

תמר גוז'נסקי:

ואז בנטו נשאר 150 שקל.

רחבעם זאבי:

אני חוזר להצעתי הקודמת ואני רוצה להרחיב אותה: ניתן את הכסף גלובלית,
ונדאג לכך שזה יהיה סכום של 500 שקל נטו לחודש.

תמר גוז'נסקי:

700 ברוטו ו-500 שקל נטו.

רחבעם זאבי:

אנחנו ניתן לכולם סכום גלובלי. אין לנו אחד שגר במטולה ואחד שגר ברמת גן.
כולם אותו דבר, אבל נדאג לזה שהעוזר הפרלמנטרי יקבל 500 שקל. בהחלטות לא
כותבים את הסכום נטו, אז נכתוב את הברוטו – 700 שקל.

מזכיר הכנסת אריה האן:

לא, זה תלוי בהכנסה של כל אחד.

רחבעם זאבי:

בסדר, אבל סדר גודל של 700 שקל.

היו"ר סאלח טריף:

יכול להיות שלבעלי השכר הנמוך, ה-500 שקל נטו יעלו 600 שקל ברוטו.

טובי חכימיאן:

לא יכול להיות 600 שקל לשכר נמוך, זה יוצא הרבה יותר – ביטוח לאומי, ביטוח
בריאות ומס הכנסה. זאת משמעות תקציבית.

היו"ר סאלח טריף:

אנחנו מנסים לכסות חלק מההוצאות. אם אנחנו לא רוצים שהתוספת תהיה משהו
מצחיק – כי מדובר על חודש ימים של הוצאות שבועיות - אני באמת מציע שההחזר
הזה של אש"ל ונסיעות ייתן מענה לבעיה. ההצעה של חבר הכנסת זאבי סבירה
בעיניי.

שאול יהלום:

אני תומך בחבר הכנסת זאבי.

אבי לוי:

אבל מה בשאלת המיסוי? אתה בעצם הופך את זה לקרוב לסכום של 900 שקל.

היו"ר סאלח טריף:

איך זה יכול להיות?

טובי חכימיאן:

כי הוא אומר 500 שקל. זה מגולם, יש מס הכנסה, ביטוח בריאות וביטוח לאומי.

היו"ר סאלח טריף:

אצל חבר כנסת המיסוי הוא 50%, אבל כשמדברים על שכר של 4,000 שקל או של
6,000 שקל, אתה אולי מגיע לשליש מיסוי.

אבי לוי:

אבל אם רוצים להיות צמודים גם למה שמקובל, תשלום אש"ל בשירות המדינה הוא
ברוטו.

רחבעם זאבי:

גם אנחנו נחליט על ברוטו, אבל אנחנו רוצים לדאוג שהנטו יהיה 500 שקל.

שאול יהלום:

אני רק רוצה להעיר לך שנסיעות זה נטו.

היו"ר סאלח טריף:

נסיעות תמורת כרטיסים גם.

שאול יהלום:

בתחבורה ציבורית זה נטו, וגם הוצאות קבועות או משתנות זה נטו.

סגן מזכיר הכנסת דוד לב:

אתה מדבר על אחזקת רכב, וזה משהו אחר לגמרי.

שאול יהלום:

לא משנה, הוא מדבר על העיקרון. אם אין אחזקת רכב, ברור שתחבורה ציבורית זה
נטו.

רחבעם זאבי:

בשאיפה שלנו אנחנו רואים את הנטו. בהגדרות הכתובות יהיה כתוב ברוטו.

צבי ענבר:

אבי לוי, האם נטו פירושו שיבוא גילום מס על הסכום?

רחבעם זאבי:

בוודאי.

שאול יהלום:

לי יש הצעת פשרה: 800 שקל ברוטו.

צבי ענבר:

מכיוון שאנחנו לא יכולים להגיד את הסכום ברוטו, אומרים שעוזר פרלמנטרי יקבל
500 שקל נטו וגילום המס יהיה על חשבון הכנסת. את זה אני אומר מהבחינה
המשפטית.

היו"ר סאלח טריף:

אני מעלה את ההצעה שקודם כל יהיה סכום גלובלי אחיד לכל העוזרים שיהיה 500
שקל נטו לחודש. מי בעד? מי נגד?

הצבעה

בעד – כולם

נגד – אין

ההצעה לקבוע סכום גלובלי אחיד על סך 500 שקל נטו לחודש

לכל העוזרים הפרלמנטריים התקבלה.

היו"ר סאלח טריף:

אני מודיע שזו ההחלטה שהתקבלה. אחר כך אריה האן יבדוק את המשמעויות שלה יחד
עם טובי חכימיאן.

אליעזר כהן:

אני מקבל את גזר הדין שאי אפשר לשנות את מה שקבעה ועדת גלנור, אך עדיין יש
ל-11 או 12 חברי כנסת בעיה שיש להם שני עובדים עם שני תארים. בעתיד יצטרכו
לטפל בהפרדה בין ותק לאקדמיה, כמו שעושים בכל המשק. כרגע אני מבקש להרשות
לנו לחלק סכומים לפי ראות עינינו, כי לי אישית יש בעיה שיש לי עובדת אחת
ותיקה מאד ומצוינת, ועובדת שנייה חדשה לגמרי ואקדמית.

היו"ר סאלח טריף:

"כראות עינינו" זה מושג מסוכן, כאשר מדובר בכסף לאנשים.

אליעזר כהן:

רובם רוצים לחלק את התוספת חצי-חצי. אני חושב שמגיע לנו שתאפשר את זה.

רחבעם זאבי:

אני מציע שזאת תהיה החלטה לגבי הכנסת ה-15 כתקופת מעבר. יש לזה צידוק.

היו"ר סאלח טריף:

חבר הכנסת אליעזר כהן, אני לא מתכוון להיכנס לעניין הזה. זה מנוגד תכליתית
לכיוון, לכוונה, לרצון ולמטרה של ועדת גלנור.

אליעזר כהן:

תוציאו סיכומים. נראה מה אפשר לעשות.

ב. דיווח בנושא יישום מסקנות דוח ועדת גלנור בשאר התחומים

היו"ר סאלח טריף:

מכיוון שאני כל הזמן נשאל בעניין, אני מבקש לקבל דיווח לוועדה מה קורה
בנושא המכרז של הרכב.

אבי לוי:

אנחנו כידוע פרסמנו את המכרז כפי שתוכנן, וביום חמישי שעבר היה לנו כנס
ספקים. היו נציגים של תשע חברות. עלו כמה שאלות. עלו שאלות שנוגעות לזמן
האספקה. בעיקרון, אם הליכי המכרז ילכו כמתוכנן, הרכבים הראשונים יסופקו
ב-15 בספטמבר, והשאר תוך שבועיים לאחר מכן.

רחבעם זאבי:

האם במכרז היו הפרשים גדולים?

אבי לוי:

עדיין לא התקבלו הצעות. היה רק כנס. הרי אנחנו הצבנו להם תנאי לאספקת
הרכבים הראשונים ב-15 בספטמבר. אם אין להם במלאי רכבים המבוקשים להם על
ידינו, הם יוכלו לספק את זה תוך 60 יום מיום הוצאת ההזמנה. הארכנו את
התאריך, כי הבנו שזה עלול לגרום שייצאו רכבים לא טובים, ל-60-75 יום אספקה,
כאשר בתקופת המעבר נהיה רשאים לקבל רכב חלופי זמני באותה רמה.

רחבעם זאבי:

אני רוצה לספר לך שאני עשיתי אותו דבר במפלגה שלי – חמישה כלי רכב,
וההפרשים בין הספקים השונים היו משמעותיים, ואחרי זה עוד ניהלנו משא ומתן.
היום כל הרכב שלנו הוא בליסינג במחירים נמוכים.

אבי לוי:

מבחינת לוח הזמנים, אני מקווה שההצעות תתקבלנה ביום ראשון הקרוב.

היו"ר סאלח טריף:

עד מתי ה-LIMIT של ההצעות?

אבי לוי:

עד יום ראשון הקרוב.

היו"ר סאלח טריף:

מתי ייפתחו המעטפות?

סגן מזכיר הכנסת דוד לב:

זה ייפתח באותו יום, ואז אנחנו נכנס את ועדת המכרזים.

אבי לוי:

כשנדע פחות או יותר איזה דגמים מוצעים, נצטרך כמובן בשלב מסוים להביא את
האינפורמציה לחברי הכנסת.

היו"ר סאלח טריף:

אני מבקש ממך ברגע של פתיחת המכרז להעביר אלינו פחות או יותר את תוצאות
המכרז כדי שנדע מה קורה.

שאול יהלום:

אתה לא יכול להתערב במכרז.

היו"ר סאלח טריף:

אין לי העדפות.

סגן מזכיר הכנסת דוד לב:

לאיזה שלב אתה מתכוון?

מזכיר הכנסת אריה האן:

לשלב התוצאות.

היו"ר סאלח טריף:

אני רוצה לדעת מה קבעו, כמה השתתפו, איזה פערים היו ואת סוגי הרכב.

שאול יהלום:

האם לפני ה-15 בספטמבר לא יהיו רכבים?

אבי לוי:

לא.

תמר גוז'נסקי:

אני מציעה להגיד אחרי החגים, זה יותר מעשי.

אבי לוי:

כדי להסיר אי הבנה שפורסמה בעיתונות, אין כוונה לרכוש ואנים למיניהם. הרכב
העיקרי עליו ביקשנו את ההצעה נמצא במחיר 4 שמיועד למנכ"לים של משרדי ממשלה,
כפי שקבעה ועדת גלנור. הדוגמה לכך היא המזדה 626 או מקבילות לרכב הזה.

גם ביקשנו שתי הצעות נוספות לשני סוגים אחרים: לסוג מקבוצה 3, כי היו חברי
כנסת שאמרו שאפשר שהם יבקשו משהו לא ברמה של מנכ"ל, אלא ברמה אחת יותר
נמוכה. כמובן שבמקרה זה הם ישלמו פחות מס הכנסה. הקבוצה השלישית שביקשנו
היא רכבים לשבעה נוסעים, כדוגמה של מה שמקובל במינהל הרכב, וזה המיצובישי
ספייס ואגן, או מה שמקביל לו.

צבי ענבר:

אני מבקש רק לעדכן את הוועדה שהתנועה לאיכות השלטון פנתה במכתב ליושב ראש
הכנסת וליושב ראש ועדת הכנסת, והיא תפנה לבג"צ לבטל את ההחלטה בדבר רכב,
ובמיוחד את העניין של ואנים. ארבל אסטרחן שלחה להם מכתב תשובה.

ארבל אסטרחן:

כתבתי להם שכל הנושא של הרכבים מקורו בהחלטת ועדה חיצונית, ועדת גלנור.
ציטטתי את הקטע מהוועדה שם נאמר שהוועדה מעדיפה שכמה שיותר חברי כנסת יעברו
לרכבים, כי להערכתם זה יהיה חסכוני יותר מאשר קבלת החזרי רכב.

היו"ר סאלח טריף:

זה לא מעניין אותם. מעניינת אותם הכותרת. זאת לא איכות השלטון, אלא איכות
התקשורת.

שאול יהלום:

שהם יפנו לבג"צ ויבקשו ששופטי בג"צ לא ייסעו ברכב צמוד.

תמר גוז'נסקי:

כמה אחוזי ותק מקבלים שופטי בג"צ בשנה?

צבי ענבר:

אבל נדמה לי שבקשר לעניין השופטים הם לא פנו לבג"צ, אף על פי שוועדת הכספים
התחילה לדון.

תמר גוז'נסקי:

אני אומרת שהייתי מוותרת על כל הרכבים, רק תחזירו את ה-4% ותק לשנה. תאמינו
לי שזה חשוב פי אלף.

משה גפני:

אני רוצה לדעת האם התנועה לאיכות השלטון מקבלת תקציב מתקציב המדינה, ואני
רוצה לדעת מאיזה משרדים. אני רוצה לדעת האם מותר לה לקבל תקציב מתקציב
המדינה. מותר לי לדעת. אני חבר ועדת הכנסת, ואני רוצה לדעת האם היא מקבלת
תקציב מתקציב המדינה.

רחבעם זאבי:

מה אכפת לנו?

משה גפני:

ועוד איך אכפת לנו. הם התערבו בפעמים האחרונות התערבות בדברים פוליטיים,
וזה לא התפקיד שלהם.

רחבעם זאבי:

זה התפקיד שלהם בחברה.

משה גפני:

זה לא התפקיד שלהם. כל עוד התפקיד שלהם היה איכות השלטון וכאשר הם ראו
ליקויים במערכת השלטונית.

תמר גוז'נסקי:

האם אתה חושב שרכב זאת לא איכות?

משה גפני:

לא, אני מדבר על דברים אחרים. תאמיני לי שהרכב מעניין אותי כמו השלג אשתקד.
אני מדבר על התערבויות פוליטיות בדברים שנויים במחלוקת. אני מבקש לדעת האם
הם מקבלים תקציב מתקציב המדינה.

צבי ענבר:

חבר הכנסת גפני, אל"ף – הנושא ייבדק. בי"ת – לחברי הוועדה, בהמשך לדברים
האלה, התנועה לאיכות השלטון פנתה אלינו לכנסת ביום חמישי בשבוע - כידוע,
ביום רביעי פחות או יותר אין יותר מליאה ויותר וכו' – במכתב אחד בו דרשה
הנמקה מדוע מינו את הוועדה בראשות חבר הכנסת טריף בעניין תלמידי ישיבות.

ביום שישי היא פנתה פעם נוספת. ביום שני היא פנתה פעם נוספת, כאשר ביום שני
רק חזרנו. בטרם הספקנו יושב ראש הכנסת, חבר הכנסת טריף ואנוכי לדון בכלל
בפנייה שלהם, כבר למחרת בבוקר היא עתרה לבג"צ מדוע הכנסת הקימה ועדה,
ושבג"צ יקבע שהקמת ועדה מיוחדת היתה בלתי חוקית וכו'. אנחנו כרגע בהכנת
תשובה בתקווה שהפגרה תהיה פגרה שתאפשר באמת שנספיק גם לענות.

מזכיר הכנסת אריה האן:

האם אפשר לבקש על זה הוצאות?

צבי ענבר:

הבעיה היא שבדרך כלל, גם כשבית המשפט העליון דוחה אותם – סליחה שאני אומר
את זה – הוא לא מחייב אותם בהוצאות.

היו"ר סאלח טריף:

זה לא בסדר.

צבי ענבר:

כי הוא רואה בהם גורם ציבורי חשוב.

רחבעם זאבי:

חבר הכנסת גפני, אנחנו כולנו לא אוהבים ביקורת, אבל לא קורה שום אסון שיש
גוף כזה שגם לפעמים מטפס על קירות ולפעמים מחטיא. שיעשו את הביקורת שלהם,
הם עושים את שלהם, ואנחנו עושים את שלנו. אני מציע לא להשקיע בזה אנרגיה.

משה גפני:

עד שהם התחילו לדבר נגד חבר הכנסת סאלח טריף, אני הייתי איתם בכל דבר
ועניין. בכל דבר, גם כשהעבירו ביקורת עלינו. ברגע שהם פגעו בחבר הכנסת סאלח
טריף, נגמר הסיפור מבחינתי. אני רוצה לבדוק מאיפה הכסף שלהם.

זהבה גלאון:

חבר הכנסת טריף, האם אנחנו מדברים גם על הרכזים?

היו"ר סאלח טריף:

לא.
ג. הצעת חוק הכנסת (תיקון – זכויות וחובות חברי הכנסת), התש"ס-2000

והחלטה בנושא – יישום המלצות ועדת גלנור בנושא תקשורת ועיתונים

היו"ר סאלח טריף:

לגבי כל מה שהחלטנו בעניין יישום מסקנות גלנור, אנחנו חייבים לעשות תיקון
חקיקה. זה מחייב תיקון בחוק חסינות חברי הכנסת. לכן, היועץ המשפטי וארבל
אסטרחן הכינו לנו את ההצעה הראויה, בהתאם להחלטות שקיבלנו. אני מבקש שארבל
אסטרחן תעבור על ההצעה הזאת שאנחנו מדברים עליה.

ארבל אסטרחן:

אנחנו היינו צריכים לתקן את חוק החסינות בנושא של התקשורת - של טלפון,
טלפון סלולרי ועיתונים לחברי הכנסת, כמו שהחליטה ועדת גלנור. הנושא הזה
נמצא בפרק הזכויות בחוק חסינות חברי הכנסת, זכויותיהם וחובותיהם.

באותה הזדמנות רצינו לעשות משהו שכבר הרבה זמן נדרש, והוא להעביר את פרק
הזכויות והחובות כמו שהוא מחוק החסינות לחוק הכנסת. חוק החסינות ראוי שיהיה
ראוי לנושא החסינות, ונושא הזכויות והחובות יוסדרו בחוק הכנסת. העברנו את
כל הסעיפים כמו שהם מחוק חסינות חברי הכנסת לחוק הכנסת.

היו"ר סאלח טריף:

זה מה שיש בחוק כיום.

ארבל אסטרחן:

נכון, בחוק הכנסת הוספנו פרק של זכויות ופרק של חובות, ותיקנו את הסעיפים
החדשים שהם יישום מסקנות ועדת גלנור, שהם סעיפים 23 ו-24.

שאול יהלום:

אז בואו נקרא אותם.

צבי ענבר:

מלבד סעיפים 23 ו-24 הכל כלשונו ללא שיפורים.

היו"ר סאלח טריף:

זכויות וחובות זה שינוי נכון מתחייב.

צבי ענבר:

אם ישנו שינוי, זה רק שינוי טכני, שאם קודם היה כתוב "חוק שירות-ביטחון,
התש"ט", כתבנו "חוק שירות-ביטחון, התשמ"ו". זה השינוי היחידי.

ארבל אסטרחן:

סעיף 23 אומר כך: "(א) חבר הכנסת זכאי לשירותי בזק, לרבות קבלת ציוד קצה
למשתמש בשירותים אלה, כפי שתקבע ועדת הכנסת; לעניין סעיף זה, "שירותי בזק"
ו- "ציוד קצה" – כהגדרתם בחוק הבזק".

הכוונה היתה להסמיך את ועדת הכנסת לקבוע את כל הזכויות בנושאי טלפונים,
מכשירים סלולריים ופקס. לא להכניס את זה לחוק, אלא להחלטת ועדה מכוח החוק.

מזכיר הכנסת אריה האן:

מה נשאר בחוק החסינות?

צבי ענבר:

חסינות בפני חיפוש, חסינות בפני מעצר, חסינות מהותית. חוק החסינות יהיה
מעכשיו חוק חסינות חברי הכנסת. אם ישאלו מישהו: מאיפה הזכות שלך לשיחות
טלפון? בחוק החסינות.

מזכיר הכנסת אריה האן:

אתה מוחק זכויותיהם וחובותיהם בחוק.

רחבעם זאבי:

החלוקה החדשה היא הגיונית מאד ואני מברך עליה.

ארבל אסטרחן:

"(ב) חבר הכנסת זכאי למנוי על עיתונים המודפסים בישראל, בכמות ובתנאים
שתקבע ועדת הכנסת.

רחבעם זאבי:

למה ההדגשה על "המודפסים בישראל"? האם אני לא יכול לקבל "פרבדה"?

היו"ר סאלח טריף:

זה מה שהוחלט.

רחבעם זאבי:

האם הם החליטו?

היו"ר סאלח טריף:

אנחנו החלטנו.

שאול יהלום:

רק עיתונים שמודפסים במולדת.

היו"ר סאלח טריף:

אם אתה רוצה עיתון "פרבדה", תקנה אותו.

רחבעם זאבי:

אני אתן דוגמה. אם חבר כנסת ערבי מעוניין לקבל עיתון שיוצא בעמאן או בדמשק,
זה חלק מהעבודה שלו.

צבי ענבר:

אפשר למחוק את "המודפסים בישראל".

היו"ר סאלח טריף:

אני לא מציע למחוק.

צבי ענבר:

ההחלטה של ועדת הכנסת היא שתקבע. למה להגביל בחוק?

רחבעם זאבי:

למה שהחוק יקבע את זה? אם חבר הכנסת בשארה רוצה לקרוא עיתון מדמשק, למה
שאני אגביל אותו?

היו"ר סאלח טריף:

זה לא מקובל עליי.

רחבעם זאבי:

למה לא?

שאול יהלום:

כי אתה אזרח ישראל וחבר כנסת ישראל.

רחבעם זאבי:

גם אם הוא רוצה לדעת מה האויב חושב?

שאול יהלום:

שיקנה את זה מקשר לבוחר.

היו"ר סאלח טריף:

שיקנה, אבל אני לא אתן לו. אתה בכנסת ישראל.

רחבעם זאבי:

זה קשור לעבודה שלו.

היו"ר סאלח טריף:

אני נגד חבר הכנסת זאבי בעניין הזה, ואני חושב שכך צריך להיות.

רחבעם זאבי:

תשאירו את זה, אבל תשאירו את זה בהחלטות ועדת הכנסת.

היו"ר סאלח טריף:

מה שאתה אומר עכשיו יכול לקרות. אני אומר לך לרדת מזה, כי אתה בכנסת ישראל.
אתה לא מרוסיה ואתה לא מסוריה. אני חושב שכשאנחנו מדברים על כנסת ישראל,
אנחנו מדברים על עיתונים ישראלים. זה גם מסר רע, אנחנו חברי כנסת.

רחבעם זאבי:

אז תכתוב את זה בהחלטות ועדת הכנסת, אבל לא בחוק.

היו"ר סאלח טריף:

לא, דווקא בחוק. אני רוצה לתת לזה משנה תוקף.

צבי ענבר:

רבותיי חברי הכנסת, אתם לא נותנים בזה שום מסר, מפני שחבר הכנסת זאבי מבקש
לכתוב שחבר הכנסת זכאי למנוי על עיתונים בכמות ובתנאים. זה לא נותן שום
מסר.

היו"ר סאלח טריף:

ואם מישהו מבקש מנוי בעיתון לונדוני?

צבי ענבר:

אתה כוועדת הכנסת תדון ותקבל החלטה.

שאול יהלום:

אני רוצה לכבול את ועדת הכנסת לדורות, מה זאת אומרת? אתם מגזימים.

רחבעם זאבי:

אם מישהו רוצה לקרוא עיתון שיוצא בהונגריה?

היו"ר סאלח טריף:

שילך להונגריה ויהיה שם חבר פרלמנט.

שאול יהלום:

ואנחנו נכסה לו את השליח המיוחד?

היו"ר סאלח טריף:

האם אתם מסכימים לעיקרון הכתוב? כן, תודה רבה.

צבי ענבר:

אולי נראה אם זה ועדת גלנור כתבה האם זה צריך להיות מודפס בישראל.

שאול יהלום:

כתוב.

ארבל אסטרחן:

סעיף (ג) גם מועתק למה שקיים כיום: "מכתבים מאת חבר הכנסת הנשלחים בדואר
רגיל מבניין הכנסת לכל מקום בתחומי המדינה, פטורים מתשלום; ועדת הכנסת תקבע
את מספר המכתבים שהוראה זו תחול עליהם; הוראות סעיף קטן זה לא יחולו בתקופת
75 הימים שלפני יום הבחירות לכנסת." זה גם קיים היום.

"(ד) החלטות ועדת הכנסת מכוח סעיף זה יפורסמו ברשומות."

שאול יהלום:

אם החליטו על בחירות 60 יום לפני זה, האם מה ששלחתי לא חוקי? האם עברתי על
החוק?

רחבעם זאבי:

לא עברת, כי לא ידעת.

שאול יהלום:

אי ידיעת החוק לא פוטרת. אולי צריך לציין את זה.

היו"ר סאלח טריף:

כנראה שיש נקודה שלא שמתם לב אליה, שמהיום והלאה כל ההחלטות של ועדת הכנסת
– בגלל הנושא של השקיפות שדיברנו עליו – יפורסמו ברשומות.

ארבל אסטרחן:

זה מכוח זה ועוד תיקון לחוק השכר.

רחבעם זאבי:

פה אתה קובע בחוק שוועדת הכנסת תקבע את מספר המכתבים, אז למה זה לא כך לגבי
העיתונים?

היו"ר סאלח טריף:

אבל החלטנו על זה.

רחבעם זאבי:

מותר לי לעשות "רה-חושבים".

היו"ר סאלח טריף:

אז תגיש הסתייגות, מה אני אעשה?

רחבעם זאבי:

אני רוצה להגיע לקונסנסוס.

היו"ר סאלח טריף:

זו לא החלטתי, זו החלטת החברים כאן.

רחבעם זאבי:

אתה הפעלת עליהם לחץ מתון.

היו"ר סאלח טריף:

אני מבקש ממך שתגיש הסתייגות. במליאה נדבר על זה.

שאול יהלום:

מה אתה מציע? שעיתונים גם ייקבעו בחוק?

רחבעם זאבי:

שייקבעו בוועדת הכנסת.

שאול יהלום:

אם הוא יעלה את זה, אני בעד.

היו"ר סאלח טריף:

בואו נתקדם.

ארבל אסטרחן:

בגלנור לא כתוב שני עיתונים.

צבי ענבר:

כתוב: שני עיתונים יומיים חינם.

רחבעם זאבי:

אז צריך להיות נאמן לגלנור.

היו"ר סאלח טריף:

חבר הכנסת זאבי, תגיש הסתייגות.

רחבעם זאבי:

אתה כל הזמן אומר "נאמנות לגלנור", אז אם הוא כתב אחרת, תכתוב גם פה אחרת.

ארבל אסטרחן:

הסעיף החדש הנוסף הוא סעיף 24: "חבר הכנסת זכאי לקבל חינם את רשומות, פסקי
דין של בית המשפט העליון, פרסומים רשמיים של הממשלה בהוצאת המדפיס הממשלתי,
וכן פרסומים של ההוצאה לאור של משרד הביטחון הנושאים אופי של פרסום רשמי."
חכ"לים – חברי כנסת לשעבר – מופנים לאותו סעיף ומקבלים אותו דבר.

שאול יהלום:

קודם כל, אני מציע ש"פרסומים רשמיים של הממשלה" לא יהיו רק באמצעות המדפיס
הממשלתי. אם מחר מרכז ההסברה יוציא דברים שלא באמצעות המדפיס הממשלתי, זכאי
חבר הכנסת לקבל אותם.

היו"ר סאלח טריף:

אתה צודק.

שאול יהלום:

דבר שני, אני מציע לכתוב "פרסומים של ההוצאה לאור של משרד הביטחון" ללא
ההמשך "הנושאים אופי של פרסום רשמי". עד היום קיבלנו את האוניברסיטה
המשודרת וכו', וזה לא פרסום רשמי. אני לא יודע למה צריך למעט בזכויות.

רחבעם זאבי:

אנחנו אנכרוניסטיים בסעיף הזה. מאז יסוד המדינה יש תפוצה גדולה מאד לספרים
של ההוצאה לאור של משרד הביטחון. ההוצאה לאור של משרד הביטחון היא משק
סגור. כתוצאה מזה שיש 120 זכאים כאלה רק בכנסת – אני לא מדבר על רמטכ"לים
לשעבר, אלופים - -

צבי ענבר:

חברי כנסת לשעבר גם זכאים לאותן זכויות.

רחבעם זאבי:

זאת לפי דעתי מציצת לשד העצמות של ההוצאה לאור, שאני מצוי בה, כי אני מוציא
בה ספרים. אנחנו צריכים למחוק את הסעיף הזה. אני איש ספר, אבל כשאני רוצה
לקנות, אני אקנה ולא אזכה מההפקר. אנחנו זוכים מההפקר בספרים.

היו"ר סאלח טריף:

דרך אגב, לא קיבלתי בשנים האחרונות ספרים.

רחבעם זאבי:

אתה מקבל חוזר, ואתה צריך לסמן.

היו"ר סאלח טריף:

אני למשל באופן עקרוני לא מסמן, אבל אני רוצה שחבר כנסת שרוצה – יקבל.

רחבעם זאבי:

שישלם.

היו"ר סאלח טריף:

אני קונה ולא מסמן.

רחבעם זאבי:

אני מסמן את הכל.

היו"ר סאלח טריף:

פעם אחת בחיי בכנסת – מתוך עשר שנים – סימנתי, ואחר כך הבנתי שזה סתם. אז
אני לא מסמן ולא לוקח.

רחבעם זאבי:

אני אחרי שיחה עם המנכ"ל החדש של ההוצאה לאור. זאת מועקה אצלם, אנחנו
מכריחים אותם לחלק ספרי חינם.

היו"ר סאלח טריף:

אז תציע חוק שמבטל את ההטבה הזאת לכל מי שמקבל, ואני אלך איתך.

רחבעם זאבי:

אני מסכים.

צבי ענבר:

אני מבקש רק להזכיר לוועדה שהוועדה התחייבה לקבל את המלצות ועדת גלנור,
וועדת גלנור אמרה: קבלת פרסומים רשמיים בחינם, לעומת זאת יבוטל הסדר קבלת
פרסומים אחרים מן ההוצאה לאור.

היו"ר סאלח טריף:

זה מה שחבר הכנסת זאבי טוען.

צבי ענבר:

אבל אני אומר שזה גם מה שאומרת ועדת גלנור. לכן ההחלטה של ועדת גלנור היא
הקובעת.

מזכיר הכנסת אריה האן:

הניסוח הזה הוא לפי גלנור.

היו"ר סאלח טריף:

זה הניסוח לפי מה שאתה אמרת.

רחבעם זאבי:

האם זה לפי מה שאני אמרתי?

מזכיר הכנסת אריה האן:

כפרסום רשמי, לא עוד ספר.

רחבעם זאבי:

לפרסום רשמי אני מסכים.

היו"ר סאלח טריף:

אני מרחיב שזה יבוטל לגבי כל האחרים.

רחבעם זאבי:

בזה אתה צודק.

שאול יהלום:

יכול להיות שצריכים לבטל את ההוצאה לאור של משרד הביטחון.

רחבעם זאבי:

לא, היא הוצאה טובה.

שאול יהלום:

היא הוצאה טובה, כי אתה מוציא בה ספרים. אתה יכול לומר שמשרד הביטחון לא
צריך להוציא ספרים, אבל יש משהו בזה שאתה אומר שכל עוד הממשלה מוציאה
פרסומים, יש בזה משהו שחבר הכנסת ראוי לקבל אותם גם מבחינת השכלתו. האם
ראוי שחבר כנסת יקבל את כל הפרסומים של מרכז ההסברה?

רחבעם זאבי:

זה פרסום רשמי – כן.

שאול יהלום:

מה לגבי גלי צה"ל?

רחבעם זאבי:

ההוצאה לאור של משרד הביטחון התרחבה באמת במשך השנים. עומד בראשה – מבחינת
האיש המתאם – אדם מאד אחראי שקוראים לו חיים ישראלי. על כל ספר שמחליטים
להוציא יש התלבטויות רבות. הם עוסקים בספרים שעוסקים בביטחון, ספרי מערכות,
או ספרים לא של מערכות, אלא של ההוצאה לאור - -

שאול יהלום:

האם תוכל לקבל את כתב העת - -

רחבעם זאבי:

זה פרסום רשמי, בוודאי.

שאול יהלום:

האם "במחנה" זכותך לקבל?

רחבעם זאבי:

כן, אתה גם מקבל. אבל אם מוציאים ספר על הכותל המערבי, הוא חינוכי וחשוב,
אבל אין סיבה שנקבל אותו בחינם.

שאול יהלום:

אז למה מוציאים אותו?

רחבעם זאבי:

כדי להאדיר את ידיעת הארץ, תולדות העם היהודי, זיקתנו לארץ וכו'. אבל חברי
כנסת יואילו בטובם לשלם.

שאול יהלום:

האם הוספת שהפרסומים הרשמיים לא רק יהיו בהוצאת המדפיס הממשלתי?

ארבל אסטרחן:

יש למחוק את המילים "בהוצאת המדפיס הממשלתי".

היו"ר סאלח טריף:

אני מבקש לאשר את זה לקריאה ראשונה. מי בעד אישור השינוי הזה?

רחבעם זאבי:

עם התיקונים שקיבלנו.

היו"ר סאלח טריף:

כן, כמובן.

הצבעה

בעד – רוב

נגד – מיעוט

ההצעה לאשר את סעיפים 23 ו-24, עם התיקונים, התקבלה בקריאה ראשונה.

ארבל אסטרחן:

החוק הזה אושר בקריאה ראשונה. מכוח החוק הזה אנחנו עושים החלטת חסינות חברי
הכנסת, שהיא זו שתפרט את ההסדרים המדויקים לגבי הנושא של הטלפונים,
פלאפונים ופקס. את זה עדיין אי אפשר לאשר כל עוד החוק לא אושר. יש לפניכם
הסדר שנביא אותו לאישורכם ברגע שהחוק יעבור קריאה שלישית.

שאול יהלום:

מה קורה עם התחבורה הציבורית? איפה זה מופיע היום? באיזה סעיף?

היו"ר סאלח טריף:

זה לא קיים.

שאול יהלום:

אבל זה קיים עדיין. באיזה סעיף?

היו"ר סאלח טריף:

התחבורה הציבורית היא חלק מהחוק הזה, שצריך להימחק, מלבד לגבי חבר כנסת
לשעבר.

ארבל אסטרחן:

זה עד היום היה בחוק החסינות. העברנו את הזכויות והחובות בלי החלק של
התחבורה הציבורית.

שאול יהלום:

אז מה עם התחבורה הציבורית?

ארבל אסטרחן:

לגבי חברי כנסת לשעבר זה מופיע כהחלטה, ולגבי חברי כנסת מכהנים זה פשוט
נמחק.

ד. תיקון לחוק שכר חברי-הכנסת – פרסום החלטות ועדת הכנסת ברשומות

ארבל אסטרחן:

לגבי הנושא של פרסום החלטות, יש דף נפרד שנקרא הצעת חוק שכר חברי כנסת
(תיקון – פרסום החלטות). מדובר פה בתיקון לחוק השכר. היום חוק שכר
חברי-הכנסת מבחין בין שני סוגי החלטות. יש החלטות לעניין שכר ותוספות
שישולמו לחברי הכנסת שהחוק מחייב פרסום ברשומות, ויש החלטות אחרות מכוח
אותו חוק בנושא הענקות, תשלומים, כיסוי הוצאות מיוחדות, הוצאות לינה,
כלכלה, והחוק לא דורש פרסום של ההחלטות האלה ברשומות.

אנחנו מציעים להציע אחידות בנושא הזה ושקיפות, ולקבוע שכל החלטות ועדת
הכנסת מכוח חוק השכר יפורסמו ברשומות.

היו"ר סאלח טריף:

מי בעד לאשר את זה בקריאה ראשונה?

הצבעה

בעד – 4

נגד – אין

ההצעה לקבוע שכל החלטות ועדת הכנסת מכוח חוק השכר יפורסמו ברשומות התקבלה

בקריאה ראשונה.

היו"ר סאלח טריף:

תודה רבה, זה אושר.

שאול יהלום:

אבי לוי, אמרת שתבדוק את העניין לגבי קווי טלפון. אני מבין שעוד אין לך
תשובה.

ה. החלטת גמלאות לנושאי משרה ברשויות השלטון (חברי הכנסת ושאיריהם)

(תיקון מס' 2), התש"ס

היו"ר סאלח טריף:

בישיבה הקודמת של ועדת הכנסת כשהופיעו כאן חברי הכנסת לשעבר, הם ביקשו כל
מיני הטבות וזכויות נוספות. יש שני דברים שאושרו.

שאול יהלום:

אם אנחנו מאשרים את כל מה שאישרנו קודם שחבר כנסת זכאי לטלפון, מה לפי זה
נכון לגבי זכאותו של חבר כנסת לשעבר?

ארבל אסטרחן:

מה שתיקנו עד עכשיו לא חל לגבי חברי כנסת לשעבר. לגבי חברי כנסת לשעבר יש
החלטת גמלאות נפרדת.

שאול יהלום:

שהיא נשארה?

ארבל אסטרחן:

נכון.

צבי ענבר:

לא נגענו בסעיף שם לגבי נסיעות ברכב.

שאול יהלום:

האם ועדת גלנור לא טענה דבר לגבי טלפון?

צבי ענבר:

גלנור התייחסה רק לתנאי עבודה, ומכיוון שאלה תנאי עבודה, הם של חברי כנסת
מכהנים.

ארבל אסטרחן:

יש שני דברים שהתקבלו לגבי חברי כנסת לשעבר. אחד מהם הוא הנושא של
הטלפונים. עד היום אישרו להם קבלת החזר טלפוני לפי פעימות מונה, דבר שלא
קיים יותר, וגם אישרו להם החזר רק לגבי טלפון בבית ולא לגבי טלפון נייד.

שאול יהלום:

האם אין יותר פעימות?

צבי ענבר:

טכנית אין פעימות.

ארבל אסטרחן:

החלפנו את סעיף 29 שדן היום בנושא של הטלפונים לחברי הכנסת, ואני רוצה
להביא בפניכם את הנוסח החדש: סעיף 29 מדבר על שירותי טלפון – "חבר הכנסת
לשעבר הזכאי לקצבה לפי החלטה זו".

שאול יהלום:

מה זה?

ארבל אסטרחן:

זה מי שזכאי לגמלה. "זכאי לתשלום הוצאותיו בגין אחזקה ושימוש בקו טלפון אחד
ובמכשיר רדיו-טלפון-נייד אחד בסכום שלא יעלה על 3,300 ₪ לשנה". אני אסביר
מאיפה הסכום. היום חבר כנסת שפרש מהכנסות האחרונות היה זכאי לסכום מקסימלי
של 13,500 פעימות מונה. מהחשב הכללי באוצר הסבירו לנו את עניין ההמרה. אמרו
לנו ש-1,000 פעימות שקולות ל-243 שקלים. פשוט העברנו את זה, ואמרנו שאם עד
היום היו 13,500 פעימות, אז כרגע זה יהיה 3,300 ₪ לשנה. יש פה הסבר שהסכום
הזה יוצמד למדד פעם בשנה.

מזכיר הכנסת אריה האן:

זה צמוד?

ארבל אסטרחן:

כן, כתוב בהמשך: "סכום זה יותאם ב-1 בינואר של כל שנה לעליית מדד המחירים
לצרכן".

סעיף (ב) גם היה קיים היום, פשוט שינינו פה את הניסוח: "נפטר חבר הכנסת או
חבר הכנסת לשעבר, יהיו שאיריו זכאים, משך 30 ימים לאחר פטירתו, לתשלום
הוצאות כאמור בסעיף קטן (א) להן היה זכאי הנפטר לאותה תקופה, אילולא נפטר".

רחבעם זאבי:

האם אפשר למחוק את המילים "אילולא נפטר"? האם זה לא סרבול מיותר?

היו"ר סאלח טריף:

תחשבי על הניסוח, זה מיותר.

ארבל אסטרחן:

אני אבדוק את זה.

יש סעיף חדש שמדבר על קבלת עיתון. בהתאם לבקשת חברי הכנסת שאושרה פה, "חבר
הכנסת לשעבר הזכאי לקצבה לפי החלטה זו, זכאי להחזר הוצאות עובר מנוי על
עיתון יומי אחד לפי בחירתו המודפס בישראל."

רחבעם זאבי:

גם פה צריך לשנות את הניסוח העברי ולכתוב "על עיתון יומי אחד המודפס בישראל
לפי בחירתו".

ארבל אסטרחן:

בסדר. אנחנו מבטלים את ההודעות הקיימות לגבי טלפונים.

היום יש למעלה מ-20 קטגוריות של חברי כנסת לשעבר שמקבלים סכומים שונים של
החזר טלפוני, והכל לפי פעימות מונה.

טובי חכימיאן:

24 קטגוריות. אחוזי הפנסיה בתרגום לפעימות מונה.

ארבל אסטרחן:

בכל כנסת היתה הוראת שעה לאותה כנסת שקבעה סכומים מסוימים. החלטנו לעשות פה
קצת סדר בנושא. במקביל לזה שאנחנו במילא חייבים לשנות את הנושא של פעימות
המונה שלא קיים יותר ולהמיר את זה לסכומים, החלטנו ליצור פה מספר קבוע של
קטגוריות ולעשות את זה כהוראת מעבר ולהגיד: מי שקיבל עד היום בין סכום
מסוים של פעימות מונה לסכום אחר - -

רחבעם זאבי:

והאם עדיין יישארו שבע קטגוריות? האם אי אפשר לצמצם את זה?

שאול יהלום:

אני מדבר עכשיו על חבר כנסת שהיה 50 שנה חבר כנסת – נעזוב את הישנים –
ויהיה עוד 50 שנה חבר כנסת והוא יוצא לפנסיה, כאשר הפנסיה שלו מלאה והוא
איש ציבור רציני. האם הכנסת אומרת לו שהוא יקבל רק 243 שקלים לחודש?

ארבל אסטרחן:

לא, 3,300 ₪ לשנה.

שאול יהלום:

243 שקלים לחודש.

ארבל אסטרחן:

זה לא לפי חודשים.

היו"ר סאלח טריף:

זה יוצא כך.

שאול יהלום:

בסדר, האם זה לא מוגזם? אני שואל אתכם ברצינות. האם זה הכבוד שאנחנו נותנים
לגמלאינו? למה אתה בכלל נותן החזר הוצאות טלפון לחבר כנסת לשעבר? כי אתה
אומר שהוא איש ציבור ועדיין פונים אליו. אז כל מה שאתה נותן לו זה 200 שקל
לחודש? עם כל הכבוד, מה זה 200 שקל לחודש? בשנייה אתה משתמש בזה.

אם היה נושא של פעימות מונה, היית אומר: שיחות פנימיות, שיחות חיצוניות,
אבל אם אתה נותן החזרי טלפון לגמלאי, אז או שתיתן לו או שלא תיתן בכלל.

טובי חכימיאן:

אבל היום חבר כנסת שיוצא עם 70% פנסיה מקבל 13,500 פעימות מונה.

שאול יהלום:

את עושה פה סדר.

היו"ר סאלח טריף:

אני דוחה את ההחלטה בעניין הזה.

צבי ענבר:

את כל החלטת הגמלאות.

רחבעם זאבי:

ישנם חברי כנסת שיוצאים לגמלאות, אבל הם לא הולכים לבית אבות, אלא ממשיכים
בפעילות ציבורית, והם מקבלים שם במקום החדש שלהם את הטלפון ואת העיתון וכו'
וכו'. יש פה כפל. אני אתן לך דוגמאות עם שמות, אם אתה רוצה, חברים שלי. הם
עזבו את הכנסת והלכו ל"כור".

שאול יהלום:

אתה אלוף בצה"ל שמקבל פנסיה מהמדינה ומקבל משכורת. האם מישהו בא אליך
בטענות?

טובי חכימיאן:

חבר הכנסת טריף, אם אתה לא מחליט, אנחנו לא יכולים להחליט לא לגבי העיתונים
ולא לגבי הפלאפונים לחברי כנסת לשעבר.

שאול יהלום:

אני מסכים לדחות את זה.

סגן מזכיר הכנסת דוד לב:

אם אתה דוחה את זה, אתה דוחה עוד דברים.

רחבעם זאבי:

אני מבקש להוסיף משפט אחד "ובלבד שהוא איננו מקבל זאת ממוסד ציבורי אחר".

היו"ר סאלח טריף:

אבל אמרו לך: אם הם לא מקבלים את זה ממוסד ציבורי אחר ואם אין לו עבודה
ב"כור"? הכיוון של חבר הכנסת שאול יהלום שזה לא מספיק לו. אני מבקש לדחות
את זה.

ארבל אסטרחן:

לגבי הרכבים, אנחנו רוצים להביא לאישור החלטה פורמלית, משום שברגע שיסתיים
המכרז של הליסינג, אפשר יהיה להביא את זה. אקריא לכם את הנוסח - זוהי החלטה
חדשה שתיקרא "החלטת שכר חברי הכנסת (שימוש ברכב), התש"ס-2000".

"זכאות 1. חבר הכנסת רשאי, לפי בחירתו, לקבל רכב שתעמיד לרשותו הכנסת, על
חשבונה,

לרכב במקום לקבל הוצאות נסיעה והחזקת רכב לפי החלטת שכר חברי הכנסת
(תשלומים

לכיסוי הוצאות נסיעה והחזקת רכב), התשמ"ז-1987."

זו ההחלטה הקיימת כיום שלפיה מקבלים אחזקת רכב.

"הוצאת 2. הוצאות אחזקת הרכב ישולמו במלואן על ידי הכנסת.

אחזקה

תחילה 3. תחילתה של החלטה זו ביום ט"ו אלול תש"ס (15 בספטמבר 2000)."

שאול יהלום:

אולי כמה ימים קודם? למה להגביל את העניין הזה?

היו"ר סאלח טריף:

בסדר, ה-10 בספטמבר.

משה גפני:

זה רק מי שרוצה.

היו"ר סאלח טריף:

בוודאי.

ארבל אסטרחן:

בהחלטה הקיימת היום לכיסוי הוצאות אחזקת רכב כתוב שחבר כנסת שמשתתף בישיבת
ועדה שלא בימי כנסת מקבל איזושהי תוספת, וכתוב שם שוועדה זאת ועדת משנה
וועדה משותפת, ואנחנו רוצים להוסיף שם שזאת גם ועדה מיוחדת או ועדת חקירה
פרלמנטרית. כביכול, היום זה לא מופיע.

סגן מזכיר הכנסת דוד לב:

דין ועדה מיוחדת כדין ועדה.

צבי ענבר:

בסדר, אבל החלטה אומרת "ועדה משותפת - -

היו"ר סאלח טריף:

אני מבקש לאשר גם את הנוסח המשפטי הזה.

הצבעה

בעד – כולם

נגד – אין

ההצעה להוסיף "ועדה מיוחדת או ועדת חקירה פרלמנטרית"

לעניין כיסוי הוצאות אחזקת רכב נתקבלה.

היו"ר סאלח טריף:

אני מבקש לאשר גם את הנוסח המשפטי הזה. תודה רבה, זה אושר.

ו. קביעת ועדות לדיון בהצעות חוק

היו"ר סאלח טריף:

חברת הכנסת יעל דיין מבקשת להעביר את הצעת החוק של הפריה חוץ גופית לדיון
בוועדה לקידום מעמד האישה.

יעל דיין:

אלה שתי הצעות חוק.

היו"ר סאלח טריף:

בטעות קבעו ועדה אחרת.

צבי ענבר:

היו שתי הצעות, שאחת מהן עברה לוועדת העבודה, הרווחה והבריאות.

היו"ר סאלח טריף:

של חבר הכנסת אחמד טיבי.

צבי ענבר:

ואחת מהן הועברה לוועדת הכנסת לצורך קבלת החלטה.

יעל דיין:

אני העברתי את הפרוטוקול ליועץ המשפטי, ושם אכן יש בעיה. כתוב: יעל דיין –
קריאה, ומופיע פעמיים באותו שלב שקראתי וביקשתי להעביר לוועדה שלי. זה כן
נקלט לגבי החוק שלי שהוא זהה, אבל זה לא נקלט לגבי החוק של חבר הכנסת אחמד
טיבי. הם הוטבעו לחוד ברצף. אני פניתי ליועץ המשפטי. הנושא הוא איננו
בריאותי. כבר היינו במבוך הזה כמה פעמים. זה נושא שבין נשים לנשים, בעיה של
הפריה חוץ גופית ותרומת ביציות.

אני רוצה לציין שאני חברה בוועדה של משרד הבריאות שקיימת כבר שלושה חודשים,
בהבנה שלהם שאישרו להעביר את החוק. ביקשתי גם פתח מילוט, כי פשוט אין לי
כוח בוויכוחים האלה.

ועדת הכנסת הקימה ועדה משותפת בשעתו של עבודה, רווחה ובריאות וקידום מעמד
האישה לטיפול בנושא דומה, ובראשה עומדת חברת הכנסת דליה רבין.

היו"ר סאלח טריף:

באיזה נושא דומה זה היה?

יעל דיין:

סרטן השד. זה נושא שהוא בריאות נשים פרופר.

שאול יהלום:

אני ממש מצטער שאני צריך להתנגד לדעתה של חברת הכנסת יעל דיין. יכול להיות
שלסרטן השד יש משמעות של מעמד או של מגדר ושל עוד כמה דברים – ואני לא אכנס
לזה – אבל הנושא של הפריות קשור לבריאות באופן ספציפי. יש לו היבטים רבים
שלאו דווקא קשורים לנושא של מעמד האישה, ולכן אני מציע להשאיר אותו בוועדת
העבודה, הרווחה והבריאות.

היו"ר סאלח טריף:

תודה. חבר הכנסת משה גפני, זוהי בוודאי גם דעתך.

משה גפני:

זוהי גם דעתי.

היו"ר סאלח טריף:

ברור לי, האם אני לא מבין מה שאתה רוצה להגיד? אני יכול לדבר במקומך.

משה גפני:

אני גם מצטער להתנגד לחברת הכנסת דיין. הנושא הזה נידון בשעתו כשאני הייתי
חבר בוועדת העבודה, הרווחה והבריאות – אז זו עוד לא היתה גם ועדת הבריאות
אפילו – היו לו השלכות רבות מאד, בניגוד לסרטן השד שיכול להיות נידון
בוועדה משותפת עם הוועדה לקידום מעמד האישה. הנושא של הפריה חוץ גופית נוגע
למכלול רחב של נושאים.

היו"ר סאלח טריף:

כולל הלכתיים.

משה גפני:

למה אמרת את זה?

רחבעם זאבי:

אנחנו כבר היינו בסרט הזה כשדיברנו על סרטן השד. אז אמר יושב ראש ועדת
העבודה, הרווחה והבריאות: מה יהיה עם הערמונית של הגבר וכו' וכו'.

יעל דיין:

אתה אמרת.

רחבעם זאבי:

אני אמרתי והוא אמר. הגענו לפשרה משותפת. אני מציע שגם פה אנחנו נלך לקראת
שתי הוועדות ונעשה ועדה משותפת וכל ההיבטים ייבחנו בוועדה המשותפת.

היו"ר סאלח טריף:

יש כאן הצעה לוועדה משותפת.

סגן מזכיר הכנסת דוד לב:

אפשר לעשות מהלך שגם ההצעה שעברה לוועדת העבודה, הרווחה והבריאות - -

היו"ר סאלח טריף:

בוודאי.

משה גפני:

אדוני היושב ראש, אתה צריך להזמין גם את יושב ראש ועדת העבודה, הרווחה
והבריאות. אתה נוהג כך תמיד.

היו"ר סאלח טריף:

אם הוא יבקש ממני, בוודאי שאני אקיים דיון חוזר.

משה גפני:

אתה לא הודעת לו.

היו"ר סאלח טריף:

יש לי פה מיליון החלטות לקבל, ואם אני אתחיל להזמין את כולם, אני לא אגמור
אף פעם את הדיונים. אם יבוא חבר הכנסת דוד טל ויבקש ממני, אני אקיים דיון
חוזר בבקשה.

כאן מציע חבר הכנסת זאבי ועדה משותפת, ואני מבקש להצביע על העברת הדיון
בהצעת החוק לוועדה משותפת או לוועדת העבודה, הרווחה והבריאות.

הצבעה

בעד – 3

נגד – 2

ההצעה להמליץ בפני הכנסת לשנות את ההחלטה בדבר העברת הצעת החוק הפריה חוץ
גופית של חבר הכנסת אחמד טיבי לוועדת העבודה, הרווחה והבריאות התקבלה.

היו"ר סאלח טריף:

הנושא יעבור לוועדה המשותפת.

צבי ענבר:

לפרוטוקול אני רוצה לומר שההחלטה היא להמליץ בפני הכנסת לשנות את ההחלטה
בדבר העברת הצעת החוק של חבר הכנסת אחמד טיבי לוועדת העבודה, הרווחה
והבריאות.

היו"ר סאלח טריף:

אנחנו עוברים לנושא הבא.

מיכאל איתן:

היה מאמץ מיוחד של משרד המשפטים להשלים הצעת חוק לקריאה ראשונה והביאו אותה
ממש בדקה התשעים, על מנת שהכנסת תוכל לעסוק בה בזמן הפגרה. מדובר בחתימה
דיגיטלית. זאת מהפכה בקנה מידה עולמי, המתבצעת בעולם כולו.

רחבעם זאבי:

ראינו את קלינטון חותם.

מיכאל איתן:

אז יהיה לנו בשעה טובה חוק דומה, אם הכנסת תאשר אותו במהלך הפגרה.

יש החלטה להקים ועדה משותפת לוועדת החוקה, חוק ומשפט ולוועדת המדע. אני
מבקש שהוועדה תקיים את החלטת המליאה ותאשר את זה, כך שנוכל להתחיל לעבוד
כבר בפגרה. מה שאני אומר מתואם גם עם חבר הכנסת אמנון רובינשטיין וגם עם
חברת הכנסת ענת מאור.

היו"ר סאלח טריף:

חבר הכנסת איתן, האם הספקת להביא לנו שמות, או שנקבל החלטה עקרונית ואתה
תביא שמות אחר כך?

מיכאל איתן:

כן, על פי מה שימנו ראשי הוועדות.

היו"ר סאלח טריף:

אנחנו נקבל החלטה עקרונית על העניין. אני מבקש שתביא את השמות אחרי שתתייעץ
איתם.

רחבעם זאבי:

על דעת ראשי הוועדות.

היו"ר סאלח טריף:

כמובן. אני מבקש לאשר ועדה שתהיה בראשותו של חבר הכנסת איתן, והוא יביא לנו
את השמות בתיאום עם ראשי הוועדות. מי בעד אישור הבקשה?

הצבעה

בעד – רוב

נגד – מיעוט

ההצעה להעביר את הצעת חוק חתימה אלקטרונית לדיון בוועדה משותפת לוועדת המדע
והטכנולוגיה ולוועדת החוקה, חוק ומשפט בראשותו של חבר הכנסת מיכאל איתן
התקבלה.

ה. המשך - החלטת גמלאות לנושאי משרה ברשויות השלטון (חברי הכנסת ושאיריהם)

(תיקון מס' 2), התש"ס-2000

שאול יהלום:

ההצעה שלי נובעת מכך שאנחנו נמצאים בפגרה, ואני לא יודע מתי תהיה ישיבה
נוספת. קודם הביאו כאן הצעה להחלטת גמלאות לחברי הכנסת לשעבר, ואני ערערתי
על אחד הסעיפים שם, ולכן נדחתה ההצעה.

ההצעה שלי עכשיו היא לאשר, ויש ערעור שלי שיידון בעתיד, אך הוא אינו מונע
את ביצוע ההחלטה.

היו"ר סאלח טריף:

בהתאם למה שחבר הכנסת שאול יהלום הציע, אני מבקש לאשר את ההחלטה בדבר חברי
כנסת לשעבר, כפי שהוצע על ידי ארבל אסטרחן.

שאול יהלום:

יש לי ערעור שיידון בעתיד.

צבי ענבר:

אנחנו צריכים לדעת האם אנחנו מעבירים את זה לפרסום.

שאול יהלום:

ואם יתקבל הערעור שלי, האם אתה לא יכול לתקן?

היו"ר סאלח טריף:

אנחנו אישרנו את ההחלטה הזאת.

ארבל אסטרחן:

יש לי עוד הערה אחת להעיר לפי מה שטובי חכימיאן מעירה לי עכשיו. כל החלטת
הגמלאות תיכנס לתוקף באחד באוגוסט שנה זו מיידית, והוראת המעבר לגבי
הדיפרנציאציה החדשה תהיה באחד בינואר 2001.

היו"ר סאלח טריף:

תודה רבה, אני נועל את הישיבה.

הישיבה ננעלה בשעה 11:00
