הכנסת העשרים-ושלוש

מושב שני

פרוטוקול מס' 118

מישיבת ועדת הכנסת

יום רביעי, י"ט באדר התשפ"א (03 במרץ 2021), שעה 13:50

סדר-היום:

בקשת הממשלה להקדמת הדיון בהצעות החוק הבאות, בכל הקריאות:

1. הצעת חוק הביטוח הלאומי (תיקון מס' 224 – הוראת שעה) (מענק חד-פעמי חלף
הגדלת קצבאות הנכות לשנת 2020) (תיקון), התשפ"א–2021 (מ/1395).

2. הצעת חוק העונשין (תיקון מס' 140 והוראת שעה) (החמרת הענישה בעבירות
אלימות נגד קטין או חסר ישע), התשפ"א–2021 (מ/1396).

3. הצעת חוק התקשורת (בזק ושידורים) (תיקון מס' 75) (שינוי מתכונת האסדרה
בתחום הבזק), התשפ"א–2021 (מ/1397).

4. הצעת חוק לתיקון פקודת בתי הסוהר (מס' 55 והוראת שעה), התשפ"א–2021
(מ/1398).

5. הצעת חוק אנשי צבא דרום לבנון ומשפחותיהם (תיקון), התשפ"א–2021
(מ/1399).

נכחו:

חברי הוועדה:

איתן גינזבורג – היו"ר

עמית הלוי

רות וסרמן לנדה

מיכאל מלכיאלי

יצחק פינדרוס

שבח שטרן

חברי הכנסת:

משה גפני – יושב-ראש ועדת הכספים

ענת כנפו

אוסאמה סעדי

מוזמנים:

ענבל אבנון – לשכת שר התקשורת, משרד התקשורת

קורל עובדיה – לשכת שר התקשורת, משרד התקשורת

מוזמנים (באמצעים מקוונים):

עלי בינג – אגף תקציבים, משרד האוצר

טלי ארפי – סגנית היועמ"ש, משרד האוצר

זיו גלעדי – עו"ד, ממונה, ייעוץ משפטי, משרד התקשורת

ישי יודקביץ' – עו"ד, לשכה משפטית, משרד הביטחון

דן גפן – ראש מטה השר לביטחון פנים

עביר מטאנס – עו"ד, ייעוץ וחקיקה, פלילי, משרד המשפטים

ייעוץ משפטי:

ארבל אסטרחן

מנהלת הוועדה:

נועה בירן-דדון

רישום פרלמנטרי:

רונית רבי

בקשת הממשלה להקדמת הדיון בהצעות החוק הבאות, בכל הקריאות:

1. הצעת חוק הביטוח הלאומי (תיקון מס' 224 – הוראת שעה) (מענק חד-פעמי חלף
הגדלת קצבאות הנכות לשנת 2020) (תיקון), התשפ"א–2021 (מ/1395)

2. הצעת חוק העונשין (תיקון מס' 140 והוראת שעה) (החמרת הענישה בעבירות
אלימות נגד קטין או חסר ישע), התשפ"א–2021 (מ/1396)

3. הצעת חוק התקשורת (בזק ושידורים) (תיקון מס' 75) (שינוי מתכונת האסדרה
בתחום הבזק), התשפ"א–2021 (מ/1397)

4. הצעת חוק לתיקון פקודת בתי הסוהר (מס' 55 והוראת שעה), התשפ"א–2021
(מ/1398)

5. הצעת חוק אנשי צבא דרום לבנון ומשפחותיהם (תיקון), התשפ"א–2021 (מ/1399)

<< יור >> היו"ר איתן גינזבורג: << יור >>

חבריי חברי הכנסת, אני מתכבד לפתוח את ישיבת ועדת הכנסת. היום יום רביעי,
י"ט באדר, התשפ"א. יושב-ראש סיעת ש"ס?

<< דובר >> מיכאל מלכיאלי (ש"ס): << דובר >>

כן, אדוני.

<< יור >> היו"ר איתן גינזבורג: << יור >>

ברוך בואך. בפנינו, חברי הכנסת, כמה נושאים על סדר-היום. למעשה כמה נושאים
חשובים, חוקים חשובים שהעבירה הממשלה בבקשה להקדמת הדיון בהם. ויש לנו את
הזכות להתכנס להקדים את הדיון כדי לעשות צדק ולעשות טוב לאזרחים.

הראשונה שבהן זאת הצעת חוק הביטוח הלאומי למתן מענק חד-פעמי לקצבאות הנכות.
הדבר מאוד מאוד חשוב, הנכים מחכים לזה הרבה מאוד זמן; לצד זה יש גם בקשה
להחמרת ענישה למטפלות מתעללות או מטפלים מתעללים בחסרי ישע, בפעוטות, דבר
שדובר עליו רבות וגם חשוב להעביר; ועוד כמה נושאים כמו הפחתת רגולציה בשוק
התקשורת, ועוד דברים שיעזרו לאזרחים ויעזרו למשק ולכלכלה; הצעת חוק אנשי
צבא דרום לבנון, לתת להם את העיטורים על הלחימה שהייתה בגבול הלבנון.

ואנחנו רק התחנה הראשונה שמקדימים את הדיון, מכאן זה יעבור למליאת הכנסת או
ליושב-ראש הכנסת שישבץ את זה בסדר-היום, ונוכל לדון בזה ולהעביר את הצעות
החוק בקריאות.

<< דובר >> יצחק פינדרוס (דגל התורה): << דובר >>

הצעת ייעול למנהלת הוועדה לפני שהרב גפני יעלה את ההצעה שלו, זה אולי לכתוב
ליד כל הצעה בממשלה הפריטטית של איזה חלק בממשלה ההצעה, ואז יהיה לנו יותר
קל להבין את ההתנהלות מאחורי הקלעים.

<< יור >> היו"ר איתן גינזבורג: << יור >>

אני חושב שמהרגע שהממשלה אישרה את כל החוקים הללו נראה לי שכל הממשלה
שעומדת מאחוריהם, יש להם אחריות מיניסטריאלית וקולקטיבית.

<< דובר >> יצחק פינדרוס (דגל התורה): << דובר >>

שתהיה לנו גם השעה, שנדע באיזה שעה לחכות כל פעם.

<< דובר >> אוסאמה סעדי (תע"ל – התנועה הערבית להתחדשות): << דובר >>

ולמה הדחיות מהבוקר?

<< דובר >> יצחק פינדרוס (דגל התורה): << דובר >>

אמרתי לך, עניתי לך, צריך לכתוב בממשלה הפריטטית איזה ממשלה הציעה את זה.

<< דובר >> אוסאמה סעדי (תע"ל – התנועה הערבית להתחדשות): << דובר >>

אז על מה הסכמתם? תגידו לנו על מה הסכמתם.

<< יור >> היו"ר איתן גינזבורג: << יור >>

לא הסכמנו על כלום, אדוני.

<< דובר >> ענת כנפו (יש עתיד-תל"ם): << דובר >>

על מה שפה בסדר-היום.

<< דובר >> אוסאמה סעדי (תע"ל – התנועה הערבית להתחדשות): << דובר >>

על מה הסכמתם? גפני יושב ככה ומסתכל. גפני, מה קורה?

<< יור >> היו"ר איתן גינזבורג: << יור >>

אני לא יודע על מה מדובר.

<< דובר >> יצחק פינדרוס (דגל התורה): << דובר >>

מנהלת הוועדה תשלח לנו מראש.

<< יור >> היו"ר איתן גינזבורג: << יור >>

אני לא יודע על מה מדובר. אני יודע שאנחנו - - -

<< דובר >> אוסאמה סעדי (תע"ל – התנועה הערבית להתחדשות): << דובר >>

על מה מדובר? הזמנתם אותנו בתשע, אחרי זה בעשר, אחרי זה באחת-עשרה.

<< יור >> היו"ר איתן גינזבורג: << יור >>

חבר הכנסת אוסאמה סעדי, הייתי פה בתשע, אתה לא היית במשכן.

<< דובר >> אוסאמה סעדי (תע"ל – התנועה הערבית להתחדשות): << דובר >>

המליאה נפתחה, נסגרה, נפתחה. הייתי המשכן.

<< יור >> היו"ר איתן גינזבורג: << יור >>

לא, היינו פה שלושה חברי כנסת בלשכה.

<< דובר >> ענת כנפו (יש עתיד-תל"ם): << דובר >>

מה זה חשוב? אפשר לקדם את העניין של הנכים, אז בואו נקדם.

<< דובר >> אוסאמה סעדי (תע"ל – התנועה הערבית להתחדשות): << דובר >>

הייתי במשכן. יש או אין מחאה בחוץ לראשי המועצות המקומיות בנגב? הייתי שם,
ובאתי בדיוק לכאן.

<< יור >> היו"ר איתן גינזבורג: << יור >>

אגב, בעשר לא היה קוורום.

<< דובר >> ענת כנפו (יש עתיד-תל"ם): << דובר >>

בואו נתקדם.

<< יור >> היו"ר איתן גינזבורג: << יור >>

בכל מקרה, אנחנו רוצים להתחיל את הדיונים בבקשות הקדמות הדיון. ונתחיל
ראשון ראשון, אחרון אחרון.

<< דובר >> משה גפני (יושב-ראש ועדת הכספים): << דובר >>

אני יכול בבקשה, אדוני היושב-ראש?

<< יור >> היו"ר איתן גינזבורג: << יור >>

בוודאי.

<< דובר >> משה גפני (יושב-ראש ועדת הכספים): << דובר >>

תראה, קיימנו כמה דיונים בוועדת הכספים על העסקים שהפסידו ממרץ עד ספטמבר,
וצריך לתת להם פטור מארנונה, 95% מהארנונה מכיוון שהעסק לא עבד. יש את
הכללים, הכללים של - - -

<< יור >> היו"ר איתן גינזבורג: << יור >>

כן, שמעתי אותך במליאת הכנסת היום.

<< דובר >> משה גפני (יושב-ראש ועדת הכספים): << דובר >>

אני לא יודע בדיוק, זה לא עומד על סדר-יומה של ועדת הכנסת, אבל אתה איש
בכיר - -

<< יור >> היו"ר איתן גינזבורג: << יור >>

נכון, אני לא - - -

<< דובר >> משה גפני (יושב-ראש ועדת הכספים): << דובר >>

- - בכחול לבן ובממשלה הזאת, למה לא נותנים להעביר את ההחלטה הזאת? זה נזק
עצום. אני מאוד מבקש ממך אם אתה יכול לעזור בעניין הזה מכיוון שבדיון
בוועדת הכספים או בכמה דיונים שהתקיימו, כולם, כולל נציגי כחול לבן בוועדת
הכספים, כולם היו בדעה שחייבים לעשות את זה. זה נזק עצום לאנשים שלא יכולים
להביא פרנסה הביתה, שיהיה להם פטור של 95% בארנונה.

יש הצעת מחליטים, וזה לא מגיע להחלטת ממשלה כבר פעם שלישית. שלוש פעמים זה
כבר היה, ירד, ועד עכשיו זה לא מסודר. אני רוצה לבקש ממך אם אפשר לעזור
בעניין הזה.

<< יור >> היו"ר איתן גינזבורג: << יור >>

אשמח לסייע, אדוני. כידוע לך אני לא חבר הממשלה.

<< דובר >> משה גפני (יושב-ראש ועדת הכספים): << דובר >>

לא חשוב, אבל - - -

<< יור >> היו"ר איתן גינזבורג: << יור >>

אני פה חבר כנסת מן המניין.

<< דובר >> מיכאל מלכיאלי (ש"ס): << דובר >>

אבל אתה חבר של הממשלה.

<< דובר >> אוסאמה סעדי (תע"ל – התנועה הערבית להתחדשות): << דובר >>

אתה נציג של חצי ממשלה.

<< דובר >> מיכאל מלכיאלי (ש"ס): << דובר >>

אוהו, אתה יודע מה זה?

<< יור >> היו"ר איתן גינזבורג: << יור >>

אבל אני חושב שגם הרב גפני הוא נציג של חצי ממשלה.

<< דובר >> אוסאמה סעדי (תע"ל – התנועה הערבית להתחדשות): << דובר >>

חצי ממשלה על גבך.

<< דובר >> יצחק פינדרוס (דגל התורה): << דובר >>

האמת שנתתם לנו רעיון. אני חושב שבהסכם הקואליציוני הבא, אם מפלגה של
ארבעה-חמישה מנדטים יכולה להיות פריטטית, אולי גם אנחנו נכניס איזו
פריטטיות בממשלה.

<< דובר >> משה גפני (יושב-ראש ועדת הכספים): << דובר >>

תעשה לי טובה.

<< יור >> היו"ר איתן גינזבורג: << יור >>

ובכן, כחול לבן, כמו שתמכנו במענקים לנכים - - -

<< דובר >> משה גפני (יושב-ראש ועדת הכספים): << דובר >>

זאת החלטה שיש בממשלה.

<< יור >> היו"ר איתן גינזבורג: << יור >>

כמו שתמכנו בנכים אנחנו תומכים בעסקים. הרב גפני, אני רק רוצה להגיד לך שגם
אישרנו אצלך, וזה אושר, 2 מיליארד שקלים מענק לעסקים שפתחו את זה ברשות
המיסים, פתחו את הבקשות. שר האוצר הכין אותן בדצמבר, הם פתחו אותן בפברואר,
הם יכלו לפתוח. אבל עד היום, חודש מרץ, הכסף עוד לא עבר לעסקים. כבר הגישו
ברשות המיסים, הגישו בקשות באינטרנט. מפברואר עד היום הכסף לא הגיע. זהו.
אני רק רוצה להגיד שאנחנו גם מחכים שהכסף יעבור.

<< דובר >> משה גפני (יושב-ראש ועדת הכספים): << דובר >>

ביקשתי דיון על התקציב ההמשכי, ונדבר על העניין הזה כדי למצוא פתרון לזה.

<< יור >> היו"ר איתן גינזבורג: << יור >>

מאה אחוז.

<< דובר >> משה גפני (יושב-ראש ועדת הכספים): << דובר >>

תודה רבה. אני מודה לך.

<< יור >> היו"ר איתן גינזבורג: << יור >>

לצד זה יש לי אגב עוד כמה נושאים, אני אדבר איתך, אבל נטפל בזה.

<< דובר >> משה גפני (יושב-ראש ועדת הכספים): << דובר >>

בסדר. יש לנו את הנציג הבכיר ביותר של יהדות התורה יושב-ראש הסיעה.

<< דובר >> אוסאמה סעדי (תע"ל – התנועה הערבית להתחדשות): << דובר >>

או אה, או אה, או אה.

<< יור >> היו"ר איתן גינזבורג: << יור >>

ואת זה אומר יושב-ראש רשימה.

<< דובר >> אוסאמה סעדי (תע"ל – התנועה הערבית להתחדשות): << דובר >>

ויש כאן את יושב-ראש הרשימה.

<< קריאה >> קריאות: << קריאה >>

- - -

<< דובר >> יצחק פינדרוס (דגל התורה): << דובר >>

- - - נציגים מיהדות התורה, מספיק היה לי אתמול, מספיק, די.

<< יור >> היו"ר איתן גינזבורג: << יור >>

חברים, בואו נתחיל לעבוד. תודה רבה ליושב-ראש ועדת הכספים, אני מודה לך על
ההשתתפות. חברים, בואו נעבור - - -

<< דובר >> אוסאמה סעדי (תע"ל – התנועה הערבית להתחדשות): << דובר >>

איתן, אפשר?

<< יור >> היו"ר איתן גינזבורג: << יור >>

כן.

<< דובר >> אוסאמה סעדי (תע"ל – התנועה הערבית להתחדשות): << דובר >>

אני חושב שמה שהעלה חבר הכנסת גפני יושב-ראש ועדת הכספים הוא נושא חשוב
מאוד בעניין ההוצאות הגבוהות, אבל אני גם מעלה אפרופו העניין הזה של העסקים
ושל הסיוע לעסקים – הרבה עסקים. ועכשיו כשאנחנו מסתובבים בכל היישובים
בחוגי בית, נפגשים עם אנשים, עם בעלי עסקים, רשות המיסים עכשיו מתחילה לבקש
מאנשים ומעסקים להחזיר את הכסף ששילמו להם.

<< דובר >> רות וסרמן לנדה (כחול לבן): << דובר >>

זאת הייתה הבעיה מלכתחילה, זה היה אינהרנטי בתוך המענק.

<< דובר >> אוסאמה סעדי (תע"ל – התנועה הערבית להתחדשות): << דובר >>

נכון, אבל לפחות עכשיו עד שהמשק ייפתח, עד שהעסקים יתחילו לחזור לעבוד, עד
שהעסקים - - -

<< דובר >> רות וסרמן לנדה (כחול לבן): << דובר >>

זה היה מלכתחילה - - -

<< דובר >> אוסאמה סעדי (תע"ל – התנועה הערבית להתחדשות): << דובר >>

אם כבר אנחנו מדברים על זה, אצה לה הדרך שעכשיו תבוא לעסקים האלה אז יש
התחשבנות? בסדר, אנחנו אומרים שתעשה התחשבנות, אפשר לעשות את זה בסוף שנה,
העסקים לא בורחים, יחידים לא בורחים.

<< יור >> היו"ר איתן גינזבורג: << יור >>

אין ספק, צריך לעזור לכל העסקים.

<< דובר >> אוסאמה סעדי (תע"ל – התנועה הערבית להתחדשות): << דובר >>

אז זה לא נקרא סיוע. נהפוך הוא, אתה עכשיו מבקש מעסק - - -

<< יור >> היו"ר איתן גינזבורג: << יור >>

אני?

<< דובר >> אוסאמה סעדי (תע"ל – התנועה הערבית להתחדשות): << דובר >>

לא, אני מדבר על רשות המיסים. אתה, אתה. רשות המיסים, משרד האוצר,
שעכשיו - - -

<< דובר >> ענת כנפו (יש עתיד-תל"ם): << דובר >>

אז בוא נעביר את התקנה, איתן.

<< דובר >> אוסאמה סעדי (תע"ל – התנועה הערבית להתחדשות): << דובר >>

אפשר לבוא ולבקש ממשרד האוצר, מרשות המיסים, תעכבו את הכול. אם בטעות עסק,
חברה, יחיד קיבל כסף שהוא לא זכאי לו, אז אפשר להגיע איתו להסדר. אבל לבוא
לעסק עכשיו ולהגיד: ואללה, תחזיר עכשיו 50,000? יש מלא כאלה.

<< יור >> היו"ר איתן גינזבורג: << יור >>

אני מסכים. לדעתי צריכה לדון בזה ועדת הכספים, לא?

<< דובר >> אוסאמה סעדי (תע"ל – התנועה הערבית להתחדשות): << דובר >>

כן.

<< יור >> היו"ר איתן גינזבורג: << יור >>

היא אמורה לדון בזה, והיא תדון בתקציב המשכי, והם יעלו את הנושא הזה.
בבקשה.

<< דובר >> מיכאל מלכיאלי (ש"ס): << דובר >>

אדוני היושב-ראש, אני כבר כנסת אולי שנייה או שלישית יושב-ראש השדולה לבעלי
מוגבלויות. כבר לפני שלוש כנסות בחוק שטיפל בו אלי אלאלוף היה את החוק של
הנכים, ועמדנו לפני הנכים והתחייבנו בפניהם. לצערנו הרב זה לא קרה. אז אני
באמת רוצה לברך אותך ואת הוועדה שאנחנו מקדמים את החוק הזה. החוק הזה הוא
חוק חשוב מאוד. בשדולה שקיימתי כמה פעמים באו נכים וסיפרו כמה שהכסף הזה
הוא בסוף התלבטות שלהם בין אוכל לבין שמיכה לבין תרופות, דברים שהם מאוד
מאוד נוראיים. ואני מצטרף לזה ואומר שתנועת ש"ס התחייבה לעמוד בפני אותם
אנשים חלשים, ונמשיך לעשות את זה. ואני מקווה שהכנסת תעשה כמה שיותר מהר,
כמו שהכנסת יודעת לעשות על מנת שהכסף של האנשים החלשים האלה יגיע כמה שיותר
מהר. תודה רבה.

<< יור >> היו"ר איתן גינזבורג: << יור >>

יישר כוח. תודה רבה. בהחלט נתמוך בזה. אבל לפני שנגיע לדובדבן בואו נתחיל
עם הבסיס של העוגה. בואו נתחיל עם הצעת חוק אנשי צבא לבנון ומשפחותיהם.

<< דובר >> אוסאמה סעדי (תע"ל – התנועה הערבית להתחדשות): << דובר >>

למה? זה אחרון.

<< דובר >> ענת כנפו (יש עתיד-תל"ם): << דובר >>

בואו נתחיל מהנכים.

<< דובר >> אוסאמה סעדי (תע"ל – התנועה הערבית להתחדשות): << דובר >>

תתחיל מהראשון ראשון. למה אתה כבר מתחיל מזה?

<< יור >> היו"ר איתן גינזבורג: << יור >>

נגמור אותו דבר.

<< דובר >> אוסאמה סעדי (תע"ל – התנועה הערבית להתחדשות): << דובר >>

אני באתי - - -

<< יור >> היו"ר איתן גינזבורג: << יור >>

כי כולם ירצו לדבר פה, אני מניח, לא?

<< דובר >> ענת כנפו (יש עתיד-תל"ם): << דובר >>

לא, אדוני יושב-הראש, הנכים מחכים בלחץ לשמוע את התוצאה, בוא ניתן להם את
מה שמגיע להם.

<< דובר >> אוסאמה סעדי (תע"ל – התנועה הערבית להתחדשות): << דובר >>

עזוב את דרום לבנון. בוא נגמור עם זה. בוא נאשר את זה כדי שהמליאה כבר
תיפתח.

<< יור >> היו"ר איתן גינזבורג: << יור >>

יש הרבה דוברים.

<< דובר >> ארבל אסטרחן: << דובר >>

אתה גם צריך קוורום לכולם.

<< יור >> היו"ר איתן גינזבורג: << יור >>

אני צריך קוורום לכולם.

<< דובר >> מיכאל מלכיאלי (ש"ס): << דובר >>

הצבעה אחת לכולם, כולנו בעד הכול.

<< יור >> היו"ר איתן גינזבורג: << יור >>

צריך קוורום לכולם.

<< דובר >> אוסאמה סעדי (תע"ל – התנועה הערבית להתחדשות): << דובר >>

בסדר, נו.

הצעת חוק אנשי צבא דרום לבנון ומשפחותיהם (תיקון), התשפ"א–2021 (מ/1399)

<< יור >> היו"ר איתן גינזבורג: << יור >>

בואו נעביר את החוקים מהר, בסדר, אוסאמה? נציג משרד הביטחון עורך דין ישי
יודקביץ' מהלשכה משפטית של מערכת הביטחון, שלום, אדוני, טוב לראות אותך.

<< דובר >> ישי יודקביץ': << דובר >>

חוק אנשי צבא דרום לבנון ובני משפחותיהם זה חוק שאנחנו מבקשים לקדם מהר
לוועדת החוץ והביטחון, כי הכוונה של שר הביטחון זה להתחיל לחלק את אות
המערכה לחיילים כבר בימי הזיכרון תשפ"א במחצית אפריל. אנחנו חייבים את
החקיקה דחופה. הכוונה שגם אנשי צד"ל יקבלו אות מערכה מאחר שהם לחמו כתף אל
כתף עם חיילי צה"ל ברצועת הביטחון, ושר הביטחון והרמטכ"ל ביקשו שגם הם
יקבלו אות מערכה. לכן אנחנו חייבים תיקון בחוק צד"ל להקנות את הסמכות לשר
הביטחון.

<< דובר >> יצחק פינדרוס (דגל התורה): << דובר >>

תיקון עוול.

<< דובר >> ישי יודקביץ': << דובר >>

הדחיפות היא בשל הכוונה לחלק את האות - -

<< יור >> היו"ר איתן גינזבורג: << יור >>

לקראת יום העצמאות.

<< דובר >> ישי יודקביץ': << דובר >>

- - בעוד כחודש, משהו כזה. להתחיל לחלק את האות בעוד כחודש פלוס.

<< יור >> היו"ר איתן גינזבורג: << יור >>

זה תיקון עוול.

<< דובר >> ישי יודקביץ': << דובר >>

שלשום עברו בממשלה התקנות שקובעות את התבחינים לגבי הזכאים מקרב החיילים.
לאחר שהחוק יחוקק התקנות האלה יותאמו גם לאנשי צד"ל. עד כאן. אנחנו צריכים
את הדחיפות.

<< יור >> היו"ר איתן גינזבורג: << יור >>

תודה רבה. אין ספק שמדובר בהצעת חוק חשובה שבאמת עושה תיקון עוול. בבקשה,
אדוני אוסאמה סעדי.

<< דובר >> אוסאמה סעדי (תע"ל – התנועה הערבית להתחדשות): << דובר >>

אדוני היושב-ראש, כמובן שאנחנו נתנגד לגופה של ההצעה הזאת. אני חושב שמה
שאמר נציג משרד הביטחון, שצריך לתת להם אות הערכה, מדובר באנשים שבגדו בעם
שלהם ובמדינה שלהם. לא צריך לתת להם שום אות הערכה. זו העמדה שלי.

<< יור >> היו"ר איתן גינזבורג: << יור >>

תודה. אנחנו חושבים שאנשים שתמכו במדינת ישראל וסייעו לנו לאורך כל כך הרבה
שנים להילחם כנגד ארגון טרור, ארגון חיזבאללה, ראויים לקבל את אות המערכה.
ונראה לי שזה תיקון עוול כשחיילי צה"ל מקבלים את האות הזאת על לחימה כל כך
הרבה שנים. יש אנשים שנהרגו שם ואיבדו את חייהם ויש משפחות שנהרסו. גם צבא
דרום לבנון היו שם לצידה של מדינת ישראל ועזרו להגן על גבולה הצפוני והם
ראויים לאות הזאת, ועל כן נעלה את ההצעה. את רוצה להגיד משהו? בבקשה.

<< דובר >> רות וסרמן לנדה (כחול לבן): << דובר >>

אני רוצה להגיד, דווקא בגלל שנאמר מה שנאמר פה עכשיו, שאני מצדיעה לאותם
אנשים שעמדו ולחמו לצד מדינת ישראל תוך סכנה מאוד מאוד משמעותית לחייהם,
וכן בהחלט מגיעה להם האות הזו.

<< דובר >> ענת כנפו (יש עתיד-תל"ם): << דובר >>

אדוני היושב-ראש, אפשר להוסיף?

<< יור >> היו"ר איתן גינזבורג: << יור >>

בבקשה.

<< דובר >> ענת כנפו (יש עתיד-תל"ם): << דובר >>

אני מצטרפת לחברתי, ואני רוצה לומר שההשתתפות של לוחמי דרום לבנון במלחמה,
והעובדה שהם חירפו את נפשם יחד איתנו כתף אל כתף בשביל להגן על המדינה, ומה
שעושה היום שר הביטחון עם ההוקרה וההכרה בזה זה צדק היסטורי. ואני חושבת
שכולנו חייבים לתמוך בזה, זה בכלל לא קשור לאיזה לאום אנחנו שייכים, זה
קשור לזה שהיינו בסכנה ושאיימו עלינו, וכשיורים עלינו יורים על כולם ולא
עושים הבחנה. ואנחנו צריכים מקיר לקיר לתמוך בזה. וזה פשוט צדק היסטורי.
הייתי בצבא בזמן שהייתה המלחמה ואני אומרת לכם שזה צדק היסטורי, ואני
מצדיעה לרמטכ"ל לשעבר ולשר הביטחון על מה שהוא עשה כאן.

<< יור >> היו"ר איתן גינזבורג: << יור >>

תודה. בבקשה, חבר הכנסת שטרן.

<< דובר >> שבח שטרן (הליכוד): << דובר >>

אצלנו עם ישראל יש לנו מסורת שאנחנו צריכים להגן ולתת כבוד לבעלי בריתנו,
והחבורה הזאת בדרום לבנון - -

<< דובר >> ענת כנפו (יש עתיד-תל"ם): << דובר >>

גם לדרוזים.

<< דובר >> שבח שטרן (הליכוד): << דובר >>

- - היו בעלי ברית שלנו, הם סיכנו את החיים שלהם למעננו.

<< דובר >> אוסאמה סעדי (תע"ל – התנועה הערבית להתחדשות): << דובר >>

מה הייתם אומרים אם זה היה הפוך?

<< דובר >> שבח שטרן (הליכוד): << דובר >>

אני מבקש לא להפריע לי.

<< דובר >> אוסאמה סעדי (תע"ל – התנועה הערבית להתחדשות): << דובר >>

הייתם אומרים שהם מש"תפים, שהם בוגדים.

<< דובר >> שבח שטרן (הליכוד): << דובר >>

אני לא הפרעתי לך. לא היינו אומרים.

<< דובר >> אוסאמה סעדי (תע"ל – התנועה הערבית להתחדשות): << דובר >>

בגלל שהם לחמו לצד מדינת ישראל נגד העם שלהם, נגד המדינה שלהם - -

<< דובר >> שבח שטרן (הליכוד): << דובר >>

יש כמה ישראלים - - -

<< דובר >> אוסאמה סעדי (תע"ל – התנועה הערבית להתחדשות): << דובר >>

- - אז אתם רוצים לתת להם אות – זאת צביעות ממדרגה ראשונה.

<< דובר >> ענת כנפו (יש עתיד-תל"ם): << דובר >>

איזה צביעות? אנחנו בעד החיים של עצמנו. אתה לא בעד החיים של עצמך ושל
המשפחה שלך? מה הבעיה? מה, אתה רוצה למות?

<< דובר >> אוסאמה סעדי (תע"ל – התנועה הערבית להתחדשות): << דובר >>

לא, למה למות?

<< דובר >> שבח שטרן (הליכוד): << דובר >>

אדוני, יש כמה ישראלים שהייתי אומר שהם אולי בוגדים בעם ישראל ובמדינת
ישראל.

<< דובר >> ענת כנפו (יש עתיד-תל"ם): << דובר >>

בגלל זה אתה מעדיף למות?

<< דובר >> אוסאמה סעדי (תע"ל – התנועה הערבית להתחדשות): << דובר >>

למה למות?

<< דובר >> ענת כנפו (יש עתיד-תל"ם): << דובר >>

למה? כי הם יורים עליך, הם רוצים להרוג אותך. הם לא מבחינים כשהם באים לכאן
מי ערבי ומי לא ערבי.

<< דובר >> אוסאמה סעדי (תע"ל – התנועה הערבית להתחדשות): << דובר >>

את נותנת להם אות מערכה?

<< דובר >> ענת כנפו (יש עתיד-תל"ם): << דובר >>

נותנת להם אות הוקרה, בוודאי.

<< יור >> היו"ר איתן גינזבורג: << יור >>

חברת הכנסת כנפו, תני לחבר הכנסת שטרן לומר את דברו.

<< דובר >> שבח שטרן (הליכוד): << דובר >>

יש לנו מסורת, פעם אחת לפחות בתנ"ך הייתה איזושהי בגידה בבני ברית שלנו,
בבעלי ברית שלנו יותר נכון, בתקופת שאול המלך, ונענשנו על זה קשה, ומאז
אנחנו מחויבים למסורת הזאת, ואנחנו מחויבים לבעלי בריתנו. ואם זאת התרומה
הצנועה שלנו שיינתן להם אות של מערכה לעניין הזה, בוודאי ובוודאי שאנחנו
צריכים לתמוך בזה.

<< יור >> היו"ר איתן גינזבורג: << יור >>

תודה רבה. חבר הכנסת מלכיאלי.

<< דובר >> מיכאל מלכיאלי (ש"ס): << דובר >>

אני מסמיך אותך לדבר בשמי. כבר דיברתי.

<< יור >> היו"ר איתן גינזבורג: << יור >>

על הסעיף הזה.

<< דובר >> ענת כנפו (יש עתיד-תל"ם): << דובר >>

חבל שהקואליציה שלך לא תומכת בנושא הזה. חבל שהקואליציה שלך לא תומכת גם
בחוק הלאום.

<< דובר >> יצחק פינדרוס (דגל התורה): << דובר >>

אני חושב שהנושא של חיילי צד"ל זה תיקון עוול היסטורי. לא מספיק הוקרנו
והערכנו אותם על מה שהם עשו למען מדינת ישראל. ואתה יודע מה, גם בהתייחס
למה שאמרו קודם, מה שהם עשו למען לבנון, הארץ השסועה הזאת עם המלחמות שם,
דרום לבנון פרחה בתקופה ההיא, כולם יודעים את זה. וצריך להעריך ולהוקיר את
האנשים האלה שעשו למען המדינה שלהם ומדינת ישראל.

<< יור >> היו"ר איתן גינזבורג: << יור >>

תודה. מלכיאלי, אתה רוצה להתייחס לזה?

<< דובר >> מיכאל מלכיאלי (ש"ס): << דובר >>

לא. האמת שאני רוצה לברך על החוק הזה. ואני רוצה לנצל גם את הזמן כדי לומר
כמה דברים מאוד מאוד משמעותיים ששמעתי הבוקר בתקשורת. שמעתי כל מיני נציגים
שתקפו אותנו, את הנציגים החרדים, בניתוק מהעם. וזה כן קשור לחוק הזה, כי
אני חושב שמי שמתנתק מאנשים שדאגו לנו מתנתק מעוד חלקים בעם. ואני כן רוצה
להסביר למה אני מתכוון. המפלגות החרדיות לא דואגות לעצמן. אנחנו נאכל כשר
בכל מקרה, אם יצטרכו חלילה יהיו גם ספרי יוחסין, ואנחנו ממש לא רוצים להגיע
למקום הזה. מה שהכעיס אותנו בפסיקה של בג"ץ, וחשוב לי לומר את זה כאן - - -

<< יור >> היו"ר איתן גינזבורג: << יור >>

אבל בקצרה אם אפשר.

<< דובר >> מיכאל מלכיאלי (ש"ס): << דובר >>

בקצרה. כי זה קשור גם להצעת החוק הזאת של צבא דרום לבנון. כשמגיע בית משפט
שלושה שבועות לפני בחירות ומתערב בהחלטה כל כך משמעותית שנמצאת בליבה של
מדינת ישראל, של ההחלטות הגורליות, הדבר הזה הוא מעשה שלא ייעשה. ולכן
אנחנו מגנים את ההחלטה הזאת, ומקווים שבעזרת השם נבוא לכאן עם קואליציית
ימין דתיים לתקן את העוול הזה למען הדורות הבאים.

<< דובר >> שבח שטרן (הליכוד): << דובר >>

זאת התערבות בוטה בבחירות.

<< יור >> היו"ר איתן גינזבורג: << יור >>

תודה רבה. חברים, אנחנו מחכים שיגיע עוד חבר קבוע לוועדה, אז לא נצביע
כרגע, נעבור לנושא הבא לשמוע התייחסויות, ואז נצביע על הכול בבת אחת.

<< דובר >> מיכאל מלכיאלי (ש"ס): << דובר >>

חסר חבר?

<< יור >> היו"ר איתן גינזבורג: << יור >>

חסר חבר קבוע. בשביל להצביע צריך חברים קבועים.

<< דובר >> מיכאל מלכיאלי (ש"ס): << דובר >>

איפה הוא? ריבונו של עולם, נו, מה, אנחנו - - -

הצעת חוק לתיקון פקודת בתי הסוהר (מס' 55 והוראת שעה), התשפ"א–2021
(מ/1398)

<< יור >> היו"ר איתן גינזבורג: << יור >>

נעבור להצעת חוק פקודת בתי הסוהר, יש פה נציג של המשרד לביטחון פנים?

<< דובר >> יצחק פינדרוס (דגל התורה): << דובר >>

חבר'ה, יש מערכת בחירות רביעית במדינת ישראל, אני לא יודע אם אתם מעודכנים.

<< יור >> היו"ר איתן גינזבורג: << יור >>

שלום, דן, ראש מטה השר לביטחון פנים, בבקשה.

<< דובר >> דן גפן: << דובר >>

שלום וברכה לכולם, אהיה זריז. מדובר בתיקון לחוק השחרור המינהלי. השחרור
המינהלי זה המנגנון שיש בידי מדינת ישראל להתמודדות עם בעיית הצפיפות בבתי
הסוהר, בעיה קשה שדורשת טיפול. הבעיה שהמנגנון הזה הוא קצת, נקרא לזה טיפש,
במובן הזה שהוא פשוט משחרר אנשים ללא בחינה כלשהי של מסוכנות מבית הסוהר.
מטרת התיקון לחוק הזה היא בעצם לקחת בחשבון בצורה כזאת או אחרת את רמת
המסוכנות. כמובן שזה לא יהיה מדע מדויק, ובוודאי שזה עדיין לא הכלי
האופטימלי, זה עדיין לא כלי מושלם להתמודד עם הבעיה הזאת.

יש שני עקרונות מרכזיים בסיפור: אחד זה שהחרגנו מהשחרור המינהלי אסירים
בעלי מסוכנות גבוהה יחסית, מבחינת הקטגוריה לפחות, כלומר, עברייני מין,
אלימות במשפחה, עבריינים שקשורים לאלימות חמורה במיוחד או עבירות אלימות
שונות, בעיקר בתוך המשפחה. גם צמצמנו את הזמן שהם יושבים בבית הסוהר. מה
שכן, אפשרנו להם לעשות מה שנקרא שימוש בשחרור המינהלי עבור מי שהשתחרר
בשחרור מוקדם. זאת אומרת שאם הוא עבר שיקום, למרות שאולי הוא נחשב בקטגוריה
מסוכנת, הוא עדיין יקבל את השחרור המוקדם, כי המטרה שלנו באמת עדיין לעודד
את האנשים לעבור שיקום ולהשתחרר שחרור מוקדם.

<< יור >> היו"ר איתן גינזבורג: << יור >>

תודה.

<< דובר >> דן גפן: << דובר >>

הדחיפות שבדבר היא כמובן בגלל שיש לנו צורך להוריד את תקן הכליאה במידה
כזאת או אחרת. זה עדיין בבחינה, אבל אנחנו רוצים לאפשר שחרור מינהלי
ושהתופעות השליליות של המנגנון הזה יצומצמו, ולכן יש חשיבות לזרז את החקיקה
הזאת.

<< יור >> היו"ר איתן גינזבורג: << יור >>

תודה רבה. חבר הכנסת סעדי.

<< דובר >> אוסאמה סעדי (תע"ל – התנועה הערבית להתחדשות): << דובר >>

אני חושב שמדובר בהצעת חוק מאוד מאוד מסוכנת. מאוד. כן, כן, כי עד עכשיו
תקן הכליאה הוא על 14,000, המשרד לביטחון פנים לא מוריד את תקן הכליאה, יש
הרבה אסירים שהיו צריכים להשתחרר. ואני פונה לכל חברי הוועדה, תבדקו את זה
טוב מאוד, יש הרבה אסירים שהיו צריכים להשתחרר ולא משתחררים. בגלל הקורונה
אסירים – ומשפחות לא יכולות לבקר אותם, ואני מבין שצריכים לשמור, אבל נפגעו
זכויות אסירים במשך השנה האחרונה באופן קשה ביותר. הייתי בחלק מהדיונים של
ועדת הפנים, וחברת הכנסת חיימוביץ', שהיא יו"ר ועדת הפנים, עשתה כמה דיונים
בעניין הזה של זכויות אסירים. ואני אומר לכם שכאן המטרה של השר לביטחון
פנים היא למנוע שחרור מינהלי של אסירים.

<< יור >> היו"ר איתן גינזבורג: << יור >>

לא, אדוני זה רק אסירים שנשפטו.

<< דובר >> אוסאמה סעדי (תע"ל – התנועה הערבית להתחדשות): << דובר >>

תן לי. אסירים שנשפטו.

<< יור >> היו"ר איתן גינזבורג: << יור >>

נו, אז מה?

<< דובר >> אוסאמה סעדי (תע"ל – התנועה הערבית להתחדשות): << דובר >>

מגיע להם שליש.

<< יור >> היו"ר איתן גינזבורג: << יור >>

כן.

<< דובר >> אוסאמה סעדי (תע"ל – התנועה הערבית להתחדשות): << דובר >>

מגיע להם שליש. ברגע שאתה עושה גם שחרור מינהלי ואתה אומר - - -

<< יור >> היו"ר איתן גינזבורג: << יור >>

אה, שחרור מינהלי.

<< דובר >> אוסאמה סעדי (תע"ל – התנועה הערבית להתחדשות): << דובר >>

שחרור מינהלי.

<< יור >> היו"ר איתן גינזבורג: << יור >>

אה, חשבתי אסירים מנהליים.

<< דובר >> אוסאמה סעדי (תע"ל – התנועה הערבית להתחדשות): << דובר >>

לא, שחרור מינהלי. שחרור מינהלי, אתה יודע, זה חודש, לפעמים זה שבועיים,
לפעמים זה חודש וחצי. אתה אומר שקבוצות מסוימות – נכון, עברייני מין,
אלימות במשפחה, יש שיקול דעת גם של ועדת שחרורים, ברגע שהיא מנכה שליש אז
היא לוקחת בחשבון גם את המסוכנות, לוקחת בחשבון אם הוא השתקם או לא השתקם.
אבל אני אומר לכם שלקבוע קטגורית שאסור שהאסירים האלה, שאסור שהקבוצות האלה
יקבלו שחרור מינהלי, בין אם זה שחרור מינהלי רגיל, שחרור מינהלי כפול, זה
מסוכן מאוד לזכויות אסירים.

<< דובר >> רות וסרמן לנדה (כחול לבן): << דובר >>

אני רוצה לשאול משהו.

<< דובר >> דן גפן: << דובר >>

שנייה, היושב-ראש, אני חייב להבהיר משהו למקרה שזה לא הובן.

<< דובר >> אוסאמה סעדי (תע"ל – התנועה הערבית להתחדשות): << דובר >>

אני חושב שעכשיו לבוא עם הצעת חוק כזאת 20 יום לפני הבחירות זה מחטף. זה
מחטף. אסור לתת לחוק כזה לעבור. אפשר לבוא אחרי הבחירות, כשתבוא ממשלה
ויבוא השר לביטחון פנים, נראה מה המדיניות שלו. עכשיו לקבוע בחוק פגיעה קשה
כזאת באסירים, גם אם אנחנו מתנגדים – כמובן שאנחנו מתנגדים לעברייני מין,
לאלימות במשפחה.

<< דובר >> דן גפן: << דובר >>

אדוני היושב-ראש, אני חייב פשוט לתקן, כי נראה לי שיש אי הבנה.

<< דובר >> אוסאמה סעדי (תע"ל – התנועה הערבית להתחדשות): << דובר >>

אבל יש אסירים שכבר נשפטו, כבר נענשו, אולי מגיע להם חודש שחרור מינהלי, על
החודש הזה אתה רוצה – נגיד שהוא ריצה שנתיים, עכשיו אתה לא רוצה לתת לו את
החודש הזה?

<< יור >> היו"ר איתן גינזבורג: << יור >>

לא, אדוני, זה רק לאסירים עם משך מאסר ארוך.

<< דובר >> אוסאמה סעדי (תע"ל – התנועה הערבית להתחדשות): << דובר >>

ארבע שנים. לא, שחרור מינהלי זה עד ארבע שנים.

<< יור >> היו"ר איתן גינזבורג: << יור >>

אסיר הנושא תקופת מאסר העולה על שלוש שנים?

<< דובר >> אוסאמה סעדי (תע"ל – התנועה הערבית להתחדשות): << דובר >>

מעבר לארבע שנים. אני אומר לך, מעבר לארבע שנים אסיר לא זכאי לשחרור מינהלי
אם הוא לא קיבל שליש. זה אחרי ארבע שנים. מתחת לארבע שנים זה משהו אחר. אז
עשו את ההבחנה הזאת בגלל האסירים הביטחוניים. לא רצו לתת את זה. עכשיו
מחריגים עוד ועוד קבוצות.

<< יור >> היו"ר איתן גינזבורג: << יור >>

אבל הפוך, כתוב שם: "לפי המוצע, אסיר שנושא תקופת מאסר העולה על שלוש
שנים" - -

<< דובר >> אוסאמה סעדי (תע"ל – התנועה הערבית להתחדשות): << דובר >>

נו?

<< יור >> היו"ר איתן גינזבורג: << יור >>

- - ולא על ארבע שנים.

<< דובר >> אוסאמה סעדי (תע"ל – התנועה הערבית להתחדשות): << דובר >>

נו, שלוש שנים, מה עכשיו?

<< יור >> היו"ר איתן גינזבורג: << יור >>

יוכל לזכות בשחרור מינהלי.

<< דובר >> אוסאמה סעדי (תע"ל – התנועה הערבית להתחדשות): << דובר >>

אבל יש קבוצות שלא, החריגו את זה. זאת המטרה של החוק הזה.

<< יור >> היו"ר איתן גינזבורג: << יור >>

החוק הזה בא לתקן את זה מארבע שנים לשלוש שנים.

<< דובר >> אוסאמה סעדי (תע"ל – התנועה הערבית להתחדשות): << דובר >>

אבל הם מחריגים, שמעת אותו.

<< יור >> היו"ר איתן גינזבורג: << יור >>

שמעתי.

<< דובר >> רות וסרמן לנדה (כחול לבן): << דובר >>

זהו, הוא אומר ההפך.

<< דובר >> אוסאמה סעדי (תע"ל – התנועה הערבית להתחדשות): << דובר >>

שמעת. הוא אומר שאת הקבוצות האלה - - -

<< יור >> היו"ר איתן גינזבורג: << יור >>

אני מקריא לכם מהצעת החוק, בסדר?

<< דובר >> אוסאמה סעדי (תע"ל – התנועה הערבית להתחדשות): << דובר >>

נו, מה הצעת החוק?

<< יור >> היו"ר איתן גינזבורג: << יור >>

"התיקון המוצע נועד לסייע בהפחתת הסיכון לציבור כתוצאה משחרורם המינהלי של
אסירים שנשפטו לתקופות מאסר שאינן קצרות".

<< דובר >> אוסאמה סעדי (תע"ל – התנועה הערבית להתחדשות): << דובר >>

נכון, זה קבוצות - - -

<< יור >> היו"ר איתן גינזבורג: << יור >>

לפיכך, "מוצע, כי אסיר הנושא תקופת מאסר העולה על שלוש שנים, יוכל לזכות
בשחרור מינהלי רק אם" הוועדה שקלה את המסוכנות ומצאה שיש לשחרר אותו מנשיאת
יתרת הריצוי.

<< דובר >> אוסאמה סעדי (תע"ל – התנועה הערבית להתחדשות): << דובר >>

נכון, זה שינוי דרמטי מהמצב היום, היום עד ארבע שנים אין ועדה.

<< דובר >> רות וסרמן לנדה (כחול לבן): << דובר >>

אז זו הטבה. בגלל זה אני - - -

<< דובר >> אוסאמה סעדי (תע"ל – התנועה הערבית להתחדשות): << דובר >>

זאת לא הטבה.

<< יור >> היו"ר איתן גינזבורג: << יור >>

למה? הוא מקבל שליש אוטומטית?

<< דובר >> אוסאמה סעדי (תע"ל – התנועה הערבית להתחדשות): << דובר >>

כן, לפי תקן הכליאה.

<< דובר >> רות וסרמן לנדה (כחול לבן): << דובר >>

אה, אוקי.

<< דובר >> אוסאמה סעדי (תע"ל – התנועה הערבית להתחדשות): << דובר >>

אני אומר לך שכן, תבדקו את זה.

<< יור >> היו"ר איתן גינזבורג: << יור >>

דן ראש המטה רצה לדבר.

<< דובר >> רות וסרמן לנדה (כחול לבן): << דובר >>

אולי הוא יכול להעביר לנו את הסוגיה הזאת.

<< דובר >> דן גפן: << דובר >>

אשמח לתת את ההבהרה. כל סוגיית שחרור השליש אין בה שינוי. זאת אומרת שמי
שקיבל שליש מקבל שליש וגם מקבל את השחרור המינהלי בנוסף לשליש. אנחנו
מדברים על השחרור המינהלי המורחב, לא השחרור המינהלי הרגיל.

<< דובר >> אוסאמה סעדי (תע"ל – התנועה הערבית להתחדשות): << דובר >>

נכון.

<< דובר >> דן גפן: << דובר >>

בזה אין שינוי. השינוי הוא מי מוחרג מהשחרור המינהלי הרגיל, אלו שלא עברו
שום שיקום, וזה שחרור של אנשים לא בגלל שהם היו בסדר או לא בסדר, אלא פשוט
כי יש צפיפות בבתי הסוהר.

<< דובר >> רות וסרמן לנדה (כחול לבן): << דובר >>

כי אין מקום.

<< דובר >> אוסאמה סעדי (תע"ל – התנועה הערבית להתחדשות): << דובר >>

נו?

<< דובר >> דן גפן אבירם: << דובר >>

השחרור המינהלי הוא לא פרס. אני גם חייב לציין משהו. כשאומרים שכרגע תקן
הכליאה הוא 14,000 המשמעות היא לא שלא משחררים אסירים. משחררים אסירים
בשחרור מינהלי ברגע שמס' האסירים עולה על 14,000. אני יכול להעיד שהשנה כבר
השתחררו כמה אלפים.

<< דובר >> אוסאמה סעדי (תע"ל – התנועה הערבית להתחדשות): << דובר >>

אתה יודע שבשנה הזאת מס' האסירים ששוחררו בשחרור מינהלי הוא אחוז נמוך
מאוד, היינו בדיון כזה, ואתם בכוונה לא נותנים את זה. מצד אחד לא נותנים
ארבע וחצי מטר לפי בג"ץ; מצד שני לא מורידים את תקן הכליאה, ולכן לא
משחררים. תבדקו את זה, נו.

<< דובר >> דן גפן: << דובר >>

הוא לא יתפוס לגבי עבריינים, השחרור המינהלי, לא השחרור המוקדם. זה שחרור
מוקדם בוועדת - - -

<< דובר >> יצחק פינדרוס (דגל התורה): << דובר >>

צריך לשכנע את המחבלים להפסיק להיות מחבלים ואז - - -

<< יור >> היו"ר איתן גינזבורג: << יור >>

אלו לא מחבלים בכלל, אלו עבריינים פליליים.

<< דובר >> ענת כנפו (יש עתיד-תל"ם): << דובר >>

אלו עבריינים. אבל עברייני מין - - -

<< דובר >> אוסאמה סעדי (תע"ל – התנועה הערבית להתחדשות): << דובר >>

פינדרוס, תשאל את משה ארבל, אלו לא אסירים ביטחוניים.

<< יור >> היו"ר איתן גינזבורג: << יור >>

אלו לא מחבלים.

<< דובר >> יצחק פינדרוס (דגל התורה): << דובר >>

אבל אנחנו רוצים עכשיו אכיפה מוגברת במגזר הערבי אז יהיו לנו עוד כמה.

<< יור >> היו"ר איתן גינזבורג: << יור >>

תודה רבה. אנחנו גם ככה בלי קוורום כרגע, נמשיך להצעה הבאה.

<< דובר >> אוסאמה סעדי (תע"ל – התנועה הערבית להתחדשות): << דובר >>

אחרי שאנחנו יורדים ואתם עולים אז אתה מדבר בניחותא.

הצעת חוק התקשורת (בזק ושידורים) (תיקון מס' 75) (שינוי מתכונת האסדרה
בתחום הבזק), התשפ"א–2021 (מ/1397)

<< יור >> היו"ר איתן גינזבורג: << יור >>

חברים, הצעת חוק התקשורת (בזק ושידורים) (שינוי מתכונת האסדרה בתחום הבזק),
הפחתת רגולציה ברישיונות. נציג משרד התקשורת זיו גלעדי נמצא איתנו? שלום,
בבקשה, אדוני.

<< דובר >> זיו גלעדי: << דובר >>

שלום, חוק התקשורת הקיים נחקק בשנת 1982, זה כמעט לפני 40 שנה, והותאם
למציאות שהייתה בשנת 1982 כשלכל אזרח היה לכל היותר טלפון בבית, וגם זה
בעיקר ליחידי סגולה.

אנחנו היום ב-2021, המשרד השלים לאחרונה מכרז דור חמש בסלולר, ומתכונת
הרישוי הבסיסית בחוק עדיין לא הותאמה. זה יוצר לנו קשיים מאוד גדולים
ביישום של החוק כבר היום, זה מעכב מתן שירותים לציבור גם היום בתקופת
קורונה כשאנשים צריכים להתחבר לעבודה או ללימודים או לשירותי בריאות מהבית.
יש אצלנו הרבה מאוד בקשות שמחכות על הפרק ומעוכבות. אנחנו מבקשים לתקן את
החוק כדי להתאים אותו למציאות החדשה ולהתאים את תהליכי הרישוי למאה ה-21.

<< יור >> היו"ר איתן גינזבורג: << יור >>

תודה. מישהו רוצה להתייחס? לא. אם כך, נעבור לחוק הבא.

הצעת חוק העונשין (תיקון מס' 140 והוראת שעה) (החמרת הענישה בעבירות אלימות
נגד קטין או חסר ישע), התשפ"א–2021 (מ/1396)

<< יור >> היו"ר איתן גינזבורג: << יור >>

יש פה את נציג משרד המשפטים לחוק העונשין? הצעת חוק העונשין (תיקון מס'
140) (החמרת הענישה בעבירות אלימות נגד קטין או חסר ישע). נציג משרד
המשפטים, עביר מטאנס, בבקשה.

<< דובר >> עביר מטאנס: << דובר >>

שלום, הצעת חוק העונשין שמונחת מבקשת בעצם להתאים ולהלום את חומרת התוצאות
של התקיפה לזהות הנפגע, נסיבות התקיפה, וזהות התוקף, כך שהיא מבקשת לעשות
שני תיקונים. תיקון ראשון הוא לקבוע נסיבה מחמירה לתקיפה במדרג הנמוך כאשר
מדובר באחראי על קטין שאינו בן משפחתו. ההצעה מבקשת להחמיר את העונש שהיום
עומד על שנתיים לארבע שנים. זה התיקון הראשון.

התיקון השני הוא לקבוע עונש מזערי, כלומר עונש מינימום של מאסר בפועל על
תקיפת קטין או חסר ישע במקרים שבהם נגרמה חבלה של ממש או התעללות גופנית או
מינית בקטין או בחסר ישע, כשמבצע העבירה הוא בעצם אחראי עליו, ואינו בן
משפחתו, במסגרת חינוכית או טיפולית. מדובר על מעונות או מסגרות טיפוליות
וחינוכיות. ההצעה של העונש המזערי היא משהו מאוד חריג בחוק העונשין, ולכן
מוצע בהתחשב בחריגות הזאת, וגם בחריגות התופעה והייחודיות שלה, לקבוע אותו
לתקופה של שלוש שנים.

<< יור >> היו"ר איתן גינזבורג: << יור >>

תודה. מישהו רוצה להתייחס להצעת החוק? בבקשה, אוסאמה סעדי; אחרי זה – כנפו.

<< דובר >> אוסאמה סעדי (תע"ל – התנועה הערבית להתחדשות): << דובר >>

אנחנו כמובן סובלים ונכווים מהעניין הזה של אלימות ופשיעה במגזר הערבי.
איבדנו עד עכשיו 23 הרוגים מתחילת השנה. נכון שאנחנו רוצים להילחם בתופעה
הזאת של הפשיעה ושל האלימות, וגם פה זה אלימות נגד קטינים וחסרי ישע. אני
לא יודע אם החמרת העונשים היא הדרך, אבל כמובן שאנחנו בעד החמרת עונשים
באופן כללי, וגם כמובן נגד אלימות כלפי קטינים וחסרי ישע. צריך להילחם
בתופעות האלה בכל האמצעים. אני חושב שגם בכלים של החמרת הענישה.

<< יור >> היו"ר איתן גינזבורג: << יור >>

תודה. אין ספק שזה חוק ראוי, וצריך להביא עוד חוקים שיילחמו בפשיעה הנוראית
שקיימת בתוך המגזר הערבי בעיקר.

<< דובר >> אוסאמה סעדי (תע"ל – התנועה הערבית להתחדשות): << דובר >>

נכון. הייתה הצעה של כבוד שר המשפטים הקודם אבי ניסנקורן שדיבר על זה, ויש
לנו הצעה ברשימה המשותפת.

<< יור >> היו"ר איתן גינזבורג: << יור >>

והתזכיר פורסם כבר?

<< דובר >> אוסאמה סעדי (תע"ל – התנועה הערבית להתחדשות): << דובר >>

עוד לא.

<< יור >> היו"ר איתן גינזבורג: << יור >>

בבקשה, חברת הכנסת כנפו.

<< דובר >> ענת כנפו (יש עתיד-תל"ם): << דובר >>

אני רוצה להגיד שמתוקף היותי מטפלת בתחום החינוך אני במשך שנים רבות רואה
עוולות גדולות שנעשות לתינוקות ולפעוטות עד כדי רצח, יסמין וינטה, זיכרונה
לברכה, מי שזוכר. מה שקורה תמיד, עד עכשיו עד שנעשה התיקון הזה היום שעומד
על השולחן, המטפלות היו משתמשות בחוק וטוענות כל מיני טיעונים, ויוצאות עם
עונש זעום כשבעצם גם הכאה של ילד או התעללות בילד. ולא לתת לו אפילו את
הצרכים שלו היא בעצם גורמת לזה שרוצחים את נפשו של הילד בשנים האלה
המוקדמות שההתפתחות שלו נקבעת לפי טיב הטיפול.

אני שמחה מאוד לראות את זה פה על סדר-היום ושאתם מטפלים בזה. אני חושבת
שהיינו צריכים לתת פה התראה הרבה יותר גדולה למי שפוגע בחסר ישע. ארבע
שנים? אם כבר מתקנים, למה ארבע שנים?

<< יור >> היו"ר איתן גינזבורג: << יור >>

גם זה חריג, גברתי.

<< דובר >> ענת כנפו (יש עתיד-תל"ם): << דובר >>

אני יודעת.

<< יור >> היו"ר איתן גינזבורג: << יור >>

אין הרבה עונשי מינימום בחוק העונשין, זה דבר מאוד חריג.

<< דובר >> ענת כנפו (יש עתיד-תל"ם): << דובר >>

אני יודעת שזה חריג.

<< יור >> היו"ר איתן גינזבורג: << יור >>

ולכן בואו נתחיל עם זה, כי גם זה לא קיים.

<< דובר >> ענת כנפו (יש עתיד-תל"ם): << דובר >>

התחלה טובה.

<< יור >> היו"ר איתן גינזבורג: << יור >>

תודה רבה.

הצעת חוק הביטוח הלאומי (תיקון מס' 224 – הוראת שעה) (מענק חד-פעמי חלף
הגדלת קצבאות הנכות לשנת 2020) (תיקון), התשפ"א–2021 (מ/1395)

<< יור >> היו"ר איתן גינזבורג: << יור >>

נעבור לחוק הביטוח הלאומי (מענק חד-פעמי לקצבאות הנכות).

<< דובר >> יצחק פינדרוס (דגל התורה): << דובר >>

בכל הקריאות.

<< דובר >> ענת כנפו (יש עתיד-תל"ם): << דובר >>

אין שאלה בכלל.

<< יור >> היו"ר איתן גינזבורג: << יור >>

עלי בינג מאגף תקציבים.

<< דובר >> עלי בינג: << דובר >>

בעצם מה שאנחנו מבקשים בהצעת החוק הזו זה להמשיך לתת את המענקים החד-פעמיים
שנתנו בשנת 2020 גם למחצית הראשונה של שנת 2021. בעצם במסגרת תיקון 200
לחוק הביטוח הלאומי דובר על כך שקצבאות הנכים יעלו מעבר למה שהם עלו כבר
בשנת 2018 באופן הדרגתי ב-2020, 2021. מכיוון שלא אושר תקציב המדינה
בספטמבר 2020 נתנו מענק חד-פעמי שהוא היה חלף העלאת הקצבה בסך של כמיליארד
שקלים, וזה היה בשתי פעימות: פעימה אחת בחודש אוקטובר עבור עשרת החודשים
הראשונים, והפעימה השנייה עבור נובמבר ודצמבר. מכיוון שגם בינתיים לא אושר
תקציב אנחנו בעצם מציעים להמשיך בדיוק את אותו מענק גם למחצית הראשונה של
שנת 2021 בשתי פעימות עם כל רבעון.

<< דובר >> שבח שטרן (הליכוד): << דובר >>

מה גובה המענק?

<< דובר >> עלי בינג: << דובר >>

סך העלות של כל המענקים זה 562 מיליון שקלים.

<< דובר >> שבח שטרן (הליכוד): << דובר >>

לאדם.

<< דובר >> עלי בינג: << דובר >>

גובה המענק פר נכה זה בהתאם לאחוזי הנכות. נכה שהוא בעל 100% נכות מקבל
מענק של 190 שקלים לחודש כפול מס' החודשים שהוא זכאי, בהנחה שהוא זכאי בכל
מחצית שנה זה כפול שישה חודשים, כפול שש; שר"ם, מי שמקבל קצבת שר"ם אז
בהתאם לאחוזים של השר"ם, אז זה בין 100 ל-300 שקלים; הקשישים גם מקבלים את
ה-190 לחודש; ילד נכה זה גם בהתאם לדרגה; ומונשמים מקבלים סכום של כ-5,000
שקלים.

<< יור >> היו"ר איתן גינזבורג: << יור >>

תודה, עלי. בבקשה, חבר הכנסת סעדי.

<< דובר >> אוסאמה סעדי (תע"ל – התנועה הערבית להתחדשות): << דובר >>

אני חושב שבאמת לקבוצה הזאת, לבעלי מוגבלות, לנכים הקשים לשירותים מיוחדים,
לקשישים, מגיע יותר מאשר הפירורים האלה שאנחנו נותנים להם. באמת זה מעליב,
אתה מדבר על 190 שקל. מלכיאלי פה דיבר – הייתי בכנסת העשרים, מלכיאלי, אתה
שומע?

<< דובר >> מיכאל מלכיאלי (ש"ס): << דובר >>

היינו ביחד.

<< דובר >> אוסאמה סעדי (תע"ל – התנועה הערבית להתחדשות): << דובר >>

היינו ביחד.

<< דובר >> מיכאל מלכיאלי (ש"ס): << דובר >>

אנחנו כבר מאוד זקנים אם לא שמת לב.

<< דובר >> אוסאמה סעדי (תע"ל – התנועה הערבית להתחדשות): << דובר >>

היינו בבית סוקולוב בתל אביב.

<< דובר >> מיכאל מלכיאלי (ש"ס): << דובר >>

נכון.

<< דובר >> אוסאמה סעדי (תע"ל – התנועה הערבית להתחדשות): << דובר >>

כל נציגי הסיעות שהיו בכנסת אמרו: אנחנו חותמים על הצעת החוק ותומכים במאבק
הנכים, ורוצים להעלות את קצבת הנכים למינימום. זה בושה וחרפה שקצבת הנכים,
גם לקשישים, היא פחות משכר מינימום במדינה. היום אתה מדבר על 3,700 שקל
לנכה 100%, מה הוא יעשה בזה?

<< דובר >> ענת כנפו (יש עתיד-תל"ם): << דובר >>

נכון.

<< דובר >> אוסאמה סעדי (תע"ל – התנועה הערבית להתחדשות): << דובר >>

אנחנו מדברים על 190? 190 שקל?

<< דובר >> רות וסרמן לנדה (כחול לבן): << דובר >>

צודק במאה אחוז.

<< דובר >> אוסאמה סעדי (תע"ל – התנועה הערבית להתחדשות): << דובר >>

אז אני אומר לא – כל הסיעות של הבית.

<< דובר >> ענת כנפו (יש עתיד-תל"ם): << דובר >>

הוא מצטרף.

<< דובר >> מיכאל מלכיאלי (ש"ס): << דובר >>

כולנו היינו שם.

<< דובר >> אוסאמה סעדי (תע"ל – התנועה הערבית להתחדשות): << דובר >>

כולנו היינו שם, אז יו"ר הקואליציה היה דוד ביטן, כל הכנסת, אופוזיציה
וקואליציה.

<< יור >> היו"ר איתן גינזבורג: << יור >>

אני זוכר, אילן גילאון היה.

<< דובר >> מיכאל מלכיאלי (ש"ס): << דובר >>

אלי אלאלוף, גואטה.

<< דובר >> אוסאמה סעדי (תע"ל – התנועה הערבית להתחדשות): << דובר >>

נכון, ואז דיברנו כולנו ואמרנו שבעניין הזה של בעלי המוגבלויות, קצבאות
הנכים, אין אופוזיציה, אין קואליציה, כולנו תומכים במאבק הצודק, צריך
להעלות את זה. עכשיו במקום שהממשלה הזאת, ששילמה לכל אזרח 750 שקל ולכל ילד
500 שקל בלי קשר להכנסות ולמבחנים, תיתנו לאנשים שמגיע להם, לקבוצה הזאת.
תיתנו להם, וכמובן שצריך להעלות את זה.

<< יור >> היו"ר איתן גינזבורג: << יור >>

מאה אחוז. זה הקצה של הקצה של הקצה.

<< דובר >> יצחק פינדרוס (דגל התורה): << דובר >>

אוסאמה, אנחנו באמצע מערכת בחירות, די, תשחרר אותנו.

<< דובר >> אוסאמה סעדי (תע"ל – התנועה הערבית להתחדשות): << דובר >>

אנחנו בעד, מה אתה רוצה?

<< דובר >> מיכאל מלכיאלי (ש"ס): << דובר >>

אומר אוסאמה, גם אני עכשיו.

<< דובר >> אוסאמה סעדי (תע"ל – התנועה הערבית להתחדשות): << דובר >>

אנחנו בעד.

<< יור >> היו"ר איתן גינזבורג: << יור >>

חברים, בואו נעבור להצבעות. עוד מישהו רוצה לדבר?

<< דובר >> מיכאל מלכיאלי (ש"ס): << דובר >>

לא.

<< יור >> היו"ר איתן גינזבורג: << יור >>

אם כך נעבור להצבעות.

<< דובר >> אוסאמה סעדי (תע"ל – התנועה הערבית להתחדשות): << דובר >>

דיברתי בשם כולם. פינדרוס, דיברתי בשם כל חברי הכנסת.

<< יור >> היו"ר איתן גינזבורג: << יור >>

יפה. אנחנו כולנו מצטרפים לדבריו של חבר הכנסת אוסאמה סעדי, דברי טעם, ויש
באמת - -

<< דובר >> עלי בינג: << דובר >>

כבוד היושב-ראש, רק אם אפשר להדגיש על ההצעה שלכם רק שאנחנו - - -

<< דובר >> מיכאל מלכיאלי (ש"ס): << דובר >>

לא חייבים.

<< יור >> היו"ר איתן גינזבורג: << יור >>

- - לטפל בזה בצורה הכי ראויה לאנשים בעלי מוגבלויות. נראה לי שיש פה
קונצנזוס, עלי, אז נראה לי שכל המוסיף גורע.

<< דובר >> עלי בינג: << דובר >>

רק לוודא שאנחנו מקבלים את הפטור לשתי הקריאות.

<< דובר >> יצחק פינדרוס (דגל התורה): << דובר >>

לשלוש הקריאות, העליתי את זה.

<< יור >> היו"ר איתן גינזבורג: << יור >>

לשלוש הקריאות, ברשותך.

<< דובר >> עלי בינג: << דובר >>

לשלוש הקריאות, כן, תודה.

<< דובר >> ארבל אסטרחן: << דובר >>

הכול ביחד.

<< יור >> היו"ר איתן גינזבורג: << יור >>

אם ככה, נעבור להצבעות אחד אחד.

מי בעד הקדמת הדיון להצעת חוק אנשי צבא דרום לבנון ומשפחותיהם? ירים את
ידו.

<< דובר >> ארבל אסטרחן: << דובר >>

בשלוש קריאות.

<< יור >> היו"ר איתן גינזבורג: << יור >>

לקריאה ראשונה.

<< דובר >> יצחק פינדרוס (דגל התורה): << דובר >>

זה לא לשלוש הקריאות?

<< דובר >> שבח שטרן (הליכוד): << דובר >>

זה לשלוש הקריאות, כתוב.

<< דובר >> ארבל אסטרחן: << דובר >>

מה שלא עובר היום את המליאה - - - בכל הקריאות.

<< דובר >> שבח שטרן (הליכוד): << דובר >>

פה כתוב לשלוש הקריאות.

<< יור >> היו"ר איתן גינזבורג: << יור >>

מי נגד? אחד. מי נמנע?

הצבעה

בעד – 6

נגד – 1

נמנעים – אין

בקשת הממשלה להקדמת הדיון בהצעת החוק אושרה.

<< יור >> היו"ר איתן גינזבורג: << יור >>

אם כך, הצעת החוק קיבלה פטור לקריאה הראשונה.

הצעת חוק לתיקון פקודת בתי הסוהר.

<< דובר >> שבח שטרן (הליכוד): << דובר >>

סליחה, אפשר רגע? פה כתוב בכל הקריאות, אתה אמרת בקריאה ראשונה.

<< יור >> היו"ר איתן גינזבורג: << יור >>

הבקשה של הממשלה היא לכל הקריאות, אנחנו נאשר אותה לקריאה ראשונה.

<< דובר >> מיכאל מלכיאלי (ש"ס): << דובר >>

נבוא עוד פעם בסוף יום ויידחו לנו דברים.

<< דובר >> שבח שטרן (הליכוד): << דובר >>

רק תגיד באיזה שעה באמת להגיע.

<< דובר >> ארבל אסטרחן: << דובר >>

לא בטוח שיספיקו בכלל להכין את כל החוקים האלה בכנסת הזאת. אנחנו לא יודעים
אם בכלל יהיה צורך בפטור הזה, ולכן הוועדה - - -

<< דובר >> מיכאל מלכיאלי (ש"ס): << דובר >>

אנחנו כנסת של זריזים פה, זה מה שאת חושבת. אנחנו רק עושים רושם של זה.

<< יור >> היו"ר איתן גינזבורג: << יור >>

אתם מעדיפים על כל שלוש הקריאות?

<< דובר >> שבח שטרן (הליכוד): << דובר >>

כן.

<< דובר >> רות וסרמן לנדה (כחול לבן): << דובר >>

עדיף.

<< דובר >> ארבל אסטרחן: << דובר >>

צריך לדעת רק שזה מאוד חריג, שככלל ועדת הכנסת נוהגת – פשוט בקורונה הכול
קצת השתבש כי הכול נהיה דחוף, אבל ככלל ועדת הכנסת לא הייתה - - - בכל
הקריאות.

<< יור >> היו"ר איתן גינזבורג: << יור >>

מה שאני אומר זה שחבר הכנסת מלכיאלי חושב שמכיוון שאנחנו בתקופת פגרה אז
אנחנו מוכנים לקדם את ההצעות.

<< דובר >> מיכאל מלכיאלי (ש"ס): << דובר >>

לא יצטרכו להטריח אותנו עוד פעם לבוא לפה.

<< דובר >> ארבל אסטרחן: << דובר >>

ממילא תצטרכו לבוא למליאה.

<< דובר >> מיכאל מלכיאלי (ש"ס): << דובר >>

במליאה יש רוב בכל מקרה. למה הביאו אותי לפה היום? כי צריך קוורום.

<< דובר >> ארבל אסטרחן: << דובר >>

בכל מקרה, נכון, כי צריך קוורום.

<< דובר >> מיכאל מלכיאלי (ש"ס): << דובר >>

אנחנו כנסת נחמדה.

<< דובר >> ענת כנפו (יש עתיד-תל"ם): << דובר >>

אם לא עושים את זה בזמן הקדנציה, ורק ברגע האחרון כאילו שיש לזה צורך בשביל
לקדם את הבחירות, חבל. אבל הדברים ראויים וחשובים.

<< דובר >> ארבל אסטרחן: << דובר >>

תראו, חלק מההצעות פה, כמו חוק התקשורת, זה חוק מאוד גדול ומורכב שמשרד
התקשורת עובד עליו שנים. אנחנו בכלל לא יודעים אם ועדת הכלכלה תספיק לסיים
אותו בכנסת הזאת.

<< יור >> היו"ר איתן גינזבורג: << יור >>

אם לא אז לא, אז זה לא יגיע.

<< דובר >> ארבל אסטרחן: << דובר >>

אם יצטרכו בכלל את הפטור. לכן זה לא דבר שהוא ברור מאליו.

<< יור >> היו"ר איתן גינזבורג: << יור >>

אבל אם הם לא יסיימו אז זה לא יגיע לדיון.

<< דובר >> שבח שטרן (הליכוד): << דובר >>

אוקיי, אז חוק התקשורת צריך - - -

<< דובר >> ארבל אסטרחן: << דובר >>

נכון, אז לא נותנים פה פטור תיאורטי.

<< דובר >> שבח שטרן (הליכוד): << דובר >>

אז נפרט בחוק התקשורת, ובחוקים האלה לא.

<< דובר >> מיכאל מלכיאלי (ש"ס): << דובר >>

מה תגידו? נו.

<< יור >> היו"ר איתן גינזבורג: << יור >>

אז ניתן לכולם את הקריאה הראשונה, חברי הוועדה, אני פונה אליכם. קריאה
ראשונה או שלוש הקריאות?

<< דובר >> יצחק פינדרוס (דגל התורה): << דובר >>

שלוש הקריאות.

<< דובר >> שבח שטרן (הליכוד): << דובר >>

שלוש הקריאות.

<< דובר >> מיכאל מלכיאלי (ש"ס): << דובר >>

מה שתחליטו.

<< יור >> היו"ר איתן גינזבורג: << יור >>

שלוש קריאות?

<< דובר >> ארבל אסטרחן: << דובר >>

בתקשורת אני חייבת לומר שזה בעייתי, כי הוא חוק מורכב וגדול.

<< יור >> היו"ר איתן גינזבורג: << יור >>

בסדר, אבל בכל מקרה אם ועדת הכלכלה לא תסיים את הדיון אז זה לא יגיע
למליאה.

<< דובר >> ארבל אסטרחן: << דובר >>

נכון, אז אתם עושים פה משהו תיאורטי.

<< דובר >> ענת כנפו (יש עתיד-תל"ם): << דובר >>

רק לנראות, בואו נעשה צ'יק צ'ק. יש ועדת חוקה כרגע, בואו נתקדם.

<< דובר >> יצחק פינדרוס (דגל התורה): << דובר >>

מכיוון שמפלגת השלטון של השלטון הלא חינוכי לא נמצאים פה ואי-אפשר לזמן
אותם, ועד שמזמנים פה ועדה לוקח איזה עשר שעות, אז די, בואו, תשחררו אותנו.
הרי תקראו לנו ביום שני מוקדם להצביע על הקריאה השנייה והשלישית.

<< יור >> היו"ר איתן גינזבורג: << יור >>

חברים, בואו נחזור. אני אעלה את זה שוב להצבעה.

חוק אנשי צבא דרום לבנון ומשפחותיהם בשלוש הקריאות – מי בעד? מי נגד? מי
נמנע?

הצבעה

בעד – 6

נגד – 1

נמנעים – אין

בקשת הממשלה להקדמת הדיון בהצעת החוק אושרה.

<< יור >> היו"ר איתן גינזבורג: << יור >>

אם כך, אושרה הקדמת הדיון.

הקדמת הדיון בהצעת חוק לתיקון פקודת בתי הסוהר (מס' 55 והוראת השעה) – מי
בעד? כנפו, את יכולה להצביע, מותר לך להצביע.

<< דובר >> ענת כנפו (יש עתיד-תל"ם): << דובר >>

אני יודעת.

<< יור >> היו"ר איתן גינזבורג: << יור >>

מי נגד? מי נמנע?

הצבעה

בעד – 6

נגד – 1

נמנעים – אין

בקשת הממשלה להקדמת הדיון בהצעת החוק אושרה.

<< יור >> היו"ר איתן גינזבורג: << יור >>

בעד – שש, נגד – אחד, אין נמנעים. הקדמת הדיון אושרה.

<< דובר >> אוסאמה סעדי (תע"ל – התנועה הערבית להתחדשות): << דובר >>

רוויזיה.

<< יור >> היו"ר איתן גינזבורג: << יור >>

הצעת חוק התקשורת (בזק ושידורים) (תיקון מס' 75) (שינוי מתכונת האסדרה
בתחום הבזק) – מי בעד?

<< דובר >> שבח שטרן (הליכוד): << דובר >>

קריאה ראשונה?

<< יור >> היו"ר איתן גינזבורג: << יור >>

שלוש הקריאות.

<< דובר >> שבח שטרן (הליכוד): << דובר >>

אה, זה שלוש, כי היא ביקשה על זה אחרת.

<< יור >> היו"ר איתן גינזבורג: << יור >>

מי בעד? ירים את ידו.

הצבעה

בעד – 7

נגד – אין

נמנעים – אין

בקשת הממשלה להקדמת הדיון בהצעת החוק אושרה.

<< יור >> היו"ר איתן גינזבורג: << יור >>

שבע בעד, פה אחד. עבר.

<< דובר >> נועה בירן-דדון: << דובר >>

מי נגד?

<< יור >> היו"ר איתן גינזבורג: << יור >>

סליחה, בפה אחד אין נגד.

הקדמת הדיון בהצעת חוק העונשין (תיקון מס' 140 והוראת שעה) (החמרת הענישה
בעבירות אלימות נגד קטין או חסר ישע), בשלוש הקריאות – מי בעד?

הצבעה

בעד – 7

נגד – אין

נמנעים – אין

בקשת הממשלה להקדמת הדיון בהצעת החוק אושרה.

<< יור >> היו"ר איתן גינזבורג: << יור >>

בעד. פה אחד, עבר.

והצעת חוק הביטוח הלאומי (מענק חד-פעמי חלף הגדלת קצבאות הנכות לשנת 2020),
בשלוש הקריאות – מי בעד?

הצבעה

בעד – 7

נגד – אין

נמנעים – אין

בקשת הממשלה להקדמת הדיון בהצעת החוק אושרה.

<< יור >> היו"ר איתן גינזבורג: << יור >>

פה אחד.

אני מודה לחברי הוועדה. אני חושב שעשינו דברים חשובים היום.

<< דובר >> ענת כנפו (יש עתיד-תל"ם): << דובר >>

תודה רבה.

<< יור >> היו"ר איתן גינזבורג: << יור >>

נעביר את זה למליאה, ונקווה שהמליאה תדון בזה כמה שיותר מהר. תודה. הישיבה
נעולה.

<< סיום >> הישיבה ננעלה בשעה 14:34. << סיום >>
