הכנסת החמש-עשרה נוסח לא מתוקן

מושב שני

פרוטוקול מס' 23

מישיבת ועדת הכנסת

יום שני, כ"ב בחשוון התש"ס (1.11.99), שעה 10:00

נכחו:

יושב ראש הכנסת אברהם בורג

חברי הוועדה:

סאלח טריף - היו"ר

יולי אדלשטיין

משה גפני

אופיר פינס-פז

יאיר פרץ

ראובן ריבלין

מאיר שטרית

מוזמנים:

חבר הכנסת צבי הנדל

חבר הכנסת אליעזר כהן

מזכיר הכנסת אריה האן

סגן מזכיר הכנסת דוד לב

גב' יהודית קרפ - משנה ליועץ המשפטי לממשלה

גב' ענת אסיף - מחלקת הייעוץ, משרד המשפטים

גב' ארבל אסטרחן - הלשכה המשפטית

יועצים משפטיים:

צבי ענבר

משה בוטון

מנהלת הוועדה:

אתי בן-יוסף

קצרנית:

חנה אלטמן

סדר היום:

1 - בקשה להעביר את הצעת חוק העונשין מוועדת הפנים ואיכות הסביבה

לדיון בוועדת החוקה, חוק ומשפט;

2 - השגות לתיקון סעיף 13 לתקנון - בדבר שינוי שם ועדת העבודה והרווחה;

3 - הקמת ועדת משנה לתיקון תקנון הכנסת;

4 - בקשה להקדמת הדיון בהצעת חוק לפני הקריאה הטרומית;

5 - הצעה למועדי פגרה במושב השני של הכנסת החמש עשרה.

בקשה להעביר את הצעת חוק העונשין

מוועדת הפנים ואיכות הסביבה לדיון בוועדת החוקה, חוק ומשפט

היו"ר סאלח טריף:

בוקר טוב, אני מתנצל בפניכם על כך שאחרתי לבוא לישיבה.

הנושא הראשון בסדר יומנו הוא בקשה להעביר את הצעת חוק העונשין מוועדת הפנים
ואיכות הסביבה לדיון בוועדת החוקה, חוק ומשפט. כמובן שמקומה הטבעי של הצעת
החוק הזאת הוא בוועדת החוקה, חוק ומשפט ואכן באנו בדברים עם יושב ראש ועדת
הפנים ואיכות הסביבה שמסכים להעברה, כך שאין ויכוח באשר לבקשה.

אני מעמיד להצבעה את הבקשה להעביר את הצעת חוק העונשין מוועדת הפנים ואיכות
הסביבה לוועדת החוקה, חוק ומשפט.

הצבעה

הבקשה אושרה.

צבי ענבר:

מדובר על המלצה שתובא בפני המליאה.

אופיר פינס-פז:

לא הבנתי;

צבי ענבר:

המליאה החליטה להעביר את הנושא לוועדת הפנים ואיכות הסביבה - - -

יהודית קרפ:

ההחלטה, עכשיו, היא להעביר את הנושא לוועדת החוקה, חוק ומשפט, ולהזכירכם,
מדובר על שני החוקים יחד.

צבי ענבר:

המליאה צריכה להצביע - - -

היו"ר סאלח טריף:

מדובר על שני התיקונים להצעת חוק העונשין.

אתי בן-יוסף:

מדובר על העברה מוועדה לוועדה.

היו"ר סאלח טריף:

מליאת הכנסת הצביעה, בטעות, על העברת הנושא הזה לוועדת הפנים ואיכות
הסביבה. אנחנו נביא את הבקשה למליאה, להצבעה.

נעבור לנושא הבא - השגות לתיקון סעיף 13 לתקנון בדבר שינוי שם ועדת העבודה
והרווחה.

השגות לתיקון סעיף 13 לתקנון בדבר שינוי שם ועדת העבודה והרווחה

היו"ר סאלח טריף:

בקשר לשינוי שם ועדת העבודה והרווחה אני מבקש להזכירכם כי בוועדה שלנו עלתה
השאלה איזו ועדה תדון בנושאי בריאות?

רשות הדיבור למר משה בוטון.

משה בוטון:

נושא הבריאות צריך להיכלל בשם ועדת העבודה והרווחה אבל הוא לא צריך לבוא
בראש כיוון שוועדת העבודה והרווחה עוסקת, בעיקר, בנושאי הביטוח הלאומי,
נושאי רווחה, עבודה, אבטלה, וכדומה ואילו נושא הבריאות, אף שהוא נחשב חשוב
מאד, תופס רק חלק קטן של דיוני הוועדה.

לפי דעתי שם של ועדה צריך לשקף את עבודת הוועדה על פי העומס המוטל עליה, על
פי הנושאים שהיא מטפלת בהם, לכן אני מציע ששם הוועדה יהיה: ועדת העבודה,
הרווחה והבריאות.

היו"ר סאלח טריף:

חברים, הנושא הזה לא נמצא במחלוקת פוליטית אלא יותר במחלוקת סמנטית,
עניינית, ודעת ועדת העבודה והרווחה, כפי שהיא הושמעה באזניי, היא שהשם שלה
אכן יהיה: ועדת העבודה, הרווחה והבריאות.

האם יש למישהו מהחברים כאן דעה אחרת?

ראובן ריבלין:

אני מבין שכך קבוע בחוק - - -

היו"ר סאלח טריף:

לא.

צבי ענבר:

מישהו ביקש להקדים את המילה: בריאות, כך ששם הוועדה היה אמור להיות: ועדת
הבריאות, העבודה והרווחה.

היו"ר סאלח טריף:

המילה: בריאות, לא הוזכרה קודם, וזאת תוספת לשם הוועדה. אנחנו ביקשנו
להכניס את המילה: בריאות, באמצע אבל ועדת העבודה והרווחה ביקשה שהמילה הזאת
תהיה בסוף.

ראובן ריבלין:

אין לי בעיה עם זה.

היו"ר סאלח טריף:

אני מבין שגם לחברים האחרים אין בעיה עם הבקשה. אם כך הוחלט לשנות את שם
הוועדה ל: ועדת העבודה, הרווחה והבריאות. שיהיה הרבה בריאות.

שונות

ראובן ריבלין:

אדוני היושב ראש, מדוע לא מופיע בסדר היום שלנו עניין ממלא מקום בוועדת
החוץ והביטחון?

אופיר פינס-פז:

מדובר על ממלאי מקום בכלל.

ראובן ריבלין:

אמרתי שאני מוכן לדון בנושא הזה בשני שלבים; בשלב הראשון - - -

היו"ר סאלח טריף:

לא הגשתם לנו הצעה כזאת בכתב.

אופיר פינס-פז:

אדוני היושב ראש, האם אתה מוכן להעלות את העניין הזה על סדר היום של ועדת
הכנסת מחר?

היו"ר סאלח טריף:

בעניין ממלא מקום בוועדת החוץ והביטחון קיימת בעיה. לעומת זאת בנושא של
ממלא מקום בוועדת הכספים - אין בעיה. כאמור, אני מבקש אתכם להעביר לנו את
הבקשה בכתב ואם העניין דחוף - נוכל להביא אותו לדיון עוד היום.

ראובן ריבלין:

אני מבקש שהנושא יעלה על סדר יומה של ועדת הכנסת מחר יחד עם זאת אני מבקש
להבין מדוע לוועדת החוץ והביטחון - - -

היו"ר סאלח טריף:

נדון על הנושא הזה מחר. יש חוות דעת משפטית - - -

ראובן ריבלין:

לוועדת החוץ והביטחון נקבע שני ממלאי מקום - - -

אופיר פינס-פז:

חבר הכנסת ריבלין, אני מבין שיושב ראש ועדת הכנסת יכניס את העניין הזה לסדר
היום של הישיבה שתתקיים מחר.

משה גפני:

אדוני היושב ראש, אני מבקש שתסביר לבור ועם הארץ כמוני מה עניין ממלאי
המקום?

היו"ר סאלח טריף:

העניין הזה, כאמור, לא נמצא על סדר יומנו. אחרי הישיבה תיכנס אליי ואני
אבהיר לך במה מדובר.

נעבור לנושא הבא בסדר יומנו - הקמת ועדת משנה לתיקון תקנון הכנסת.

הקמת ועדת משנה לתיקון תקנון הכנסת

היו"ר סאלח טריף:

יושב ראש הכנסת, אנכי ועוד חלק מהחברים היקרים שנמצאים כאן, חברי הכנסת
פינס-פז וריבלין, כבר מודעים לנושא הזה, מכל מקום אנחנו עושים עבודה יסודית
מאז תחילת המושב כדי שנוכל להביא לשינויים משמעותיים מאד וחשובים, בתקנון
הכנסת. מטרת השינויים היא לחזק את מעמדה של הכנסת מצד אחד ומן הצד השני
ליעל את עבודתה ולעשות אותה יותר אטרקטיבית במובן של דיונים בנושאים
אקטואליים. הכוונה היא לבצע חידושים כפי שהם נהוגים בפרלמנטים אחרים בעולם,
וגם להכניס תיקונים שמתחייבים לאור הניסיון שהיה לנו.

האם יש מניעה לכניסת עתונאים לישיבה? אני מבין שלא.

נחזור לענייננו; ברצוני להדגיש כי השינוי בתקנון, מבחינת כולנו, צריך להיות
דבר חשוב ביותר, הוא יהיה נושא הדגל של הוועדה הזאת ואני מקווה מאד שנגיע
להצעות חשובות וטובות שתעזורנה לחיזוק מעמדה של הכנסת, לייעול עבודתה
ולעיסוקה בנושאים חשובים.

בין החידושים שננהיג יש הצעות מעניינות מאד, לדוגמה, נעשה, לתקופת ניסיון,
פיילוט, כפי הנהוג בפרלמנטים אחרים בעולם, לדוגמה: דקה של אקטואליה בתחילת
כל דיון במליאת הכנסת כאשר חברי הכנסת הנוכחים יוכלו, במשך דקה אחת, להציג
עניין אקטואלי שמתאים לאותו יום או לאותו שבוע בנושא מעניין, דבר שיגביר את
העניין בכנסת וגם את החשיבות של המוסד שמבקר את הממשלה. מעבר לזה ועדת
המשנה תחשוב גם על נושאים כמו קוורום שיהיה במליאת הכנסת כדי שלא נתבזה בכך
שהמליאה ריקה או שיש בה נוכחות חברי כנסת דלה ומעליבה; זה לא מכבודה של
הכנסת. בנוסף על כך, באותה מידה נדאג לנוכחות נציג או נציגי הממשלה שצריכים
להיות נוכחים בדיון בנושאים מסויימים ונחשוב גם על סנקציות שצריך להטיל,
אולי, עליהם שכן לפעמים יושב ראש הישיבה מפסיק את הישיבה בגלל שהשר
הרלוונטי איננו נוכח. אני מבקש ליידע אתכם שהתנסיתי בכך, בהיותי יושב ראש
ועדת הפנים ואיכות הסביבה של הכנסת, ששרים לא היו ממהרים להופיע בדיוני
הוועדה וכשהדיון לא היה נוח להם הם נהגו לשלוח נציג זוטר שלא יכול היה לתת
תשובות על שאלותיהם של חברי הוועדה, דבר שגרם לביזוי מעמדה של ועדה בכנסת
וגם את יכולתה לתפקד כראוי.

על נושאים כאלה נצטרך לדון בוועדת המשנה, כאשר המגמה, כפי שהצגתי אותה,
ברורה.

אני מקווה שעבודת הוועדה שתוקם תסתיים במהרה כדי שנוכל להביא את תיקון
התקנון למליאת הכנסת.

האם מישהו מחברי הוועדה רוצה להתבטא בנושא הזה? אני מבקש להדגיש כי אני
פתוח להצעות.

יולי-יואל אדלשטיין:

אין עדיין על מה להתבטא - - -

היו"ר סאלח טריף:

אני מבין שקיימת הסכמה באשר להקמת ועדת משנה לתיקון תקנון הכנסת. כאמור,
אנחנו מדברים על ועדת משנה שתפעל באמצעות חברים שיש להם גישה, ותק וידע
בתקנון הכנסת, והחברים המוצעים להיות חברים בה הם: חבר הכנסת מיכאל
איתן - - -

ראובן ריבלין:

חבר הכנסת איתן ביקש לשחרר אותו מחברות בוועדת המשנה בגלל שיש לו עיסוקים
אחרים - - -

אליעזר כהן:

אנחנו מעוניינים להשתתף בוועדה שתוקם.

ראובן ריבלין:

אני הצעתי לחבר הכנסת מאיר שטרית להיות חבר הוועדה בתנאי שלא רק שהוא יהיה
מוכן ומזומן אלא גם יהיה זמין להשתתף בישיבותיה, ואני אהיה ממלא מקומו
במקרים שהוא לא יוכל להופיע לישיבה מסויימת.

היו"ר סאלח טריף:

חברת הכנסת נעמי חזן הביעה את הסכמתה להיות חברת ועדת המשנה, היא גם ותיקה,
היא חברת מרצ, כמו כן חבר הכנסת יאיר פרץ מש"ס, כמו כן חבר הכנסת רחבעם
זאבי גם בגלל הוותק שלו, הניסיון שלו, אגב, הוא יושב בוועדה הזאת הרבה מאד
שנים והוא גם נציג הסיעות הקטנות.

קריאה:

יורי שטרן.

אופיר פינס-פז:

אדוני היושב ראש, להזכירך, ביקשת שחבר הכנסת מקסים לוי יהיה חבר ועדת
המשנה.

היו"ר סאלח טריף:

אני מבקש אתכם להציע, במידת האפשר, חברי כנסת ותיקים שמכירים את התקנון,
וכמובן שהם יצטרכו להיות גם פעילים שכן אנחנו לא רוצים להקים ועדת משנה לא
פעילה. אני אנהל את הוועדה ואני מבקש להבהיר לכם שאם מישהו לא יהיה נוכח
בישיבותיה - נחליף אותו בחבר כנסת אחר. הוועדה הזאת לא תהיה ככל ועדות
הכנסת אלא זאת תהיה ועדה שתשב על המדוכה ואנחנו נקפיד על נוכחות החברים בה
כי מדובר בעניין שחשוב לכולנו.

יורי שטרן:

האם אני מבין נכון שהחלטות ועדת המשנה תובאנה למליאת הוועדה לאישור?

היו"ר סאלח טריף:

בוודאי. ההחלטות תבאנה לאישור מליאת הוועדה ומכאן הן תעבורנה לאישור
המליאה. לא יהיו מחטפים.

אליעזר כהן:

חבר הכנסת יורי שטרן נחשב לחבר כנסת ותיק וזמין - - -

אופיר פינס-פז:

הוא חבר בכנסת רק שלוש שנים - - -

אליעזר כהן:

הוא הרבה יותר ותיק ממני.

היו"ר סאלח טריף:

חבר נוסף שמועמד להיות חבר ועדת המשנה הוא חבר הכנסת אליעזר זנדברג, עורך
דין, חבר כנסת ותיק שיכול לתרום תרומה משמעותית לישיבות ועדת המשנה.

אם כן חברי ועדת המשנה הם: סאלח טריף - היו"ר, מאיר שטרית מחליפו, ראובן
ריבלין, נעמי חזן, יאיר פרץ, רחבעם זאבי, מקסים לוי ואליעזר זנדברג.

אופיר פינס-פז:

יש יותר מדי חברים מהאופוזיציה.

אליעזר כהן:

אולי אפשר להוסיף עוד חבר מהקואליציה?

אופיר פינס-פז:

אני מציע את חברי הכנסת יולי אלדשטיין ויורי שטרן.

משה גפני:

אני אהיה ממלא מקום של חבר הכנסת יאיר פרץ.

היו"ר סאלח טריף:

חבר הכנסת יורי שטרן יהיה מחליף.

אליעזר כהן:

צריך למנות עוד חבר מהקואליציה לחבר בוועדת המשנה.

אופיר פינס-פז:

או עוד חבר מהקואליציה או - - -

היו"ר סאלח טריף:

זה מוגזם. אי אפשר למנות לוועדת המשנה מעבר לשבעה חברים אחרת רק נסרבל
אותה.

משה גפני:

אני אהיה ממלא מקומו של חבר הכנסת יאיר פרץ.

היו"ר סאלח טריף:

של חבר הכנסת אליעזר זנדברג.

אופיר פינס-פז:

אדוני היושב ראש, אם אתה רוצה להפוך את ועדת המשנה לחוכא ואיטלולא כי אז
אין לי כל בעיה; נחליט על ועדה יותר גדולה, שבה יהיו חברים גם חברי הכנסת
גפני ושטרן - - -

משה גפני:

אני לא צריך להיות חבר הוועדה.

אופיר פינס-פז:

אי אפשר שחבר הכנסת ריבלין יהיה ממלא מקום של חבר אחר ושאתה תהיה ממלא מקום
של חבר אחר - - -

היו"ר סאלח טריף:

רבותיי, אני מעמיד להצבעה את אישור ועדת המשנה.

הצבעה

ועדת המשנה אושרה.

היו"ר סאלח טריף:

אנחנו מקדמים בברכה את יושב ראש הכנסת שנכנס ברגע זה לחדר הישיבה ואני
מעביר אליו את רשות הדיבור.

יו"ר הכנסת אברהם בורג:

חברי הכנסת, אני מתנצל על כך שהגעתי רק עכשיו לישיבה וזאת כיוון שהייתי
קודם בוועדת הכספים. אנחנו נמצאים, בוועדת הכספים, באמצע הישיבה אולם מצאתי
לנכון לבוא לכאן כדי לברך על היוזמה של יושב ראש ועדת הכנסת להקים את ועדת
המשנה לענייני תקנון.

אנחנו מדברים רבות על הנושא הזה ואין כל ספק בכך שהתקנון שלנו איננו מתאים
לצרכנינו בגלל שלוש סיבות שאני אמנה אותן בקצרה; א' - יש יותר שוליים מאשר
הערות שוליים; ב' - התקנון, במבנה הנוכחי שלו, לדעתי, איננו מתאים לכנסת
כפי שהיא עובדת. זה תקנון שהוצע במשך הרבה מאד שנים והוא משקף רבדים
גאולוגיים קדמוניים של המצב הפרלמנטרי שלא קיים יותר. לדוגמה, התקנון נכתב
מתוך נקודת מוצא שיש מפלגה גדולה עם רוב מוצק בכנסת. זה תקנון של, סליחה על
הביטוי הכואב מדיי, - עריצות הרוב. המבנה הפרלמנטרי היום, של ארבע סיעות
בסדר גודל בינוני, - - -

ראובן ריבלין:

ארבע סיעות שאינן מהוות רוב בכנסת.

יו"ר הכנסת אברהם בורג:

קודם כל הן בסדר גודל בינוני ובנוסף לכך כל קומבינציה בתוך הקואליציה,
פוליטית, איננה נותנת עדיין מצב של הכרעה רובית. זוהי כנסת אחרת.

ג' - הכלים הפרלמנטריים שמסורים היום בידיים שלנו - מיושנים מאד מאד.
המליאה עייפה, היא עמוסה מדי בנושאים קטנטנים שלא אטרקטיביים, הכלים שיש
לנו אינם נכונים והיו הרבה מאד שיחות בין יושב ראש הוועדה, חבר הכנסת
ריבלין וחבר הכנסת פינס-פז וביני באשר לכלים חדשים שבדקנו אותם במהלך
הפגרה, במיוחד יושב ראש הוועדה חבר הכנסת סאלח טריף, כלים פרלמנטריים
שנמצאים בפרלמנטים אחרים בעולם שהם כלים שיכולים לאפשר לנו להכניס דינמיקה
חדשה ואנרגיה חדשה גם לעבודת הוועדות, גם למשמעת הפנימית וגם לעבודת
המליאה. אני מניח שיושב ראש הוועדה יציג את הכלים האלה בפני חברי ועדת
המשנה.

יש לי בקשה; את הכלים הקיימים אנחנו מכירים אבל את הכלים החדשים איננו
מכירים לכן אם אנחנו כותבים עכשיו תקנון שאמור להחזיק מעמד עשר או שתים
עשרה שנים שהם משך חייו של תקנון סביר עד שהדברים משתנים בסדר גודל סביר,
צריך איזושהי תקופת ביניים כדי לנסות את הכלים החדשים ולבדוק אם הם עובדים
או לא. בקשתי מיושב ראש הוועדה היא להביא את הכלים בפני חברי ועדת המשנה,
להוציא הוראת שעה כדי להפעיל אותם במשך ארבעה חמישה חודשים, לבדוק אם הם
טובים או לא, לתקן אותם, לשפץ אותם ולגרום לכך שבסוף ועדת התקנון תוכל
להגיש את ההמלצות עם התיקונים ולשלב את הכלים החדשים יחד עם הכלים הישנים.

מבחינת לוח הזמנים, הייתי מבקש לראות את סיכומי ועדת המשנה עד היציאה לפגרת
פסח.

ועדת המשנה תעסוק במהלך הפגרה במה שהיא צריכה לעסוק ואז נגיע למצב שבחודש
אוקטובר הבא נוכל להפעיל את התקנון החדש של הכנסת. זה המתווה שהייתי רוצה
לראות לנגד עיניי ואני מקווה מאד שחבר הכנסת טריף יצליח לעמוד בו.

כיוון שכבר הצבעתם על הנושא הזה לא נותר לי אלא לצרף את דברי ההסבר שלי,
להצבעה.

היו"ר סאלח טריף:

אני מודה מאד ליושב ראש הכנסת גם על בואו לישיבה הזאת, גם על יוזמתו וגם על
כך שמהיום שהוא נבחר לכהן כיושב ראש הכנסת הוא פעל כדי להביא לשינויים
משמעותיים וחשובים מאד לתיקון התקנון, הוא דאג לעסוק בחיים יותר טובים
בכנסת וגם להביא לבקרה יותר רצינית של הכנסת על הממשלה.

אני מקווה שתהיינה לוועדת המשנה תוצאות מהירות לעבודתה ושאנחנו נוכל להציע
שינויים חשובים בתקנון הכנסת.

אני מודה לך, אדוני יושב ראש הכנסת.

יו"ר הכנסת אברהם בורג:

תודה רבה.

היו"ר סאלח טריף:

נעבור לנושא הבא בסדר יומנו - בקשה להקדמת הדיון בהצעת חוק לפני הקריאה
הטרומית.

בקשה להקדמת הדיון בהצעת חוק לפני הקריאה הטרומית

היו"ר סאלח טריף:

מדובר על הצעת חוק של חבר הכנסת עזמי בשארה שהתקבלה במליאה בהסכמת שר
המשפטים, לגבי דירקטורים בחברות ממשלתיות - מתן העדפה מתקנת לערבים. כיוון
שיש עוד אזרחים, - דרוזים וצ'רקסים, ראוי שיהיה תיקון מקביל כדי שלא תהיה
העדפה מתקנת רק לערבים, ולאוכלוסיות אחרות - - -

ראובן ריבלין:

קיבלתי תלונה חריפה מאד מחברי כנסת ערבים כשבנאום שלי דיברתי על: ערבים,
דרוזים וצ'רקסים. הם טענו שמבחינת הלאום אין הבדל בין הצ'רקסים לדרוזים - -
-

היו"ר סאלח טריף:

החוק הישראלי קובע שיש ערבים, יש דרוזים ויש צ'רקסים.

ראובן ריבלין:

אני מצטרף לבקשה, רק מבקש שלא ייווצר מצב כזה שיגידו לי - - -

היו"ר סאלח טריף:

בתעודת הזהות כתוב אם אדם הוא דרוזי או אם הוא צ'רקסי או אם הוא ערבי לכן
כדי שלא תהיה אפליה כלפי אוכלוסייה מסויימת, אפליה שאתם לא רוצים שתהיה - -
-

משה גפני:

מה ההצעה?

היו"ר סאלח טריף:

אנחנו מבקשים להריץ את התיקון במקביל על מנת שלא יהיה עיכוב בחקיקה. אנחנו
רוצים שיהיה ייצוג הולם לדרוזים ולצ'רקסים בחברות הממשלתיות, כמו שכתוב
בהצעתו של חבר הכנסת עזמי בשארה - - -

צבי הנדל:

מדוע הבקשה הזאת הגיעה לכאן?

היו"ר סאלח טריף:

כדי להקדים את הדיון.

ראובן ריבלין:

מבחינת המהות קיים קושי כיוון שחבר הכנסת בשארה מדבר על קווטה לערבים. אני
הצעתי לו לכתוב: לא יהודים, אבל הוא לא הסכים, ואמר שצריך להיות כתוב:
ערבים. כיוון שכך, כאמור, קיימת בעיה שכן הוא ביקש קווטה, שלא תפחת מ- 30%
ואני אומר את המספר סתם.

היו"ר סאלח טריף:

חבר הכנסת ריבלין, הבקשה מוגשת רק כדי לא ליצור אפליה בין דרוזים וצ'רקסים,
לעומת ערבים.

משה גפני:

הבקשה עברה בקריאה טרומית?

היו"ר סאלח טריף:

כן.

ראובן ריבלין:

יש בעיה עם ההצעה הזאת.

משה גפני:

חבר הכנסת טריף, האם אני יכול להבין מה היא הבקשה?

היו"ר סאלח טריף:

הבקשה היא שהדיון בקריאה הטרומית לא יתקיים בעוד 45 יום אלא עכשיו.

משה גפני:

זאת הצעת חוק פרטית שלך?

היו"ר סאלח טריף:

כן. אני מעמיד אותה להצבעה.

הצבעה

הבקשה אושרה.

ראובן ריבלין:

אין לנו שום בעיה עם הבקשה אלא עם הקווטה.

משה גפני:

הבקשה בסדר אבל אין בה צורך כי אפשר היה לצרף אותה להצעה של חבר הכנסת
בשארה.

היו"ר סאלח טריף:

רבותיי, נעבור לנושא הבא בסדר יומנו - הצעה למועדי פגרה במושב השני של
הכנסת החמש עשרה.

הצעה למועדי פגרה במושב השני של הכנסת החמש עשרה

היו"ר סאלח טריף:

בהתאם לסעיף 31 (א)(ב) לחוק יסוד: הכנסת, ובכפוף לסעיף 27(ב) לתקנון הכנסת,
מועברת בזאת, לאישור ועדת הכנסת, הצעת יושב ראש הכנסת והסגנים למועדי פגרה
במושב השני של הכנסת החמש עשרה.

כנס החורף נפתח ביום ראשון - 3.10.1999 ויסתיים ביום ראשון - 2.4.2000.

משה גפני:

הגיע הזמן שיציינו תאריכים עבריים.

היו"ר סאלח טריף:

הם מצויינים: כנס החוקף נפתח ביום ראשון - כ"ג בתשרי התש"ס ויסתיים בכ"ו
באדר ב' התש"ס.

כנס הקיץ ייפתח ביום ראשון, ט' באייר התש"ס - 14.5.2000 ויסתיים ביום
ראשון - ה' מנחם אב התש"ס, 6.8.2000.

המושב השלישי של הכנסת החמש עשרה ייפתח ביום ראשון ל' בתשרי התשס"א -
29.10.2000.

רשות הדיבור למזכיר הכנסת.

מזכיר הכנסת אריה האן:

חוק הכנסת מחייב אותנו לשבת שמונה חודשים בשנה, וכאן, בגלל שזאת שנה
מעוברת, מדובר על קרוב לתשעה חודשים. יש ששה חודשים נקיים בכנס החורף - - -

ראובן ריבלין:

בגלל אדר א' ואדר ב'.

מזכיר הכנסת אריה האן:

כנס הקיץ יארך שלושה חודשים פחות שבוע.

כאמור, זאת אומרת שמדובר על קרוב לתשעה חודשים ולא על שמונה חודשים.

היו"ר סאלח טריף:

האם יש הערות? אני מבין שלא. אם כך אני מעמיד את ההצעה למועדי פגרה להצבעה.

הצבעה

ההצעה אושרה.

היו"ר סאלח טריף:

קודם שאני נועל את הישיבה אני מבקש להזכירכם שבשעה שתיים נקיים ישיבה על
פיצול חוק ההסדרים במליאה.

(הישיבה ננעלה בשעה 10:45)
