הכנסת השבע-עשרה נוסח לא מתוקן

מושב שני

פרוטוקול מס' 124

מישיבת ועדת הכנסת

יום רביעי, ד' בתמוז התשס"ז (20 ביוני 2007), שעה 10:00

סדר היום:

1. בקשת יושב-ראש ועדת הכלכלה למיזוג הצעות חוק לפי סעיף 122 לתקנון:

א. הצעת חוק הבנקאות (שירות ללקוח) (תיקון מס' 12) (קידום התחרות),
התשס"ז-2007.

ב. הצעת חוק הבנקאות (שירות ללקוח) (תיקון מס' 13) (הסדרת הפיקוח על עמלות
והגבלתן),

התשס"ז-2007.

ג. הצעת חוק הבנקאות (שירות ללקוח) (תיקון מס' 14) (הגבלת עמלות),
התשס"ז-2007.

ד. הצעת חוק הבנקאות (שירות ללקוח), תיקון מס' 15) (פיקוח על עמלות),
התשס"ז-2007.

ה. הצעת חוק הבנקאות (שירות ללקוח) (תיקון מס' 10), התשס"ז-2007.

2. בקשת יושב-ראש ועדת העבודה, הרווחה והבריאות להעברת הצעת חוק הגנת השכר
(תיקון –

תשר), התשס"ז-2007 (פ/17/1973) מוועדת הכלכלה לדיון בוועדת העבודה, הרווחה
והבריאות.

3. הצעה לתיקון סעיף 101 לתקנון הכנסת בדבר פומביות ישיבות ועדות הכנסת.

4. הרכב ועדת המשנה של ועדת הכנסת לעניין חוק ההסדרים.

נכחו:

חברי הוועדה:

רוחמה אברהם בלילא – היו"ר

רוברט אילטוב

יצחק גלנטי

יעקב מרגי

גדעון סער

מוזמנים:

ירדנה מלר-הורביץ – סגנית מזכיר הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

 

1. בקשת יושב-ראש ועדת הכלכלה למיזוג הצעות חוק לפי סעיף 122 לתקנון:

א. הצעת חוק הבנקאות (שירות ללקוח) (תיקון מס' 12) (קידום התחרות),
התשס"ז-2007;

ב. הצעת חוק הבנקאות (שירות ללקוח) (תיקון מס' 13) (הסדרת הפיקוח על עמלות
והגבלתן),

התשס"ז-2007;

ג. הצעת חוק הבנקאות (שירות ללקוח) (תיקון מס' 14) (הגבלת עמלות),
התשס"ז-2007;

ד. הצעת חוק הבנקאות (שירות ללקוח), תיקון מס' 15) (פיקוח על עמלות),
התשס"ז-2007;

ה. הצעת חוק הבנקאות (שירות ללקוח) (תיקון מס' 10), התשס"ז-2007

היו”ר רוחמה אברהם בלילא:

בוקר טוב. על סדר יומנו ארבעה נושאים. יושב-ראש ועדת הכלכלה שלח אלי אתמול
מכתב, והוא ביקש, לפי סעיף 122 לתקנון, למזג את הצעות החוק הבאות: א. הצעת
חוק הבנקאות (שירות ללקוח) (תיקון מס' 12) (קידום התחרות), התשס"ז-2007. ב.
הצעת חוק הבנקאות (שירות ללקוח) (תיקון מס' 13) (הסדרת הפיקוח על עמלות
והגבלתן), התשס"ז-2007. ג. הצעת חוק הבנקאות (שירות ללקוח) (תיקון מס' 14)
(הגבלת עמלות), התשס"ז-2007. ד. הצעת חוק הבנקאות (שירות ללקוח), תיקון מס'
15) (פיקוח על עמלות), התשס"ז-2007. ה. הצעת חוק הבנקאות (שירות ללקוח)
(תיקון מס' 10), התשס"ז-2007.

אני קוראת את המכתב לפרוטוקול: "הצעות החוק שלהלן אושרו בקריאה הראשונה
ביום ט"ז באדר התשס"ז (6 במרץ 2007): הצעת חוק הבנקאות (שירות ללקוח)
(תיקון מס' 12) (קידום התחרות), התשס"ז–2007 של חבר הכנסת אמנון כהן
(כ-134); הצעת חוק הבנקאות (שירות ללקוח) (תיקון מס' 13) (הסדרת הפיקוח על
עמלות והגבלתן), התשס"ז–2007 של חבר הכנסת גלעד ארדן (כ-134); הצעת חוק
הבנקאות (שירות ללקוח) (תיקון מס' 14) (הגבלת עמלות), התשס"ז–2007 של חבר
הכנסת חיים כץ (כ-134). הצעת חוק הבנקאות (שירות ללקוח) (תיקון מס' 15)
(פיקוח על עמלות), התשס"ז–2007 של חבר הכנסת משה כחלון וקבוצת חברי הכנסת
(כ-154) אושרה בקריאה הראשונה ביום כ"ו בסיון התשס"ז (12 ביוני 2007). הצעת
חוק הבנקאות (שירות ללקוח) (תיקון מס' 10), התשס"ז–2007, מטעם הממשלה
(מ-308), אושרה בקריאה הראשונה ביום ב' בתמוז התשס"ז (18 ביוני 2007). כל
הצעות החוק האמורות נדונו באופן מאוחד בוועדת הכלכלה של הכנסת, לצורך הכנתן
לקריאות השנייה והשלישית. בתוקף סמכותה לפי סעיף 122(א)(1) לתקנון, אבקש
להביא לאישור ועדת הכנסת את מיזוגן של חמש הצעות החוק הנ"ל והבאתן כהצעת
חוק אחת לקריאה השנייה ולקריאה השלישית".

מי בעד? מי נגד? מי נמנע?

ה צ ב ע ה

בעד – 5

נגד – אין

נמנעים – אין

חמישה הצביעו בעד, לא היו מתנגדים ולא היו נמנעים.

2. בקשת יושב-ראש ועדת העבודה, הרווחה והבריאות להעברת הצעת חוק הגנת השכר
(תיקון –

תשר), התשס"ז-2007 (פ/17/1973) מוועדת הכלכלה לדיון בוועדת העבודה, הרווחה
והבריאות

היו”ר רוחמה אברהם בלילא:

אתמול הבטחתי לחבר הכנסת שרוני ולחבר הכנסת סער שאביא את הצעת חוק הגנת
השכר (תיקון – תשר), של חברי הכנסת גלעד ארדן ושלי יחימוביץ. אני מבינה שיש
הסכמה.

גדעון סער:

חבר הכנסת ארדן עדכן אותי שזה על דעתו.

היו”ר רוחמה אברהם בלילא:

לכן נצביע להעביר את הצעת החוק הזאת לדיון בוועדת העבודה, הרווחה והבריאות.
מי בעד? מי נגד? מי נמנע?

ה צ ב ע ה

בעד – 5

נגד – אין

נמנעים – אין

פה-אחד. תודה רבה לכם, חברי הכנסת.

3. הצעה לתיקון סעיף 101 לתקנון הכנסת בדבר פומביות ישיבות ועדות הכנסת

היו”ר רוחמה אברהם בלילא:

מונחת לפניכם הצעה לתיקון תקנון הכנסת, האומרת כך: "סעיף 101 לתקנון הכנסת,
שכותרתו 'אי פומביות הישיבות' קובע כך: 'ישיבות הוועדות אינן פומביות, אלא
אם הוועדה החליטה אחרת'. בפועל מזה שנים רבות ישיבות ועדות הכנסת הנן
פומביות ומשתתפים בהן מוזמנים רבים, וכן אמצעי התקשורת, שדלנים ובעלי עניין
אחרים. בנוסף, בשנים האחרונות הפרוטוקולים של הוועדות מתפרסמים באופן שוטף
באתר האינטרנט של הכנסת, וחלק מישיבות הוועדות מצולמות במלואן ומשודרות
בערוץ הכנסת. בנוסף היו ישיבות ששודרו באינטרנט, ויש כוונה להרחיב זאת.
לפיכך מוצע להתאים את התקנון לחידושים אלה, ולקבוע כי ישיבות הוועדות הן
פומביות, אלא אם כן קובעת הוועדה אחרת. מובן כי אין בכך כדי לפגוע בהוראות
בעניין חיסוי ישיבות ובאפשרות להכריז על ישיבה כחסויה".

המצב הזה קיים היום, אלא שאנחנו רוצים לעדכן את התקנון לפי המצב הקיים. האם
למישהו מחברי הכנסת יש מה לומר בעניין?

יצחק גלנטי:

אני אומנם חבר חדש בכנסת ובוועדה, אבל אני סבור שעד עכשיו הישיבות של ועדת
הכנסת היו מאוד ענייניות והתנהלו, בזכותה של היושבת-ראש, באופן מופתי
וענייני. אבל יש לי חשש שמא כתוצאה מהפיכת הישיבות האלה ליותר פומביות
ויותר משודרות, הנושא הזה של יעילות הוועדה עשוי להיפגע. אני מבקש לתת את
הדעת לבעיה הזאת שתיווצר.

יעקב מרגי:

הישיבות היו פומביות גם קודם.

יצחק גלנטי:

כן, אבל יש הבדל אם הדבר נעשה עם אפשרות גם להחליט שישיבות מסוימות לא
תהיינה פומביות.

היו”ר רוחמה אברהם בלילא:

זה קיים.

יעקב מרגי:

היום המציאות היא בדיוק הפוכה מהתקנון. הבקשה היא להתאים את המציאות
לתקנון.

יצחק גלנטי:

אני מציע להגיד אחרת, להחליט שישיבה פתוחה זה יותר קשה מאשר להחליט שישיבה
היא סגורה.

היו”ר רוחמה אברהם בלילא:

אין שום בעיה. אם יש נושא שהוא רגיש לאחד מחברי הכנסת והוא מבקש שהישיבה
תהיה חסויה, עושים הצבעה.

יצחק גלנטי:

גברתי היושבת-ראש, נתתי לך היום מחמאה, אבל אני לא בטוח שמחר תמשיכי, כי
לפי השמועות יש בכך ספק. אני מקווה שזה יהיה כך גם בהמשך.

היו”ר רוחמה אברהם בלילא:

אני מודה לך, אדוני.

מי בעד? מי נגד? מי נמנע?

ה צ ב ע ה

בעד – 5

נגד – אין

נמנעים – אין

התיקון התקבל פה-אחד.

4. הרכב ועדת המשנה של ועדת הכנסת לעניין חוק ההסדרים

היו”ר רוחמה אברהם בלילא:

לפני כעשרה ימים ביקש חבר הכנסת גדעון סער להמשיך ולדון באחד הנושאים
החשובים שהיו לוועדת הכנסת, חוק ההסדרים.

גדעון סער:

אני גם תבעתי שיושב-ראש סיעת ישראל ביתנו ישתתף בישיבות.

היו”ר רוחמה אברהם בלילא:

באותה ישיבה החלטנו שנקים ועדת משנה, אשר תיתן את המלצותיה למליאת הוועדה
תוך חודש ימים, כדי לראות איך אנחנו מתכנסים שוב לקראת חוק ההסדרים החדש.

ארבל, קיבלתי את ההערה שלך. את אומרת שיש לשלוח אחר כך הודעה לכל חברי
הכנסת. זו החלטה של ועדת הכנסת, על הקמת ועדת משנה. אני מודיעה על ועדת
המשנה.

עו"ד ארבל אסטרחן:

הוועדה בוחרת את חברי ועדת המשנה, וכיוון שזה לא היה על סדר-היום יש מקום
ליידע את החברים שלא היו כאן.

היו”ר רוחמה אברהם בלילא:

זאת בסך הכול ועדת משנה. זאת פררוגטיבה שלי, ואני אביא את זה להצבעה.

גדעון סער:

אזכיר ליועצת המשפטית, שלמעשה הוועדה כבר החליטה על ההקמה, ובנוסף היא
החליטה להסמיך שלושה חברים על-מנת לקבוע את הרכבה. שלושת החברים היו
יושבת-ראש ועדת הכנסת, חבר הכנסת יצחקי ואני.

עו"ד ארבל אסטרחן:

אם היא קבעה כך, זה בסדר.

היו”ר רוחמה אברהם בלילא:

החברים המוצעים כאן הם חבר הכנסת אביגדור יצחקי כיושב-ראש, חבר הכנסת גדעון
סער, חבר הכנסת יעקב מרגי, חבר הכנסת אורי אריאל וחבר הכנסת רוברט אילטוב.

המנדט שיש לכם הוא להמשיך את הדיונים עם המחלקה המשפטית ולהביא הצעה, תוך
חודש ימים, לשינוי תקנון שיהווה למעשה פרק בתקנון הכנסת שייקרא "חוק
ההסדרים – ההתנהלות של הממשלה אל מול הכנסת". לקראת התקציב הקרוב אני מקווה
שנעשה משהו בנידון, שיהיה משהו שהוא יותר מעודן.

מי בעד ההרכב כפי שציינתי? מי נגד? מי נמנע?

ה צ ב ע ה

בעד – 5

נגד – אין

נמנעים – אין

הרכב הוועדה אושר פה-אחד. תודה רבה.

הישיבה ננעלה בשעה 10:20
