הכנסת העשרים

מושב שלישי

פרוטוקול מס' 252

מישיבת ועדת הכנסת

יום שני, י"ב באייר התשע"ז (08 במאי 2017), שעה 13:00

סדר-היום:

בקשת הממשלה להקדמת הדיון בהצעת חוק מס הכנסה (הגדלת נקודות זיכוי להורים)
(הוראת שעה), התשע"ז–2017 (מ/1133).

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

דוד אמסלם

אברהם נגוסה

רועי פולקמן

אלעזר שטרן

מוזמנים:

ישי פרלמן – עוזר ליועמ"ש, רשות המסים, משרד האוצר

נדב שיינברגר – ראש מטה שר האוצר, משרד האוצר

מנהלת הוועדה:

אתי בן יוסף

רישום פרלמנטרי:

רונית יצחק

בקשת הממשלה להקדמת הדיון בהצעת חוק מס הכנסה (הגדלת נקודות זיכוי להורים)
(הוראת שעה), התשע"ז–2017 (מ/1133)

היו"ר יואב קיש:

שלום, אנחנו מתחילים את הישיבה.

אלעזר שטרן (יש עתיד):

אפשר להגיד לפרוטוקול? אמרתי שאני מבקש שהישיבה תהיה ארוכה, כי עד שיש כאן
ישיבה שיש בה הגיון אז שהיא תימשך.

רועי פולקמן (כולנו):

זה לא יהיה ארוך.

היו"ר יואב קיש:

שלום, צהריים טובים, אנחנו פותחים את הישיבה. על סדר-היום: בקשת הממשלה
להקדמת הדיון בהצעת חוק מס הכנסה (הגדלת נקודות זיכוי להורים) (מ/1133).
נציג האוצר, בבקשה, תציג את עצמך.

ישי פרלמן:

ישי פרלמן מרשות המסים. בעצם זאת הצעה שמבקשת להגדיל את נקודות הזיכוי
להורים לילדים קטנים עד גיל חמש. ההצעה מגדילה גם את נקודות הזיכוי של
האישה וגם את נקודות הזיכוי של הגבר.

היו"ר יואב קיש:

יש לי רק שאלת הבהרה – נדב ורועי, תקשיבו גם אתם – מה קורה במקרה של הורים
גרושים? זוג הורים גרושים עובדים, האם ההגדלה של הנקודות גם תקפה לגבי
הגרושים?

ישי פרלמן:

כן, גם לגבי הגרושים. פשוט לגבי זוגות נשואים זה הולך גבר ואישה – הגבר
מקבל נקודות זיכוי על-פי מתווה מסוים והאישה מקבלת על-פי מתווה אחר. במקרה
של הורים גרושים זה בדיוק אותו דבר, רק שאת נקודות הזיכוי של האישה מקבל מי
שחזקת הילדים עליו, מי שמטפל בילדים; ואת נקודות הזיכוי של הגבר מקבל מי
שהילדים לא אצלו, אבל זה אותן נקודות זיכוי.

רועי פולקמן (כולנו):

הם מקבלים את אותן נקודות זיכוי.

היו"ר יואב קיש:

ואם החזקה אצל הגבר, אז מה הוא מקבל?

ישי פרלמן:

הוא מקבל את הנקודות של האישה, והאישה מקבלת את הנקודות של הגבר.

היו"ר יואב קיש:

יש הבדל בין האישה לגבר?

ישי פרלמן:

עכשיו לא יהיה.

נדב שיינברגר:

עכשיו בחוק הזה אנחנו משווים.

ישי פרלמן:

בעקבות התיקון לא יהיה הבדל.

נדב שיינברגר:

עכשיו אנחנו משווים בין הגבר לאישה.

היו"ר יואב קיש:

אז מה זה משנה מה שאמרת לי? לא הבנתי.

נדב שיינברגר:

זה היה נכון עד עכשיו.

היו"ר יואב קיש:

בוא נדבר על מה שהחוק הזה עושה. האם זה משנה אם אתה גבר או אישה במסגרת
החוק הזה במקרה של הורים גרושים?

ישי פרלמן:

לא.

נדב שיינברגר:

אני אסביר לך למה.

היו"ר יואב קיש:

שים מיקרופון, ותציג את עצמך לפרוטוקול.

נדב שיינברגר:

נדב שיינברגר ממשרד האוצר. זה לא משנה, מכיוון שבראש ובראשונה דבר ראשון
שהחוק הזה עושה, הוא משווה את התנאים בין גבר לאישה, כלומר, זה כבר לא
משנה.

היו"ר יואב קיש:

המגדר לא ישנה בהטבה, ולא ישנה אם הם נשואים או גרושים.

נדב שיינברגר:

כן, נכון.

היו"ר יואב קיש:

אוקיי.

נדב שיינברגר:

רק בכיתוב זה יהיה כאילו מי שמחזיק בחזקה - - -

היו"ר יואב קיש:

זה משהו שדיברנו עליו, והיה לי מאוד חשוב.

רועי פולקמן (כולנו):

צודק, באמת חשוב.

היו"ר יואב קיש:

נציג האוצר, תסביר למה הדחיפות, בבקשה, ונמשיך.

נדב שיינברגר:

אני אסביר את הדחיפות. אם אתה רוצה הוא יסביר את המקצועי.

היו"ר יואב קיש:

רק נחזור לעניין. המצב נכון להיום לגבר גרוש עם ילדים קטנים, הוא לא מקבל
נקודות זיכוי?

ישי פרלמן:

מקבל נקודות זיכוי.

היו"ר יואב קיש:

מקבל?

ישי פרלמן:

כן. בדרך כלל בתיקים ב-99% מהמקרים בדיוק אותו דבר כמו גבר נשוי.

היו"ר יואב קיש:

מתי זה שונה?

ישי פרלמן:

היום, כשהילדים אצלו.

היו"ר יואב קיש:

לא אצלו, כשהחזקה אצל האם בגירושין.

ישי פרלמן:

אז זה אותו דבר בדיוק כמו אצל זוגות נשואים.

היו"ר יואב קיש:

וזה לא משנה אם החזקה היא משותפת או אם החזקה אצל האישה או אצל הגבר, זה לא
ישנה לצורך החוק.

ישי פרלמן:

לא פחות. זה יכול לתת - - -

ישראל אייכלר (יהדות התורה):

אצל זוגות נשואים יש לגבר נקודות?

ישי פרלמן:

כן, היום זה עד גיל שלוש. אחרי התיקון זה יהיה כמו האישה לגבי ילדים עד גיל
שלוש.

היו"ר יואב קיש:

האם גם האב וגם האם במקרה של משמורת משותפת יכולים לרשום את העניין ולקבל
את הזכאות בנקודות הזכאות? זה מה שאני רוצה להבין.

ישי פרלמן:

הם מקבלים כמו במשפחה נשואה. כלומר, לא כל אחד מהם יקבל את נקודות הזיכוי
המוגדלות. היום זה לא משנה. לאחר התיקון בחוק זה לא ישנה.

היו"ר יואב קיש:

יש הבדל בין הזיכוי, יש נקודות מוגדלות היום שהאישה מקבלת.

ישי פרלמן:

כן.

היו"ר יואב קיש:

והגבר לא מקבל נקודות מוגדלות. זה המצב היום.

היו"ר יואב קיש:

אנחנו מתקנים את זה שזה יהיה שווה, שגם האישה וגם הגבר יקבלו את אותן
נקודות זיכוי.

ישי פרלמן:

נכון.

נדב שיינברגר:

נכון, אנחנו משווים.

היו"ר יואב קיש:

ולא משנה אם הם נשואים או גרושים.

ישי פרלמן:

כן.

ישראל אייכלר (יהדות התורה):

שאלה קטנה.

היו"ר יואב קיש:

כן, בבקשה.

ישראל אייכלר (יהדות התורה):

תושב ישראל שהוא לא אזרח ומשלם פה מס גם יש לו את נקודות הזיכוי?

ישי פרלמן:

אם הוא תושב ישראל אז כן. זה תושב ישראל?

ישראל אייכלר (יהדות התורה):

כן.

ישי פרלמן:

תושב ישראל כן.

היו"ר יואב קיש:

עוד שאלה?

דוד אמסלם (הליכוד):

בואו נצביע, אני באמצע דיון.

היו"ר יואב קיש:

בסדר. נדב, אתה רוצה רק להגיד על הדחיפות? ואנחנו מצביעים. רק שנייה, אבי,
כן, אברהם.

אברהם נגוסה (הליכוד):

לא משנה אם הילדים אצלו או לא?

רועי פולקמן (כולנו):

אותו דבר.

היו"ר יואב קיש:

לא משנה. זה היה משהו שמאוד הקפדתי עליו.

דוד אמסלם (הליכוד):

הם נשארים אותו דבר.

היו"ר יואב קיש:

בבקשה, נדב.

נדב שיינברגר:

הדחיפות נובעת מזה שהחוק הזה הוא גם רטרואקטיבי, כלומר, הוא מינואר 2017,
וחבל שכספים שעכשיו חונים באוצר – ואלו הרבה כספים שיגיעו למשפחות האלה.
ולכן, אנחנו חושבים שדחוף מאוד לסיים את זה בשבוע-עשרה ימים הקרובים כדי
שהכסף הזה יעבור לציבור.

היו"ר יואב קיש:

אני רוצה להגיד שבוועדה הזו בדרך כלל אנחנו לא נותנים פטור מחובת הנחה.

נדב שיינברגר:

האוצר גם לא מביא.

היו"ר יואב קיש:

ברור שיש פה חוק שבא להטיב עם הציבור, וברגע שזה המצב אז כמובן שאין לנו
סיבה שלא לעזור במה שאנחנו יכולים, ולכן אני מציע להצביע בעד היוזמה.

מי בעד בקשת הממשלה לפטור מחובת הנחה לקריאה ראשונה?

הצבעה

בעד – פה אחד

בקשת הממשלה להקדמת הדיון בהצעת חוק מס הכנסה (הגדלת נקודות זיכוי להורים)
(הוראת שעה), התשע"ז–2017, נתקבלה.

היו"ר יואב קיש:

ההצעה התקבלה פה אחד.

אלעזר שטרן (יש עתיד):

שנדב ישמע. שומע? אצלנו באופוזיציה מצביעים לפי הגיון. לא דווקא בגלל שאתה
באופוזיציה תצביע נגד.

היו"ר יואב קיש:

הישיבה נעולה.

הישיבה ננעלה בשעה 13:09.
