הכנסת העשרים

מושב שני

פרוטוקול מס' 101

מישיבת ועדת הכנסת

יום רביעי, י' בשבט התשע"ו (20 בינואר 2016), שעה 10:00

סדר-היום:

1. בקשת יו"ר ועדת החינוך, התרבות והספורט להעברת דיון מהיר בנושא: ציד
חיות הבר בישראל, מוועדת החינוך, התרבות והספורט לדיון בוועדת הפנים והגנת
הסביבה

2. הצעה לסדר-היום בנושא: עיגון מעמדה וסמכויותיה של נציבות הביקורת על
הפרקליטות בחקיקה ראשית

3. ערעורים על החלטת נשיאות הכנסת שלא לאשר דחיפות הצעות לסדר-היום

4. מינוי ממלאי מקום קבועים בוועדות הפנים והגנת הסביבה ובוועדת החינוך
התרבות והספורט – פניית חה"כ מרב מיכאלי, יו"ר סיעת המחנה הציוני

5. רביזיה על נושא 2 – הצעה לסדר-היום בנושא: עיגון מעמדה וסמכויותיה של
נציבות הביקורת על הפרקליטות בחקיקה ראשית

נכחו:

חברי הוועדה:

דוד ביטן – היו"ר

יואב בן צור

אחמד טיבי

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

אלעזר שטרן

חברי הכנסת:

ניסן סלומינסקי

שרן השכל

יעל כהן-פארן

חמד עמאר

עבדאללה אבו מערוף

טלי פלוסקוב

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

בקשת יו"ר ועדת החינוך, התרבות והספורט להעברת דיון מהיר בנושא: ציד חיות
הבר בישראל, מוועדת החינוך, התרבות והספורט לדיון בוועדת הפנים והגנת
הסביבה

היו"ר דוד ביטן:

אני פותח את הישיבה בבקשת יושב-ראש ועדת החינוך, התרבות והספורט להעברת
דיון מהיר בנושא: ציד חיות בר בישראל, מוועדת החינוך לוועדת הפנים. מכיוון
שהוא מבקש והוא צודק, נראה לי שנעביר. יש הסכמה?

יואב בן צור (ש"ס):

כן, אין בעיה.

היו"ר דוד ביטן:

אז אנחנו מסכימים. מי בעד?

הצבעה

בעד הבקשה – פה אחד

בקשת יו"ר ועדת החינוך, התרבות והספורט אושרה.

היו"ר דוד ביטן:

כולם בעד? אף אחד לא נגד?

איילת נחמיאס ורבין (המחנה הציוני):

אין לי מושג בעד מה אני, אבל אם ביטן אמר - - -

היו"ר דוד ביטן:

הוא אומר "אל תעבירו לי, זה לא צער בעלי חיים, זה ציד של חיות" - - -

איילת נחמיאס ורבין (המחנה הציוני):

אז אנחנו בעד.

יואב בן צור (ש"ס):

זה שייך לוועדת הפנים.

שרן השכל (הליכוד):

דוד, אני רוצה להגיד משהו. זה כן צער בעלי חיים - - -

היו"ר דוד ביטן:

כן, אבל באופן אחר.

שרן השכל (הליכוד):

לא, זה הצער בעלי חיים שבתוך הציד, מכיוון שאפשר לצוד כך ואפשר לצוד בצורה
יותר גרועה. אבל מאחר שאנחנו מבינים שאי אפשר להעביר את זה לוועדת המשנה
לצער בעלי חיים, שבתוך ועדת החינוך, אז זה בסדר ואנחנו מסכימים.

היו"ר דוד ביטן:

אם המסכימים הם אלה שנלחמים על זה אז אין לי מה להגיד.

הצעה לסדר-היום בנושא: עיגון מעמדה וסמכויותיה של נציבות הביקורת על
הפרקליטות בחקיקה ראשית

היו"ר דוד ביטן:

הנושא הבא – קביעת ועדה לדיון בהצעה לסדר-היום בנושא: עיגון מעמדה
וסמכויותיה של נציבות הביקורת על הפרקליטות בחקיקה ראשית, הצעת חברי הכנסת
ציפי לבני ובצלאל סמוטריץ. בצלאל, מה רצית להגיד? הרי אנחנו עכשיו באנו
מדיון כזה? אז מה, אתה רוצה שיהיה פעמיים?

בצלאל סמוטריץ (הבית היהודי):

הדגש שחברת הכנסת לבני ואנוכי נתנו בהצעת הסדר שלנו נוגע לניסיון להפריד
בין הביקורת הפרטנית לביקורת המערכתית. זה נושא שעולה ממש בשולי הדיון
עכשיו בוועדה שאנחנו באים ממנה, ואנחנו חושבים שזה מצדיק דיון בפני עצמו.

לעצמי חשבתי שנכון שהדיון הזה יהיה בוועדת החוקה, ואם אדוני אומר שיושב-ראש
ועדת החוקה - - -

היו"ר דוד ביטן:

זה לא קשור. החלטנו בישיבה הקודמת שהדיון יהיה משותף לוועדת החוקה ולביקורת
המדינה, בראשות ועדת ביקורת המדינה.

איילת נחמיאס ורבין (המחנה הציוני):

החלטה מצוינת.

היו"ר דוד ביטן:

הם מסתדרים טוב, אז אנחנו נשאיר את זה ככה. אני מעביר את זה אליהם, והם
צריכים לעשות דיון נוסף. אני מאמין שהיום הם לא יסיימו את הדיון, אז אין
בעיה.

יואב בן צור (ש"ס):

למי אתה מעביר עכשיו?

היו"ר דוד ביטן:

לשתי הוועדות ביחד. זה דיון משותף. ועדת הביקורת מזמינה, אבל הם מתאמים
ביניהם, זה מה שסוכם. ההתחייבות היא על תיאום בין שני הצדדים, והם עושים את
זה יפה.

ארבל אסטרחן:

זו לא ועדה משותפת.

אתי בן יוסף:

לא, זה ישיבות משותפות של שתי הוועדות.

היו"ר דוד ביטן:

את ההצעה של צחי הנגבי אנחנו נצטרך לדחות לשבוע הבא. בשבוע הבא נסיים את
זה, אני מקווה.

ערעורים על החלטת נשיאות הכנסת שלא לאשר דחיפות הצעות לסדר-היום

היו"ר דוד ביטן:

אנחנו עוברים לערעורים. נתחיל עם חמד עמאר ועבדאללה אבו מערוף.

חמד עמאר (ישראל ביתנו):

מדובר בנושא של מבחני נהיגה. אני מגיש את ההצעה לסדר הזאת כי הנושא מאוד
חשוב. אנחנו רואים את הצעירים שרוצים לעשות טסט וצריכים לחכות בין שלושה
חודשים לחצי שנה. אני רוצה לקיים את הדיון הזה במליאה כי הנושא של מבחני
הנהיגה זה גם נושא של בטיחות בדרכים. אנחנו רואים עלייה במספר ההרוגים
בתאונות דרכים שלוש שנים רצופות. אנחנו רואים שהמדינה הולכת להפריט דבר
שהיא מרוויחה ממנו קרוב ל-60 מיליון שקל ולתת את זה לחברות פרטיות,
שירוויחו ממנו 150 מיליון שקל, כי השר בעצמו הכריז שתוך שלושה ימים הנבחן
יכול לגשת עוד פעם למבחן נהיגה, ולכן זה יהיה מקום לעשות בו הרבה מאוד כסף.
לכן אני מבקש לקיים דיון בנושא הזה, כי זה נושא מאוד חשוב.

היו"ר דוד ביטן:

אבו מערוף, אתה רוצה להגיד משהו?

עבדאללה אבו מערוף (הרשימה המשותפת):

גם מבחינה עקרונית אין לנו הפרטה. אני מסכים למה שאמר חמד, ובגלל זה הגשנו
את הערעור. זה עניין עקרוני, בטיחות בדרכים זה מאוד חשוב. מדובר גם בעניין
של הזמנים, בעניין של הטסטים, ולהפריט את העניין הזה זה מצריך דיון והצעה
מעמיקה לסדר. זו אחריות ממדרגה ראשונה. וזה לא רק עניין של כסף, 150
מיליון, זה גם אחריות, זה בטיחות בדרכים. תאונות הדרכים קטלניות מאוד,
במיוחד אצל צעירים, ולכן אנחנו חייבים להקפיד מבחינת האחריות על זה בצורה
הנכונה והאחראית ביותר. ולכן אני תוהה למה לא הסכמתם.

היו"ר דוד ביטן:

בבקשה, איילת.

טלי פלוסקוב (כולנו):

אני כאן מטעם הנשיאות, אדוני.

היו"ר דוד ביטן:

אז בואו נשמע את הנשיאות.

טלי פלוסקוב (כולנו):

אין ספק שהנושא הוא מאוד חשוב, אבל כשאנחנו יושבים בנשיאות – ואני רוצה
להזכיר שאלה הצעות לסדר דחופות – ומונחות בפנינו 15 הצעות, שכל אחת יותר
דחופה מהשנייה, אז אנחנו, עם כל החשיבות של הנושא הזה, לא מצאנו מתוך כלל
הנושאים שהיו מונחים על השולחן שהנושא הזה הוא בעל דחיפות כל כך גבוהה.

דבר שני, יכול להיות שאתם צריכים להגיש הצעה רגילה. אני לגמרי אתכם שנושא
הוא מאוד חשוב. מה גם שהוסבר לנו על ידי חברי הכנסת שישבו שם שמשרד התחבורה
מכין כרגע רפורמה שהעבודה עליה בעיצומה, ובעצם אם אנחנו נדון עכשיו עוד לא
יוכלו לתת לנו תשובות סופיות ולהציג בפנינו את התכנית. ולכן - - -

היו"ר דוד ביטן:

מה הדחיפות של הצעה מספר 3, "חברות קבלן הנסגרות כאשר מצטברות תלונות
ונפתחות מיד מחדש"?

טלי פלוסקוב (כולנו):

קודם כול, ההצעה הזאת עולה בפעם השנייה, מה גם שראינו - - -

היו"ר דוד ביטן:

מה הדחיפות?

טלי פלוסקוב (כולנו):

שנייה. מה גם שראינו שבבקשה הזאת משתתפים, אם אני לא טועה, נציגים מכל
סיעות הבית של הכנסת.

חמד עמאר (ישראל ביתנו):

אני לא חושב שזאת סיבה, וגם אמרנו את זה בנשיאות.

היו"ר דוד ביטן:

מה הדחיפות? הרי זה קורה כל הזמן.

טלי פלוסקוב (כולנו):

רבותיי, אתם הוועדה, ההחלטה היא שלכם, ואני כאן מסבירה לכם את השיקולים של
הנשיאות.

היו"ר דוד ביטן:

אבל מה הדחיפות? ואם כבר, אז גם לגבי 4, "משרד הקליטה אחראי לטיפול
בתלמידים צברים שנולדו במשפחות של עולים מאתיופיה". אני רוצה לדעת למה שתי
אלה כל כך דחופות ולא יכולות להיות בשבועות אחרים או במסגרת הצעה לסדר
של - - -

טלי פלוסקוב (כולנו):

אדוני היושב-ראש, אני באמת אומרת לך - - -

יואב בן צור (ש"ס):

הנושא של מבחני נהיגה הוא רלוונטי יום-יום.

היו"ר דוד ביטן:

שאלתי אותם לגבי שתי הצעות שהוגשו. יתר ההצעות הן דחופות, הן עולות ממה
שקרה ב - - -

טלי פלוסקוב (כולנו):

אדוני היושב-ראש, אני לא הכנתי את עצמי עם כל החומרים כדי להסביר לך למה זה
דחוף או לא. ההחלטה היא של רוב הנשיאות ובדרך כלל אפילו פה אחד. מה שהבנו
ומה שחשבנו זה שהנושא הספציפי הזה, מבלי להתייחס לנושאים אחרים – ואני גם
חושבת שאתה לא יכול לבטל נושא שאנחנו אישרנו – בעינינו הוא צריך להיות הצעה
לסדר-היום רגילה ולא דחופה. אבל אף אחד פה לא מתווכח על החשיבות של הנושא.

חמד עמאר (ישראל ביתנו):

טלי, כל יום אנשים נהרגים בדרכים. אני מקבל דוח כל יום, כל יום יש לי הרוג.

טלי פלוסקוב (כולנו):

אני מסכימה ואני לא חס וחלילה מורידה מהחשיבות של הנושא.

חמד עמאר (ישראל ביתנו):

אני יודע שהשר רוצה לעשות הפרטה - - -

היו"ר דוד ביטן:

רגע, חמד, תכף אני אתייחס לבעיה הזאת.

אנחנו ועדה מעין שיפוטית בעניין הזה, אנחנו בודקים את הטענות והאם הן
דחופות יותר ממה שאתם טוענים.

מזכירת הכנסת ירדנה מלר-הורוביץ:

לא, אתה דן כאן בערעור.

היו"ר דוד ביטן:

תסלחי לי, עם כל הכבוד, אני לא מקבל הנחיות מהנשיאות. המצב הוא כזה - - -

מזכירת הכנסת ירדנה מלר-הורוביץ:

מהתקנון, לא מהנשיאות.

היו"ר דוד ביטן:

התקנון לא אומר - - -

מזכירת הכנסת ירדנה מלר-הורוביץ:

אתה יכול לדון בערעורים, אבל אתה לא ועדת - - -

היו"ר דוד ביטן:

אז אני דן בערעור, אבל השיקולים שלי - - -

מזכירת הכנסת ירדנה מלר-הורוביץ:

אתה לא טריבונל על הנשיאות.

היו"ר דוד ביטן:

אני טריבונל, יש לי הפתעה בשבילך. אם אני ועדת ערר, אני טריבונל על
הנשיאות.

טלי פלוסקוב (כולנו):

אבל אתה לא יכול לבטל הצעה שאנחנו אישרנו.

היו"ר דוד ביטן:

אז אני אומר לך שאני טריבונל - - -

עבדאללה אבו מערוף (הרשימה המשותפת):

סליחה, אפשר להגיד משהו?

היו"ר דוד ביטן:

רגע, רגע. אני רוצה פעם אחת להבהיר את התמונה, כדי שיסתיים העניין הזה.
אנחנו טריבונל על החלטות שהנשיאות לא אישרה, ובמסגרת השיקולים של הנשיאות,
אני בודק אם כל ההצעות שהם אישרו הן דחופות או לא. למה לא?

טלי פלוסקוב (כולנו):

סליחה, אדוני - - -

היו"ר דוד ביטן:

אני לא רואה בשתי ההצעות האלה כדחופות, רק שלוש האחרות דחופות.

איילת, מה רצית להגיד?

איילת נחמיאס ורבין (המחנה הציוני):

שאחת הבעיות שאני רואה פה זה שבמידה מסוימת יש אולי איזה מיעוט כלים
פרלמנטריים לפיקוח על עבודת הממשלה. כי בנושא הטסטים אנחנו כבר עוסקים...
אני זוכרת דיון מהיר בוועדת הכלכלה מחודש יולי.

טלי פלוסקוב (כולנו):

נכון. זה גם אחד מהשיקולים.

איילת נחמיאס ורבין (המחנה הציוני):

והעניין הוא שלאורך הזמן אנחנו רואים שאין התפתחות בטיפול ברפורמה הזאת.
היום כמות הטסטים שטסטר צריך לעשות עלתה באופן דרמטי - - -

חמד עמאר (ישראל ביתנו):

אני מודע לזה טוב מאוד. הם הוסיפו שני טסטים, וחסרים 30 בוחנים. אם שר
התחבורה, במקום שידבר על נושא ההפרטה, יאשר 30 תקנים, היינו פותרים את
הבעיה.

איילת נחמיאס ורבין (המחנה הציוני):

לכן אני מנסה - - -

היו"ר דוד ביטן:

לא, אבל אני רוצה לתקן אתכם. הדיונים שהיו היו על כך שאין בעצם מספיק
בוחנים ושתלמידים ממתינים - - -

איילת נחמיאס ורבין (המחנה הציוני):

אבל זה חלק מהרפורמה.

היו"ר דוד ביטן:

לא, אבל לא על זה היה הדיון. הדיון היה בוועדת הפנים על העניין ש - - -

איילת נחמיאס ורבין (המחנה הציוני):

גם בוועדת פנים היה דיון?

היו"ר דוד ביטן:

היה.

איילת נחמיאס ורבין (המחנה הציוני):

וגם בוועדת הכלכלה. אז בוא רגע נבין - - -

היו"ר דוד ביטן:

לא, רק בכלכלה.

חמד עמאר (ישראל ביתנו):

בפנים לא היה.

היו"ר דוד ביטן:

אבל אני רוצה להסביר לך. היה דיון על זה שהנבחנים מחכים המון זמן, ואחת
הטענות שבגללן הם מחכים היא שלא מקבלים עובדים היום, בגלל העניין של
הרפורמה. אבל לא היה דיון על עצם הרפורמה, אלא זה היה אגב הדיון על עצם
הרפורמה.

איילת נחמיאס ורבין (המחנה הציוני):

כי הרפורמה עוד לא - - -

היו"ר דוד ביטן:

אז אני אסביר, מכיוון שאני טיפלתי בזה במסגרת משרד התחבורה, בגלל הבעיה
הזאת - - -

איילת נחמיאס ורבין (המחנה הציוני):

נכון, אבל בוא רגע ננסה למצוא איזשהו פתרון פרלמנטרי איך אנחנו דנים בזה
עכשיו.

היו"ר דוד ביטן:

שנייה. בגלל שהיו בעיות כאלה, התקיימה ישיבה במשרד התחבורה, עם כל הגורמים,
כולל מורי הנהיגה, ורצינו למצוא איזשהו פתרון זמני לעניין הזה, ואז הבנו
במהלך הדיון שבעצם כבר שנה ומשהו מטפלים ברפורמה. ממה שביררתי בשבוע שעבר
עם מי שמטפל בזה, סמנכ"ל במשרד התחבורה, כבר סיימו את כל האישורים הנדרשים
ובעצם בחודש פברואר יוצאים למכרזים.

חמד עמאר (ישראל ביתנו):

לא צריך מכרז, אני אומר לך.

היו"ר דוד ביטן:

רגע. הרפורמה, מה שהיא תאפשר זה שזה יהיה עד שבוע ימים. זאת אומרת, ברגע
שיש בקשה לבחינה, עד שבוע ימים חייב ה - - -

חמד עמאר (ישראל ביתנו):

זו מסחטה של כסף.

איילת נחמיאס ורבין (המחנה הציוני):

זה לא רק העניין של הכסף, זה גם - - -

היו"ר דוד ביטן:

זאת המגמה של הרפורמה. ההנחיות של הרפורמה זה לעשות את הבחינות תוך שבוע
ימים.

איילת נחמיאס ורבין (המחנה הציוני):

אתה מבין שזה אומר שבן אדם ש - - - ?

היו"ר דוד ביטן:

אתם טוענים נגד הצורך ברפורמה?

חמד עמאר (ישראל ביתנו):

כן, כן, אני נגד הצורך ברפורמה. היום חסרים לי 30 בוחנים, ואם אני ממלא את
ה-30 בוחנים ומשאיר את זה בידיים של המדינה - - -

היו"ר דוד ביטן:

זה לא מדויק. הרי עשו רפורמה בנושא של הבחינות העיוניות – וכולם מבסוטים.

חמד עמאר (ישראל ביתנו):

לא, בחינות עיוניות זה מול מחשב, זה משהו אחר לגמרי. כאן בן אדם צריך
להחליט אם מגיע לך טסט. זה שיקול כספי, לא שיקול בטיחותי.

היו"ר דוד ביטן:

אני אתכם, אני לא נגדכם בעניין הזה. אמנם אני לא מסכים לטענות שלכם, אבל
מכיוון שאני יודע שהמכרזים הולכים לצאת בחודש פברואר, אז יש חשיבות שהכנסת
תדון בעניין בדחיפות, ולכן השיקולים של הנשיאות בעניין הזה לא היו נכונים,
או שנעשו מתוך אי-ידיעה, או מתוך שיקולים אחרים. אני מציע - - -

עבדאללה אבו מערוף (הרשימה המשותפת):

דווקא כשיש רפורמה, והיא לא כל כך נכונה, אז צריך - - -

היו"ר דוד ביטן:

אני לא יודע, אני מציע שמכיוון שזה עולה בפברואר - - -

עבדאללה אבו מערוף (הרשימה המשותפת):

הרפורמה הזאת בכלל לא - - -

היו"ר דוד ביטן:

בסדר, אני אתך. אז מה שאני מציע זה שאנחנו נקבל את הערעור, אבל הדיון יהיה
בשבוע הבא, שזה עדיין בחודש ינואר. הוא יהיה אחד מהחמש. אני גם רוצה לומר
שיש לי ויכוח עם היועצת המשפטית, כי אני סבור שבמסגרת סמכות הערעור שלנו
אנחנו יכולים להוציא מהחמש - - -

ארבל אסטרחן:

לא - - -

היו"ר דוד ביטן:

לדעתי אני יכול להוציא מהחמש מה שלא דחוף ולהכניס משהו שהוא כן דחוף - -

טלי פלוסקוב (כולנו):

אתה לגמרי מייתר את הנשיאות.

היו"ר דוד ביטן:

- - אבל מכיוון שאני לא רוצה להתווכח על זה עדיין, אני לא עושה שימוש
בסמכות הזאת, שלדעתי קיימת לוועדת הכנסת.

מי בעד ההצעה שלנו?

הצבעה

בעד ההצעה – רוב

ההצעה להעביר את הנושא שנדון בערעור לדיוני המליאה בשבוע הבא נתקבלה.

היו"ר דוד ביטן:

תודה רבה.

אנחנו עוברים לערעור השני.

אחמד טיבי (הרשימה המשותפת):

ביטן, בן צור כל הזמן מצביע ואתה מתעלם.

היו"ר דוד ביטן:

לא, חמד עמאר ועבדאללה דיברו.

יואב בן צור (ש"ס):

אני רציתי לומר ש - - -

היו"ר דוד ביטן:

אתה באותו ערעור?

יואב בן צור (ש"ס):

כן.

היו"ר דוד ביטן:

אבל לא הגשת, נכון?

יואב בן צור (ש"ס):

לא רצית לשמוע אותי לפני כן, לצערי - - -

היו"ר דוד ביטן:

הגשת ערעור?

יואב בן צור (ש"ס):

לא הגשתי כלום. אני הייתי בהצעה לסדר ולא הגשתי ערעור, אבל אני איתם. רצינו
שיהיה דיון דווקא היום, אבל לא נורא.

היו"ר דוד ביטן:

שבוע הבא. פרסום המכרזים יהיו במהלך פברואר, כך שאם יהיה דיון בשבוע הבא,
אתה במסגרת הזמן, אין בעיה.

חמד עמאר (ישראל ביתנו):

אנחנו לא צריכים להגיש את זה עוד פעם, נכון?

ארבל אסטרחן:

ברור שצריך.

היו"ר דוד ביטן:

למה צריך?

ארבל אסטרחן:

מה אתה אומר לנשיאות בשבוע הבא? אתה אומר לה - - -

היו"ר דוד ביטן:

אני אומר לה שקיבלתי - - -

ארבל אסטרחן:

- - -

היו"ר דוד ביטן:

אז אם ככה זה יהיה היום. זה יהיה השבוע.

ארבל אסטרחן:

- - -

היו"ר דוד ביטן:

אז אני אומר שבוע הבא. יש לנשיאות שתי אופציות - - -

מזכירת הכנסת ירדנה מלר-הורוביץ:

הערעור יעלה בשבוע הבא.

היו"ר דוד ביטן:

הם לא צריכים להגיש עוד הפעם, הם הגישו כבר.

מזכירת הכנסת ירדנה מלר-הורוביץ:

אבל יהיה את הערעור. אנחנו שמים שתי כוכביות, כלומר, שזה התקבל כערעור של
ועדת הכנסת.

היו"ר דוד ביטן:

כן, מה הבעיה?

מזכירת הכנסת ירדנה מלר-הורוביץ:

וזה כנראה כל כך דחוף שזה יהיה בשבוע הבא.

היו"ר דוד ביטן:

זה יותר דחוף ממה שאתם הצעתם.

מזכירת הכנסת ירדנה מלר-הורוביץ:

אני לא חלק מהכנסת.

היו"ר דוד ביטן:

עם כל הכבוד למזכירת הכנסת, זה יותר דחוף - - -

יואב בן צור (ש"ס):

מה אתה רוצה ממנה?

אחמד טיבי (הרשימה המשותפת):

אדוני, היא לא מצביעה.

היו"ר דוד ביטן:

היא כל הזמן מעירה לי הערות.

מזכירת הכנסת ירדנה מלר-הורוביץ:

אני לא מעירה לך הערות, אני מפנה אותך - - -

בצלאל סמוטריץ (הבית היהודי):

אדוני היושב-ראש - - -

היו"ר דוד ביטן:

רגע, אני הולך לקראת היושב-ראש – הרי כל פעם הוא נפגע מזה – ואני אומר שלא
חובה שזה יהיה היום, אבל זה יכול להיות שבוע הבא. אם אתם חושבים שיש בעיה
עם זה, אז שיהיה היום.

בצלאל סמוטריץ (הבית היהודי):

אדוני היושב-ראש, הערה קצרה לדיון, דווקא בגלל מה שאמרת פה, שאתה מעין
שיפוטי - - -

היו"ר דוד ביטן:

הוועדה, לא אני. מה זה ערעור? ערעור זה מעין שיפוטי.

בצלאל סמוטריץ (הבית היהודי):

רגע, אז אני רוצה לומר לאדוני שערכאת ערעור איננה מחליפה את שיקול הדעת של
ערכאה ראשונה. זה נכון בבתי משפט, זה נכון בכל גוף וזה נכון גם בוועדה.

היו"ר דוד ביטן:

לא, אז אם ככה אז אין צורך בערעור.

בצלאל סמוטריץ (הבית היהודי):

רגע, תן לי להשלים רגע משפט. ערעור בוחן האם היה כאן משהו חריג, משהו כל כך
לא סביר שהוא חורג ממתחם שיקול הדעת הנורמלי.

היו"ר דוד ביטן:

כשאתה תהיה יושב-ראש ועדת הכנסת תטען את הטענות - - -

בצלאל סמוטריץ (הבית היהודי):

בסוף אנחנו יושבים בנשיאות, ועם כל הכבוד, ועדת הכנסת לא מחליפה את דיוניה.
אפשר לבטל את הנשיאות ואת הכול אתה תחליט - - -

היו"ר דוד ביטן:

לא, לא.

בצלאל סמוטריץ (הבית היהודי):

אז אם לא, אני רק מצפה - - -

היו"ר דוד ביטן:

אז אני אומר - - -

בצלאל סמוטריץ (הבית היהודי):

חבר הכנסת ביטן, תן לי להשלים משפט.

היו"ר דוד ביטן:

חבר הכנסת סמוטריץ, אתה מומחה הרי לערעורים ולזכויות של - - -

בצלאל סמוטריץ (הבית היהודי):

אבל תן לי להשלים משפט. זה לגיטימי לחלוטין שעושים פה דיונים, ומותר גם
להפוך החלטות של הנשיאות, אבל אני מרגיש כבר בשני דיונים שאני כאן שאתה לא
מתייחס מספיק בכבוד לנשיאות.

היו"ר דוד ביטן:

אני מתייחס בכבוד הראוי, ולכן - - -

בצלאל סמוטריץ (הבית היהודי):

אנחנו עושים עבודה טובה ומשתדלים אפילו שתהיה עניינית, אז תן בבקשה גם את
הקומפלימנטים. מותר לך לחשוב אחרת, אבל אל תהפוך אותנו ל - - -

היו"ר דוד ביטן:

סיימת, סמוטריץ? תקשיב, זה לא עניין אישי. עם כל הכבוד לכם, אתם גוף פוליטי
לכל דבר ועניין ולכן החלטתם את מה שהחלטתם. גם אנחנו גוף פוליטי, אבל
בעניין הזה של ערר, זכותנו לשקול כל מיני שיקולים בערר. והשיקולים שאני
אומר שלדעתי צריכים להישקל זה אלה: אם אתם מאשרים את כל החמש הדחופות, אני
בדרך כלל לא מקבל את הערעור, גם אם הוא דחוף, כי יש חמש וזכותכם להחליט
איזה חמש, ואני לא מתווכח על זה; אבל במצב ששתיים לא דחופות, עולה השאלה
למה אותן אישרתם בעוד את הדחופה לא אישרתם. אז אל תגיד לי שזה לא שיקול
לצורך העניין, זה הכול.

בצלאל סמוטריץ (הבית היהודי):

זה לגיטימי, דוד, אני לא - - -

היו"ר דוד ביטן:

לא, אתה אמרת, אז אני עונה לך. אם היו חמש דחופות, אז באמת אני לא יכול
להפעיל את שיקול הדעת שלי בתוך שיקול הדעת שלך, אבל לא זה המצב. בשבוע שעבר
כל החמש היו דחופות ובאמת לא אישרתי את הערעור.

בצלאל סמוטריץ (הבית היהודי):

זה לגיטימי לחלוטין, אבל - - -

היו"ר דוד ביטן:

אז מה לא בסדר במה שאני אומר?

יואב בן צור (ש"ס):

אדוני היושב-ראש, אפשר? דבר ראשון, מזכירת הכנסת, הגברת ירדנה, באה לפה כדי
לייעץ, היא לא מחליטה ולא כלום, והיא גם לא מצביעה – ואני חושב שמגיע לה את
כל הכבוד הראוי. וזו לא ביקורת עליך אלא מחמאה בשבילה.

היו"ר דוד ביטן:

מקבל את זה.

יואב בן צור (ש"ס):

תודה. דבר שני, הגם שלא הגשתי ערר, אני יחד איתם בהצעה לסדר. אני לא יודע
מה התקנות, אבל אני חושב שצריך לבדוק - - -

היו"ר דוד ביטן:

לא, יש בעיה משפטית עם זה. חוות הדעת היא שמי שלא כתב את הערר לא יכול
לדבר.

יואב בן צור (ש"ס):

במליאה. אני יודע, בסדר.

היו"ר דוד ביטן:

אין לי מה לעשות נגד זה, זה באמת כתוב, זה לא ניתן לפרשנות אפילו.

יואב בן צור (ש"ס):

בסדר, אני רק אומר שאולי בכל זאת - - -

עבדאללה אבו מערוף (הרשימה המשותפת):

נדבר בשמך, אל תדאג.

יואב בן צור (ש"ס):

אני בטוח שתייצגו אותי, אבל - - -

היו"ר דוד ביטן:

אבל מכיוון שאנחנו מדברים על שבוע הבא, אם הנשיאות תסכים, אז במקרה הזה יש
לך אופציה: אתה תגיד שאתה רוצה להצטרף לזה, ואז הנשיאות תיתן גם לך.

יואב בן צור (ש"ס):

בסדר גמור.

היו"ר דוד ביטן:

הנה, זו למשל זכותה של הנשיאות ואני לא יכול להתערב בזה.

מזכירת הכנסת ירדנה מלר-הורוביץ:

אני לא הבנתי מה אושר. הדחיפות אושרה פה? הערעור התקבל?

היו"ר דוד ביטן:

לשבוע הבא.

מזכירת הכנסת ירדנה מלר-הורוביץ:

אז מה זה שייך לנשיאות? רק צריך לשנות את סדר-היום - - -

היו"ר דוד ביטן:

לא, אמרתי שבוע הבא. אם אתם רוצים היום, אתם גם יכולים, זו החלטה שלכם.

מזכירת הכנסת ירדנה מלר-הורוביץ:

- - - רק צריכים להודיע לשר, אני לא יודעת אם יהיה לכם שר משיב.

יואב בן צור (ש"ס):

לא, אנחנו מוכנים שזה יהיה בשבוע הבא.

איילת נחמיאס ורבין (המחנה הציוני):

אנחנו יודעים שאין שר משיב, כי השאילתה שלי היא לשר התחבורה.

היו"ר דוד ביטן:

אבל תמיד יש שר שמשיב, אז מה זה חשוב איזה - - -

חמד עמאר (ישראל ביתנו):

לא, חשוב מאוד שזה יהיה השר, כי הוא מוביל את הרפורמה והוא צריך לשמוע את
העמדה שלנו בקשר לרפורמה. אני באמת עשיתי עבודה מאוד יסודית - - -

היו"ר דוד ביטן:

יש לך טעות, הרפורמה היא טובה, היא מאפשרת שעד שבוע ימים - - -

חמד עמאר (ישראל ביתנו):

אני אומר לך שלאזרח הפשוט היא טובה, אבל הילד שרוצה לעשות עוד טסט, הוא
ישלם עוד פעם - - -

קריאות:

- - -

היו"ר דוד ביטן:

אם אתם רוצים לעשות את זה היום, תעשו את זה היום.

חמד עמאר (ישראל ביתנו):

לא, אין שר. שבוע הבא.

היו"ר דוד ביטן:

אין לי בעיה שזה יהיה שבוע הבא, אבל אם אתם רוצים היום אז שיהיה היום.

איילת נחמיאס ורבין (המחנה הציוני):

אין שר היום.

יואב בן צור (ש"ס):

בשבוע הבא.

מזכירת הכנסת ירדנה מלר-הורוביץ:

- - - אני לא יכולה לכפות, אני רק מעבירה למזכירות הממשלה שהתקבל הערעור.
אני מקווה שהוא יבוא - - -

חמד עמאר (ישראל ביתנו):

זה נושא מאוד חשוב בשבילו ואני חושב שהוא יגיע.

היו"ר דוד ביטן:

אני יודע שהוא מריץ את העניין הזה חזק.

מינוי ממלאי מקום קבועים בוועדות הפנים והגנת הסביבה ובוועדת החינוך התרבות
והספורט – פניית חה"כ מרב מיכאלי, יו"ר סיעת המחנה הציוני

היו"ר דוד ביטן:

אנחנו עוברים לסעיף הבא: מינוי ממלאי מקום קבועים בוועדות הפנים והגנת
הסביבה ובוועדת החינוך והתרבות, פניית חברת הכנסת מיכאלי. איילת, את רוצה
להסביר במקומה?

ארבל אסטרחן:

- - - בוועדות - - -

היו"ר דוד ביטן:

לא, בתקנון אין דבר כזה, אין לאף אחד. אבל אם נותנים להם, נותנים לכולם.

יואב בן צור (ש"ס):

אם מרב לא נמצאת אז אי אפשר לדון. אה, הנה היא באה.

היו"ר דוד ביטן:

ניסן, מה? סמוטריץ מבקש במפורש שיהיה עוד דיון.

ניסן סלומינסקי (הבית היהודי):

אני הבנתי שאתה אומר שהדיון בנושא הזה כבר מתקיים היום.

היו"ר דוד ביטן:

אמרתי, אבל הוא מתעקש שכן יהיה - - -

ניסן סלומינסקי (הבית היהודי):

לא, אני רוצה דיון נפרד רק בוועדת החוקה, כי כאן כבר מדובר בחקיקה ראשית.
יש גבול.

היו"ר דוד ביטן:

איפה חקיקה ראשית?

בצלאל סמוטריץ (הבית היהודי):

ההצעה לסדר שלנו - - -

היו"ר דוד ביטן:

אבל זו הצעה לסדר. זה אותו עניין, אותו דיון, אותו הכול.

ניסן סלומינסקי (הבית היהודי):

- - - יודע שנציבות הביקורת זה חקיקה ראשית.

היו"ר דוד ביטן:

ניסן, הצעת החוק תבוא רק אליך, אין לך מה לדאוג, אבל זו הצעה לסדר. תעשו את
זה איך שעשיתם, הסתדרתם יפה.

ניסן סלומינסקי (הבית היהודי):

אתה יודע שהישיבה עכשיו כמעט התפוצצה?

היו"ר דוד ביטן:

למה?

ניסן סלומינסקי (הבית היהודי):

כי הביאו את מאיה ורצו להעלות את הנושא הזה משולב, בניגוד לסיכום. אז אני
אמרתי שאני קם ועוזב.

היו"ר דוד ביטן:

ואז הפסיקו?

ניסן סלומינסקי (הבית היהודי):

הגיעה כל התקשורת, והתבזינו.

היו"ר דוד ביטן:

בסדר, הצעת החוק תבוא רק אליך, אין לך מה לדאוג.

ניסן סלומינסקי (הבית היהודי):

אז מה?

היו"ר דוד ביטן:

אז תעשו עוד דיון. בצלאל רוצה לדבר בדיון. שזה יהיה מטעמו.

יואב בן צור (ש"ס):

מה, לא דיברת?

היו"ר דוד ביטן:

שלא נאפשר לנציג הבית היהודי וסגן יושב-ראש הכנסת ונציג הנשיאות לדבר?

ניסן סלומינסקי (הבית היהודי):

אז הפעם זו תהיה ועדה משותפת בראשותי?

היו"ר דוד ביטן:

לא, זה יהיה אותו דבר, אני לא משנה את זה.

בצלאל סמוטריץ (הבית היהודי):

ביטן, למה שלא יהיה איזון?

היו"ר דוד ביטן:

זה דבר שטותי, נו.

ניסן סלומינסקי (הבית היהודי):

דוד, אבל מדובר כאן על להעלות את זה לחקיקה ראשית, אפילו שזו הצעה לסדר.

בצלאל סמוטריץ (הבית היהודי):

מה אכפת לך? למה שלא יהיה איזון? דיון אחד היה בראשות - - -

היו"ר דוד ביטן:

טוב, בסדר, יאללה, שיהיה בראשות ועדת החוקה, כי מדובר בחקיקה ראשית. אז רק
ברביזיה אני יכול לשנות את זה. אתה רוצה רביזיה?

בצלאל סמוטריץ (הבית היהודי):

כן, אני אגיש רביזיה.

היו"ר דוד ביטן:

רביזיה ב-10:55.

בצלאל סמוטריץ (הבית היהודי):

תודה רבה, אדוני היושב-ראש.

היו"ר דוד ביטן:

טוב, מה עם הממלא מקום?

יואב בן צור (ש"ס):

מרב, תדברי, זה הסעיף שלך.

מרב מיכאלי (המחנה הציוני):

אדוני, אנחנו מבקשות למנות ממלאי מקום קבועים, אחד בוועדת הפנים ואחד
בוועדת החינוך.

יואב בן צור (ש"ס):

איזה משמעות יש לזה?

היו"ר דוד ביטן:

המשמעות היא פשוטה, אני אסביר. המשמעות היא שהיום, כשאין ממלא מקום, מי
שמחליף מחליף. אם החבר קיים, אתה לא יכול להחליף אותו. המשמעות היא שאם יש
ממלא מקום, אז גם אם הממלא מקום קיים אתה לא יכול להחליף אותו. זו המשמעות
היחידה.

מרב מיכאלי (המחנה הציוני):

לא, שיש עוד אחד בתור להצבעה. הרי מה המשמעות? - - -

היו"ר דוד ביטן:

אם למשל חבר לא נמצא - - -

מרב מיכאלי (המחנה הציוני):

לא - - -

היו"ר דוד ביטן:

אבל אם ממלא מקום נמצא, אני לא יכול להחליף אותו - - -

קריאות:

- - -

היו"ר דוד ביטן:

ברור שיש לו עדיפות.

יואב בן צור (ש"ס):

אני רוצה לשמוע מהיועצת המשפטית מה - - -

אחמד טיבי (הרשימה המשותפת):

אדוני, אני יכול להעיר מה המשמעות?

מרב מיכאלי (המחנה הציוני):

אדוני, אתה לא עושה סדר בישיבה.

איילת נחמיאס ורבין (המחנה הציוני):

זה לא לעניין, לא שומעים מה אומרים.

אחמד טיבי (הרשימה המשותפת):

אדוני היושב-ראש - - -

היו"ר דוד ביטן:

רגע, תן לה להציג קודם.

אחמד טיבי (הרשימה המשותפת):

היא הציגה, והציגה את זה יפה.

קריאות:

- - -

איילת נחמיאס ורבין (המחנה הציוני):

די, נו.

היו"ר דוד ביטן:

מה קורה לכם, רבותיי?

קריאות:

רצינו להבין - - -

איילת נחמיאס ורבין (המחנה הציוני):

אבל אי אפשר ככה, שאתם תבינו ואנחנו לא נבין על מה אנחנו צריכים להצביע.

היו"ר דוד ביטן:

אז אני אסביר. מה שהם מתכוונים זה שיהיה - - -

איילת נחמיאס ורבין (המחנה הציוני):

אבל אי אפשר לשמוע ככה.

אחמד טיבי (הרשימה המשותפת):

תן לי להסביר.

היו"ר דוד ביטן:

תסביר.

אחמד טיבי (הרשימה המשותפת):

אדוני היושב-ראש, למעשה, חוץ מוועדת הכספים וועדת החוץ והביטחון אין משמעות
מעשית לממלא מקום קבוע.

היו"ר דוד ביטן:

לא, יש.

אחמד טיבי (הרשימה המשותפת):

אבל כאן, וזה עבר תיקון לפני כמה שנים, זה עניין רק של ההצבעה. כל חבר סיעה
שנמצא שם יכול להצביע במקום החבר הקבוע שנעדר. אבל יכול להיות שהכוונה כאן
היא שאם יהיו שניים או שלושה מאותה סיעה ואחד הוא ממלא מקום, אז בהיעדר
הח"כ המקורי יש יתרון לממלא המקום להצביע ולא לאחד או השניים הנוספים. זה
בעצם בעיות באותה סיעה.

מרב מיכאלי (המחנה הציוני):

זה בדיוק המצב היום גם בוועדת כספים, אין שום הבדל.

יואב בן צור (ש"ס):

יש לי שאלה לארבל. האם ממלא מקום יכול למלא בהיעדרו של יושב-ראש הוועדה את
מקומו?

ארבל אסטרחן:

לא, הוא לא יכול - - -

אחמד טיבי (הרשימה המשותפת):

ממלא מקום לא יכול להיות יושב-ראש ועדה בהיעדר יושב-ראש.

ארבל אסטרחן:

כתוב שהוא יכול לנהל ישיבת ועדה רק אם כל חברי הוועדה שאת מקומם הוא רשאי
למלאה אינם נוכחים. זאת אומרת, אם למשל חבר מסיעת המחנה הציוני הוא ממלא
מקום קבוע, אז רק אם אף אחד מהמחנה הציוני לא נמצא, הוא יוכל לנהל את
הישיבה.

יואב בן צור (ש"ס):

הבנתי.

חמד עמאר (ישראל ביתנו):

עוד שאלה: ממלא מקום יכול לקבל ועדת משנה?

ארבל אסטרחן:

כתוב שהוא לא ייבחר לכהן כיו"ר או כחבר ועדת משנה או ועדה משותפת.

יואב בן צור (ש"ס):

גם בחוץ וביטחון?

רועי פולקמן (כולנו):

בשום מקום.

בצלאל סמוטריץ (הבית היהודי):

רק חבר.

ארבל אסטרחן:

הוא יכול להיות ממלא מקום.

איילת נחמיאס ורבין (המחנה הציוני):

ארבל, תחדדי לי רגע. אז בעצם התכלית של מינוי ממלא המקום היא?

ארבל אסטרחן:

יש לזה כמה תכליות. חלק מהעניין, בעבר לפחות, היה עניין של כבוד – שחבר
הכנסת הוא ממלא מקום קבוע בוועדה.

איילת נחמיאס ורבין (המחנה הציוני):

כך אני מתרשמת מההסברים שלך.

ארבל אסטרחן:

בוועדת החוץ והביטחון הוא יכול להיכנס לישיבות, בעוד שהאחרים לא יכולים
להיכנס בכלל. כלומר, שם כן יש משמעות. ובנוסף, בתוך הסיעה יש לו עדיפות על
פני חברי כנסת אחרים.

אחמד טיבי (הרשימה המשותפת):

זו החשיבות.

ארבל אסטרחן:

כלומר, אם החבר הקבוע לא נמצא אז יש לו זכות הצבעה ראשונה באותה ועדה.

רועי פולקמן (כולנו):

אגב, זה רלוונטי רק אם חברי אותה סיעה רבים.

היו"ר דוד ביטן:

בוא נגיד ככה, אם הוא נמצא, אי אפשר להחליף אותו.

איילת נחמיאס ורבין (המחנה הציוני):

הבנתי.

היו"ר דוד ביטן:

כמו שאמר טיבי, זה רק בהצבעה.

מרב מיכאלי (המחנה הציוני):

זה לא נכון שזה רק אם רבים, אלא זה גם אם למשל בסיעתך כולם מסכימים אבל
הדיון חשוב לך ואתה רוצה להיות זה שיצביע בו - - -

רועי פולקמן (כולנו):

אז אני אסכם עם הקולגה שלי שאני זה שיצביע.

מרב מיכאלי (המחנה הציוני):

כן, אבל אם יש עוד חברים בסיעה שרוצים, אז יש לך יתרון וקדימות, כי אתה
ממלא מקום בוועדה.

עבדאללה אבו מערוף (הרשימה המשותפת):

למה זה דווקא בוועדת החינוך וועדת הפנים?

יואב בן צור (ש"ס):

שם יש להם בעיה.

היו"ר דוד ביטן:

שם יש לאופוזיציה בעיה, כן.

אחמד טיבי (הרשימה המשותפת):

זאת לא בדיוק בעיה, זאת קושיה.

מרב מיכאלי (המחנה הציוני):

לא קושיה כי אם עניין.

אדוני, נדמה לי שהסוגיה ברורה.

היו"ר דוד ביטן:

הכול בסדר? כולם בעד?

יואב בן צור (ש"ס):

כן.

אחמד טיבי (הרשימה המשותפת):

כן, בעד.

ארבל אסטרחן:

רגע, מי השמות?

היו"ר דוד ביטן:

אין שמות עכשיו, אנחנו רק מאפשרים את האופציה.

ארבל אסטרחן:

אבל אחר כך הם צריכים לתת - - -

היו"ר דוד ביטן:

בדיון אחר תביאו לנו את השמות. מי בעד?

הצבעה

בעד אישור הפנייה – רוב

פניית חברת הכנסת מרב מיכאלי אושרה.

היו"ר דוד ביטן:

זאת אומרת שכל סיעה תצטרך להביא שמות לממלאי מקום בוועדות האלה.

ארבל אסטרחן:

כן, ויהיה צריך לבחור אותם - - -

היו"ר דוד ביטן:

זה לא חובה.

אתי בן יוסף:

נאשר אותם פה בוועדה.

יואב בן צור (ש"ס):

אפשר לשים שני ממלאים מקום לחבר?

ארבל אסטרחן:

לא.

יואב בן צור (ש"ס):

למה? ומה אם קרה לו משהו?

ארבל אסטרחן:

אז כל הסיעה תהיה ממלאי מקום.

(הישיבה נפסקה בשעה 10:35 ונתחדשה בשעה 10:55.)

רביזיה על נושא 2 – הצעה לסדר-היום בנושא: עיגון מעמדה וסמכויותיה של
נציבות הביקורת על הפרקליטות בחקיקה ראשית

היו"ר דוד ביטן:

אני מחדש את הישיבה.

בצלאל סמוטריץ (הבית היהודי):

אני מבקש לנמק בקצרה את הרביזיה. ההחלטה שהתקבלה כאן היא שההצעה לסדר של
חברת הכנסת לבני ושלי עוברת לוועדה משותפת בראשותה של חברת הכנסת קארין
אלהרר, יושבת-ראש ועדת ביקורת המדינה.

ארבל אסטרחן:

לא, סוכם שזה עובר לביקורת ושהם יזמינו את חוקה.

בצלאל סמוטריץ (הבית היהודי):

נכון. ואת זה אני מבקש להפוך. אני מבקש שזה יעבור לוועדת החוקה והם יזמינו
את ועדת הביקורת, וזאת משני נימוקים. אחד, מדובר בחקיקה ראשית ולכן נכון
שזה יהיה - - -

היו"ר דוד ביטן:

זאת הצעה לסדר.

בצלאל סמוטריץ (הבית היהודי):

לא, אבל ההצעה לסדר שלנו עוסקת בתזכיר החוק ובחקיקה ראשית, ולכן מן הראוי
שזה יהיה בוועדת החוקה, חוק ומשפט. דבר שני, אפשר להיות הגונים ולאזן:
הדיון הנוכחי היה בוועדת הביקורת, ולכן אפשר לעשות אותו בחוקה.

היו"ר דוד ביטן:

אני אקבל את הרביזיה, אבל בשני תנאים. א', שהדיון יהיה משותף ויוזמנו שתי
הוועדות, בראשות ועדת החוקה. ב', שיהיה תיאום בין ראשי הוועדות, כמו שהיה
בהצעה לסדר הקודמת.

רועי פולקמן (כולנו):

זה תואם עם קארין? כי זה קצת לא יפה שאנחנו הופכים לה החלטה על הראש.

היו"ר דוד ביטן:

לא משנה, זה בסדר. זה לא מתואם - - -

בצלאל סמוטריץ (הבית היהודי):

לא, העוזרת שלה פה.

יואב קיש (הליכוד):

מה "לא יפה"? יש רביזיה, ידידי.

היו"ר דוד ביטן:

זה בסדר.

בצלאל סמוטריץ (הבית היהודי):

הודענו את זה והעוזרת שלה פה.

היו"ר דוד ביטן:

אני גם רציתי לתת את זה לקארין, כי כבר יש דיון בעניין הזה - - -

רועי פולקמן (כולנו):

זה מה שאמרתי. הרי כבר היה דיון שלם על זה, דיון של שעה, והתקבלה החלטה - -
-

בצלאל סמוטריץ (הבית היהודי):

אבל הדיון הוא לא חופף.

יואב קיש (הליכוד):

אבל רועי, ככה עובדת רביזיה.

היו"ר דוד ביטן:

לא, רועי, לא הבנת. ההחלטה כן תופסת, זו פשוט עוד הצעה לסדר.

רועי פולקמן (כולנו):

אה, זו הצעה אחרת?

בצלאל סמוטריץ (הבית היהודי):

כן, זו הצעה נוספת, והיא לא חופפת. היא יכולה לעשות עוד דיונים, זאת בכלל
הצעה אחרת.

היו"ר דוד ביטן:

מי בעד?

ארבל אסטרחן:

צריך לשאול מי בעד הרביזיה.

היו"ר דוד ביטן:

מי נגד? מי נמנע?

הצבעה

בעד קבלת הרביזיה – פה אחד

הרביזיה התקבלה.

בצלאל סמוטריץ (הבית היהודי):

תודה.

היו"ר דוד ביטן:

מי בעד ההצעה? מי נגד? מי נמנע?

הצבעה

בעד ההצעה – פה אחד

ההצעה להעביר את הנושא לדיון בוועדת החוקה התקבלה.

היו"ר דוד ביטן:

תודה, הישיבה נעולה.

הישיבה ננעלה בשעה 11:00.
