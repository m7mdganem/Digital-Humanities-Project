הכנסת השבע-עשרה נוסח לא מתוקן

מושב שני

פרוטוקול מס' 103

מישיבת ועדת הכנסת

‏יום שני‏, כ"ט באדר התשס"ז (‏19‏ ‏מרץ‏ ‏2007), שעה 15:45

סדר היום:

1.  בקשת יו"ר ועדת העבודה, הרווחה והבריאות להקדמת הדיון בהצעת חוק פיצוי
    לנפגעי הפוליו, התשס"ה-2005 – של חה"כ עזמי בשארה ואחרים, לפני הקריאה
    השנייה והשלישית.

2.  המלצה למינוי סגן יושב ראש הכנסת במקום חבר הכנסת גדעון סער שהתפטר
    מתפקידו.

3.  בקשת הממשלה להקדמת הדיון בהצעת חוק ההוצאה לפועל (הוראת שעה) (תיקון),
    התשס"ז-2007 – לפני הקריאה הראשונה.

4.  עבודת הוועדות בפגרה.

נכחו:

חברי הוועדה:

היו"ר רוחמה אברהם

קולט אביטל

יולי אדלשטיין

מוחמד ברכה

אליהו גבאי

זהבה גלאון

שי חרמש

אחמד טיבי

שלי יחימוביץ

רן כהן

גדעון סער

משה שרוני

סופה לנדבר

ראובן ריבלין

ליה שמטוב

רוברט אילטוב

מוזמנים:

לאה רקובר - הנהלת בתי המשפט

יועצת משפטית: ארבל אסטרחן

מנהלת הוועדה: אתי בן-יוסף

קצרנית: סיגל גורדון

א. בקשת יו"ר ועדת העבודה, הרווחה והבריאות להקדמת הדיון בהצעת חוק פיצוי
לנפגעי הפוליו, התשס"ה-2005

של חה"כ עזמי בשארה ואחרים – לפני הקריאה השנייה והשלישית

היו"ר רוחמה אברהם:

שלום לכולם, אני פותחת את ישיבת ועדת הכנסת. אני מקדמת בברכה את כל האנשים
שהגיעו לישיבה היום, כמי שליוותה אתכם ביום האחרון של הכנסת הקודמת, אשר
זכינו להעביר את הצעת החוק בקריאה טרומית, אני שמחה, אפילו יותר משמחה
שהגענו לרגע הזה שבו ועדת הכנסת נדרשת לתת פטור מחובת הנחה לקריאה שניה
ושלישית, זאת לאחר שוועדת העבודה הרווחה והבריאות, בראשותו של יושב ראש
הוועדה, חבר הכנסת משה שרוני סיימה את עבודתה. אני רוצה להקריא את בקשתו של
חבר הכנסת שרוני, לאחר מכן אתן לך לשאת מספר מילים ונעבור להצבעה.

"אבקש לפטור מחובת הנחה הצעת חוק הטבות לנפגעי הפוליו, התשס"ה-2005 של חבר
הכנסת עזמי בשארה ואחרים.

הדיון בהצעת החוק נמשך מזה שנים והוא החל כבר בכנסת השש-עשרה. הצעת החוק
נוגעת לאנשים שחלו במחלת הפוליו ומעניקה להם תשלומים כגון מענק חד פעמי
וקצבה חודשית.

פטור מחובת הנחה יאפשר להעלות את הצעת חוק הטבות לנפגעי הפוליו להצבעה
במליאת הכנסת היום, לקריאה שנייה ושלישית".

לפני שמתחילה המליאה, נאפשר לחבר הכנסת שרוני לומר מספר מילים.

משה שרוני:

תודה רבה, גברתי היושבת ראש. אני שמח, שסוף סוף נושא הפוליו ייגמר היום
בצורה הטובה והראויה ביותר, לאנשים שסובלים עשרות שנים. אני רוצה להודות
לחברי הוועדה שלי, להודות גם ליוזם החוק, תודה גם לך, גברתי היושבת ראש,
שבהתראה קצרה כינסת את ועדת הכנסת. אני מודה לכל חברי ועדת הכנסת שבאו
לתמוך בהצעה.

היו"ר רוחמה אברהם:

אני מודה לך אדוני. אני רוצה לעבור להצבעה, מי בעד לפטור את הצעת החוק
בקריאה שנייה ושלישית?

הצבעה

  בעד – רוב

נגד – אין

נמנעים – אין

ההצעה לפטור מחובת הנחה את הצעת חוק פיצוי לנפגעי הפוליו, התשס"ה-2005,
נתקבלה.

היו"ר רוחמה אברהם:

הצעת חוק פיצוי לנפגעי הפוליו, התשס"ה-2005, קיבלה פטור מחובת הנחה ויכולה
לעלות היום למליאת הכנסת. דרך צלחה.

ב. המלצה למינוי סגן יושב ראש הכנסת במקום חבר הכנסת גדעון סער שהתפטר
מתפקידו

היו"ר רוחמה אברהם:

אני רוצה להמשיך בסדר היום: המלצה למינוי סגן יושב ראש הכנסת במקום חבר
הכנסת גדעון סער שהתפטר מתפקידו. קיבלתי היום מכתב מחבר הכנסת גדעון סער,
שמבקש להחליף אותו כסגן היושבת ראש בחבר הכנסת יולי אדלשטיין.

אני מקריאה את המכתב, וחבריי חברי הכנסת, נצטרך להמליץ ולהצביע להעביר את
זה להצבעה במליאה: על פי סעיף 1 לתקנון, אבקשך להביא למליאה את המלצתי,
שחבר הכנסת יולי אדלשטיין יכהן כסגן היושבת ראש במקומי. מי בעד להעביר את
ההמלצה לסדר היום של המליאה, ניתן להצביע.

הצבעה

בעד - 9

נגד – אין

נמנעים –2

ההמלצה על מינוי סגן יו"ר הכנסת במקום חה"כ גדעון סער, התקבלה.

היו"ר רוחמה אברהם:

תוצאות ההצבעה: בעד – 9, אין מתנגדים, 2 נמנעים, לפיכך אני קובעת שהמלצה זו
תעבור למליאה.

ג. בקשת הממשלה להקדמת הדיון בהצעת חוק ההוצאה לפועל (הוראת שעה) (תיקון),

התשס"ז-2007

לפני הקריאה הראשונה

היו"ר רוחמה אברהם:

נושא נוסף על סדר היום: בקשת הממשלה לפטור מחובת הנחה הצעת חוק ההוצאה
לפועל (הוראת שעה) (תיקון), התשס"ז-2007. אני רוצה להקריא את בקשת הממשלה:
"אני מתכבד להגיש לדיון בכנסת את הצעת החוק הוצאה לפועל (הוראת שעה)
(תיקון), התשס"ז-2007. בהתאם לסעיף 113ג' לתקנון הכנסת מבקשת הממשלה כי
ועדת הכנסת תחליט על הקדמת הדיון בהצעת החוק. החוברת הכחולה בא מתפרסמת
הצעת החוק תישלח אליכם בנפרד".

לאה רקובר, הנהלת בתי המשפט, נא הסבירי לוועדה מדוע אתם מבקשים לפטור אותה
מחובת הנחה.

לאה רקובר:

מדובר בהוראת שעה שאמורה לפוג ב-1 באפריל.

ראובן ריבלין:

למה חיכיתם עד היום?

לאה רקובר:

היתה לנו בעיה.

היו"ר רוחמה אברהם:

מה אומרת הוראת השעה?

לאה רקובר:

הוראת השעה משהה את תיקון חוק ההוצאה לפועל הקובע, שניתן להגיש תביעות
ישירות להוצאה לפועל, במקום להגיש אותן לבית המשפט, לקבל פסק דין ואחר כך
להגיש להוצאה לפועל. החוק הזה חוקק בכנסת הקודמת או שתי כנסות קודמות והיתה
בעיה מחשובית למערכת בתי המשפט להפעיל אותו. גם כיום אנחנו עומדים בפני
החלפה של מערכת המחשוב של בתי המשפט. התחלנו בהפעלה של המערכת החדשה בבתי
המשפט, ובהוצאה לפועל היא תתחיל לעבוד רק בעוד כשנה וחצי.

שלי יחימוביץ:

זה משנה את המצב הקיים היום?

לאה מקובר:

כרגע לא.

היו"ר רוחמה אברהם:

מי בעד לתת פטור מחובת הנחה, ניתן להצביע.

הצבעה

בעד – 4

נגד – 6

נמנעים – 1

הצעת החוק לא קיבלה פטור מחובת הנחה.

היו"ר רוחמה אברהם:

בעד 4, נגד 6, נמנעים 1, הצעת החוק לא קיבלה פטור מחובת הנחה.

גדעון סער:

אני רוצה להעיר לנציגת הממשלה, החוק קובע שהם צריכים לחכות 48 שעות. הכנסת
עובדת ביום רביעי.

זהבה גלאון:

הם יכולים להגיש את זה מחר בלי פטור מחובת הנחה.

לאה רקובר:

ביום ראשון יפוג תוקפה של הוראת השעה.

גדעון סער:

תעיינו בתקנון הכנסת לפני שאתם מגיעים לבקש פטור מחובת הנחה.

ד. עבודת הוועדה הפגרה

היו"ר רוחמה אברהם:

נושא אחרון: עבודת הוועדות בפגרה. אני מציעה, כמו שעשינו בפגרה הקודמת,
למרות שחווינו מלחמה, לא הגבלנו את הוועדות בישיבות. הפעם מדובר בפגרה
קצרה, כל ועדה שתצטרך לעבוד, אני לא חושבת שאנחנו צריכים להגביל אותה.

זהבה גלאון:

נראה לי סביר מאוד.

ראובן ריבלין:

אבל לא למעלה משש ישיבות.

היו"ר רוחמה אברהם:

מקובל, לא למעלה משש ישיבות.

אני רוצה להקריא את ההחלטה: ועדת הכנסת החליטה בישיבתה היום, על פי סמכותה
לפי סעיף 99(א) לתקנון הכנסת, להטיל על ועדות הכנסת, לרבות ועדות מיוחדות,
להמשיך בעבודתן בימי פגרת הפסח, עד שש ישיבות. מי בעד, מי נגד, נא להצביע.

הצבעה

בעד – רוב

נגד – אין

נמנעים – אין

ההצעה התקבלה פה אחד.

היו"ר רוחמה אברהם:

ההצעה התקבלה פה אחד. אני רוצה להדגיש, ועדת הכספים וועדת החוץ והביטחון לא
מוגבלות במספר הישיבות. אני מודה לכם, הישיבה נעולה.

הישיבה ננעלה בשעה 16:00.
