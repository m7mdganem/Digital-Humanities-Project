פרוטוקולים/ועדת הכנסת/3400

ירושלים, כ"א בתמוז, תשס"א

12 ביולי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 215

מישיבת ועדת הכנסת

יום רביעי, כ' בתמוז התשס"א (11.7.2001), שעה 09:00

נכחו:

חברי הוועדה:

יוסי כץ - היו"ר

אפי אושעיה

זאב בוים

יצחק גאגולה

  זהבה גלאון

משה גפני

  שאול יהלום

  אבשלום וילן

רוני מילוא

מרינה סולודקין

יאיר פרץ

מוזמנים:

חברת הכנסת ענת מאור

חבר הכנסת מרדכי משעני

חברת הכנסת יהודית נאות

חבר הכנסת יצחק סבן

  חברת הכנסת נחמה רונן

דוד לב – סגן מזכיר הכנסת

גב' אריאלה קלעי – משרד המשפטים

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

1.  - שחרור הצעות חוק מחובת הנחה על שולחן הכנסת בקריאה טרומית;

2.  - הצעת חוק פקודת החברות (נוסח חדש)(תיקון – מגבלות על ניהול עסק),
    התשס"א-2001 - של חבר הכנסת א' אושעיה;

3.  – הצעת חוק הגנה על נוטלי משכנתאות לדיור, התשס"א-2001 – של חברי הכנסת
    מ' משעני, ע' מאור ואחרים;

4.  - הצעת חוק העונשין (תיקון – מניעת הסתה לאלימות), התשס"א-2001 - של
    חבר הכנסת ש' יהלום;

  הצעת חוק העונשין (תיקון – הסתה לאלימות), התשס"א-2001 – של חברת הכנסת
  ז' גלאון.

  שחרור הצעות חוק מחובת הנחה על שולחן הכנסת בקריאה טרומית

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת. אני מבקש להסב את תשומת
לבכם לכך שהשבוע יהיה כפי הנראה השבוע האחרון שבו ועדת הכנסת תאשר, ביד
רחבה, פטור מחובת הנחה. להזכירכם, הדבר הזה לא היה מקובל בעבר. בעבר השתמשו
בזכות הזאת בצורה נדירה למדי אבל בשבועות האחרונים התופעה של הגשת בקשות
לפטור מחובת הנחה הפכה את תקנון הכנסת לחוכא ואיטלולא ואני מרגיש את עצמי
מגוחך כמי שנותן יד לקיצור תהליכי החקיקה בצורה שאיננה מאפשרת לממשלה להערך
לחומר כראוי ואיננה מאפשרת קיום אמיתי של תקנון הכנסת.

קיבלנו החלטה שתיכנס לתוקף בשבוע הבא על פי תקנון הכנסת שאומרת שמעתה
ואילך, פטור מחובת הנחה יתקבל רק ברוב חברי ועדת הכנסת - - -

מרדכי משעני:

כפוף לאישור המליאה.

היו"ר יוסי כץ:

אני מבקש אתכם לא לקטוע את דבריי. בדיון שקיימנו על ההחלטה הזאת, ועדת
הכנסת אישרה אותה פה אחד, היא מעוגנת בתקנון - - -

אפי אושעיה:

זה דבר סביר לחלוטין.

היו"ר יוסי כץ:

כאמור, הכוונה שלנו היא לאפשר פטור מחובת הנחה רק כאשר 13 מחברי הוועדה
נוכחים ומצביעים בעד.

יהודית נאות:

מספיק שיהיו כאן 7 חברים - - -

קריאות:

- - -

היו"ר יוסי כץ:

מי שרוצה לערער על ההחלטה שהתקבלה – יכול לעשות זאת.

יצחק גאגולה:

המספר שנקבת בו צריך להתקיים?

יוסי כץ:

רוב חברי הוועדה.

קריאות:

- - -

אפי אושעיה:

אדוני יושב ראש הישיבה, מה קורה פה?

יוסי כץ:

חבל להתווכח. אני, כאמור, רק דיווחתי לכם על ההחלטה שהתקבלה.

נעבור לנושא השני בסדר יומנו - הצעת חוק פקודת החברות (נוסח חדש)(תיקון ­-
מגבלות על ניהול עסק), התשס"א-2001, של חבר הכנסת אפי אושעיה.

הצעת חוק פקודת החברות (נוסח חדש)

(תיקון – מגבלות על ניהול עסק), התשס"א-2001, של חבר הכנסת א' אושעיה

היו"ר יוסי כץ:

רשות הדיבור לחבר הכנסת אפי אושעיה שיציג בפנינו את ההצעה.

אפי אושעיה:

אדוני יושב ראש הישיבה, הצעת החוק הזאת הונחה כדת וכדין, המתנו לה 45 יום,
היא הובאה לדיון במליאה ושר המשפטים הציע לי לבחון אותה מחדש ולתקן אותה על
פי הנחיית משרד המשפטים. נעניתי לבקשתו, העברתי את החוק חזרה למשרד
המשפטים, ומשרד המשפטים ניסח את החוק מחדש על פי רצונו.

החוק נתמך על ידי הממשלה ולפיכך אני מבקש פטור מחובת הנחה, שהוא עניין טכני
למעשה.

היו"ר יוסי כץ:

כאמור, יש לכך הסכמת ממשלה, ואני מעמיד להצבעה את הבקשה לפטור מחובת הנחה
של הצעת חוק פקודת החברות (נוסח חדש)(תיקון – מגבלות על ניהול עסק),
התשס"א-2001. נא להצביע.

הצבעה

הבקשה אושרה.

היו"ר יוסי כץ:

אני מודה לכם.

ארבל אסטרחן:

במכתב של חבר הכנסת אושעיה נאמר שההצעה הוסרה מסדר היום. אם היא הוסרה מסדר
היום, במשך 6 חודשים אי אפשר להעלות אותה - - -

אפי אושעיה:

היא הוסרה על ידי.

ארבל אסטרחן:

הודעת שאתה מסיר אותה?

אפי אושעיה:

לא עליתי לדוכן, ולא התחיל דיון. ליתר דיוק: משכתי את ההצעה. היא לא הוסרה.

היו"ר יוסי כץ:

אנחנו עובדים לנושא הבא בסדר יומנו - הצעת חוק הגנה על נוטלי משכנתאות
לדיור, התשס"א-2001, של חברי הכנסת מרדכי משעני, ענת מאור ואחרים.

הצעת חוק הגנה על נוטלי משכנתאות לדיור, התשס"א-‏2001

של חברי הכנסת מ' משעני, ע' מאור ואחרים

היו"ר יוסי כץ:

רשות הדיבור לחבר הכנסת מרדכי משעני.

מרדכי משעני:

אדוני יושב ראש הישיבה, בעקבות הקמת הוועדה המשותפת לוועדת הכספים ולוועדת
העבודה, הרווחה והבריאות, שאני מכהן בראשה, אשר הוקמה בעקבות דיון שהתקיים
במליאה בהצעה לסדר של חבר הכנסת דוד לוי בעניין המשכנתאות, קיימנו דיון
ולאורו הגענו למסקנה שצריך להגיש מיד, העניין הזה דחוף, הצעת חוק שתגן על
נוטלי המשכנתאות זכאי משרד השיכון, והכוונה, כאמור, היא רק לזכאים, במספר
נושאים קריטיים וחשובים. 1 – עניין הוצאות שכר הטרחה; 2 – נושא הפינויים
ומימוש המשכנתה.

אנחנו נמצאים היום במצב קשה מאד מבחינת הפינויים. עד סוף השנה קרוב לאלף
משפחות עומדות בפני פינוי, הן תיזרקנה מביתן וראינו את התמונות הקשות
בתקשורת.

הפטור מחובת הנחה חשוב במקרה הזה אחרת ניכנס לתקופה של פגרת הקיץ של הכנסת
ואין לי ספק שאם נקבל את הפטור ונעביר את ההצעה בקריאה טרומית, העניין
ישפיע על הבנקים ועל עורכי הדין, לכן אני חוזר ומבקש לאשר את הפטור. תודה.

היו"ר יוסי כץ:

מה עמדת הממשלה?

אריאלה קלעי:

הממשלה מתנגדת לבקשה מסיבה שלא קשורה לגופו של עניין; פשוט לא הספקנו ללמוד
את הנושא. החומר הרלוונטי הגיע אלינו רק אתמול.

היו"ר יוסי כץ:

אני מעמיד להצבעה את הבקשה למתן פטור להצעת חוק הגנה על נוטלי משכנתאות
לדיור, התשס"א-2001. נא להצביע.

הצבעה

הבקשה אושרה.

היו"ר יוסי כץ:

אני מודה לכם.

נעבור לנושא הבא בסדר יומנו - הצעת חוק פיצויים לנפגעי אסון קריסת הרצפה
באולמי ורסאי, התשס"א-2001, של חבר הכנסת רוני מילוא ואחרים.

הצעת חוק פיצויים לנפגעי אסון קריסת הרצפה באולמי ורדאי, התשס"א-‏2001

של חבר הכנסת רוני מילוא ואחרים

היו"ר יוסי כץ:

אני רוצה להקדים ולציין שהישיבה, היום, התכנסה בראש ובראשונה כדי לאשר מתן
פטור מחובת הנחה להצעת החוק הזאת. אינני יודע מה היא עמדת הממשלה לגופו של
עניין אבל אין כל ספק בכך שאסון ורסאי הוא אסון יוצא דופן בחומרתו והוא
מעלה שורה ארוכה של בעיות.

אני סבור שצריך להענות לבקשתו של חבר הכנסת רוני מילוא - - -

אפי אושעיה:

אין צורך לנמק; צריך להצביע.

היו"ר יוסי כץ:

אני מעביר את רשות הדיבור לחבר הכנסת רוני מילוא. בבקשה.

רוני מילוא:

מדובר על טרגדיה חסרת תקדים במדינת ישראל, על אסון חסר תקדים, על משפחות
שחלקן נשאר בלי מפרנס, חלקן נשאר עם פגיעות קשות מאד, אנשים שצריכים לקבל
שיקום פיזי ונפשי, ובכלל מדובר על בעיות קשות מאד של מאות אנשים וכאמור, לא
מדובר על מקרה רגיל.

לגבי אסונות רגילים, כגון תאונות דרכים, - יש חוק ביטוח לכלי רכב ולכן יש
לגביהם כיסוי. לגבי נפגעי פעולות איבה – יש חוק שדואג לנפגעים עם כיסוי
מלא, ואילו במקרה שאני מדבר עליו – אין כיסוי וצריך לזכור בהקשר הזה של
הדברים שמדינת ישראל עושה לפעמים דברים שחורגים מהמסגרת הרגילה. כשנותנים
סיוע לתורכיה אחרי רעידת אדמה – כולנו מברכים על כך או כאשר נותנים סיוע
לנפגעי צ'רנוביל – כולנו מברכים על כך, ואילו כאן, כשרוצים לסייע לאנשים
אומללים שאין להם כיסוי – מה הממשלה אומרת? שירוצו מדלת לדלת אל המוסד
לביטוח לאומי.

אני מבקש לומר גם לנציגת הממשלה שיושבת אתנו כאן שבהצעת החוק יש סעיף מפורש
שאומר שאם יתקבל פיצוי ממקור אחר, - הסכום הזה יירד מהסכום שהחוק קובע שהם
יקבלו.

קבעתי ועדה בראשות שופט בית משפט מחוזי בדימוס, עם חברים ביניהם נציגי
האוצר ונציגי הביטוח הלאומי, אפשר לצרף אליה גם את נציג המשפחות, כדי
שהאנשים שזקוקים – יוכלו לקבל את הטיפול שהם צריכים לקבל.

זאת איננה הצעה שכוונתה לגזול או לקחת משהו שלא מגיע או לתת דברים שאינם
מגיעים לאנשים אלא מדובר פשוט על עניין הומניטרי של אנשים שנמצאים במצב קשה
וצריך לעזור להם.

היו"ר יוסי כץ:

אני רוצה להזכיר לכם שאני עצמי כיהנתי בראשות ועדה ששילמה פיצויים לפנים
משורת הדין למשפחות של האנשים שנהרגו באניה מינרל דמפייר, וגם כאן מדובר על
מקרה חריג, לא על מקרה רגיל, וצריך להתחשב בו.

רשות הדיבור, בקצרה, לחבר הכנסת שאול יהלום.

שאול יהלום:

אני מבקש לציין שככל שאנחנו מאריכים את הדיון בנושא הזה – הוא לא לכבוד
הכנסת. להיפך; הכנסת לא צריכה שיתחננו בפניה כדי שמי שזקוקים - יקבלו
פיצוי.

ההצדקה לבקשה ברורה ואני מציע ליושב ראש הישיבה לגשת מיד להצבעה.

היו"ר יוסי כץ:

תודה. רשות הדיבור לחבר הכנסת אפי אושעיה.

אפי אושעיה:

אדוני יושב ראש הישיבה, יושב ראש הקואליציה יושב פה, ראש הסיעה הגדולה
בכנסת יושב כאן, גם ראש הסיעה השלישית בגודלה בכנסת יושב כאן, כולם תומכים
בהצעת החוק לכן אני מציע לא להדגיש כאילו הממשלה מתנגדת להצעה או אחרים
מתנגדים לה.

היו"ר יוסי כץ:

תודה. רשות הדיבור לחבר הכנסת משה גפני.

משה גפני:

אדוני יושב ראש הישיבה, על הנושא של אסון ורסאי התקיים דיון בוועדת הפנים
ואיכות הסביבה של הכנסת והוועדה החליטה, פה אחד, לפנות אליך ולבקש ממך
לשחרר את הצעת החוק מחובת הנחה.

היו"ר יוסי כץ:

תודה. רשות הדיבור לחברת הכנסת זהבה גלאון.

זהבה גלאון:

כל הוועדה צריכה להתאחד סביב הצעת החוק של חבר הכנסת רוני מילוא, ולהצביע
בעדה.

היו"ר יוסי כץ:

תודה.

אני מעמיד להצבעה את הבקשה למתן פטור מחובת הנחה להצעת חוק פיצויים לנפגעי
אסון קריסת הרצפה באולמי ורסאי, התשס"א-2001, של חבר הכנסת רוני מילוא
ואחרים.

הצבעה

הבקשה אושרה.

היו"ר יוסי כץ:

תודה.

הצעת חוק העונשין (תיקון - מניעת הסתה לאלימות), התשס"א-‏2001

של חבר הכנסת ש' יהלום

----------------------------------------------------------

הצעת חוק העונשין (תיקון – הסתה לאלימות), התשס"א-2001

של חברת הכנסת ז' גלאון

----------------------------------------------------

היו"ר יוסי כץ:

הונחו על שולחננו שתי הצעות חוק, האחת של חבר הכנסת שאול יהלום והשנייה של
חברת הכנסת זהבה גלאון. רשות הדיבור לחבר הכנסת שאול יהלום.

שאול יהלום:

אדוני יושב ראש הישיבה, היום המליאה תצביע בעד הצעת החוק הממשלתית באותו

נושא - - -

היו"ר יוסי כץ:

אי אפשר לדעת אם היא תצביע בעד.

שאול יהלום:

היום המליאה תצביע בעד הצעת החוק. לפני שבועיים החוק נפל במליאה ברוב של 30
מול 29 ולכן עצם העובדה שהממשלה מזדרזת, בלי שום סיבה נראית לעין, להביא
בפנינו חוק שנפל – היא עובדה משונה למדי.

החוק נפל, בין השאר, בגלל הוויכוח ששתי הצעות החוק הפרטיות עוסקות בו, האם
מדובר על כך שהסתה לאלימות היא בנסיבות של אפשרות סבירה, כפי שהממשלה רוצה?
או ודאות קרובה?

הממשלה כמובן הגישה את גרסתה שוב ושוב אחרי שההצעה נפלה במליאה.

שתי הצעות החוק האלה מבקשות להיות מקבילות כדי שהדיון בהן יהיה הוגן,
ולהראות את האלטרנטיבה השנייה של ודאות קרובה לכן הן - - -

יהודית נאות:

למה לא להגיש אותן כהסתייגות בקריאה שנייה, אחרי הקריאה הראשונה?

היו"ר יוסי כץ:

רשות הדיבור לחברת הכנסת זהבה גלאון.

זהבה גלאון:

אדוני יושב ראש הישיבה, אני מסתפקת בדברים של חבר הכנסת שאול יהלום.

היו"ר יוסי כץ:

אני מבין שיש תמימות דעים - - -

שאול יהלום:

כל העניין מתבטא בכך שזאת אלטרנטיבה למה שהיה אתמול בוועדת הפנים ואיכות
הסביבה.

היו"ר יוסי כץ:

אני מעמיד להצבעה את הבקשה למתן פטור מחובת הנחה של שתי הצעות החוק – 1.
הצעת חוק העונשין (תיקון – מניעת הסתה לאלימות), התשס"א-2001 של, חבר הכנסת
שאול יהלום; 2. הצעת חוק העונשין (תיקון – הסתה לאלימות), התשס"א-2001, של
חברת הכנסת זהבה גלאון.

הצבעה

הבקשה אושרה.

אריאלה קלעי:

הממשלה מתנגדת.

היו"ר יוסי כץ:

אני מודה לכם. הישיבה נעולה.

הישיבה ננעלה בשעה 09:30

