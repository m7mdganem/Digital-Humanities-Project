פרוטוקולים/ועדת הכנסת/6222

ירושלים, ג' בשבט, תשס"ג

6 בינואר, 2003

הכנסת החמש-עשרה נוסח לא מתוקן

מושב חמישי

פרוטוקול מס' 365

מישיבת ועדת הכנסת

יום שני, י"א בטבת התשס"ג (16 בדצמבר 2002), שעה 11:00

סדר היום: 1. טענת חריגה מגדר נושא הצעת חוק ההסדרים במשק המדינה הנדונה
בוועדת הכספים.

2. א. הצעת חוק התקציב לשנת הכספים 2003, התשס"ג-‏2002

2.  הצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2003), התשס"ג-‏2002

3.  הצעת חוק לתיקון פקודת מס הכנסה (מס' 134), התשס"ג-‏2002

3. בקשת יו"ר ועדת הכלכלה להקדמת הדיון בהצעות החוק הבאות לפני הקריאה
השנייה והשלישית -

1.  הצעת חוק תאגידי מים וביוב (תיקון מס' 2), התשס"ג-‏2002

2.  הצעת חוק להסדרת הפיקוח על כלבים, התשס"ג-‏2002

3.  הצעת חוק רשות הנמלים והרכבות (תיקון מס' 12), התשס"ג-2002 – פרק י"ב
    להצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2003), התשס"ג-‏2002

4. בקשת יו"ר ועדת החוקה, חוק ומשפט להקדמת הדיון בהצעות החוק הבאות לפני
הקריאה השנייה והשלישית – הצעת חוק ההסדרים במשק המדינה (תיקוני חקיקה),
סעיפים 58, 69 ו-70

5. בקשת יו"ר ועדת החינוך להקדמת הדיון בהצעת חוק הלוואות לשכר לימוד

6. סדרי הדיון בהצעת חוק ההסדרים בקריאה שנייה ושלישית

7. בקשת יו"ר ועדת חוץ וביטחון להקדמת הדיון בהצעת חוק גנים לאומיים
(שמורות טבע – אתרים לאומיים ואתרי הנצחה)

נכחו:

חברי הוועדה: יוסי כץ - היו"ר

אפי אושעיה

זאב בוים

ישראל כץ

מיכאל איתן

יצחק גאגולה

נעמי חזן

מרינה סולודקין

משה גפני

עבד-אלמאלכ דהאמשה

אורי אריאל

יורי שטרן

מוזמנים: חה"כ מאיר פרוש

מזכיר הכנסת אריה האן

אנה שניידר - הכנסת, היועמ"ש

דרורה ליפשיץ - משרד האוצר, היועמ"ש

אמיר לוי - משרד האוצר

גלעד ריקלין - משרד האוצר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: אסתר מימון

1. טענת חריגה מגדר נושא הצעת חוק ההסדרים במשק המדינה הנדונה בוועדת
הכספים

היו"ר יוסי כץ:

שלום וברכה. רבותי, אני מתכבד לפתוח את ישיבת ועדת הכנסת. קודם כול, יש
טענה לחריגה מגדר נושא הצעת חוק ההסדרים במשק המדינה. הטענה היא של חבר
הכנסת פרוש. מי מביע את עמדת חבר הכנסת ליצמן, יושב-ראש ועדת הכספים, ומי
מביע את העמדה של חבר הכנסת פרוש? אני חושב שאין מתאים יותר מאשר חבר הכנסת
גפני להביא את העמדות של שניהם.

משה גפני:

אדוני היושב-ראש, מדובר על הסתייגות שהכניס חבר הכנסת פרוש, לגבי הנושא של
תעריפי המים לבתי-חולים ולמקוואות. בשעתו התקבל החוק הזה, וזה נכנס לספר
החוקים. בתוכנית הכלכלית הכניסו את זה כהסתייגות, וזה עבר בתוכנית הכלכלית.

היו"ר יוסי כץ:

לבטל או להחיל?

משה גפני:

לבטל.

היו"ר יוסי כץ:

גברתי היועצת המשפטית תסביר את הנושא.

אנה שניידר:

כידוע, ועדת הכספים דנה עכשיו בהצעת חוק ההסדרים במשק המדינה לשנת 2003
ומכינה אותה לקריאה שנייה ושלישית. במהלך הדיון הוגשו הסתייגויות, ובין
ההסתייגויות הוגשה הסתייגות של חבר הכנסת מאיר פרוש, שלא כלולה בחוק
ההסדרים, היא מתייחסת לנושא תעריפי מים, שלא נדונים בשום סעיף בהצעת חוק
ההסדרים. את הנושא עצמו יכול להסביר נציג אגף התקציבים, מה בדיוק משמעותה
של ההסתייגות הזאת. הועלתה לגביה טענת נושא חדש, ועל-פי סעיף 120 לתקנון
הנושא עבר לוועדת הכנסת.

מאיר פרוש:

עצם הדבר שהנושא בא לפה לדיון, זו גם הוכחה שלא כול כולו של הנושא חדש.
ביקשתי הסתייגות אחת לגבי בתי-חולים ומקוואות, שלגביהם לא תחול ריבית, שזה
דבר שמופיע בחוק ההסדרים. באותה מסגרת, מכיוון שיש בעיה לגבי עצם תקפות
החוק שיזמתי לפני שנתיים, והקימו בגללו ועדה מיוחדת בראשות שירי ויצמן. אני
ביקשתי, ואני זוכר עוד את הוויכוח עם אנה שניידר, ששאלה אותי בשעתו למה אני
הולך על חקיקה פרטנית לתעריף מים של בתי חולים, ואמרתי שאני לא רוצה להיות
במצב שבחקיקה ראשית יבואו ויתקפו את זה, לכן אני רוצה תעריף ספציפי בחקיקה
פרטית. גם בית-החולים ברזילי באשקלון פנה לוועדת הכספים ושאל איך אפשר,
בחקיקה ראשית, לבוא ולמחוק חקיקה פרטנית לגבי בתי-חולים. הכנסתי את
ההסתייגות לגבי עצם הריבית, ואני מציע לא לעמוד בהתגוננות בבתי-משפט על
החקיקה הראשית שנעשתה בתקופה של הוועדה המיוחדת של ויצמן שירי. אני מציע
לאשר את ההסתייגות.

אמיר לוי:

התיקון שאנחנו מבקשים בחוק ההסדרים מדבר על הטלי הפקה ועל ריבית לאלה שלא
משלמים בזמן. התיקון שמבקש חבר הכנסת פרוש הוא תיקון על חוק הסדרים שעבר
לפני שנה, וזה לא התיקון שנמצא עכשיו. מה שכבודו מבקש קשור לתעריפים ולא
להטלי הפקה ולא לריבית.

אפי אושעיה:

פה לא דנים על המהות.

גלעד ריקלין:

יש פה השפעה על תקציב המדינה. מאחר שזה נושא שלא ידונו עליו, אין לי פה
החישוב, אבל המשמעות היא הורדה של תעריפים.

היו"ר יוסי כץ:

תודה רבה. מי בעד הכרה בהסתייגות של חבר הכנסת פרוש כנושא חדש, ירים את
ידו, מי נגד? מי נמנע?

הצבעה

בעד – 2

נגד – רוב

נמנע – 1

הוחלט שההסתייגות של חבר הכנסת מ' פרוש לא תהיה נושא חדש.

היו"ר יוסי כץ:

ההסתייגות תעלה במליאה כדת וכדין.

2. בקשת יושב-ראש ועדת הכספים להקדמת הדיון בהצעות החוק הבאות לפני הקריאה
השנייה והשלישית -

1.  הצעת חוק התקציב לשנת הכספים 2003, התשס"ג-‏2002

2.  הצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2003), התשס"ג-‏2002

3.  הצעת חוק לתיקון פקודת מס הכנסה (מס' 134), התשס"ג-‏2002

היו"ר יוסי כץ:

בקשת יו"ר ועדת הכספים להקדמת הדיון בהצעות החוק הבאות לפני הקריאה השנייה
והשלישית: א) הצעת חוק התקציב לשנת הכספים 2003, התשס"ג-2002; ב) הצעת חוק
ההסדרים במשק המדינה (תיקוני חקיקה להשגת יעדי התקציב והמדיניות הכלכלית
לשנת הכספים 2003), התשס"ג-2002; ג) הצעת חוק לתיקון פקודת מס הכנסה (מס'
134), התשס"ג-2002.

משה גפני:

אני לא מבין למה זה בוער?

היו"ר יוסי כץ:

גברתי היועצת המשפטית, הואיל והדיון נקבע למחר, האם יש צורך בהחלטה היום?

אנה שניידר:

כן, בהחלט, יש צורך בהחלטה היום, כי לפי התקנון, חוק שמונח לקריאה שנייה
ושלישית צריך להיות מונח 24 שעות על שולחן הכנסת. אין לנו אפשרות כזאת,
משום שהדיון נקבע למחר, לכן כל החוקים שאמורים לעלות מחר – אולי הייתי
מרחיבה ואומרת שיש עוד חוקים שצריכים להגיע, אולי יש חלק שסוכם שיעלו ביחד
עם חוק ההסדרים, לא כחלק מחוק ההסדרים – אין מנוס מלקבל אישור של ועדת
הכנסת לפטור מחובת ההנחה.

אפי אושעיה:

בוועדת ההסכמות שהיתה בין יושב-ראש הקואליציה, מזכיר הממשלה, יושב-ראש
הכנסת וביני סיכמנו שכל החוקים, בעקבות התקנות, שבקריאה שנייה ושלישית,
יובאו למליאה גם במהלך הפגרה, אבל, בשום פנים ואופן לא הצעות חוק בקריאה
ראשונה, גם של הממשלה, שאינן קשורות לתקציב.

אנה שניידר:

אין פה קריאה ראשונה.

אפי אושעיה:

גברתי היועצת המשפטית, הערתי את ההערה הזאת בעקבות העובדה שהממשלה בכל זאת
הניחה הצעת חוק בקריאה ראשונה.

זאב בוים:

פה מדובר על קריאה שנייה ושלישית.

משה גפני:

אדוני היושב-ראש, מה זו הצעת חוק לתיקון פקודת מס-הכנסה. זו הצעה שעדיין
דנים עליה בוועדת הכספים?

אנה שניידר:

זו הרפורמה.

משה גפני:

יש עדיין דיון בוועדת הכספים לגבי ההסתייגויות שלהם.

זאב בוים:

הם ידונו. אם זה יהיה מוכן, יעלו את זה להצבעה.

היו"ר יוסי כץ:

רבותי, מי בעד אישור בקשת יושב-ראש ועדת הכספים לפטור מחובת הנחה, ירים את
ידו. מי נגד? מי נמנע? תודה.

הצבעה

בעד – רוב

נגד – 2

נמנעים – אין

הוחלט לאשר פטור מחובת הנחה.

יוסי כץ:

בקשת פטור מחובת הנחה אושר.

3. בקשת יושב-ראש ועדת הכלכלה להקדמת הדיון בהצעות החוק הבאות לפני הקריאה
השנייה ושלישית -

1.  הצעת חוק תאגידי מים וביוב (תיקון מס' 2), התשס"ג-‏2002

2.  הצעת חוק להסדרת הפיקוח על כלבים, התשס"ג-‏2002

3.  הצעת חוק רשות הנמלים והרכבות (תיקון מס' 12), התשס"ג-2002 – פרק י"ב
    להצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2003), התשס"ג-2002

היו"ר יוסי כץ:

בקשת יושב-ראש ועדת הכלכלה להקדמת הדיון בהצעות החוק הבאות לפני הקריאה
השנייה והשלישית – א) הצעת חוק תאגידי מים וביוב (תיקון מס' 2),
התשס"ג-200--

אנה שניידר:

הצעות החוק האלה היו בחוק ההסדרים ועברו לוועדת הכלכלה.

היו"ר יוסי כץ:

הוועדה השלימה את עבודתה?

אנה שניידר:

עד כמה שאני מבינה, כן.

היו"ר יוסי כץ:

--ב) הצעת חוק להסדרת הפיקוח על כלבים, התשס"ג-2002; ג) הצעת חוק רשות
הנמלים והרכבות (תיקון מס' 12), התשס"ג-2002.

אלה הן שלוש ההצעות. האם מישהו רוצה להצביע בנפרד על כל אחת מהן?

זאב בוים:

אפשר להצביע ביחד.

היו"ר יוסי כץ:

מי בעד אישור בקשתו של ישב-ראש ועדת הכלכלה, ירים את ידו. מי נגד? מי נמנע?

הצבעה

בעד – רוב

נגד- 1

נמנע – 1

בקשת יו"ר ועדת הכלכלה להקדמת הדיון בהצעות חוק לפני הקריאה השנייה
והשלישית אושרה.

היו"ר יוסי כץ:

הבקשה אושרה ברוב קולות.

4. בקשת יושב-ראש ועדת החוקה, חוק ומשפט להקדמת הדיון בהצעות החוק הבאות
לפני הקריאה השנייה והשלישית – הצעת חוק ההסדרים במשק המדינה (תיקוני
חקיקה).

היו"ר יוסי כץ:

במה מדובר?

אנה שניידר:

הסנגוריה הציבורית ועוד כמה סעיפים.

היו"ר יוסי כץ:

מי בעד אישור בקשת יושב-ראש ועדת החוקה, ירים את ידו. מי נגד? מי נמנע?

הצבעה

בעד – רוב

נגד – 1

נמנע – 1

בקשת יו"ר ועדת החוקה, חוק ומשפט להקדמת הדיון בהצעות חוק לפני הקריאה
השנייה והשלישית אושרה.

היו"ר יוסי כץ:

הבקשה אושרה. תודה.

אנה שניידר:

יש כאן מספר הצעות חוק שוועדת הכנסת העבירה לוועדות אחרות.

היו"ר יוסי כץ:

מה שנמצא בסדר-היום, יובא לדיון. מה שלא הוגש בכתב, לא יינתן, ומחר נשב
שוב.

אנה שניידר:

רציתי להבהיר שוועדת הכנסת פיצלה את חוק ההסדרים לכל מיני ועדות, ויש כאלה
שאולי, כתוצאה מטעות מינהלית, לא העבירו את הבקשה.

היו"ר יוסי כץ:

נראה במה מדובר, לא ניתן פטור גורף.

5. בקשת יושב-ראש ועדת החינוך להקדמת הדיון בהצעת חוק הלוואות לשכר לימוד
(תיקון)

זאב בוים:

מה זה?

אתי בן-יוסף:

זה סעיף מחוק ההסדרים.

דרורה ליפשיץ:

זה סעיף שהוגש בהצעת חוק ההסדרים ועבר בוועדת החינוך.

היו"ר יוסי כץ:

מי בעד אישור בקשת יושב-ראש ועדת החינוך, ירים את ידו. מי נגד? מי נמנע?

והצבעה

בעד – רוב

נגד – אין

נמנעים – 1

בקשת יו"ר ועדת החינוך להקדמת הדיון בהצעת חוק הלוואות לשכר לימוד (תיקון)
אושרה.

היו"ר יוסי כץ:

הבקשה אושרה.

6. סדרי הדיון בהצעת חוק התקציב והצעת חוק ההסדרים בקריאה שנייה ושלישית

היו"ר יוסי כץ:

סדרי הדיון בהצעת חוק התקציב והצעת חוק ההסדרים בקריאה שנייה ושלישית. האם
למישהו יש הצעות?

זאב בוים:

כיוון שאני מניח שיש לכולם עניין להעביר את התקציב, אני מציע שיהיה דיון של
שש שעות על בסיס חלוקה סיעתית.

נעמי חזן:

אתה מדבר על הצעת חוק התקציב, לא על הצעת חוק ההסדרים.

זאב בוים:

אני מדבר על הכול.

נעמי חזן:

חוק ההסדרים זה הסתייגויות.

זאב בוים:

חברת הכנסת חזן, אני יודע שזה הסתייגויות אישיות, ובכל זאת אני מציע, על-פי
סעיף 131, שנקבע סדרי דיון. אני מציע שיהיה דיון של שש שעות, על בסיס חלוקה
סיעתית, כשכל סיעה, מתוך הכרה וידיעה אלה הסתייגויות חבריה הציעו, תעשה
חלוקה פנימית על הכול.

אנה שניידר:

אבל לא על הרפורמה. הרפורמה לא רלוונטית.

נעמי חזן:

אדוני היושב-ראש, מקדמת דנא נהוג שיש הפרדה בין הדיון על חוק ההסדרים לבין
הדיון על חוק התקציב. דבר ראשון, אני מבקשת שההפרדה הזאת תישמר גם עכשיו.
לא ייתכן שיש דיון משולב בחוק ההסדרים ובחוק התקציב בקריאה שנייה ושלישית.
דבר שני, הדבר נהוג כבר שנים רבות לגבי הדיונים על חוק ההסדרים, משום
שמדובר בהסתייגויות אישיות ובנושאים כבדי משקל. יש מסגרת זמן בנושא הזה,
שהיא מקציבה יותר זמן מאשר הדיון של חוק התקציב. דבר שלישי, אני מבקשת
שהדיון על חוק ההסדרים יהיה דיון אישי על הסתייגויות, ולגבי חוק התקציב
יהיה דיון סיעתי. עם כל הכבוד לממשלה הזאת, לא בטוח בכלל אם צריך בזמן
בחירות להעביר תקציב, אבל אם כן, לפחות בימים אלה, שהדיון יהיה מכובד,
וכנהוג.

היו"ר יוסי כץ:

גברתי היועצת המשפטית, האם יש תקדים לכך שאיחדו את הדיון בחוק ההסדרים עם
הדיון בחוק התקציב?

אנה שניידר:

לא זכור לי דבר כזה.

עבד אלמאלכ דהאמשה:

יש פה גם סתירה לגופו של עניין. הרי חוק ההסדרים לכאורה בא כדי לאפשר העברת
התקציב. קודם צריך לגמור את חוק ההסדרים, לדון בו, לראות שזה מה שמאפשרים,
ולאחר מכן לדון בתקציב.

אני בעד שיהיה דיון אישי. יש חברי כנסת שנמצאים ומעוניינים להתבטא, ויש
חברי כנסת שבכלל לא נמצאים.

זאב בוים:

לכן באה ההצעה הזאת.

היו"ר יוסי כץ:

אני חושב שאני נקי מאינטרסים. בכוונה שאלתי את השאלה הזאת, כיוון שכל דבר
שנעשה עכשיו יש בו משום תקדים, ומחר הוא עלול להוות תקדים גם לימים רגילים,
כלומר, לא ערב בחירות. לכן הייתי מציע שכל הצעה שתועלה כאן תביא בחשבון לא
ליצור תקדים לגבי הפרדה בין התקציב לחוק ההסדרים, אחרת נמצא את עצמנו במצב
שבו יצרנו תקדים לכנסות הבאות גם בימים כתיקונם. יום אחד אנחנו בקואליציה
ויום אחד אנחנו באופוזיציה, חשוב לשמור על כללי המשחק.

מיכאל איתן:

גזלת את המילים מפי.

פרקטית, אין שום בעיה, אפשר להקצות ארבע-חמש שעות לחוק ההסדרים, אפילו שש
שעות. הייתי מוריד אולי שעתיים מחוק התקציב, ויהיו עשר שעות דיון לשני
החוקים גם יחד.

אפי אושעיה:

אדוני היושב-ראש, אני מציע דיון אישי. כל חבר כנסת שירצה ידבר בנושא
התקציב, לפי הזמן שנחליט – שלוש, ארבע, חמש שעות. בנושא ההסתייגויות – נקבע
מראש את שעת ההצבעה לשעה תשע-עשר בלילה, ונדע שבעשר בלילה מצביעים.

יצחק גאגולה:

אני מקבל את ההצעה של אפי אושעיה.

נעמי חזן:

קודם ידונו בחוק ההסדרים, בדיון אישי, ואחר כך בתקציב.

זאב בוים:

דיון אישי, אבל נקבע את הזמן.

היו"ר יוסי כץ:

דיון אישי בחוק ההסדרים במשך שש שעות. בתום שש שעות מפסיקים את הדיון. לפי
כללי המשחק הרגילים, על כל הסתייגות שלוש דקות, מפסיקים את הדיון אחרי שש
שעות ועוברים לדיון בתקציב.

מזכיר הכנסת א' האן:

כמה זמן ידונו בחוק התקציב?

היו"ר יוסי כץ:

ארבע שעות. בדיון בתקציב תהיה חלוקה סיעתית. שעת התחלת הדיון בעשר בבוקר.

מזכיר הכנסת א' האן:

הזמינו את הכנסת ל-12, לפי בקשתו של יושב-ראש ועדת הכספים, אבל קודם כול יש
מספר חוקים שהממשלה ביקשה להעביר.

אפי אושעיה:

אין חוקים בקריאה ראשונה.

מזכיר הכנסת א' האן:

חבר הכנסת אושעיה, גם בקריאה שנייה ושלישית, לפי התקנות, כדי שזה יעלה על
סדר-היום, צריכה הממשלה לבקש, אי-אפשר להעלות את זה אוטומטית. היו חוקים
בקריאה ראשונה, וחבר הכנסת אושעיה אומר שהיתה הסכמה לא להביא. היה חוק אחד
שנתבקשתי להזכיר, וזה חוק התאגידים הביטחוניים, שזה היה פה.

אפי אושעיה:

אריה האן, אל תעשה איפה ואיפה. יש הסכמה גורפת.

מזכיר הכנסת א' האן:

נתבקשתי רק להביא את העובדות, אני לא קובע.

אפי אושעיה:

למה אתה מפרט? אדוני המזכיר, יש סיכום בין מזכיר הממשלה, יושב-ראש
הקואליציה, יושב-ראש הכנסת, ואי-אפשר להביא דברים חדשים.

היו"ר יוסי כץ:

אני מציע לממשלה לא להכניס עכשיו קריאות ראשונות. רוצים תקציב, תרכזו את
המאמץ בתקציב ובחוק ההסדרים, אל תביאו קריאות ראשונות. אין לזה שום משמעות.

לא נזמן את הכנסת מוקדם יותר, הדיון יתחיל בשעה 12 ויימשך עד שש בבוקר בשלב
א', שלב ב' משש בערב עד עשר בלילה, בעשר בלילה מתחילה ההצבעה. קודם מצביעים
על חוק ההסדרים, אחרי זה מצביעים על חוק התקציב, ובזה גומרים את הסיפור. לא
מביאים שום דבר אחר.

מי בעד סדרי הדיון, ירים את ידו. מי נגד? מי ננמע?

הצבעה

בעד – רוב

נגד – 1

נמנע – 1

סדרי הדיון נתקבלו.

7. בקשת יושב-ראש ועדת חוץ וביטחון להקדמת הדיון בהצעת חוק גנים לאומיים
(שמורות טבע – אתרים לאומיים ואתרי הנצחה)

היו"ר יוסי כץ:

ועדת חוץ וביטחון מבקשת פטור מחובת הנחה להצעת חוק גנים לאומיים (שמורות
טבע – אתרים לאומיים ואתרי הנצחה).

אנה שניידר:

גם זה חלק מחוק ההסדרים.

היו"ר יוסי כץ:

מי בעד אישור הבקשה, ירים את ידו? מי נגד? מי נמנע?

הצבעה

בעד – רוב

נגד – 1

נמנע- אין

אושרה בקשת יו"ר ועדת חוץ וביטחון להקדמת הדיון בהצעת חוק גנים לאומיים
(שמורות טבע – אתרים לאומיים ואתרי הנצחה).

היו"ר יוסי כץ:

תודה. הבקשה אושרה. הישיבה נעולה.

הישיבה ננעלה בשעה 11:35
