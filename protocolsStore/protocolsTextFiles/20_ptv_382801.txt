הכנסת העשרים

מושב שלישי

פרוטוקול מס' 242

מישיבת ועדת הכנסת

יום שלישי, כ"ט בניסן התשע"ז (25 באפריל 2017), שעה 9:00

סדר היום:

  1. תיקון החלטת ועדת הכנסת מיום 20.3.2017 בעניין פעילות הוועדות בפגרת
  הפסח.

2. הצעת חוק השידור הציבורי הישראלי (תיקון מס' 7), התשע"ז-2017 – בקשת
הממשלה לפטור מחובת הנחה על שולחן הכנסת – בכל הקריאות.

נכחו:

חברי הוועדה:

יואב קיש – היו"ר

ישראל אייכלר

רוברט אילטוב

דוד ביטן

יואב בן צור

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

איתן ברושי

ענת ברקו

נורית קורן

מוזמנים:

מזכירת הכנסת ירדנה מלר-הורוביץ

רן שטרית – ראש מטה שר התקשורת, משרד התקשורת

יאיר טרצ'יצקי – יו"ר ארגון העיתונאים

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

הצעת חוק השידור הציבורי הישראלי (תיקון מס' 7), התשע"ז-2017 – בקשת הממשלה
לפטור מחובת הנחה על שולחן הכנסת – בכל הקריאות

היו"ר יואב קיש:

בוקר טוב. אני פותח את הישיבה.

אלעזר שטרן (יש עתיד):

מה עם הפקקים?

היו"ר יואב קיש:

לקח לי שעה ו-20 ומשהו דקות. זה מעט. בדרך כלל זה שעתיים.

שולי מועלם-רפאלי (הבית היהודי):

זה הזמן לעבור לגוש עציון.

אלעזר שטרן (יש עתיד):

בגלל שיושב-ראש ועדת הכנסת קובע זמן, אני מתייחס אליו כאדם רציני. אתה יודע
איפה אני גר, אז לא ישנתי הלילה בבית.

היו"ר יואב קיש:

בגלל רבע השעה עיכוב היית יכול לישון בבית?

אלעזר שטרן (יש עתיד):

אגיד לך יותר מזה. ישנתי אצל אבא שלי ברמת-גן, בגלל זה, הלכתי אתו בבוקר
לתפילה ולא ישבתי אתו לארוחת בוקר כדי להיות פה ב-09:00.

היו"ר יואב קיש:

גם אני לא אכלתי ארוחת בוקר.

איתן ברושי (המחנה הציוני):

לעומת זה אני יצאתי ב-05:00 בבוקר כדי להיות פה בזמן.

נורית קורן (הליכוד):

חבר'ה, הישיבה מוקלטת.

איתן ברושי (המחנה הציוני):

בטח מוקלטת. לדעת מה מוסר העבודה של חברי הכנסת.

נורית קורן (הליכוד):

זה מוסר עבודה גבוה מאוד.

איתן ברושי (המחנה הציוני):

נכון, להגיע בזמן זה חלק ממוסר העבודה.

היו"ר יואב קיש:

לפרוטוקול, אני הייתי פה בזמן.

איתן ברושי (המחנה הציוני):

לא יכול להיות שקובעים את הישיבות לפי המאחרים כשיש לוחות זמנים ידועים.
תפסיקו לנהל כך את העסק.

היו"ר יואב קיש:

אתה צודק. ההערה הזאת מתקבלת.

איתן ברושי (המחנה הציוני):

כל הזמן מתפארים בכבישים, ואחר כך מתלוננים על הפקקים. זה רק בממשלה כזאת
יכול לקרות. ממשלה ימנית עם שתי ידיים שמאליות.

אלעזר שטרן (יש עתיד):

דנים על האמוניה או כל חוק הסייבר? יש כמה דברים שצריך לדון בהם.

היו"ר יואב קיש:

חברים, אני פותח את הישיבה. יש לנו שני נושאים על סדר-היום, האחד זה תיקון
החלטת ועדת הכנסת מיום 20.3.2017 בעניין פעילויות הוועדות בפגרת הפסח,
והשני הצעת חוק השידור הציבורי הישראלי, בקשת הממשלה לפטור מחובת הנחה על
שולחן הכנסת בכל הקריאות. אנחנו נתחיל עם נושא ב' ונאפשר לנציג הממשלה
להציג.

רן שטרית:

אני ראש מטה שר התקשורת. בוקר טוב ותודה רבה לכם. אנחנו מבקשים פטור מחובת
הנחה על הצעת חוק השידור הציבורי הישראלי (תיקון מס' 7), התשע"ז-2017. הצעת
החוק נועדה לדחות בפרק זמן של 15 ימים את יום תחילת חוק השידור הציבורי.

אלעזר שטרן (יש עתיד):

רן, אתה עושה צחוק מאתנו?

היו"ר יואב קיש:

אלעזר, תן לו לסיים, אחרי זה תשאל. בבקשה.

רן שטרית:

אנחנו מבקשים מחברי הכנסת ומיושב-ראש הוועדה לקבל פטור מחובת הנחה לאור
הדחיפות, לאור קוצר הזמן, לאור יום התחילה שהוא ה-30 באפריל. מטרת הצעת
החוק הנוכחית היא לתת עוד זמן חקיקה לחקיקת הצעת החוק, שהיום היא כרגע
במעמד של תזכיר, תיקון מס' 8, שבא להקים את תאגיד החדשות.

אלעזר שטרן (יש עתיד):

אפשר לנמק?

היו"ר יואב קיש:

הוא נימק.

אלעזר שטרן (יש עתיד):

הוא לא נימק. הוא קרא. בשביל זה הבאת אותו?

היו"ר יואב קיש:

אני מבין שאתה רוצה את ה"שואו".

אלעזר שטרן (יש עתיד):

איזה "שואו"? תוציאו את הטלוויזיות. אתה יודע מה נעשה? נוציא את הטלוויזיות
ותן שעתיים דיון על זה, בלי טלוויזיות.

היו"ר יואב קיש:

שעתיים אני לא יכול. מי רוצה להירשם לזכות דיבור? אלעזר, מרב, ברושי,
פולקמן, שולי.

אברהם נגוסה (הליכוד):

נתייחס בהתאם למה שייאמר.

היו"ר יואב קיש:

אני סוגר את רשימת הדוברים. אחמד, אתה רוצה?

אחמד טיבי (הרשימה המשותפת):

אני לא יודע על מה, אבל כן.

היו"ר יואב קיש:

רשמי את נורית ואת יואב בן צור, ובזה נסגרת הרשימה. תודה.

חברים, התכנסנו בימי פגרה בשביל להעביר חקיקה, שהיא חקיקה מצד אחד מאוד
פשוטה, אבל מצד שני יש לה כמובן משמעות כבדה. החקיקה הזאת – כל מה שהיא
עושה, אתם יכולים לראות פה את ההצעה של החוק של הממשלה, היא מדברת בסופו של
דבר על הדחייה של השבועיים, עם תיקוני התקציב הנדרשים לכך. זה הכול. זה לא
החוק שעליו נצטרך לדון ולדבר שעות ארוכות, אלא לאפשר את החקיקה הזאת. ברור
שכל מי שמתנגד לחקיקה הזאת יכול לנסות כבר עכשיו לעצור את הדבר הזה בגלל
לוחות הזמנים הבעייתיים. אולי יצליח, אולי האופוזיציה תרצה לעשות פיליבסטר.
זה בהחלט לגיטימי, אלה חוקי המשחק הפרלמנטריים. הקואליציה מובילה את המהלך
הזה של תיקון החקיקה.

יואב בן צור (ש"ס):

לא תקום ועדה מיוחדת?

היו"ר יואב קיש:

אנחנו נעביר את זה במליאה ואז נראה מה נעשה. הקואליציה מובילה את החקיקה
הזאת. כשלב ראשון זו החקיקה הפשוטה, ולשאלתך אלעזר, לוחות הזמנים מחייבים
את זה. זה הכול.

בבקשה, ראשון הדוברים אלעזר שטרן. שלוש דקות לכל דובר.

אלעזר שטרן (יש עתיד):

יש לי בקשה אליך. כיוון שנציג הממשלה – לא הבנו מההקראה המעליבה הזאת כלום.

היו"ר יואב קיש:

למה לא הבנת?

אלעזר שטרן (יש עתיד):

כי לא הבנתי למה.

היו"ר יואב קיש:

תשאל אותו, הוא יענה לך.

אלעזר שטרן (יש עתיד):

אני מבקש שתסביר למה חוק שעבדו עליו כל כך הרבה זמן, שכבר קיבל דחייה,
שוועדת כנסת אנחנו יודעים כמה היא ישבה, דרך אגב שאף מפלגה לא דרשה בהסכם
הקואליציוני למחוק את החוק הזה כמו שהממשלה הזאת עשתה לחוקים אחרים.

היו"ר יואב קיש:

מה השאלה, אלעזר?

אלעזר שטרן (יש עתיד):

אני מסביר. זה חוק שהציבור בישראל לא מבין. אני מבין שגם שר האוצר לא מבין,
כי הוא התחייב כמה פעמים גם על התאריך הזה. אם אתה יכול להסביר באמת למה
בין יום השואה ליום הזיכרון צריכה להתכנס ועדת הכנסת, ואחרי זה בטח מליאת
הכנסת, על 15 יום. למה אנחנו צריכים לאשר את הדבר המעליב הזה של כולנו?
אחרי זה אתייחס בשלוש דקות.

היו"ר יואב קיש:

על זה אני מבקש שאתה לא תענה. אסביר לך, אלעזר, למה אני מבקש ממנו לא
לענות. כי אתה מתעקש לא לשמוע את התשובה שלי, והתשובה שלי היא מאוד פשוטה.
יש דרישה בקואליציה ובממשלה - - -

אלעזר שטרן (יש עתיד):

אני שואל למה.

היו"ר יואב קיש:

את זה תעשה בוועדה.

אלעזר שטרן (יש עתיד):

בשביל מה הוועדה הזאת?

היו"ר יואב קיש:

זכות הקואליציה לפעול לשינוי חקיקה. המשמעות של לוחות הזמנים מחייבת את זה.

אלעזר שטרן (יש עתיד):

יש חברי כנסת רובוטים מהקואליציה. יכול להיות שאתה רוצה להפוך אותנו גם
לרובוטים. אני חושב שאם אתה מייחס משהו להיותנו אחראים כלפי הציבור שבחר את
כולנו, גם אותך, אז האמירה הזאת "כי הקואליציה רוצה" – אז אין דיונים
בכנסת, כי הקואליציה רוצה. אם בא נציג ממשלה ורוצה להסביר למה ממשלה צריכה
עוד 15 יום, ובשביל זה צריכים לשנות סדרי בראשית - - -

היו"ר יואב קיש:

הוא הסביר.

אלעזר שטרן (יש עתיד):

הוא לא הסביר.

היו"ר יואב קיש:

אני אסביר לך. התאגיד מתחיל לפעול ב-30 בחודש. אם רוצים לעשות שינוי חקיקה,
צריך לדחות בשבועיים. הכי פשוט שיש. למה אתה לא מבין את זה?

אלעזר שטרן (יש עתיד):

אתה לא מבין מה אני שואל. למה צריך שהתאגיד לא יתחיל לפעול אלא בעוד 15
יום. על זה הדיון.

היו"ר יואב קיש:

עכשיו הבנתי אותך. בוא נתחיל שהתאגיד יעבוד ב-30 ואז תעשה שינוי חקיקה.

מרב מיכאלי (המחנה הציוני):

נכון. היו דברים מעולם, לא?

היו"ר יואב קיש:

רן, בבקשה.

רן שטרית:

ברגע שהתאגיד מתחיל לפעול, יש לנו כאן למעשה עסק שהוא בלתי הפיך. אם וכאשר
אתה רוצה לעשות את המהלך הזה ואתה רוצה לעשות את המהלך הזה באופן שיהיה
יותר מסודר, אז אתה חייב לדחות את יום התחילה על מנת להתחיל את הדברים האלה
מהתחלה.

מרב מיכאלי (המחנה הציוני):

אי-אפשר להגיד באופן מסודר על החקיקה הזאת מאל"ף עד תי"ו. לא היה פה משהו
אחד שאפשר להגיד עליו שהוא התנהל באופן מסודר.

היו"ר יואב קיש:

מי שמפריע, אני אקרא אותו לסדר. כל אחד נרשם פה לזכות דיבור, יקבל את זכות
הדיבור שלו. נקודה. לא יהיו פה התפרצויות. עכשיו אלעזר בזכות הדיבור שלו,
אז כמובן שלגיטימי. אני מתנצל, קודם לא הבנתי את השאלה שלך. התשובה שאני
הבנתי מרן עכשיו, שאם התאגיד מתחיל לפעול ב-30, למעשה כל שינוי יהיה הרבה
יותר מורכב ובעייתי, וזו הסיבה שהממשלה רוצה לפעול לפני תחילת התאגיד.

היו"ר יואב קיש:

הדובר הבא, מרב. בבקשה.

אלעזר שטרן (יש עתיד):

לא דיברתי.

היו"ר יואב קיש:

אז אתן לך עוד שתי דקות.

איתן ברושי (המחנה הציוני):

הוא בא מרחוק, הוא לא ישן בבית. תן לו עוד שתי דקות.

היו"ר יואב קיש:

אבל הוא עשה מצווה, הוא היה בבית עם אבא. בבקשה.

איתן ברושי (המחנה הציוני):

אני מכיר את הבית.

אלעזר שטרן (יש עתיד):

אני מודה שאני לא רוצה להציק לך, אבל אני בטוח שגם אתה לא הבנת את ההסבר.
על פניו אין חוק בכנסת שאי-אפשר להגיד עליו או אין החלטת ממשלה, שאם נחיל
אותה לא נוכל לבצע שינוי. זה מה שהסביר רן. אתם מכירים חוק כזה, שפעם הכנסת
העבירה וקבעה מועד ואמרה בואו נדחה אותו לאור ההסבר המלומד הזה שקיבלנו פה,
שאם החוק יופעל כמו שתוכנן אז לא נוכל לשנות אותו? אני באמת לא מצליח להבין
את ההסבר הזה.

רן שטרית:

לא אמרתי שאי-אפשר לשנות אותו, אמרתי שהדרך תהיה הרבה יותר מסובכת.

אלעזר שטרן (יש עתיד):

אבל זה נכון על כל חוק שנקבע לו תאריך.

רן שטרית:

הדרך שהממשלה בחרה בה היא לדחות ב-15 יום, שזה בסך הכול שבועיים, על מנת
להתחיל את התהליך.

אלעזר שטרן (יש עתיד):

אדוני נציג הממשלה - - -

היו"ר יואב קיש:

רן, אל תענה לו יותר. בוועדה לא יהיה פיליבסטר.

אלעזר שטרן (יש עתיד):

בשום מקום לא פיליבסטר.

היו"ר יואב קיש:

במליאה אתם יכולים.

אלעזר שטרן (יש עתיד):

חזרת והסברת את אותו דבר, אפילו באותן מילים לצערי הרב. אתה בחור
אינטליגנט, אני שואל אותך עוד פעם.

היו"ר יואב קיש:

לא, לא.

אלעזר שטרן (יש עתיד):

יש לי שלוש דקות. אל תענה לי, אם היושב-ראש לא ייתן לך לענות. אתה עובד
אצלו.

היו"ר יואב קיש:

אל תענה. ענית כבר.

אלעזר שטרן (יש עתיד):

אנחנו אחרי פסח. מה נשתנה החוק הזה מכל החוקים, שבחוק הזה הממשלה אומרת:
צריך 15 יום דחייה כדי שאולי יבוא לנו לעשות שינוי? הדברים האלה לא נכונים
על כל חוק אחר, שמהרגע שהכנסת הזאת תחוקק ותקבע תאריכים, תבוא הממשלה
ותגיד: תנו לנו עוד 15 יום, כי אולי נרצה לעשות שינויים. מה קרה? למה אני
כחבר כנסת וחבר בוועדת הכנסת צריך לקחת הסבר כזה, שהוא הסבר על פניו גנרי,
שהוא יכול לחול על כל החוקים ללא התוכן שלהם, ולהגיד שמעכשיו כל חוק שנעשה,
אחרי שנקבע תאריך ניתן עוד 15 יום, כי אולי ראש הממשלה או שר התקשורת יגיד:
אולי נרצה לעשות שינויים, אז בואו תדחו את זה.

היו"ר יואב קיש:

תודה רבה. הדובר הבא, מרב.

מרב מיכאלי (המחנה הציוני):

תודה, אדוני. רן, זאת לא אשמתך כמובן שאתה צריך לייצג פה את הדבר הזה, אבל
התשובה שכך זה יעבוד בצורה מסודרת היא ממש לעג לרש. אין שום דבר בקשר לחוק
הזה, אין שום דבר בקשר לתאגיד הזה, אין שום דבר בקשר לשידור הציבורי שעבד
בצורה מסודרת. הממשלה הזאת באופן כללי לא מחוקקת בצורה מסודרת. אגב, מה
שאתה אמרת, אלעזר, ההפך הוא הנכון בממשלה הזאת. מחוקקים בחיפזון, בהיסטריה,
בטירוף. כל הזמן קיצור, כל הזמן פטור, כל הזמן אומרים: מקסימום נשנה אחר
כך, עכשיו דחוף לנו להעביר את הרפורמה הזאת, עכשיו להקים את הדבר הזה,
מקסימום נשנה. הרי אנחנו מתמודדות עם זה בוועדות ובמליאה. אבל פתאום
כשמדובר כאן אומרים: לא, אי-אפשר, צריך להיות מסודר. אין דבר שנעשה בצורה
פחות מסודרת מהמחיקה, מהרמיסה, מהדריסה, מהפירוק, מההריסה של השידור
הציבורי בישראל. החל מהחקיקה המקורית שסגרה באופן חד-צדדי, אחרי שהיה
למדינה הסכם חתום עם עובדות ועובדים ברשות השידור, ובאופן חד-צדדי ביטלה את
ההסכם הזה וסגרה רשות ממלכתית בהינף יד. רשות שהיא מאבני היסוד של המדינה
הזאת. דרך זה שכבר דחו את מועד עליית התאגיד, דרך זה שכבר שינו את המבנה
שלו, ועכשיו שוב באים לעשות טלאי על טלאי ומשנים את הדעה הלוך וחזור. מסודר
זה לא.

אני חייבת להצדיק את אדוני חבר הכנסת אלעזר שטרן. השבועיים האלה הם לא מה
שיעשה את ההבדל. רוצה הממשלה לשנות את החקיקה של התאגיד, אדרבה, תתכבד
ותשנה את החקיקה של התאגיד. ייקח שבועיים, ייקח חודש, ייקח שנה, ייקח כמה
זמן שייקח. וכמו שאמרתי, הממשלה הזאת יודעת לחוקק חקיקת בזק ברוך השם. אגב,
כמו שעכשיו, באמת ההזיה שאנחנו מתכנסות בין יום השואה ליום הזיכרון בשביל
להזיז בשבועיים את מועד עלייתו של התאגיד במקרה הטוב היא מעוררת אי נוחות
קשה מאוד.

יש פה זילות של הממשלה ושל הכנסת בחוק עצמו. אני מסתכלת על עצמי כעל
אזרחית, היחס לחוק – משנים כל כך בקלות, כל כך באגביות. כל הזמן מזנבים,
משנים את החוק. איך אני כאזרחית צריכה להתייחס לחוק, אם הממשלה והכנסת
מתייחסת לחוק בצורה כל כך זולה?

היו"ר יואב קיש:

תודה רבה. איתן ברושי, בבקשה.

איתן ברושי (המחנה הציוני):

אדוני היושב-ראש, חברי הכנסת, עוד מעט נדליק משואות לתפארת מדינת ישראל,
ואתמול השתתפתי בעצרת בלוחמי הגטאות ושלשלום בתל-יצחק, והמעבר הזה בין
השואה והתקומה, והופיע הנשיא לשעבר הגרמני והנשיא של היום חברנו ריבלין –
אתה רואה את הסתירה הזאת, ואתה לא מבין את הממשלה. ממשלה שכמעט התפרקה,
ועוד לא גמרה לאחות את הקרעים על חוק לא מובן, לא צריך אותו, לא מועיל ולא
צודק, היא עכשיו מנסה כאן, בשולחן הזה, באחריותך – אולי לא בחרת בזה, חברי
קיש – להביא הצעה לא מובנת בעיתוי תמוה, על דבר שהוא לא גורלי למדינת
ישראל. במקום לאחד, כל הזמן מדברים על אחדות, מביאים את הדברים הכי מפצלים
בעיתוי הכי לא נכון. באמת, צריך להיות כל כך שלומיאלים בשביל להביא את
הדיון הזה עכשיו לכאן, בסעיף לא חשוב, בעיתוי אומלל. על מה? באתי לכאן
אפילו בבוקר בזמן, כי אני חושב שכאשר קוראים לנו אנחנו צריכים להתייצב. זה
מקום העבודה שלנו. אנחנו לא מומחים בשליחויות בכל העולם. פה התרגלו בכנסת,
שמי שבחו"ל הוא מקוזז, היתר מגיעים. אז אנחנו מגיעים. אנחנו אסירי ציון,
אנחנו מגיעים.

שולי מועלם-רפאלי (הבית היהודי):

בוא לא נהפוך לזילות את המושג "אסירי ציון".

איתן ברושי (המחנה הציוני):

מי שהופך לזילות זה הכנסת.

שולי מועלם-רפאלי (הבית היהודי):

רק על המושג "אסירי ציון".

איתן ברושי (המחנה הציוני):

ממתי את מקור הסמכות המוסרית פה?

שולי מועלם-רפאלי (הבית היהודי):

חס וחלילה.

איתן ברושי (המחנה הציוני):

אז תירגעי. שמענו אותך.

היו"ר יואב קיש:

זכות הדיבור של איתן ברושי. איתן, אל תעיר לה הערות, אני מעיר לה.

איתן ברושי (המחנה הציוני):

אנחנו נתנגד לחוק הזה.

רוברט אילטוב (ישראל ביתנו):

גם טיבי הוא אסיר ציון.

איתן ברושי (המחנה הציוני):

השאלה היא לא מה נצביע היום. מי שמתנגד לחוק, יתנגד לכל השלבים בדרך אל
החוק, משום שהוא לא ראוי ולא מוצדק, ולא בעיתוי הזה, ולא מוצדק המהלך הזה.

דבר שני, יש גבול לשימוש בפטור. יש פה יועצות משפטיות, איפה הגבול של
השימוש בפטור?

היו"ר יואב קיש:

אין גבול. יש לוועדה שיקול דעת.

איתן ברושי (המחנה הציוני):

בדיוק זאת הנקודה, איפה שיקול הדעת. יש פה המון חוסר שיקול דעת. אם היה
שיקול דעת, לא הייתה מתכנסת הישיבה היום. חוסר שיקול הדעת הוא מה שמאפיין
את הטיפול בכמה נושאים, בוודאי בנושא הזה, ויעידו על כך המחלוקות. ראיתי
עכשיו בדיווח, שאם לא תהיה רשת "מורשת" בחוק, אז גם חלקים נוספים בקואליציה
יצביעו נגד החוק. לכן זה לא מבושל, זה לא מתואם, זה לא בזמן, זה לא במקום,
זה לא צודק.

בכל מקרה אני רוצה לומר שני דברים, אדוני היושב-ראש, שכדאי להגיד אותם בכל
מקרה. אחד, הטילו עליך פה שליחות. מזמן לעוזר לא הייתה שליחות כזאת.

רן שטרית:

עוזר?

איתן ברושי (המחנה הציוני):

גם אני הייתי עוזר. אני רוצה לומר שני דברים. האחד, השידור חייב להיות
בירושלים. אין מנדט להוציא שידור מחוץ לירושלים.

רן שטרית:

אין כוונה כזאת, אדוני.

איתן ברושי (המחנה הציוני):

בינתיים שכרתם מבנים במודיעין.

רן שטרית:

זה התאגיד.

איתן ברושי (המחנה הציוני):

דבר שני, אין פגיעה בעובדים. לא יכול להיות שהממשלה משתגעת, ואת המחיר
ישלמו העובדים.

היו"ר יואב קיש:

כחלון וניסנקורן חיזקו את העובדים. תודה.

איתן ברושי (המחנה הציוני):

בוא נראה את זה כשזה יהיה גמור.

היו"ר יואב קיש:

רועי פולקמן לא נמצא. שולי, את רוצה לדבר?

שולי מועלם-רפאלי (הבית היהודי):

לא.

היו"ר יואב קיש:

אחמד טיבי, אתה רוצה לדבר?

אחמד טיבי (הרשימה המשותפת):

עכשיו אני יודע מה הנושא.

היו"ר יואב קיש:

בבקשה. שלוש דקות לרשותך.

אחמד טיבי (הרשימה המשותפת):

תודה, אדוני היושב-ראש. לדעתי בדיון חשוב כזה צריך להזמין מומחים.

היו"ר יואב קיש:

לוועדת כנסת?

אחמד טיבי (הרשימה המשותפת):

כן. צריך להביא את השר ארדן, למשל.

איתן ברושי (המחנה הציוני):

הוא מומחה לאום חיראן או לזה?

אחמד טיבי (הרשימה המשותפת):

לדיון. הוא הרי ביטל, יש לו השקפת עולם, יש לו דעה. בטח הייתה עבודת מטה
למה בוטלה רשות השידור והקמת התאגיד, והוא גם גורם בממשלה. לכן לדעתי חשוב
לשמוע את דעתו. אבל אין ספק שאנחנו רואים קרב פוליטי על גבם של העובדים, גם
של רשות השידור וגם של התאגיד, ויוצרים מעין אנדרוגינוס עכשיו, מן
רשות-תאגיד, או תאגיד-רשות, עם גוף חדשותי, עם מחלקת חדשות, בלי מחלקת
חדשות. בסופו של דבר עובדים ייפגעו, חבר הכנסת ברושי. למרות הדאגה הכנה של
ראש הממשלה, בדרך כלל ערב חג, לגורלם של עובדים. משום מה אני בטוח שאף אחד
בחדר הזה, לרבות לא חברי קואליציה, לא מאמין לדאגה הזאת של ראש הממשלה.

היו"ר יואב קיש:

אל תדבר בשמנו, אחמד.

אחמד טיבי (הרשימה המשותפת):

אתה מאמין לראש הממשלה?

היו"ר יואב קיש:

אני מאמין לראש הממשלה. אל תדבר בשמנו.

אחמד טיבי (הרשימה המשותפת):

הוצאתי ממך הודעת תמיכה בראש הממשלה. זה חשוב.

היו"ר יואב קיש:

זה לא קשה.

אחמד טיבי (הרשימה המשותפת):

אבל אתם עושים מסחרה מעבודת הכנסת. אתם מזמנים אותנו בפגרה כדי לשנות
תאריכים שבועיים פה. אם אתם רוצים לשנות את החוק, בוא נעבוד, נשנה את החוק
באופן רציני, אתם תציעו, אנחנו אולי נתנגד, ויהיה דיון רציני בצורה
פרלמנטרית, ולא מה שאתם עושים עכשיו.

היו"ר יואב קיש:

זה יקרה. בשביל זה השבועיים האלה.

אחמד טיבי (הרשימה המשותפת):

השבועיים האלה – זאת לא המטרה שלהם. זה סיכום בין ראש הממשלה לבין כחלון.

היו"ר יואב קיש:

נורית קורן, רוצה לדבר?

נורית קורן (הליכוד):

אני חושבת שחשוב מאוד היום לאשר את הבקשה של משרד התקשורת כדי שנוכל לתת
זמן, כדי לא לעשות אחר כך טלאים בחוק. זה חשוב ביותר. אנחנו צריכים פה
לראות שהדבר הזה יבוא על מקומו.

היו"ר יואב קיש:

תודה. יואב בן צור.

יואב בן צור (ש"ס):

אני חושב שהגיוני מאוד שהממשלה עכשיו תקיים דיון לפני כן, מאשר תתחיל
פעילות התאגיד ואז ירצו לעשות איזשהם שינויים.

אלעזר שטרן (יש עתיד):

תדבר על תזריע-מצורע, זה יהיה לך יותר קל.

יואב בן צור (ש"ס):

אני לא הפרעתי לך. תן לי. אני מדבר בנחת, ואני חושב שכולם צריכים לדבר
בצורה הזאת. אין סיבה להתלהם פה, ואין על מה להתלהם. כולנו חרדים לגורלם של
העובדים, ואנחנו חרדים לגורלה של רשת "מורשת", כי אנחנו חושבים שהיא צריכה
להיות חלק מחטיבת החדשות של התאגיד, ואנחנו נעמוד על כך. כן, רן, זה יהיה
בסדר. בכל מקרה, אנחנו לא דנים במהות של החוק. הדיון על הצעת החוק הזאת הוא
רק בעניין הדחייה. הדיון במהות של החוק תהיה במועד מאוחר יותר, כך אני
מבין.

היו"ר יואב קיש:

רק דחייה. וזה בשביל לאפשר שבועיים ראשונים למליאה לדון בנושא באופן מעמיק,
כפי שטיבי רצה.

יואב בן צור (ש"ס):

ואז באמת יהיו דיונים מעמיקים, חברי חבר הכנסת אחמד טיבי, ואתה תעזור לנו,
כי אתה גם מבין במורשת. אתה מבין בדברים של מורשת ואתה יודע מה זה מורשת,
ואין ספק שנקבל בקטע הזה את התמיכה שלך.

היו"ר יואב קיש:

תודה רבה, חבר הכנסת יואב בן צור.

אחמד טיבי (הרשימה המשותפת):

קיבלתם הרבה, יותר מאשר פעם אחת, תמיכה שלנו בעניינים הקשורים בכם, אבל לא
החזרתם.

היו"ר יואב קיש:

אחרון הדוברים, חבר הכנסת אברהם נגוסה.

אברהם נגוסה (הליכוד):

כמו שנאמר, אנחנו התבקשנו לעניין של הליך, לדחות. לכן אני חושב שהטענה של
האופוזיציה היא טענה לא נכונה, כי מה שאנחנו עושים זה תהליך נכון
פרלמנטרית. ואם הקואליציה הסכימה והאמינה בתהליך כזה, אז תפקידנו לעשות את
הדחייה. והאופוזיציה, אם היא רוצה, תפקידה להתנגד. לכן כל טענה שלכם היא
בכיינות.

אלעזר שטרן (יש עתיד):

אני מבין שבהנחה שאתם מתחשבים ואתם לא מבזים את הכנסת, שה-15 זו בקשה
אחרונה.

היו"ר יואב קיש:

אין לו סמכות לענות.

אלעזר שטרן (יש עתיד):

אז אשאל אותך, יואב. בהנחה שאתה מכבד אותנו, במיוחד שהקפצת אותנו ב-09:00
בבוקר, את מי שבא בזמן - -

יואב בן צור (ש"ס):

הוא גרם לך לקיים מצוות כיבוד אב.

אלעזר שטרן (יש עתיד):

- - אני שואל האם ה-15 לחודש זה מועד אחרון, או אנחנו צפויים לבוא לפה ביום
הזיכרון לעוד 15 יום. בגלל שבאמת אין כנסת לממשלה הזאת, יש רק ממשלה.

היו"ר יואב קיש:

אני אענה לך, אלעזר. אחרי שאתמול קמתי ב-05:50 בשביל יום מילואים, אז לקום
היום ב-07:00 זה היה צ'ופר רציני.

אלעזר שטרן (יש עתיד):

הדרכת אתמול?

היו"ר יואב קיש:

כן. היה מעניין. אני רואה לנכון לציין את זה שחברי הכנסת מגיעים ובנוכחות
יפה ובתקופה של פגרה. וכמובן שהיום זה גם יום מליאה, לכן אני חושב שזה חשוב
עוד יותר.

לגבי השאלה שלך, אני לא מוסמך להתחייב לזה. ברור שכל אחד מאתנו רוצה שזה
יסתיים, אבל לאופוזיציה יש כלים שלה. יש לה פיליבסטר, יש לה כל מיני דברים.
יכול להיות שאם אתם תהיו ענייניים ולא תלכו לפיליבסטר, אז הכול יסתיים
בצורה מכובדת.

שולי מועלם-רפאלי (הבית היהודי):

אני בכל זאת רוצה להגיד משהו. אני אומרת את זה גם לחברים שלי בקואליציה וגם
לחברים שלי באופוזיציה. הדיון פה הוא לא רק דיון טכני, נאריך את זה ב-15
יום. הולכים לעשות שינוי. זה לא שעכשיו באנו וביקשנו הארכה ב-15 יום כי
במקרה מישהו לא הספיק משהו. יש פה דרך שאנחנו רוצים ללכת אותה.

מרב מיכאלי (המחנה הציוני):

שאתם משנים אותה כל 10 דקות, חד-משמעית.

איילת נחמיאס ורבין (המחנה הציוני):

שולי, אתם לא שותפים באמת.

שולי מועלם-רפאלי (הבית היהודי):

את לא היית פה, בגלל זה.

איילת נחמיאס ורבין (המחנה הציוני):

כי הייתה תאונה בדרך.

שולי מועלם-רפאלי (הבית היהודי):

נורא. מה שאני מנסה להגיד הוא, שבואו משני הצדדים לא נתעטף פה בשאלה למה
קראו לנו בפגרה מצד אחד, ולא מצד שני להגיד שזה רק טכני. יש פה תהליך, לכל
אחד מאתנו יש עמדה. אנחנו חשבנו, ועדיין חושבים, וזה מוסכם פה על כולם, שיש
חשיבות אדירה לשידור ציבורי, יש חשיבות אדירה לא לפגוע בעובדים, יש חשיבות
אדירה שהייתה לעשות רפורמות בשידור הציבורי. אני רק מזכירה לחברתי חברת
הכנסת מרב מיכאלי שאמרה קודם שרשות השידור היא יסוד מוסד במערכת השידור של
מדינת ישראל, אבל לדעת כולי עלמא נזקק שם שינוי משמעותי.

מרב מיכאלי (המחנה הציוני):

נכון, והייתה רפורמה חתומה והיה צריך לקיים אותה ולא לסגור אותה באופן
חד-צדדי.

שולי מועלם-רפאלי (הבית היהודי):

אני מבקשת שכל השיח יתנהל מתוך אותו כבוד, בעיקר הרצון לשידור ציבורי
אמיתי.

איילת נחמיאס ורבין (המחנה הציוני):

אבל צריך להגיד את האמת, שהממשלה היא זו שמשכה את השטיח, הביאה את חוק
התאגיד וזרקה את כולם לפח.

יאיר טרצ'יצקי:

אני יו"ר ארגון העיתונאים, אני מייצג את העיתונאים של התאגיד. נציג משרד
התקשורת אמר שהסיפור בלתי הפיך ואסור למעשה לתת לתאגיד לעלות ביום ראשון
הקרוב.

היו"ר יואב קיש:

לא. בלתי הפיך יש רק דבר אחד.

רן שטרית:

לא אמרתי את זה.

יאיר טרצ'יצקי:

לפי תזכיר החוק הרחב, וכאילו המהותי, אומרים שלמעשה תאגיד החדשות יפעל
באותה מתכונת של חטיבת החדשות בתאגיד, רק במבנה תאגידי אחר. אם כך, אז למה
זה כזה בלתי הפיך לתת לחטיבת החדשות?

היו"ר יואב קיש:

לא, אתה עכשיו עוצר ומקשיב. אני לא נכנס לדיון הענייני בחוק, נקודה.

יאיר טרצ'יצקי:

אני גם לא נכנס לדיון הענייני. רק תן לי לסיים את המשפט.

היו"ר יואב קיש:

לא, אני מוציא אותך. אם אתה מוציא עוד מילה מהפה, אני מוציא אותך. נתתי לך
לדבר. זה נושא של ועדת כנסת. אתה אולי לא מכיר פה את הדקויות. אני לא מנהל
פה דיון אחד על מהות החוק כרגע, ולכן זה לא רלוונטי.

יאיר טרצ'יצקי:

תן לי לסיים את המשפט. זה קשור לחברי הכנסת.

היו"ר יואב קיש:

חברים, אנחנו עוברים להצבעה. מי שבעד בקשת הממשלה לפטור מחובת הנחה על
שולחן הכנסת לכל הקריאות, להצעת חוק השידור הציבורי (תיקון מס' 7), שירים
את ידו.

הצבעה

בעד בקשת הממשלה – 9

נגד – 5

נמנעים – אין

בקשת הממשלה לפטור מחובת הנחה נתקבלה.

היו"ר יואב קיש:

בעד 9, נגד 5, אין נמנעים.

איילת נחמיאס ורבין (המחנה הציוני):

אני מבקשת רביזיה.

היו"ר יואב קיש:

ביקשה רביזיה. רביזיה תהיה ב-10:15.

  תיקון החלטת ועדת הכנסת מיום 20.3.2017 בעניין פעילות הוועדות בפגרת הפסח

היו"ר יואב קיש:

אנחנו ממשיכים לנושא הבא שעל סדר-היום, תיקון החלטת ועדות הכנסת בפגרת
הפסח. אנחנו רוצים להוסיף תיקון להחלטה שלנו מה-20 במרס 2017 בעניין פעילות
ועדות הכנסת בתקופת הפגרות. אנחנו רוצים להוסיף לשינוי: על אף האמור בהחלטה
המקורית, התכנסה מליאת הכנסת בתקופת הפגרה לדיון בהצעת חוק או בכל נושא
שהוא, רשאיות ועדות הכנסת הנוגעות בדבר להתכנס באותו יום לצורך דיונים בקשר
לאותה הצעת חוק. ולא יחולו לעניין ישיבות אלה הגבלות האמורות בהחלטה
המקורית לעניין מסירת ההזמנה מראש למספר הישיבות במשכן.

איתן ברושי (המחנה הציוני):

אני מבין שאנחנו בהתראה על משטר חירום.

היו"ר יואב קיש:

לא.

איתן ברושי (המחנה הציוני):

מה לא? הולך להיות משטר חירום, בואו נקבע כללים לחירום. אחרי טורקיה.

היו"ר יואב קיש:

אתה יודע שאני מעריך את דעתך ואני אשמח לשמוע אותה אחרי שתיתן לי להסביר.

איתן ברושי (המחנה הציוני):

אתם השתגעתם לגמרי. אתה אדם רציני, הטילו עליך שליחות.

היו"ר יואב קיש:

אני רציני, ומי שביקש את השינוי הזה הוא אני. אסביר לך למה.

איילת נחמיאס ורבין (המחנה הציוני):

אני לא מבינה איך זה קורה בלי ביטן. אני דורשת לאלתר שיוחזר ביטן. אני לא
מבינה איך כל השינויים האלה מתקבלים בלי ביטן.

היו"ר יואב קיש:

כל כך חסר לך? נביא את ביטן. נא להביא את ביטן.

איתן ברושי (המחנה הציוני):

הוא בשליחות עלומה.

היו"ר יואב קיש:

כל הדואגים, ביטן נחת אתמול.

רן שטרית:

The Bitan Has Landed.

היו"ר יואב קיש:

אנחנו קבענו שכל ועדות הכנסת, מלבד כספים וועדת הכנסת, יש להן מגבלות של
ארבע ישיבות והודעה מראש של ארבעה-חמישה ימים על ישיבה, ועוד כל מיני
מגבלות.

איילת נחמיאס ורבין (המחנה הציוני):

עכשיו אנחנו אומרים: זה לא נוח לממשלה, אז נשנה.

היו"ר יואב קיש:

לא. תקשיבי עד הסוף. במידה שהחליטו על כינוס מליאה מיוחד, מחר זה יכול
להיות בנושא הצפון, ואז המליאה מתכנסת. הרעיון הוא שבהקשר לאותו נושא,
כשהמליאה ממילא מתכנסת, החוקים שחלים על חובת הודעה מראש וכל הדברים האלה
למעשה יבוטלו. זאת אומרת, לצורך העניין נניח שיש משבר חמור בתעופה, יש בקשה
של חברי כנסת, יש כינוס מיוחד של המליאה, ועדת הכלכלה באותו יום, בנושא
שאליו המליאה מתכנסת, תוכל לערוך דיון ללא צורך בהתראה מראש של אותם ארבעה
ימים. זה הגיוני, זה פשוט. למקרה הנוכחי הוא גם הגיוני. לכן אני אומר,
שברגע שיש כינוס מליאה, וזה הכול בשתי הסתייגויות של כינוס מליאה ובהקשר
לנושא, זאת אומרת לא תוכל ועדת הכלכלה לדון על העגבניות אם המליאה כונסה על
נושא התעופה. אבל כן תוכל לדון על נושא התעופה אם המליאה כונסה על נושא
התעופה.

איתן ברושי (המחנה הציוני):

אבל יש הבדל בין זימון דיון שהוא באמת כתוצאה מאירוע חירום, לבין ניצול של
הטכניקה הזאת על-ידי הממשלה לצרכים שהם לא מוצדקים, כמו במקרה הזה. לכן אתם
הופכים פה את העניין לדבר לא נכון. אם היית אומר: אנחנו במדינת ישראל, כאן
הכול יכול לקרות כל יום, אנחנו מדינה שחיה על חולות נודדים, אתה קם בבוקר
ואתה לא יודע איפה אתה בערב, בטח בממשלה לא יציבה. אבל להפוך את זה לכלי,
כשמראש מכריזים על פגרה ונותנים לכולם את החופש להסתובב בכל העולם, ואחר כך
מזמנים ישיבות פתע שמראש חלק גדול מהכנסת איננו, זה לא דבר נכון. אז צריך
לקבוע קריטריונים.

היו"ר יואב קיש:

אתה אמרת בבוקר: זומנה המליאה, זה יום עבודה לכל דבר. אנחנו באנו לעבוד.

איתן ברושי (המחנה הציוני):

אמרת שמשבר בתעופה אי-אפשר לצפות. אבל אם יש פגרה, אז לא מזמנים את הכנסת
על מטרות, אלא אם הן חריגות.

היו"ר יואב קיש:

נכון.

איתן ברושי (המחנה הציוני):

ואז צריך להגדיר מהו הדבר החריג.

היו"ר יואב קיש:

מי שמגדיר זה יושב-ראש הכנסת. אני לא מגדיר לו.

איתן ברושי (המחנה הציוני):

אני סומך עליו. אני בכל זאת חושב שיש כאן בעיה.

היו"ר יואב קיש:

השאלה אם יום מליאה זה לא יום עבודה לכל דבר.

איתן ברושי (המחנה הציוני):

התשובה היא כן. אבל אתה נותן התראה קצרה כשחצי כנסת לא בארץ.

היו"ר יואב קיש:

אני נותן התראה לקיום המליאה. המליאה מקבלת את ההתראה הנדרשת והמליאה
מזומנת. חברי הכנסת באותו יום צריכים לדעת שזה יום עבודה, ואם ועדה שהנושא
נוגע לעניינה היא רלוונטית, נא תפעל אם היא רוצה לפעול בנושא. אני לא רוצה
למנוע ממנה את זה.

ישראל אייכלר (יהדות התורה):

אדוני היושב-ראש, אני רוצה להוסיף על מה שאמרת. ועדה שכבר קבעה דיון והכנסת
החליטה להתכנס, כמו שקורה מחר, צריך לאפשר לוועדה להתכנס בזמן מליאת הכנסת,
כי היא נקבעה מראש, לפני שזומנה הכנסת. יש לי מחר מקרה כזה בוועדה שלי.
הזמנתי למחר הרבה אנשים להיערכות לל"ג בעומר במירון, ונצטרך לגלוש לדיוני
מליאת הכנסת וצריך לאפשר לי.

היו"ר יואב קיש:

זאת סמכות היושב-ראש לדעתי.

ישראל אייכלר (יהדות התורה):

בסדר, אבל שזה יהיה חלק מההחלטה.

ירדנה מלר-הורוביץ:

זה לא חלק מההחלטה, כי ההחלטה שלו מדברת על נושא שקשור למליאה.

ישראל אייכלר (יהדות התורה):

לכן אני רוצה לומר, גם נושא שלא קשור, אם הוא נקבע מראש.

ירדנה מלר-הורוביץ:

צריך לפנות ליושב-ראש.

היו"ר יואב קיש:

פה אין סמכות. פה לצורך העניין זה משהו חדש שלא הוגדר. במקרה שלך יש
ליושב-ראש סמכות.

אלעזר, בבקשה.

אלעזר שטרן (יש עתיד):

אגיד לך למה אני מתנגד לזה. יש מושג של לוחות זמנים של הכנסת. יש עובדי
כנסת, יש חברי כנסת, ל"ג בעומר של אייכלר. ראינו מה קרה פה בגלל יום אחד
חופש מול הורים. אני חושב שאנשים עושים תוכניות. אני חושב שוועדות הכנסת הן
לא סתם ועדות של בוא נאסוף חברי קואליציה.

היו"ר יואב קיש:

יום מליאה הוא יום עבודה או לא?

אלעזר שטרן (יש עתיד):

אתה מדבר אתי על יום מליאה שהוא של הקפצה.

היו"ר יואב קיש:

מודיעים מראש, בצורה מתוכננת, וכולם צריכים להיות פה.

אלעזר שטרן (יש עתיד):

יכול להיות שכולם צריכים להיות, אבל זה בדיוק מה שאני אומר. אני חושב
שצריכים לשים חסמים לפני הממשלה או לפני כל מי שלא רוצה, שיעשו את העבודה
לפני שיוצאים לפגרה. דרך אגב, גם הדוגמה של החוק היום, עם כל הקפריזות של
ראש הממשלה, הוא יכול היה לעשות אותם בזמנים שהכנסת עבדה, עם שר האוצר, עם
שר התקשורת, עם כל מי שהוא רוצה. מוכרח שכינוס פגרה לא יהיה כינוס רגיל, כי
אחרת עובדי הכנסת תמיד יהיו באוויר שאולי נקפיץ אותם, וכך גם חברי הכנסת.

היו"ר יואב קיש:

זה המצב. תמיד יכול להיות כינוס פגרה וזה המצב, לא משנים פה משהו. השאלה
היא איך אתה מתייחס לאותו היום שכבר הוחלט. הרי אני לא אומר פה שאנחנו
קובעים מתי הפגרה תבוטל ויהיה יום מליאה. אני אומר שהוחלט על יום מליאה, זו
הנקודה. אני רק אומר שוועדות כנסת שרוצות לדון באותו נושא שיבוא למליאה, לא
יצטרכו לתת על כך התראה של ארבעה ימים מראש.

אלעזר שטרן (יש עתיד):

למה?

היו"ר יואב קיש:

למה שייתנו? יש יום מליאה בנושא, הוועדה רוצה לדון בנושא, זו זכותה.

אלעזר שטרן (יש עתיד):

אגיד לך למה כן צריך. קח את ועדת הכלכלה או את ועדת החוץ והביטחון שיש שם
דיון, שעצם זה שאנשים חברים בוועדות האלה, יש להם סוג של מקצוענות נרכשת.

היו"ר יואב קיש:

בכל ועדה.

אלעזר שטרן (יש עתיד):

בדיוק, זה מה שאני אומר. ועכשיו אתה אומר: אוקיי, יש דיון מליאה, הם לא
באים בגלל שהיו להם תוכניות מראש, מישהו התקזז אתם. אבל אם הם יודעים שיש
גם דיונים מקצועיים בוועדות, יגידו: אוקיי, זה משהו אחר.

היו"ר יואב קיש:

אני חושב שהם צריכים לדעת שזה יום עבודה לכל דבר.

מרב, בבקשה.

מרב מיכאלי (המחנה הציוני):

תודה, אדוני. מצד אחד חבר הכנסת אייכלר צודק בדיוק בהמשך למה שאמר אלעזר,
שאנשים עושים תוכניות. הכינוס של הכנסת בשבוע הבא יהיה בפעם השלישית בפגרה
הזאת, וזה דבר שהוא רע לעבודת הכנסת, הוא רע לעבודה של חברות וחברי הכנסת
שצריכה להיעשות מחוץ לכנסת, הוא רע לעובדות ועובדי הכנסת, באופן המאוד לא
מסודר. בהמשך לאמירה שזה ייעשה בצורה מסודרת, זה האופן המאוד לא מסודר
שהממשלה והכנסת הזאת מתנהלות. אבל אם כבר ככה בוחרת להתנהג הממשלה
והקואליציה, אז מר אייכלר, אין מה לעשות, אני מאוד מצטערת, זה חלק מהמחיר
שאתם משלמים על זה. לא יכול להיות שיהיה אישור לנהל את הוועדה בזמן מליאה
שהתכנסה במיוחד כי כל כך חשוב. אני חושבת שהכינוס של המליאה מחר הוא לא
ראוי, הוא לא צריך להיות, זה לא בסדר. לא צריך להיות כינוס של הכנסת בשביל
הזזת החקיקה הזאת מלכתחילה. אבל בהינתן, אז לא יכול להיות שייתנו אישורים
לקיים בזמן המליאה הכל כך חשובה.

היו"ר יואב קיש:

ברשות היושב-ראש.

איילת נחמיאס ורבין (המחנה הציוני):

את זה הייתי מקבלת. אני יודעת שהיושב-ראש לא אוהב שמתנהלים דיונים על מליאת
הכנסת.

היו"ר יואב קיש:

לא אמרתי לעשות דיונים על מליאת הכנסת. אמרתי משפט מאוד פשוט, שיום המליאה
זה יום עבודה, ולא צריך להודיע ארבעה ימים מראש על ועדה. זה הכול.

איילת נחמיאס ורבין (המחנה הציוני):

לא צריך להתייפייף, תגידו בסמכות היושב-ראש.

היו"ר יואב קיש:

תודה. אני רוצה להסביר על מה אנחנו מצביעים. השינוי אומר שבמידה שמתקיים
יום מליאה בפגרה, יום מיוחד בפגרה, שהתכנס לפי כל הכללים והגדירו מראש,
ועדות הכנסת הרלוונטיות לדון בנושא שעליו המליאה מתכנסת לא יצטרכו לתת את
ההתראה מראש, מכיוון שמדובר לתפיסתנו ביום עבודה. זו הנקודה היחידה שאנחנו
מעלים, ואנחנו אומרים שהישיבות האלה לא יתכנסו בהגבלות האמורות.

מרב מיכאלי (המחנה הציוני):

זאת אומרת שאתם לא רואים שום ערך - - -

היו"ר יואב קיש:

לא, אנחנו רואים ביום מליאה יום עבודה.

מרב מיכאלי (המחנה הציוני):

זה לא קשור ליום עבודה, זה קשור ליכולת להתכונן לדיון בוועדה, ללמוד את
החומר, להזמין אנשים.

היו"ר יואב קיש:

אני עובר להצבעה. מי בעד? מי נגד? מי נמנע?

הצבעה

בעד הצעת הוועדה – 8

נגד – 4

נמנעים – אין

הצעת הוועדה נתקבלה.

היו"ר יואב קיש:

ההצעה התקבלה. תודה. אני נועל את הישיבה. אנחנו נפגשים פה ב-10:15 לרביזיה.

הישיבה ננעלה בשעה 09:55.
