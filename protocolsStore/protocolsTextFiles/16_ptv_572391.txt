פרוטוקולים/ועדת הכנסת/7897

ירושלים, כ"ז בשבט, תשס"ד

19 בפברואר, 2004

הכנסת השש-עשרה נוסח לא מתוקן

מושב שני

פרוטוקול מס' 100

מישיבת ועדת הכנסת

מיום שני י"ז בשבט התשס"ד (9 בפברואר 2004) בשעה 10:00

סדר היום:

1. קביעת מסגרת הדיון להצעות להביע אי-אמון בראש הממשלה.

2. המשך הדיון בהצעת חוק הבחירות לכנסת [נוסח משולב] (תיקון – התפלגות של
סיעה),

התשס"ד-2003 – הצעת חבר הכנסת גדעון סער (מס' פ/1587).

3. קביעת ועדה לדיון בהצעת חוק לתיקון פקודת התעבורה (איסור עקיפה),
התשס"ג-2003 –

הצעת חבר הכנסת איתן כבל (מס' פ/356).

4. קביעת ועדה לדיון בהצעה לסדר היום בנושא "מחאת ששגרירנו בשוודיה על מיצג
האמנות

המשבח מתאבדת.

נכחו:

חברי הוועדה:

רוני בר-און – היו"ר

גדעון סער

איוב קרא

מאיר פרוש

אופיר פינס-פז

שאול יהלום

ענבל גבריאלי

מיכאל גורלובסקי

עמיר פרץ

חיים כץ

יולי אדלשטיין

רשף חן

יצחק הרצוג

אליעזר כהן

חיים אורון

מוזמנים:

אריה האן – מזכיר הכנסת

דוד לב – סגן מזכיר הכנסת

דלית דרור – משרד המשפטים

יועצת משפטית: ארבל אסטרחן

מנהלת הוועדה: אתי בן-יוסף

קצרנית: שרון רפאלי

קביעת מסגרת הדיון להצעות להביע אי-אמון בממשלה

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת. לפני סדר היום, עניין של
הצעות להביע אי-אמון בממשלה. סיעות עבודה-מימד, ש"ס, מרצ, חד"ש, תע"ל,
רע"ם, יהדות התורה הגישו ליושב-ראש הכנסת הצעות להביע אי-אמון בממשלה בשל:

1.  המצב הכלכלי והמדיני (עבוד-מימ"ד)

2.  יחסה של הממשלה למצבו הקשה של בית-החולים ביקור חולים בירושלים (ש"ס)

3.  תכניותיה להעביר יישובים ערביים במשולש מעבר לקו הירוק והמצב
    המדיני-חברתי (מרצ-חד"ש-תע"ל-רע"ם)

4.  העיכוב בהעברת תקציבי הישיבות ומצבם הקשה של שירותי הדת במדינה (יהדות
    התורה)

ההצעות יידונו בישיבת הכנסת היום, יום שני, י"ז בשבט התשס"ד, 9 בפברואר
2004. ועדת הכנסת מתבקשת לקבוע מסגרת דיון לנושא זה.

נאמנים לשיטתנו כפי שגיבשנו אותה בשתי הישיבות האחרונות ההצעה היא לקיים
דיון משולב בכל ההצעות לכל אחד מן המציעים – 10 דקות, תשובת הממשלה, ואז
דיון משולב: 10 דקות לליכוד; 5 לעבודה; 4 לשינוי; ו- 3 דקות לכל שאר
הסיעות.

מי בעד, ירים את ידו.

הצבעה

בעד – 2

נגד – 1

נמנעים - אין

2 בעד

היו"ר רוני בר-און:

אני קובע ברוב של שניים נגד אחד באין נמנעים שזה יהיה סדר הדיון.

הצעת חוק הבחירות לכנסת [נוסח משולב] (תיקון – התפלגות של סיעה),
התשס"ד-2003

(הצעת חבר הכנסת גדעון סער)

היו"ר רוני בר-און:

הנושא הבא הוא המשך הדיון בהצעת חוק הבחירות לכנסת [נוסח משולב] (תיקון –
התפלגות של סיעה), התשס"ד-2003, הצעת חוק של חבר הכנסת גדעון סער. פ/1587
הכנה לקריאה ראשונה.

אנחנו מתחילים את הדיון, ההצבעה תהיה בשעה 10:30 בדיוק כפי שהודענו בישיבה
וכפי שהודענו בהזמנה לישיבה היום.

בבקשה, חבר הכנסת גדעון סער.

גדעון סער:

אדוני היושב-ראש, אני הסכמתי לקבל את העיקרון- - -

היו"ר רוני בר-און:

אופיר, הצעתך התקבלה.

קריאה:

מה זאת-אומרת? אדם לא נמצא פה, והצעתו התקבלה?

היו"ר רוני בר-און:

דיבר אתי במסדרון.

מאיר פרוש:

מה, אני הייתי פה ולא שמעתי שדיברו- - -

היו"ר רוני בר-און:

במסדרון.

מאיר פרוש:

ההצעה התקבלה במסדרון?

היו"ר רוני בר-און:

לא.

מאיר פרוש:

אז מה יצא?

היו"ר רוני בר-און:

אצלי. סליחה, טעיתי, שגיתי, שב, אנחנו מקיימים דיון בעניין הזה.

אופיר פינס-פז:

יש עכשיו ועדת חוקה.

היו"ר רוני בר-און:

אין דבר. אתה יכול להיות בשלושה מקומות ביחד. זה באמת יותר חשוב.

גדעון סער:

כדי למנוע מחלוקת מיותרת הסכמתי לבוא לעמדת רבים מחברי הוועדה ובכללם חברי
האופוזיציה שביקשו, וכדי למנוע מצב שיהיה ריבוי בסיעות הבית, להחיל את אותו
עיקרון שאני הצגתי על מקרים שבהם יש מיזוג בין סיעות. אני הייתי מציע גם
מיזוג בין מפלגות.

היו"ר רוני בר-און:

זה אותו דבר, אומרת לי ארבל כי הבית בעצם לא מכיר במפלגות, הוא מכיר רק
בסיעות.

גדעון סער:

בסדר. ואז מגיעים למצב שבו לכל היותר מספר סיעות הבית נשאר זהה. הוא יכול
לקטון אם המתפלג מצטרף לאחת מסיעות הבית האחרות, אבל הוא לא יכול לגדול.

היו"ר רוני בר-און:

אז הוא לא יקטן. אם רק אחד מצטרף הוא יישאר אותו דבר, אבל אם שני הפלגים או
שלושת הפלגים מצטרפים אז הוא יקטן. אז מתבטלת סיעה בעצם.

גדעון סער:

נכון. אין מצב שהוא יגדל.

מאיר פרוש:

מה יגדל? מספר הסיעות?

היו"ר רוני בר-און:

הסיעות.

גדעון סער:

אין מצב שמספר הסיעות גדל.

היו"ר רוני בר-און:

נכון.

שאול יהלום:

אתה מצמצם את החוק שלך על-פי הצטרפות? זו מהפכה.

גדעון סער:

הייתה פה הצעה של חבר הכנסת רשף חן, של חברת הכנסת ענבל גבריאלי, של חבר
הכנסת יולי אדלשטיין – אני אומר מהזיכרון – שאמרו שיש נסיבות שזה נכון, אבל
ניצור מצב שבו הכלל הזה לא מגדיל את סיעות הבית. אז ההצעה הזאת לא מגדילה
את סיעות הבית, היא לכל היותר משאירה אותם זהה.

מאיר פרוש:

מה היסוד בטענה הזאת?

היו"ר רוני בר-און:

חברים, אני מבקש לא להפריע, אבל את העניין המתמטי אני אסביר: נגיד שבבית יש
שלוש סיעות; אנחנו רוצים למנוע את הגדלת מספר הסיעות בבית. סיעה ג' מתפצלת
רק במקר שחלק ממנה מצטרף או ל- א' או ל- ב', ואז נשארות א', ב' והעודף מ-
ג', נשארנו באותו מספר. אבל אם העודף מ-ג', החלק הראשון מצטרף ל- א' והעודף
מצטרף ל- ב' קטן מספר הסיעות בבית לשתיים. אין יותר ג', יש א', ב' ו-ב'.

שאול יהלום:

אבל זה רק בבעיה של גדעון סער אם זה חבר אחד. מה שהיה קודם- - -

היו"ר רוני בר-און:

לא, אותו דבר. תכפיל באיזו מכפלה שאתה רוצה.

שאול יהלום:

יש מחר סיעה של 10 חברים. אתה מונע מהם?

היו"ר רוני בר-און:

לא. גם באחד לא וגם ב- 10 לא.

שאול יהלום:

אתה טועה.

היו"ר רוני בר-און:

אני טועה? יש 3 סיעות בבית: א', ב', ג'. בסיעה ג' במקרה הספציפי יש 6
חברים: 4 מהם הצטרפו לסיעה ב' ו- 2 החליטו להישאר סיעה עצמאית. נשארנו עם
שלוש סיעות בבית? 4 מהם החליטו להצטרף לסיעה ב' ו- 2 הצטרפו לסיעה א',
נשארנו עם שתי סיעות בבית? המספר או לא השתנה או קטן.

שאול יהלום:

השישה לא מצטרפים, אלא מתחלקים שלושה-שלושה.

היו"ר רוני בר-און:

אין בעיה, נשארנו באותו מספר.

חיים כץ:

לא, הוספנו באחד.

היו"ר רוני בר-און:

לא, התנאי הוא שחלק מהמתפלגים צריך להצטרף.

מאיר פרוש:

עד היום זה לא כך. עד היום יש שליש שמתנתק.

עמיר פרץ:

אדוני היושב-ראש, אני יכול לעזור לך?

היו"ר רוני בר-און:

לא. אני רוצה לאפשר לגדעון סער לסיים. תודה.

עמיר פרץ:

לשאול יהלום אני פותר את הבעיה בדקה.

שאול יהלום:

אל תפתור לי בעיה.

עמיר פרץ:

החוק הקודם לא משתנה.

שאול יהלום:

אבל זה לא מה שהוא אומר.

מאיר פרוש:

שאול רוצה לדעת אם הוא וניסן סלומינסקי- - -

שאול יהלום:

היושב-ראש לא אמר את זה, לכן אני צדקתי.

מאיר פרוש:

נכון, שאול צודק.

שאול יהלום:

היושב-ראש בהזדמנות רוצה לסגור בכלל את ההתפלגויות. זה לא ייתכן.

היו"ר רוני בר-און:

חברים, אני טעיתי, ופתחתי את הדיון. חבר הכנסת סער, אני מבקש להשלים את
דבריך.

גדעון סער:

קודם כל אני רוצה לומר לעמיר פרץ, יישר כוח על הכתבה שהייתה ביום שישי
ביומן השבוע.

עמיר פרץ:

לא ראיתי אותה, לא הייתי בארץ.

גדעון סער:

אני מציע שתהיה כי אני לא בטוח שתקבל עוד הרבה כתבות כל-כך מפרגנות.

אני רוצה לומר לחבר הכנסת יהלום שלא צופה בתכנית שהוא נראה בתכנית האחרונה
כאשר הוא מחלק מזון בשוק באותו יום של יום טוב, ולכן מוטב שיצליח לרכוש
קלטת כי הוא ודאי לא ראה את זה.

אני קיבלתי את הגישה שהייתה מקובלת על חברים בוועדה כדי לגבש הסכמה רחבה על
הצעת התיקון. בהצעה שמונחת לפנינו אני אציע לקיים שני תיקונים: א. שהמיזוג
הוא לא רק בין שתי סיעות, אלא בין שתי מפלגות. העובדה שבחיי הבית זה מונח
שאינו מוכר לנו, הוא עדיין מוכר בחיים הפוליטיים, והוא עדיין נסיבות מאותו
סוג שמוצדק לעגן אותו בהיגיון של אדם שהלך לבחירות ברשימה מסוימת, ופתאום
נוצר מצב פוליטי אחר לחלוטין שלא על דעתו, והוא מצדיק את אותו דבר. לפי
דעתי, אנחנו צריכים להוסיף את זה; דבר שני זה להשמיט את הסיפא – שאני לא
יודע מדוע נוספה בפסקה 2.

ארבל אסטרחן:

זה לא מונח.

גדעון סער:

אז אני מציע שברגע שמאושר מיזוג כזה אוטומטית מאושרת ההתפלגות, זאת-אומרת
זו זכות של חבר כנסת כאשר הוא הולך באותן נסיבות שאנחנו מדברים עליהן- - -

היו"ר רוני בר-און:

זה תיקון רשף חן, בעצם.

גדעון סער:

כן. והמיזוג מתבצע, אז קמה לו אותה זכות. אני הייתי מעדיף כלל רחב, אבל אני
גם קשוב לקולות האחרים בוועדה.

היו"ר רוני בר-און:

אי-אפשר לקחת מישהו בשבי, להעביר אותו למקום שהוא לא רצה מלכתחילה להיות
בו.

גדעון סער:

אני קשוב לקולות בוועדה שביטלו – יולי, ענבל ורשף חן, שאני זוכר – וכך אני
מציע.

היו"ר רוני בר-און:

יופי.

גדעון סער:

לגבי כל הסיעות קיים עקרון השליש.

שאול יהלום:

שהיה קיים.

גדעון סער:

שהיה קיים מקדמת דנא גם כאשר מדובר בשישה חברים.

שאול יהלום:

גם אם הוא מגדיל את מספר הסיעות.

גדעון סער:

נכון.

כאשר מדובר בסיעות הקטנות שעליהן דובר, הזכות קמה לא בכל נסיבות שהן, אלא
בנסיבות של המיזוג כמתואר. לכן ההצעה בעצם מצמצמת.

עמיר פרץ:

אם אתה באמת הולך בקו אחיד, ואתה מדבר על הכלאתו של חבר הכנסת שרץ ברשימה
אחת ומרגיש שהאיחוד לא עונה על מה שהוא חשב כשהוא רץ. זה נכון, נניח, גם אם
לאיחוד בין שינוי לליכוד, למשל?

גדעון סער:

אז קם הכלל של שליש. אתה חסין בנקודה שאף מפלגה לא חסינה בפניה.

עמיר פרץ:

אני לא מדבר על ביטול, אני שואל על הכלאה.

גדעון סער:

לא ביטלתי, צמצמתי. העיקרון של שליש חל לגביי בכל הנסיבות; לגביך הוא חל
בנסיבות מסוימות בלבד. הזכות הזאת לא קיימת במקרה של אחד.

רשף חן:

אותי אי-אפשר להכריח ללכת לליכוד אם אני לא רוצה.

עמיר פרץ:

אתה לא יכול, הוא אומר לך שלא.

גדעון סער:

על כל הסיעות חל עיקרון השליש; העיקרון הזה לא חל על סיעות שיש בהם שלושה
חברים כי אין להם שניים. לכן לגביהם חל כלל יותר מצומצם שלא חל לגבי סיעות
גדולות משלושה חברים.

שאול יהלום:

אני שמח על ההבהרה. אף על פי כן אני פונה גם למציע. אם המציע לא יקבל, אז
לא. אבל אם נותנים כאן לחבר כנסת אחד חופשיות מבחינת ההצטרפות שלו בכושר
הביטוי, ואתה אומר, אני מכיר בך כישות, לא צריך לצמצם את זה. ומה יהיה
בסיעה של שניים? אתה גם לא נותן, לו אין שליש.

גדעון סער:

לא, זו סיעה שאינה עולה על שלושה.

חיים כץ:

שניים זה אחד, זה חצי.

שאול יהלום:

אני חושב שאם התנאי אומר שאתה לא מגדיל את סיעות הבית וחובה עליך להצטרף,
אז מה היתרון?

גדעון סער:

אין חובה להצטרף.

שאול יהלום:

תחליט.

גדעון סער:

אני מבקש להבהיר לחבר הכנסת יהלום. במקרה הזה קמה הזכות להתפלג בנסיבות
האלה כאשר הסיעה המקורית מצטרפת לסיעה אחרת. לכן הזכות להתפלג גם אם הוא לא
מצטרף למפלגה אחרת בתוך הבית הזה.

שאול יהלום:

אתה לא מגדיל.

גדעון סער:

גם אם הוא סיעת יחיד מספר הסיעות נותר זהה.

שאול יהלום:

זאת-אומרת, אתה אומר שאתה מאפשר בשלושה, באחד או בשניים להתפלג לאחד או
לשניים או לאחד ואחד בתנאי שאתה לא מגדיל את סיעות הבית.

היו"ר רוני בר-און:

נכון.

שאול יהלום:

מה רבותא לתת פרס לסיעות הקטנות? אם אתה קובע את הכלל, שליש תמיד יכול
להגדיל את סיעות הבית, אבל גם חבר כנסת אחד – רשף חן – מסיעת שינוי ירצה
להצטרף לליכוד בלי להגדיל את סיעות הבית- - -

היו"ר רוני בר-און:

הוא לא יכול כי אין לו שליש.

שאול, יש לנו שני עקרונות- - -

קריאות:

- - -

היו"ר רוני בר-און:

שאול, אתה לא יכול להמשיך בלי סוף.

יש לנו שני עקרונות שאנחנו רוצים לכבד את שניהם: פעם אחת שאין התפלגות, אלא
בסיעות קטנות בפחות משליש, אבל בגדולות רק בשליש; פעם שנייה – שלא מגדילים
את סיעות הבית. על שני העקרונות האלה אנחנו שומרים בהצעת החוק הזו.

עמיר, רצית עוד להגיד משפט?

עמיר פרץ:

מכיוון שיש רוב להצבעה אף על פי שאני נגד. נדון בפרטים בין ראשונה לשנייה.

מאיר פרוש:

אם המטרה שלא להגדיל את מספר הסיעות מכיוון שאנחנו לא נידרש לעוד סיעה.
אפשר גם בלי ההגבלה הזו, ולומר שאם מישהו מתפלג הוא לא יקבל רשות דיבור
כסיעה נפרדת, להצעות מיוחדות. את זה אתה גם יכול לעשות.

היו"ר רוני בר-און:

בסדר. זאת ההצעה שלך, נעשה את זה בין שנייה לשלישית.

בבקשה, חבר הכנסת רשף חן.

רשף חן:

מוותר.

היו"ר רוני בר-און:

אנחנו עוברים אפוא להצבעה. היועצת המשפטית, רצית לומר כמה מילים להסבר.

ארבל אסטרחן:

העלה חבר הכנסת סער הצעה לעניין מיזוג מפלגות. העניין הוא שהכנסת אינה
בוחנת כלל את ההשתייכות המפלגתית של חברי הכנסת. יכול היום חבר כנסת להפסיק
להיות חבר במפלגה מסוימת, להצטרף למפלגה אחרת, אנחנו לא יודעים מזה, זה
מיותר לחבר כנסת לעשות את זה. הרעיון הוא שההתפלגות מאושרת בו-זמנית עם
המיזוג. מיזוג של מפלגות אינו מובא בכלל לידיעת הכנסת. מה זה מיזוג מפלגות?
מפלגה אחת צריכה להפסיק להתקיים? חבריה צריכים להפסיק חברים בה ולהצטרף
כחברים במפלגה אחרת?

גדעון סער:

אני מסכים לדון בזה בין הקריאה הראשונה לשנייה.

היו"ר רוני בר-און:

מאה אחוז. נא לקרוא את זה, בבקשה, ואז אנחנו מצביעים על קריאה ראשונה.

ארבל אסטרחן:

מוצע פה נוסח לתיקון סעיף (25) לחוק הבחירות לכנסת. סעיף קטן (ב 1), אשר
מונה היום את התנאים להתפלגות: שלושה שהם לפחות שליש או צירוף של מפלגות.
מוסף תנאי נוסף שמופיע בפסקה (3): ההתפלגות היא של חבר כנסת אחד, וחבר
בסיעה שמספר חבריה אינו עולה על שלושה, וההתפלגות נעשית בעת שהסיעה מתמזגת
עם סיעה אחרת.

שאול יהלום:

אמרנו שזה לא מגדיל את סיעות הבית. אז השלושה יתפלגו ל-2 ול- 1. השניים
נשארים והאחד מצטרף לסיעה.

ארבל אסטרחן:

הם יכולים תמיד. שניים ושלושה יכולים.

שאול יהלום:

לא, השניים נשארים.

ארבל אסטרחן:

הם לא הולכים לפי הסעיף הזה, הם הולכים לפי הסעיף של השליש. שניים ושלושה
יכולים להתפלג גם היום.

קריאות:

- - -

היו"ר רוני בר-און:

חברים, הדיון נגמר, אנחנו קוראים עכשיו את הצעת החוק.

מאיר פרוש:

אז לפי הראייה הזו גדל מספר הסיעות. אם במקרה יש התפלגות והתמזגות עם סיעה
חדשה- - -

היו"ר רוני בר-און:

אז אמרנו, את זה אנחנו אומרים מהתחלה.

נא להמשיך בבקשה.

ארבל אסטרחן:

סעיף קטן (ב'2) קובע היום את אישור ועדת הכנסת למיזוג או להתפלגות ומוצע
לקבוע שהאישור יינתן לפי הפסקות הקיימות כיום, (1) ו- (2). ולעניין הפסקה
החדשה שאנחנו מוסיפים, פסקה (3), שקראתי אותה כרגע ייקבע כך:

"נמסרה לוועדת הכנסת הודעה בכתב מטעם סיעות או מיזוגן במסגרת סיעתית חדשה
והוגשה לוועדה לפני שאישרה את המיזוג הודעה בכתב מטעם חבר אחת הסיעות
האמורות המבקש להתפלג לפי סעיף קטן (ב' 1.3)- - -"

היו"ר רוני בר-און:

זה שתיקנו למעלה.

ארבל אסטרחן:

זה הסעיף החדש שאומר אחד מתוך סיעה של שניים או שלושה, "--תאשר ועדת הכנסת
את המיזוג ביחד עם ההתפלגות".

אני רוצה להזכיר שנאמר בישיבה הקודמת שאחרי הקריאה הראשונה כל הסעיף הזה
והסעיפים שלצדו ישולבו בחוק הכנסת ויצאו מתוך חוק הבחירות.

גדעון סער:

אני רוצה לשאול את היועצת המשפטית נקודה אחת ולהעלות נקודה נוספת שאמר חבר
הכנסת יהלום, שאולי נחליט לדון בה בין קריאה ראשונה לשנייה ושלישית, ואולי
לא: א. האם ברור מפסקה (2) שהכלל הזה של אישור מיזוג יחד עם התפלגות הוא אך
ורק במקרים האלה שמנינו – סיעה שלא מעל שלושה – ולא הפכנו את זה לכלל יותר
רחב.

ארבל אסטרחן:

כך אני הבנתי לחלוטין.

גדעון סער:

נקודה שנייה, מעיר חבר הכנסת יהלום, מה קורה כאשר חבר כנסת אחד מבין השלושה
רוצה להתפלג לסיעה יותר גדולה, וכך הוא גם לא מגדיל את מספר סיעות הבית.

שאול יהלום:

למה לא?

היו"ר רוני בר-און:

כי הוא לא עובר את הכלל של שני שלישים.

שאול יהלום:

למה לתת רק שליש?

עמיר פרץ:

אני אגיד לך.

גדעון סער:

כי זה לא נוח לך.

עמיר פרץ:

לא. מה זה משנה כרגע?

רשף חן:

זה לא מצב שבו החליטו משהו שגורם להם להגן על המיעוט.

שאול יהלום:

הם לא החליטו להצטרף, אבל הם החליטו להקצות שטחים.

גדעון סער:

אני מצדד במה שאמר חבר הכנסת יהלום במובן הבא: אם הרציונל שביקשו חברי
הכנסת אדלשטיין, ענבל גבריאלי ורשף חן לעגן הוא אי-הגדלת סיעות הבית.

עמיר פרץ:

לא.

קריאות:

- - -

ענבל גבריאלי:

גדעון, אחד הרציונלים הוא לא להגדיל את הסיעות הבית כדי שלא יהיו כאן סיעות
יחיד.

שאול יהלום:

ומה עוד רציונל?

ענבל גבריאלי:

שלא יהיה מיעוט שבוי.

שאול יהלום:

זה מצוין.

ענבל גבריאלי:

אז זה מה שאני נותנת לו.

שאול יהלום:

את לא נותנת לו.

ענבל גבריאלי:

בוודאי שאני נותנת לו.

גדעון סער:

אני מקבל שיש פה שאלה כבדה, אני מציע שנדון בה אחרי קריאה ראשונה. לא נקבל
החלטה ברגע זה, נדון בה אחרי הקריאה.

היו"ר רוני בר-און:

חברים, אנחנו עוברים, אפוא, להצבעה.

מי בעד קבלת הצעת החוק כפי שהוקראה פה בקריאה ראשונה, ירים את ידו בבקשה.

הצבעה

בעד – 12

נגד – 6

נמנעים - אין

היו"ר רוני בר-און:

ברוב של 12 נגד 6 באין נמנעים הצעת החוק עברה בהכנה לקריאה ראשונה. תודה
רבה, אני מברך אותך חבר הכנסת סער, נא להכין את זה כמו שצריך.

אנחנו עוברים להמשך סדר היום.

מאיר פרוש:

אני מגיש הסתייגות.

היו"ר רוני בר-און:

נא לרשום את חבר הכנסת פרוש להסתייגות.

שאול יהלום:

אין הסתייגויות, זו קריאה ראשונה.

היו"ר רוני בר-און:

חבר הכנסת איוב קרא ביקש לא לדון בבקשתו להקדמת הדיון בהצעת חוק התוכנית
להבראת כלכלת ישראל (תיקון – איחוד רשויות מקומיות).

כל החברים שמבקשים לצאת אני מברך אותם ונפרד מהם בכאב לב גדול, אבל מתוך
תקווה להתראות אתם בפעם אחרת.

אנחנו נדון בבקשתו של איוב קרא בשבוע הבא, אולי עמדת הממשלה תשתנה עד אז.

קביעת ועדה לדיון בהצעת חוק לתיקון פקודת התעבורה (איסור עקיפ),
התשס"ג-2003

(הצעת חבר הכנסת איתן כבל)

היו"ר רוני בר-און:

הנושא הבא הוא קביעת ועדה לדיון בהצעת חוק לתיקון פקודת התעבורה (איסור
עקיפה), התשס"ג-2003 של חבר הכנסת איתן כבל. איננו. הוזמן?

אתי בן יוסף:

כן, בוודאי.

היו"ר רוני בר-און:

הוזמן ולא בא.

נשמעו הצעות להעביר את הצעת החוק לדיון בוועדת הכלכלה או בוועדת הכספים.

מיכאל גורלובסקי:

אני מבקש בוועדת הכספים.

היו"ר רוני בר-און:

למה?

מיכאל גורלובסקי:

ככה נראה לי.

רשף חן:

על-פי התקנון, זה כלכלה, נכון?

היו"ר רוני בר-און:

זו ממש תשובה מקורית.

מיכאל גורלובסקי:

למה?

היו"ר רוני בר-און:

אני אמרתי שזה מקורי, זה לא רע.

מיכאל גורלובסקי:

אני רוצה לדון בהצעה הזאת.

היו"ר רוני בר-און:

יש מישהו שרוצה לנמק את ועדת הכלכלה?

ארבל אסטרחן:

מבחינת התקנון זה שייך לוועדת הכלכלה.

היו"ר רוני בר-און:

אם כך, על-פי חוות הדעת המשפטית, הנושא שייך לוועדת הכלכלה. מי בעד להעביר
את זה לוועדת הכספים?

רשף חן:

אתם עושים צחוק מהעסק, תנו לפחות נימוק.

ענבל גבריאלי:

תחי הדמוקרטיה.

רשף חן:

זה דמוקרטי?

היו"ר רוני בר-און:

מי בעד העברת הצעת החוק לוועדת הכלכלה?

הצבעה

בעד – 5

נגד – 4

היו"ר רוני בר-און:

ברוב של חמישה נגד ארבעה זה הועבר לוועדת הכספים.

מיכאל גורלובסקי:

זה נצחון הדמוקרטיה.

גדעון סער:

אדוני היושב-ראש, אם מישהו יציע רוויזיה, אני לנוכח עמדתך, אהיה מוכן לשקול
את עמדתי.

היו"ר רוני בר-און:

אני לא חושב שיש רוויזיה. אני מעדיף שהוועדה הזאת תתבזה בקבלת החלטות מהסוג
הזה מאשר תהיה פה רוויזיה. אתה מבקש רוויזיה?

מאיר פרוש:

אני מבקש רוויזיה.

היו"ר רוני בר-און:

בבקשה רוויזיה. מיכאל, אתה יכול להסביר למה זה לכספים?

מיכאל גורלובסקי:

אני רוצה לדון בהצעת החוק הזאת.

היו"ר רוני בר-און:

אתה לא יכול לדון על זה בוועדת הכלכלה?

מיכאל גורלובסקי:

אני לא חבר ועדת הכלכלה.

היו"ר רוני בר-און:

אני מבטיח לך שתייצג את הליכוד בוועדת הכלכלה בכל מצב.

מיכאל גורלובסקי:

אני רוצה שזה יידון בוועדת כספים.

היו"ר רוני בר-און:

חסר עבודה לוועדת הכספים שהיא צריכה לדון על עבירת תנועה?

מיכאל גורלובסקי:

כן. זה קשור לקנסות, אלה דברים שקשורים לוועדת הכספים.

היו"ר רוני בר-און:

זה נראה לי אמוציונלי.

מיכאל גורלובסקי:

זה קשור לקנסות.

היו"ר רוני בר-און:

אז כל הקנסות בעברות התעבורה עוברים עכשיו לוועדת הכספים? ועדת הכספים לא
תדון אף פעם בתקציב המדינה.

שאול יהלום:

אני שואל שאלה, הזכות לרוויזיה היא זכות מהותית. אם אדוני רואה שמישהו
מבקש, לפעמים בתוכנו יש סתם קנטרנות, אבל כאשר היה מדובר ברוויזיה אמיתית
בדבר כזה מהותי שצריך לשמוע- - -

היו"ר רוני בר-און:

מאה אחוז. כמה זמן אתה רוצה לרוויזיה?

שאול יהלום:

מחר.

היו"ר רוני בר-און:

למה מחר? אני לא מוכן לחטוף פה עניינים. יש סיטואציה שחבר כנסת מציע הצעה
ויש לו רוב, ואני לא רוצה לקלקל לו את ההישג בעניין הזה. אני מנסה להבין את
העיקרון.

מי בעד רוויזיה?

הצבעה

בעד הרוויזיה – 3

נגד – 4

היו"ר רוני בר-און:

אין רוויזיה. תודה רבה. הצעת החוק עוברת לוועדת הכספים.

שאול יהלום:

אתם מבזים את הכנסת.

קביעת ועדה לדיון בהצעה לסדר היום בנושא "מחאת שגרירנו בשבדיה על מיצג
האמנות המשבח מתאבדת"

היו"ר רוני בר-און:

קביעת ועדה לדיון בהצעה לסדר בנושא "מחאת שגרירנו בשבדיה על "מיצג האמנות
המשבח מתאבדת". מהיום הכול עובר לוועדת הכספים, נראה מתי הוא יתפטר מזה.

קריאות:

- - -

מאיר פרוש:

עושים צחוק מוועדת הכנסת. ועדת הכנסת הפרה- - -

היו"ר רוני בר-און:

קביעת ועדה לדיון בהצעה לסדר היום בנושא "מחאת שגרירנו בשבדיה על "מיצג
האמנות" המשבח מתאבדת" – של חברי הכנסת עסאם מח'ול, אריה אלדד, גילה
פינקלשטיין, יצחק הרצוג, נעמי בלומנטל, נסים זאב ומשה גפני. אף אחד לא נמצא
פה היום.

גדעון סער:

נושא המיצג בשבדיה פגע בכל יהודי ובכל ישראלי. זה לא נושא של מוזיאונים; זה
נושא בעל אופי מדיני, השגריר היה מעורב, והיו לו אימפליקציות מדיניות, ולכן
אני מציע להעביר את זה לוועדת החוץ והביטחון של הכנסת.

היו"ר רוני בר-און:

זה מתכון בטוח שלא יידונו בזה אף פעם, גדעון.

גדעון סער:

למה? אני חושב שיושב-ראש הוועדה ישמח מאוד לקיים דיון על זה. זה נושא עם
אימפליקציות מדיניות, השגריר היה מעורב שם.

היו"ר רוני בר-און:

זה בעצם מה שהציע השר עזרא.

גדעון סער:

דרך-אגב, יש ועדת משנה בוועדת חוץ וביטחון לענייני חוץ.

שאול יהלום:

מי עומד בראשה?

גדעון סער:

נעמי בלומנטל.

אני חושב שזה מתאים מאוד לחוץ וביטחון. אין שום דבר אחר שאני יכול להעלות
על הדעת.

היו"ר רוני בר-און:

הצעות נוספות חוץ מחוץ וביטחון?

מי בעד להעביר את זה לחוץ וביטחון?

הצבעה

בעד – 8

נגד אין

נמנעים אין

היו"ר רוני בר-און:

הנושא עבר לוועדת חוץ וביטחון.

תודה רבה, הישיבה נעולה.

הישיבה ננעלה ב- 10:35
