הכנסת העשרים

מושב רביעי

פרוטוקול מס' 335

מישיבת ועדת הכנסת

יום שני, ד' באדר התשע"ח (19 בפברואר 2018), שעה 13:30

סדר היום:

1. בקשת יושב ראש הוועדה המשותפת לוועדת הכלכלה ולוועדת הכנסת, חה"כ יואב
קיש להקדמת הדיון בהצעת חוק הרשות השנייה לטלוויזיה ורדיו (תיקון מס' 44)
(אסדרת רשיונות לשידורי טלוויזיה), התשע"ח-2018, לפני הקריאה השנייה
והשלישית – רביזיה.

2. הרכב הוועדה המשותפת של ועדת הכנסת וועדת הכלכלה לדיון בפרק י"א כולו
(רשויות תחבורה מטרופוליטניות) מתוך הצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019), התשע"ח-2018 (מ/1196).

נכחו:

חברי הוועדה:

מכלוף מיקי זוהר – היו"ר

דוד ביטן

יואב בן צור

יואל חסון

שולי מועלם-רפאלי

איילת נחמיאס ורבין

חברי הכנסת:

יעקב אשר

דב חנין

לאה פדידה

טלי פלוסקוב

מוזמנים:

  ------------------------------------------------------------------------
  שדלן/ית (גלעד יחסי ממשל ולובינג), מייצג/ת את ערוץ  –   ליטל סבר
  9                                                      
  -------------------------------------------------- --- -----------------

  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

הדס צנוירט

1. בקשת יושב ראש הוועדה המשותפת לוועדת הכלכלה ולוועדת הכנסת, חה"כ יואב
קיש להקדמת הדיון בהצעת חוק הרשות השנייה לטלוויזיה ורדיו (תיקון מס' 44)
(אסדרת רשיונות לשידורי טלוויזיה), התשע"ח-2018, לפני הקריאה השנייה
והשלישית – רביזיה.

2. הרכב הוועדה המשותפת של ועדת הכנסת וועדת הכלכלה לדיון בפרק י"א כולו
(רשויות תחבורה מטרופוליטניות) מתוך הצעת חוק התוכנית הכלכלית (תיקוני
חקיקה ליישום המדיניות הכלכלית לשנת התקציב 2019), התשע"ח-2018 (מ/1196).

היו"ר מכלוף מיקי זוהר:

שלום רב, אני מתכבד לפתוח את הישיבה.

יואל חסון (המחנה הציוני):

דנו בעניין בסיעות האופוזיציה. אנחנו לא רוצים להשתתף בוועדה הזאת. למה
היועצת המשפטית לא פה?

אתי בן יוסף:

יש לה ועדת אתיקה.

יואל חסון (המחנה הציוני):

אני צריך אותה. זו לא ועדה משותפת – זו ועדה מיוחדת, והיא טענה שבוועדה
משותפת אפשר לקבוע בלי לשאול אותנו, כי היושבי-ראש נותנים שמות, אבל זאת לא
ועדה משותפת. אז אם אנחנו נותנים שמות, מי נותן את השמות? ואנחנו לא רוצים
לתת שמות.

היו"ר מכלוף מיקי זוהר:

אז אל תיתנו. אי אקבע בלעדיכם.

יואל חסון (המחנה הציוני):

אתה לא יכול לקבוע בלעדינו.

היו"ר מכלוף מיקי זוהר:

אני יכול. זה לא תקנון הכנסת. היא אמרה: מקובל.

יואל חסון (המחנה הציוני):

זה מיוחדת.

היו"ר מכלוף מיקי זוהר:

מקובל שמתייעצים. זה לא חובתי להתייעץ. התייעצתי. אתם לא רוצים לשתף פעולה
– אני אעשה את זה בלעדיכם.

איילת נחמיאס ורבין (המחנה הציוני):

מה זאת אומרת? אנחנו לא רוצים לשתף פעולה עם ועדה שלא מתכוונת להוציא תחת
ידיה חוק. אתם מבזים את זמן הכנסת.

יואל חסון (המחנה הציוני):

היא ועדה משותפת בוודאות?

אתי בן יוסף:

כך החליטו אז, שזה עובר לוועדה משותפת.

היו"ר מכלוף מיקי זוהר:

אני קובע את החברים, ותוכלו לא להשתתף בדיונים.

יואל חסון (המחנה הציוני):

אני מודיע לך – אנחנו רואים בוועדה הזאת ועדה לא לגיטימית, שלא באה לקדם את
רוח החוק ומטרותיו של החוק, אלא באה ליצור קומבינה פוליטית. אנחנו לא ניקח
חלק בזה. ואם תכפו עלינו שמות, אנחנו נגיש התפטרות של כל חברי הוועדה
מהאופוזיציה.

היו"ר מכלוף מיקי זוהר:

לגיטימי. אלה השמות המוצעים, מטעם ועדת הכנסת – חבר הכנסת דודי אמסלם –
יושב-ראש הוועדה, חבר הכנסת מיקי מכלוף זוהר, חברת הכנסת רויטל סויד, חבר
הכנסת יואב בן-צור, חבר הכנסת אחמד טיבי. מטעם חברי ועדת הכלכלה – חבר
הכנסת דוד ביטן, חברת הכנסת נחמיאס ורבין, חבר הכנסת יעקב אשר, חבר הכנסת
דב חנין וחבר הכנסת רועי פולקמן.

ועכשיו נעבור להצבעה. מי בעד הקמת הוועדה – שירים את ידו. מי נגד?

הצבעה

בעד ההצעה – 4

נגד – 2

ההצעה בדבר הקמת הוועדה המשותפת אושרה.

היו"ר מכלוף מיקי זוהר:

ההחלטה התקבלה.

יואל חסון (המחנה הציוני):

רביזיה.

היו"ר מכלוף מיקי זוהר:

אושרה רביזיה שתידון בשעה 14:10.

יואל חסון (המחנה הציוני):

לא, יש ישיבות סיעה.

היו"ר מכלוף מיקי זוהר:

לא מעניין אותי. לך לתקנון. תגיש ערעור.

יואל חסון (המחנה הציוני):

ישיבות סיעה? אני רוצה את היועצת המשפטית להתייעצות סיעתית. יש פה נהלים.
זה לא עסק פרטי פה.

היו"ר מכלוף מיקי זוהר:

דיון ברביזיה. אתה מנמק את הרביזיה? בבקשה.

יואל חסון (המחנה הציוני):

לגבי סעיף 7, הפטור לטובת חוק ערוץ 20, אני אומר בצורה ברורה – כל החקיקה
הזאת בענייני תקשורת באופן טבעי גורמת לנו לחשדנות יתרה, באופן טבעי. יש פה
איזו בהילות ועיסוק בעולם התקשורת, כאילו כל אחד מניף פה את דגל התקשורת,
ומועמד להיות שר התקשורת, כשעל כל זה מנגן ראש הממשלה נתניהו, שמתברר
שבשביל איזה אזכור חיובי בואללה סלבס הוא היה מוכן למכור חצי מדינה.

אז אני אומר לכם בצורה הכי ברורה – אני לא סומך על מי שמגיש את החוק הזה רק
בגלל הבהילות. רק העובדים שאתם מבקשים פטורים. אי-אפשר לחכות עוד יום,
לעשות עוד דיון? מה זה כל הבהילויות האלה? מה זה כל הדחיפויות האלה? על מה?
מה אתם עושים שם, שאנחנו עדיין לא יודעים ולא קוראים? לא מספיקה לכם פרשת
4000? אתם רוצים פרשת 5000 ופרשת 6000, ובכוח להגיע לפרשת 10,000 בסוף?

יש פה עיסוקים מושחתים. יש כאן, בתוך החוק הזה יש ח"כים שמקדמים אג'נדה
פוליטית, ומקדמים ערוץ, שאמור לשרת להם את האג'נדה, וכל אחד חושב על עצמו,
והורסים פה גם את עולם התקשורת, ואולי גם עושים תחת ידם שחיתויות. אגב, אני
לא מתייחס למהות החוק.

אנחנו הגשנו הסתייגויות לחוק הזה, וננמק את ההסתייגויות האלה, ואנחנו נתמוך
בהסתייגוית שלנו, ונקבל את העמדה בסופו של דבר, ונדון על זה בסיעה, אבל אני
אומר בשורה התחתונה – מה שאותי מטרידה זו הבהילות, ומה עומד מאחורי הפעולות
האלה, ולמה אתם כקואליציה כל כך חדורי מוטיבציה לקדם חקיקה בעולם התקשורת
ולהפוך פה הכול מקצה לקצה.

לכן, אדוני, אני מבקש לקבל את הרביזיה שלי.

היו"ר מכלוף מיקי זוהר:

תודה. מי בעד הרביזיה – ירים את ידו. מי נגדה?

הצבעה

בעד הרביזיה – 3

נגד – 5

הרביזיה לא נתקבלה.

היו"ר מכלוף מיקי זוהר:

הרביזיה לא התקבלה.

יואל חסון (המחנה הציוני):

אני מבקש שיירשם לפרוטוקול, אדוני היושב-ראש, שאני מתנגד לדיון בזמן סיעה.

היו"ר מכלוף מיקי זוהר:

דיון ברביזיה נוספת בשעה 15:00.

תודה רבה, הישיבה נעולה.

הישיבה ננעלה בשעה 13:45.
