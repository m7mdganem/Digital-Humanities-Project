הכנסת העשרים

מושב שלישי

פרוטוקול מס' 236

מישיבת ועדת הכנסת

יום שלישי, כ"ג באדר התשע"ז (21 במרץ 2017), שעה 11:25

סדר היום:

1.  פניית יו"ר ועדת החוקה, חוק ומשפט להעברת הצעת חוק חוזה הביטוח (תיקון
    – מיצוי הליכים בתביעות תחלוף), התשע"ה-2015 (פ/1162/20), מוועדת
    החוקה, חוק ומשפט לדיון בוועדת הכספים.

2.  קביעת ועדות לדיון בהצעות החוק הבאות:

1.  הצעת חוק בנק ישראל (תיקון מס' 4) (הוועדה ליציבות פיננסית),
    התשע"ז-2017 (מ/1112).

2.  הצעת חוק לתיקון פקודת מס הכנסה (מס' 239), התשע"ז-2017 (קריאה
    ראשונה), (מ/1116).

3.  הצעת חוק לתיקון פקודת ביטוח רכב מנועי (נוסח חדש)(מס' 22),
    התשע"ז-2017 (מ/1113).

4.  הצעת חוק לתיקון פקודת מס הכנסה (מוסד הפועל לטובת מדינת ישראל),
    התשע"ז-2017 (פ/3667/20).

5.  הצעת חוק למניעת מפגעים (תיקון – מניעת רעש ממערכת כריזה בבית תפילה),
    התשע"ז-2016 (פ/3590/20).

6.  הצעת חוק הביטוח הלאומי (תיקון - הרחבת הגדרת ילד לעניין קצבת נפגעי
    עבודה), התשע"ז-2017, של חה"כ משה גפני וקבוצת חברי הכנסת (פ/3719/20).

7.  הצעת חוק בתי המשפט (תיקון - מינוי מומחה מטעם בית המשפט בתביעת נזיקין
    בשל עבירת מין), התשע"ז-2017, של חה"כ איילת נחמיאס ורבין (פ/3697/20).

8.  הצעת חוק זכויות הסטודנט (תיקון - התאמות לסטודנטית לאחר לידה),
    התשע"ו-2016, של חה"כ שולי מועלם-רפאלי וקבוצת חברי הכנסת (פ/2599/20).

9.  הצעת חוק מס ערך מוסף (תיקון מס' 56), התשע"ז-2017 (מ/1123).

3.  הקדמת הדיון בהצעת חוק שידורי ערוץ הכנסת (תיקון מס' 8), התשע"ז-2016
    (כ/680), בקריאה השנייה והשלישית.

נכחו:

חברי הוועדה:

יואב קיש – היו"ר

אמיר אוחנה

דוד ביטן

איילת נחמיאס ורבין

חברי הכנסת:

  ------------------------------------------------------------------------
  משה גפני      –   יו"ר ועדת הכספים
  ------------- --- ------------------------------------------------------
  איתן כבל          

  מיקי לוי      –   יו"ר ועדת הכלכלה

  רחל עזריה     –   יו"ר הוועדה המיוחדת
  ------------------------------------------------------------------------

מוזמנים:

  ------------------------------------------------------------------------
  נדב שיינברגר  –   ראש מטה שר האוצר
  ------------- --- ------------------------------------------------------
  נעה בן שבת    –   יועצת משפטית, ועדת העבודה, הרווחה והבריאות

  אריאלה מלכה   –   מנהלת הוועדה המיוחדת

  ציפורה        –   שדלן/ית
  גרונשטיין         
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

ב. קביעת ועדות לדיון בהצעות חוק:

הצעת חוק בנק ישראל (תיקון מס' 4) (הוועדה ליציבות פיננסית), התשע"ז-2017
(מ/1112)

הצעת חוק לתיקון פקודת מס הכנסה (מס' 239), התשע"ז-2017 (קריאה ראשונה),
(מ/1116)

הצעת חוק מס ערך מוסף (תיקון מס' 56), התשע"ז-2017 (מ/1123)

היו"ר יואב קיש:

אנחנו עוברים לדיון שנקבע בשעה 11:00 קצת באיחור לצערי, על קביעת ועדות
לדיון בהצעות חוק. אני רוצה רגע לרכז, אתי, תגידי לי איזה הצעות חוק
מיועדות לוועדת הרפורמות, כאילו הכול מהכול. תקראי לי את כל מה שיש לנו.
רחל, את אתנו?

רחל עזריה (יו"ר הוועדה המיוחדת):

בטח.

היו"ר יואב קיש:

כן, מה שהציעו. איפה שהציעו במליאה, שאדע מה על הפרק לוועדת הרפורמות. טוב,
אז יש לנו כך: יש לנו מספר חוקים, שחלקם ועדת הכספים וועדת הרפורמות, חלקם
ועדת הכלכלה. אקריא רגע את החוקים, רחל, כי פשוט נעשה פה קצת סדר על כל
החקיקה. אי-אפשר להתייחס רק לנושא של גפני, אלא באמת על כל הנושאים. אנחנו
רוצים לראות שהוועדה תקבל פעילות כמובן, אבל לראות גם איך לא פוגעים
בוועדות האחרות.

רחל עזריה (יו"ר הוועדה המיוחדת):

כן, אבל זו צריכה להיות פעילות למטרה הראשונית של הוועדה, אני מזכירה. זאת
אומרת, יש פה כל מיני דברים, שמן הגורן ומן היקב נאספו.

היו"ר יואב קיש:

יש לנו ככה, אני הולך לפי התאריכים: ב-13 במרץ – הצעת חוק בנק ישראל
(הוועדה ליציבות פיננסית). אחרי יש לנו באותו יום גם את פקודת מס הכנסה.
אחרי זה יש לנו פקודת ביטוח רכב מנועי, שנאמר, גם ועדת הכלכלה וגם ועדת
הרפורמות. מה לגבי פקודת ביטוח רכב מנועי? יש לך איזה התייחסות בעניין?

רחל עזריה (יו"ר הוועדה המיוחדת):

שזה לא חוק שחשוב לי שיגיע אלי.

היו"ר יואב קיש:

לא. חוק מס ערך מוסף, לדעתי מאתמול, גם נכנס. יש הצעת חוק הביטוח הלאומי
(תיקון – הרחבת הגדרת ילד לעניין קצבת נפגעי עבודה) – ועדת העבודה, הרווחה,
וגם עבודה שלכם. זה משהו שאת חושבת שקשור אליכם?

רחל עזריה (יו"ר הוועדה המיוחדת):

בוא נדון עם גפני. זו הצעת חוק של חבר הכנסת גפני.

היו"ר יואב קיש:

לא, אבל על הצעת החוק של ביטוח הרכב המנועי. גפני, דנים בעניינים שלך, בוא
תקשיב לנו.

אריאלה מלכה:

מן הסתם רכב מנועי זה ועדת הכלכלה.

רחל עזריה (יו"ר הוועדה המיוחדת):

זה ועדת הכלכלה.

היו"ר יואב קיש:

אז ביטוח רכב מנועי זה ועדת הכלכלה. ונושא ילד לעניין קצבת נפגעי עבודה
זה - - -

רחל עזריה (יו"ר הוועדה המיוחדת):

זה העבודה והרווחה.

היו"ר יואב קיש:

העבודה והרווחה, בסדר. אז זה לא רלוונטי.

ויש לנו את שולי מועלם עם הנושא של זכויות הסטודנט (תיקון – התאמות - - -

רחל עזריה (יו"ר הוועדה המיוחדת):

שזה הם ביקשו שיגיע לחינוך.

היו"ר יואב קיש:

זה לחינוך? זה לא קשור לחופשת הלידה?

רחל עזריה (יו"ר הוועדה המיוחדת):

חשבתי שזה יכול להיות, אבל הם ביקשו שזה יגיע לחינוך. זו הצעת חוק פרטית,
הרי רפורמות זה אמור להיות ממשלתיות.

גפני, אומר יושב-ראש הקואליציה: אחד לפה, אחד לפה.

משה גפני (יו"ר ועדת הכספים):

לא בא בחשבון אפילו. פשוט לא בא בחשבון.

רחל עזריה (יו"ר הוועדה המיוחדת):

שניהם היו אמורים להיות רפורמות.

משה גפני (יו"ר ועדת הכספים):

- - - אחד לפה ואחד לפה. אני רוצה רק שתדעו על מה מדובר.

היו"ר יואב קיש:

טוב.

משה גפני (יו"ר ועדת הכספים):

חוק היציבות הפיננסית זה חוק שעבדנו עליו בוועדת הכספים במשך חודש. אמרה
עכשיו נגידת בנק ישראל, שמדובר על החוק הכי מודרני, אחד מהחוקים המודרניים
שקיימים בעולם. באה עכשיו הממשלה ואומרת: בצמוד לוועדה המוניטרית תהיה ועדה
ליציבות פיננסית. אז אסכים שזה לא יהיה בוועדת הכספים, זה ילך לאיזה ועדה
שבקדנציה הבאה היא לא תהיה? ואותו דבר אתה רוצה על המיסים, שאני - - -

דוד ביטן (הליכוד):

לא, יש משהו על ההיי-טק.

מיקי לוי (יש עתיד):

הסיפור של המיסים, של נושא המע"מ – השתגענו.

משה גפני (יו"ר ועדת הכספים):

כן, זה לא להאמין. אתם לא מבינים מה שאתם עושים. תחריבו את הכנסת, זה בסדר.

מיקי לוי (יש עתיד):

כל הנושאים של המיסים, של רשות המיסים. והייתי אחראי על - - -

היו"ר יואב קיש:

רגע, סליחה, מיקי.

מיקי לוי (יש עתיד):

והוא תקע אותי בפעמים הקודמות - - -

היו"ר יואב קיש:

רגע, אין עוד חוקים שצריכים להגיע שאפשר יהיה להעביר?

דוד ביטן (הליכוד):

יש את הנושא של ההיי-טק.

היו"ר יואב קיש:

מה עם ה-P2P?

משה גפני (יו"ר ועדת הכספים):

מה זה ההיי-טק? זה המיסים.

רחל עזריה (יו"ר הוועדה המיוחדת):

ההיי-טק. בסדר. זה מיזוג חברות היי-טק.

משה גפני (יו"ר ועדת הכספים):

מיזוג חברות היי-טק – אנחנו עוסקים בזה כל הזמן. כל שבוע אנחנו עוסקים בזה.

רחל עזריה (יו"ר הוועדה המיוחדת):

נכון. בסדר, מה הבעיה?

משה גפני (יו"ר ועדת הכספים):

אני לא מסכים בשום פנים - - -

היו"ר יואב קיש:

מה עם ה-P2P? מתי זה מגיע?

אריאלה מלכה:

אמור להיות במליאה כי אתמול לא דנת פה. פה לא דנת.

היו"ר יואב קיש:

נו, מה את רוצה? על מה אני - - -

אריאלה מלכה:

כלום. אני - - -

היו"ר יואב קיש:

זה הפטור מחובת הנחה, שלא היה צריך לתת אותו, נכון.

אריאלה מלכה:

היום הוא אמור - - -

היו"ר יואב קיש:

היום יהיה במליאה.

אריאלה מלכה:

מחר במליאה, אלא אם כן - - -

דוד ביטן (הליכוד):

אז יהיה היום.

היו"ר יואב קיש:

אם זה יפתור את הבעיה, אתן לו לעבור היום. גפני, אם אני נותן לה את ה-P2P –
שני אלה אתך וה-P2P, תיתן לו פטור מחובת הנחה?

דוד ביטן (הליכוד):

היא אומרת שיש בעיה, לא אני.

היו"ר יואב קיש:

לא משנה. אז נעביר לה אותו, אדאג להעביר לה אותו. גפני, אתה שומע? ה-P2P
אעביר לה, ואני משאיר לך את שני החוקים.

דוד ביטן (הליכוד):

בדיוק, כן.

היו"ר יואב קיש:

שני החוקים נשארים פה אצלך וה-P2P יעבור אלייך.

משה גפני (יו"ר ועדת הכספים):

לא, לא.

היו"ר יואב קיש:

רחל, זה בסדר?

דוד ביטן (הליכוד):

מה אתה רוצה, גפני?

רחל עזריה (יו"ר הוועדה המיוחדת):

אני חושבת שהיי-טק – לא, הוא פשוט אומר לא על כל זה, הוא רוצה לרוקן את
הוועדה. זה הכול, מאוד פשוט. די, לא.

משה גפני (יו"ר ועדת הכספים):

אני רוצה להרוג את הוועדה?

רחל עזריה (יו"ר הוועדה המיוחדת):

לא אמרתי להרוג, אמרתי לרוקן.

משה גפני (יו"ר ועדת הכספים):

למה את לא לוקחת מוועדות אחרות? אלה חוקים שהגיעו בליבת - - -

היו"ר יואב קיש:

נדב, תסביר רגע מה זה ה-P2P. אתה יכול להסביר לנו במה מדובר.

נדב שיינברגר:

אני יודע ממש - - -

היו"ר יואב קיש:

אז לא. רחל, את יודעת?

אריאלה מלכה:

אני אסביר לכם.

היו"ר יואב קיש:

לא, לא, תני לרחל.

רחל עזריה (יו"ר הוועדה המיוחדת):

זה משהו לגבי אפשרות לשיטות מימון אחרות לכל מיני חברות מסחריות.

דוד ביטן (הליכוד):

היי-טק?

רחל עזריה (יו"ר הוועדה המיוחדת):

לא רק היי-טק.

דוד ביטן (הליכוד):

זה נשמע הגיוני.

אריאלה מלכה:

הלוואות מקוונות.

היו"ר יואב קיש:

אפשר לקרוא את התקציר? מישהו יכול להביא? אריאלה.

נדב שיינברגר:

שנייה, אני יכול לבדוק.

מיקי לוי (יש עתיד):

הלוואה מקוונת באמצעות האינטרנט.

נדב שיינברגר:

P2P זה האנשים, Person-to-Person.

היו"ר יואב קיש:

אז יכול להיות שזה גפני יסכים להעביר.

נדב שיינברגר:

זה הלוואות בין אנשים, והסדרה של השוק הזה - - - הלוואות בין אנשים - - -

היו"ר יואב קיש:

הנה, ועזרת לאוצר שאני נותן להם פטור מחובת הנחה.

רחל עזריה (יו"ר הוועדה המיוחדת):

אני תמיד עוזרת – שמעת, אני תמיד עוזרת לאוצר?

מיקי לוי (יש עתיד):

ואני אומר לך: פעם קודמת הוא עשה לי חיים קשים, אבל בצדק. לא נעים לי להגיד
- - - זה לא שייך לרחל, שהוועדה הזו הוקמה אד-הוק.

היו"ר יואב קיש:

גפני, מה הבעיה ב-P2P?

משה גפני (יו"ר ועדת הכספים):

אני רוצה שתדעו דבר אחד.

היו"ר יואב קיש:

כן. חברים.

משה גפני (יו"ר ועדת הכספים):

שתדעו דבר אחד. לא יודע, לא הבנתי למה היא אמרה שחוקים פרטיים היא לא רוצה
לקחת, יש חוקים פרטיים שאפשר להעביר. פה מדובר על הצעות חוק ממשלתיות.
אתמול דנו ב-P2P – אתמול. דנו על הנושא הזה, והבאתי את זה בסוף גם למליאת
הכנסת. את התקנות לא, אבל את החוקים שנוגעים לזה הבאת. אתם רוצים להחריב את
הכנסת.

דוד ביטן (הליכוד):

לא, לא, עזוב.

משה גפני (יו"ר ועדת הכספים):

לא, עם כל הכבוד, אני לא מסכים לדבר הזה, זה הכול.

דוד ביטן (הליכוד):

אחד נעביר עליה. עזוב. P2P נעביר אליה, מה הבעיה?

רחל עזריה (יו"ר הוועדה המיוחדת):

אני לא מבינה. היינו בדיון של אחד-אחד.

משה גפני (יו"ר ועדת הכספים):

אבל אתמול זה היה, אתמול. הדיון היה אתמול.

רחל עזריה (יו"ר הוועדה המיוחדת):

מה שהיה אצל אלי כהן צריך להמשיך פה.

מיקי לוי (יש עתיד):

גפני, את הרישיונות של הרכב, העלאת - - -

היו"ר יואב קיש:

רישיונות הרכב זה ועדת הכלכלה, מה אתה רוצה?

מיקי לוי (יש עתיד):

תעביר אליה.

היו"ר יואב קיש:

זה ועדת הכלכלה, ביטוח רכב.

אריאלה מלכה:

אבל זה לא כספים.

מיקי לוי (יש עתיד):

רגע, אני רוצה להגיד לך משהו אחר. בלי לפגוע ברחל, הוועדה הזו הוקמה אד-הוק
לנושא מסוים. היא סיימה את עבודתה.

משה גפני (יו"ר ועדת הכספים):

המע"מ עובר אלי.

דוד ביטן (הליכוד):

איזה מע"מ? איזה מע"מ?

רחל עזריה (יו"ר הוועדה המיוחדת):

אז לא, אי-אפשר.

משה גפני (יו"ר ועדת הכספים):

מה זה אי-אפשר?

רחל עזריה (יו"ר הוועדה המיוחדת):

חמישה חוקים. לא, אני מצטערת.

משה גפני (יו"ר ועדת הכספים):

מה זה אי-אפשר? מה זה אי-אפשר? אי-אפשר, כאילו אני בא לגנוב משהו. פשוט
הורסים את הכנסת.

רחל עזריה (יו"ר הוועדה המיוחדת):

אין בעיה, אבל שני אלה היו שלי. שני אלה הם שלי.

מיקי לוי (יש עתיד):

המע"מ זה מיסים. המע"מ זה מיסים, לא יעזור לכם כלום.

היו"ר יואב קיש:

טוב, חברים, סליחה, יותר מדי מפריעים לי פה כולם. זה מספיק. רחל, נעביר לך
חוק אחד.

רחל עזריה (יו"ר הוועדה המיוחדת):

לא.

היו"ר יואב קיש:

חוק אחד. את רוצה גם את ביטוח הרכב המנועי? אני מוכן.

אריאלה מלכה:

כן, כן.

רחל עזריה (יו"ר הוועדה המיוחדת):

כן, אבל זה לא רק.

היו"ר יואב קיש:

אוקיי.

רחל עזריה (יו"ר הוועדה המיוחדת):

לא, אבל אני מצטערת.

היו"ר יואב קיש:

לא, זה אני מוכן.

איילת נחמיאס ורבין (המחנה הציוני):

אתה לא יכול להעביר דבר כזה בלי - - - עם איתן כבל.

היו"ר יואב קיש:

סליחה, קודם כול, אני מודיע את זה, זה היה על סדר-היום. למה איתן לא בא אני
לא יודע.

איילת נחמיאס ורבין (המחנה הציוני):

מה זאת אומרת זה היה על סדר-היום?

משה גפני (יו"ר ועדת הכספים):

בסדר, נו, באמת. לא, לא, לא, לא.

רחל עזריה (יו"ר הוועדה המיוחדת):

לא, אני לא מוכנה. אני לא מוכנה, אני מצטערת. הגזמתם לגמרי.

איילת נחמיאס ורבין (המחנה הציוני):

רגע, אבל אמרתי שלא?

היו"ר יואב קיש:

טוב, אני נותן עשר דקות הפסקה. חוזרים ברבע ל-12:00.

(הישיבה נפסקה בשעה 11:35 ונתחדשה בשעה 11:41.)

היו"ר יואב קיש:

טוב, חברים, מחדשים את הישיבה. אני רוצה להגיד בצורה הכי ברורה מה הולך
להיות. תקראו למוטי מהבית היהודי, הוא רצה להיות לסיפור של – טוב, חברים,
אגיד לכם מה הולך להיות. אנחנו לא עושים הצבעות עכשיו על החוקים האלה, כי
אני רוצה לקבל את ה-P2P לוועדה. זה יקרה היום.

דוד ביטן (הליכוד):

את זה תגמור בינתיים.

רחל עזריה (יו"ר הוועדה המיוחדת):

לא, לא, לא.

היו"ר יואב קיש:

היא לא רוצה, אני מכבד את הבקשה שלה.

דוד ביטן (הליכוד):

לא, אז אל תגמור את גפני, ותגמור - - -

היו"ר יואב קיש:

זה מה שאמרתי, תקשיב עד הסוף.

דוד ביטן (הליכוד):

מה אתם עושים עניין מכל דבר?

היו"ר יואב קיש:

היא רוצה, אני מכבד את הבקשה שלה. יש פה שלושה חוקים שילכו אליך. אני אומר
לך מה החוקים שילך אליך.

דוד ביטן (הליכוד):

אני אוהב את גפני, הוא יוצא עם כל הקופה והוא כועס עלינו.

משה גפני (יו"ר ועדת הכספים):

אתה יודע מה? זה פשוט מרגיז העניין הזה. בימים רגילים בכנסת נורמלית עם
יושב-ראש קואליציה - - -

דוד ביטן (הליכוד):

אה, אני אשם, ידעתי שאני אשם.

משה גפני (יו"ר ועדת הכספים):

לא, לא, לא, לא.

איילת נחמיאס ורבין (המחנה הציוני):

לא, הוא תפס את עצמו ברגע האחרון, ביטן.

משה גפני (יו"ר ועדת הכספים):

לא הייתי בא לדיון הזה.

דוד ביטן (הליכוד):

מה אני אשם? תגיד לי.

משה גפני (יו"ר ועדת הכספים):

הדיון הזה הוא בליבת העניין של ועדת הכספים. אפשר לחשוב שיש לי פה אינטרס.

נדב שיינברגר:

גפני, אולי אפשר להמתין עם זה שבוע ולא נצטרך לריב.

איילת נחמיאס ורבין (המחנה הציוני):

- - -

היו"ר יואב קיש:

יהיה ויכוח על זה, לא אמרתי שלא. אז אני רוצה שכבל יבוא, אם הוא יכול
להגיע. אני מבקש מכבל להגיע, איילת. איילת, את יכולה להגיד לו לבוא?

איילת נחמיאס ורבין (המחנה הציוני):

הבעיה שלו, שאין לו מי שיחליף אותו שם.

היו"ר יואב קיש:

בסדר, שכבל יבוא ונראה.

חברים, תנו לי לסיים את ההחלטה. עכשיו אנחנו עדיין מדברים על ועדת הכספים
וועדת הרפורמות. לוועדת הכספים ילך, וזו לא הצבעה עכשיו, זה יהיה מחר אחרי
שנקבל את ה-P2P.

דוד ביטן (הליכוד):

עוד פעם מחר? מה מחר, בוא - - -

היו"ר יואב קיש:

ביטן, אי-אפשר להצביע עד שה-P2P לא פה.

דוד ביטן (הליכוד):

בסדר, אבל - - -

היו"ר יואב קיש:

זהו. הוועדה ליציבות פיננסית, הנושא של הצעת חוק בנק ישראל ילך לגפני.

משה גפני (יו"ר ועדת הכספים):

לא לגפני.

היו"ר יואב קיש:

לוועדת הכספים. לא לגפני, מה פתאום, זה ועדת הכספים, זה לא גפני.

משה גפני (יו"ר ועדת הכספים):

נכון.

היו"ר יואב קיש:

בדיוק.

תיקון פקודת מס הכנסה ילך לוועדת הכספים. חוק מס ערך מוסף ילך לכספי.
וה-P2P שיגיע לפה ילך לוועדה המיוחדת של רחל עזריה.

איילת נחמיאס ורבין (המחנה הציוני):

אבל יש לך פה עוד הצעות חוק.

היו"ר יואב קיש:

על זה אני לא מצביע עכשיו, אצביע מחר אחרי שה-P2P יבוא. זהו, בזה גמרנו את
הדיון ביניכם.

עכשיו אנחנו עוברים – איפה מוטי יוגב?

קריאה:

הוא לא יבוא.

דוד ביטן (הליכוד):

מה צריך? נו, גמור.

היו"ר יואב קיש:

בסדר, אנחנו מעבירים - - -

איילת נחמיאס ורבין (המחנה הציוני):

יואב, אתה יכול לעשות את סעיף 7 שלי?

איילת נחמיאס ורבין (המחנה הציוני):

בתי המשפט.

היו"ר יואב קיש:

רגע, בוא נראה את הסדר. בבקשה, על זה דיברנו, זה דיברנו. רכב מנועי – כבל
מגיע או לא?

איילת נחמיאס ורבין (המחנה הציוני):

אם אתה אומר לי - - -

היו"ר יואב קיש:

כן, אני רוצה שהוא יגיע.

איילת נחמיאס ורבין (המחנה הציוני):

תקשיב שנייה. עם כל הכבוד, קודם כול, הוא העביר לך - - -

היו"ר יואב קיש:

רחל חושבת שזה אצלה.

רחל עזריה (יו"ר הוועדה המיוחדת):

לא, זה מה שאמרו באוצר. אמרו רפורמות.

איילת נחמיאס ורבין (המחנה הציוני):

באופן טבעי שום דבר לא בוועדת רפורמות.

רחל עזריה (יו"ר הוועדה המיוחדת):

תקשיב, אין לי – אבל אי-אפשר שכל דבר - - -

היו"ר יואב קיש:

הוא התחיל לעבוד על החוק הזה?

איילת נחמיאס ורבין (המחנה הציוני):

ודאי.

היו"ר יואב קיש:

תגידי לו שיבוא הנה רגע.

איילת נחמיאס ורבין (המחנה הציוני):

אני מנסה.

היו"ר יואב קיש:

אז שיחליפו אותו.

איילת נחמיאס ורבין (המחנה הציוני):

בסדר, אני הולכת להחליף אותו, תקשיב שנייה.

היו"ר יואב קיש:

את הולכת להחליף אותו?

איילת נחמיאס ורבין (המחנה הציוני):

אין לי ברירה.

היו"ר יואב קיש:

מאה אחוז. אז לכי תחליפי. נשמע אותו.

איילת נחמיאס ורבין (המחנה הציוני):

אבל תקשיב רגע.

דוד ביטן (הליכוד):

תגמור לה את הסעיף, שתלך.

היו"ר יואב קיש:

אה, את רוצה את הסעיף שלך?

איילת נחמיאס ורבין (המחנה הציוני):

לא, אני גם רוצה את סעיף 7, אבל לפני זה אני רוצה להגיד לך משהו. הוא העביר
מכתב מסודר ב-20 בפברואר, ואמר למה כל התיקונים האלה צריכים להידון בוועדת
הכלכלה. הם סוג של שרשרת. תתייחסו לזה בבקשה, זה לא איזשהו משהו - - -

היו"ר יואב קיש:

אוקיי, אז אני מבקש שהוא יבוא לפה גם.

איילת נחמיאס ורבין (המחנה הציוני):

הוא יבוא לפה.

היו"ר יואב קיש:

תודה.

איילת נחמיאס ורבין (המחנה הציוני):

רגע, סעיף 7.

קביעת ועדה לדיון בהצעת חוק בתי המשפט (תיקון - מינוי מומחה מטעם בית המשפט
בתביעת נזיקין בשל עבירת מין), התשע"ז-2017, של חה"כ איילת נחמיאס ורבין
(פ/3697/20)

היו"ר יואב קיש:

סעיף 7 אנחנו עכשיו: הצעת חוק בתי המשפט (תיקון – מינוי מומחה מטעם בית
המשפט בתביעת נזיקין בשל עבירת מין). מה נאמר במליאה?

איילת נחמיאס ורבין (המחנה הציוני):

אני חושבת שזה ועדת החוקה, לא?

היו"ר יואב קיש:

מה נאמר במליאה?

איילת נחמיאס ורבין (המחנה הציוני):

תראו איזה חברת כנסת נוחה לבריות אני. אני רוצה להיות דבקה בתקנון הכנסת.

היו"ר יואב קיש:

אה, הוועדה לקידום מעמד האישה. טוב, אני בעד ועדת החוקה.

מי בעד חוקה? שירים את ידו?

משה גפני (יו"ר ועדת הכספים):

על מה?

איילת נחמיאס ורבין (המחנה הציוני):

מה זה חשוב? אתה לא חייב להצביע.

הצבעה

בעד ההצעה – פה אחד

ההצעה להעביר את הצעת חוק בתי המשפט (תיקון – מינוי מומחה מטעם בית המשפט
בתביעת נזיקין בשל עבירת מין), התשע"ז-2017, לוועדת החוקה, חוק ומשפט,
נתקבלה.

היו"ר יואב קיש:

גפני, עכשיו אתה לא רוצה, אל תצביע.

פה אחד התקבל. תביאי את כבל בבקשה. תודה.

איילת נחמיאס ורבין (המחנה הציוני):

טוב, אני הולכת להביא את כבל.

היו"ר יואב קיש:

תביאי את כבל.

קביעת ועדה לדיון בהצעת חוק לתיקון פקודת מס הכנסה (מוסד הפועל לטובת מדינת
ישראל), התשע"ז-2017 (פ/3667/20)

היו"ר יואב קיש:

אנחנו מדברים עכשיו על הצעת חוק למניעת מפגעים - -

ארבל אסטרחן:

מס' 5.

היו"ר יואב קיש:

מס' 5. - - (תיקון – מניעת רעש ממערכת כריזה בבית תפילה).

משה גפני (יו"ר ועדת הכספים):

מה עם פקודת מס הכנסה?

דוד ביטן (הליכוד):

אמרנו את זה.

היו"ר יואב קיש:

הכול יהיה לך חוץ מה-P2P.

משה גפני (יו"ר ועדת הכספים):

לא, יש פה בסעיף 4 של בצלאל סמוטריץ.

היו"ר יואב קיש:

מה זה?

ארבל אסטרחן:

רגע, אבל התחלת להגיד את המניעת מפגעים.

דוד ביטן (הליכוד):

בוא נגמור ונחזור.

משה גפני (יו"ר ועדת הכספים):

אני רוצה ללכת הוועדה, הנגידה שם. הוא ביקש ממני שזה יבוא אלי, אני לא - -
-

היו"ר יואב קיש:

מה היה עם סמוטריץ הזה? למה לא ראינו את זה?

דוד ביטן (הליכוד):

בכספים, מה הבעיה?

היו"ר יואב קיש:

אוקיי, אז זה הולך לכספים. אז בוא נצביע על סעיף 4: הצעת חוק לתיקון פקודת
מס הכנסה (מוסד הפועל לטובת מדינת ישראל), הצעה פרטית של בצלאל סמוטריץ –
3667. לפי בקשת המציע, ועדת הכספים. מי בעד? שירים את ידו.

הצבעה

בעד ההצעה – פה אחד

ההצעה להעביר את הצעת חוק לתיקון פקודת מס הכנסה (מוסד הפועל לטובת מדינת
ישראל), התשע"ז-2017, לוועדת הכספים, נתקבלה.

היו"ר יואב קיש:

התקבל פה אחד.

קביעת ועדה לדיון בהצעת חוק למניעת מפגעים (תיקון – מניעת רעש ממערכת כריזה
בבית תפילה), התשע"ז-2016 (פ/3590/20)

היו"ר יואב קיש:

אנחנו בהצעת חוק למניעת מפגעים, זה מה שידוע כחוק המואזין. אנחנו בעצם
מעבירים לוועדת הפנים. נאמר עוד: הוועדה לנגע הסמים – ברור לנו שזה לא
אמיתי.

ארבל אסטרחן:

לא, זה היה סתם.

היו"ר יואב קיש:

ולכן אני מציע ועדת הפנים. מי בעד? שירים את ידו. גפני, ועדת הפנים.

משה גפני (יו"ר ועדת הכספים):

מה זה?

היו"ר יואב קיש:

מואזין. מי נגד? מי נמנע?

הצבעה

בעד ההצעה – רוב

נגד – מיעוט

ההצעה להעביר את הצעת חוק למניעת מפגעים (תיקון – מניעת רעש ממערכת כריזה
בבית תפילה), התשע"ז-2016, לוועדת הפנים והגנת הסביבה, נתקבלה.

היו"ר יואב קיש:

התקבל. אוקיי.

משה גפני (יו"ר ועדת הכספים):

אל תמשיכו את החוק הזה.

דוד ביטן (הליכוד):

לא יודע. אנחנו מעבירים.

היו"ר יואב קיש:

עבר לוועדת הפנים. בסדר. הגיע לפה חבר כנסת איתן כבל.

משה גפני (יו"ר ועדת הכספים):

אין בזה תועלת.

דוד ביטן (הליכוד):

אתה מוותר על כל החוקים להעביר אליך בשנתיים הקרובות, בשביל החוק הזה של
המואזין?

היו"ר יואב קיש:

אתך סיימנו, גפני. נמשיך מחר, אחרי - - -

משה גפני (יו"ר ועדת הכספים):

אני צריך לבוא למחר?

היו"ר יואב קיש:

לא, סוכם. גמרנו.

משה גפני (יו"ר ועדת הכספים):

תודה רבה.

היו"ר יואב קיש:

בבקשה.

נדב שיינברגר:

יכול להיות שתצטרך להגיש רוויזיה.

אתי בן יוסף:

אתה נותן לו רעיונות, נדב.

קביעת ועדה לדיון בהצעת חוק לתיקון פקודת ביטוח רכב מנועי (נוסח חדש)(מס'
22), התשע"ז-2017 (מ/1113)

היו"ר יואב קיש:

טוב, בבקשה, נא לשבת. חבר הכנסת איתן כבל, שלום. אני מצטער שהזעקנו אותך
מהוועדה שלך, אבל החוק שפה בדיון כמובן קשור אליך. גם קיבלנו ממך מכתב
מסודר, שהכותרת שלו היא באמת הצעת חוק לתיקון פקודת רכב מנועי. אתה טוען
שכל התיקונים האחרונים בוצעו בוועדת הכלכלה, שגם אתם עוסקים בשגרה בענף
הרכב ותחבורה. בבקשה, זכות הדיבור שלך.

איתן כבל (יו"ר ועדת הכלכלה):

אדוני היושב-ראש, נמצא לשמאלך חבר הכנסת דוד ביטן, שמלווה אותי - - -

היו"ר יואב קיש:

דוד, עזוב. חברים, זה מפריע. רחל, דוד, אפריד ביניכם. רחל, אל תנהלו את
השיח הזה עכשיו. טוב, אני מעביר את זה לוועדת הכלכלה, אני רואה שלא רוצים
לנהל פה דיון. ביקשתי להפסיק.

דוד ביטן (הליכוד):

למה אבל אתה נותן לי מכות כאן - - -

היו"ר יואב קיש:

כי אתה לא מקשיב. אני רואה שזה לא בא מפה, זה יבוא מפה. דבר.

איתן כבל (יו"ר ועדת הכלכלה):

ככה מתנהגים עשבים שוטים.

היו"ר יואב קיש:

אבל אתה יודע מה קורה?

דוד ביטן (הליכוד):

בגללו הפסדתי 100 שידורים. צעקתי עליו ונהייתי צרוד - - - מהלך על שניים.

נדב שיינברגר:

אין לנו תלונה על זה שפספסת שידור.

היו"ר יואב קיש:

אומר לי אחד העיתונאים: וואלה, הלך לו הכול כשהוא דיבר אתך. אז אמרתי לו:
כן, האחרון שרב אתי הלך לו הכול. אז הוא שואל אותי: קול בק' או כל בכ'?
בבקשה, איתן. לא, רחל, ביקשתי לא עכשיו.

רחל עזריה (יו"ר הוועדה המיוחדת):

יש לי פתרון.

היו"ר יואב קיש:

אבל אחרי זה.

איתן כבל (יו"ר ועדת הכלכלה):

העניין הוא פשוט. אני משתדל פה, אני מהאנשים שהכי פחות רבים. כל העניין
הזה, ואתם יודעים את זה, גם אתה, יואב, וגם דוד. אני יודע להגיע להבנות,
אני יודע להגיע להסכמות. אבל לפעמים, אתה יודע, זה כבר שובר את הכללים של
עבודת הכנסת, לא שלי. זה לא שיש לי עסק פרטי על העניין הזה.

היו"ר יואב קיש:

תגיד, קוראים לך חבר הכנסת גפני? קוראים לך גפני? כי שמענו את אותו נאום
מגפני לפני רגע.

דוד ביטן (הליכוד):

אנחנו בעדך, תירגע כבר.

איתן כבל (יו"ר ועדת הכלכלה):

לא קשר לבעדך.

דוד ביטן (הליכוד):

אבל אני אוהב את ראשי הוועדות, איך הם מגינים על עבודת הכנסת. משהו מדהים.

איתן כבל (יו"ר ועדת הכלכלה):

אני גם אוהב את ראש הקואליציה.

דוד ביטן (הליכוד):

זה נכון. איך אני מגן על עבודת הכנסת.

איתן כבל (יו"ר ועדת הכלכלה):

מה שאני מנסה להגיד, חברים, אנחנו ברגעים אלה – תקנות – אנחנו עדיין בתוך
כל התהליך של חוק רישוי רכב, שמכיל בתוכו את כל המתכונת הגדולה הזאת. זה
פשוט בא המקום הזה. זה הכול. אין לי בעיה - - - עם רחל.

היו"ר יואב קיש:

טוב. רחל, אני חושב שבמקרה הזה נקבל את עמדת - - -

רחל עזריה (יו"ר הוועדה המיוחדת):

בכל המקרים. יש לנו פה שישה חוקים.

היו"ר יואב קיש:

זה לא בכל המקרים. כופפנו את גפני ב-P2P.

רחל עזריה (יו"ר הוועדה המיוחדת):

באמת, לא בכלום.

איתן כבל (יו"ר ועדת הכלכלה):

רחל, תבואי אלי, אשמח לעזור לך - - -

היו"ר יואב קיש:

אנחנו מעלים להצבעה את נושא סעיף 3: הצעת חוק לתיקון פקודת ביטוח רכב
מנועי, לוועדת הכלכלה. מי בעד? שירים את ידו.

איתן כבל (יו"ר ועדת הכלכלה):

ואני מצביע במקום?

היו"ר יואב קיש:

מי נגד? נמנע?

הצבעה

בעד ההצעה – רוב

נגד – מיעוט

ההצעה להעביר את הצעת חוק לתיקון פקודת ביטוח רכב מנועי (נוסח חדש)(מס'
22), התשע"ז-2017, לוועדת הכלכלה, נתקבלה.

היו"ר יואב קיש:

ההצעה התקבלה. תודה.

ארבל אסטרחן:

יש עוד את 6 ו-8.

היו"ר יואב קיש:

6 ו-8. אעשה את זה לבד, בסדר.

אתי בן יוסף:

ופטור והעברה - - -

ג. הקדמת הדיון בהצעת חוק שידורי ערוץ הכנסת (תיקון מס' 8), התשע"ז-2016
(כ/680), בקריאה השנייה והשלישית

היו"ר יואב קיש:

נו, כולם רוצים ללכת? אף אחד לא רוצה להישאר אתי? בוא נעשה קצר.

אני מעלה לדיון את הקדמת הדיון בהצעת חוק שידורי ערוץ הכנסת לקריאה שנייה
ושלישית. מי בעד? שירים את ידו. מי נגד? אין.

הצבעה

בעד ההצעה – פה אחד

ההצעה להקדמת הדיון בהצעת חוק שידורי ערוץ הכנסת (תיקון מס' 8),
התשע"ז-2016), בקריאה השנייה והשלישית, נתקבלה.

היו"ר יואב קיש:

ההצעה התקבלה פה אחד.

קביעת ועדה לדיון בהצעת חוק הביטוח הלאומי (תיקון - הרחבת הגדרת ילד לעניין
קצבת נפגעי עבודה), התשע"ז-2017, של חה"כ משה גפני וקבוצת חברי הכנסת
(פ/3719/20)

היו"ר יואב קיש:

אנחנו מעבירים עכשיו את הצעת חוק הביטוח הלאומי של חבר הכנסת משה גפני –
הגדרת ילד לעניין קצבת נפגעי עבודה. אני בעד ועדת העבודה והרווחה. מי בעד?
ירים את ידו. דוד, תצביע.

הצבעה

בעד ההצעה – פה אחד

ההצעה להעביר את הצעת חוק הביטוח הלאומי (תיקון - הרחבת הגדרת ילד לעניין
קצבת נפגעי עבודה), התשע"ז-2017, לוועדת העבודה, הרווחה והבריאות, נתקבלה.

היו"ר יואב קיש:

פה אחד. יפה.

קביעת ועדה לדיון בהצעת חוק זכויות הסטודנט (תיקון - התאמות לסטודנטית לאחר
לידה), התשע"ו-2016, של חה"כ שולי מועלם-רפאלי וקבוצת חברי הכנסת
(פ/2599/20)

היו"ר יואב קיש:

ומה עם שולי? היא אמרה מה היא רוצה? מה נאמר במליאה?

קריאה:

היא רוצה חינוך.

היו"ר יואב קיש:

ומה נאמר במליאה? הנה, רחל, נעביר לרחל. איפה רחל? למה היא לא נלחמת? למה
היא לא נלחמת? איפה כולנו, מה קורה? אריאלה, את לא רוצה את ההצעה של שולי?
אתם לא רוצים?

אריאלה מלכה:

מה לענות לו?

היו"ר יואב קיש:

על כל הצעה עם כבל היא נלחמת כמו אריה. בסוף יש פה הצעה שקשורה אליה
ללידה - - -

קריאה:

הגענו לסיכום איתה מראש. היא יודעת שזה ילך לחינוך.

ארבל אסטרחן:

ברור. זה רק של חינוך.

היו"ר יואב קיש:

טוב.

אריאלה מלכה:

- - -

היו"ר יואב קיש:

אז תבדקי, נו.

קריאה:

יואב, דיברתי איתה לפני עשר דקות.

היו"ר יואב קיש:

בסדר, אבל יש פה את מנהלת הוועדה. אריאלה, את מדברת איתה?

אריאלה מלכה:

על מה?

היו"ר יואב קיש:

את לא רוצה, אעביר את זה לחינוך, את הצעת החוק של שולי מועלם, עם זכויות
הסטודנט.

קריאה:

סגרנו גם עם מירב בן ארי וגם עם רחל עזריה.

היו"ר יואב קיש:

תשאלי אותה, נו.

אריאלה מלכה:

רגע, אף אחד לא רוצה את זה?

קריאה:

ועדת החינוך רוצה את זה.

אריאלה מלכה:

עזוב אותנו, די. תן למי שרוצים.

היו"ר יואב קיש:

טוב, אז אני מעלה להצבעה את הצעת חוק זכויות הסטודנט, של חברת הכנסת שולי
מועלם (פ/2599). ההצעה היא לוועדת החינוך, התרבות והספורט.

הצבעה

בעד ההצעה – פה אחד

ההצעה להעביר את הצעת חוק זכויות הסטודנט (תיקון – התאמות לסטודנטית לאחר
לידה), התשע"ו-2016, לוועדת החינוך התרבות והספורט, נתקבלה.

היו"ר יואב קיש:

פה אחד התקבל.

א. פניית יו"ר ועדת החוקה, חוק ומשפט להעברת הצעת חוק חוזה הביטוח (תיקון –
מיצוי הליכים בתביעות תחלוף), התשע"ה-2015 (פ/1162/20), מוועדת החוקה, חוק
ומשפט לדיון בוועדת הכספים

היו"ר יואב קיש:

יש לנו הסכמות על העברה מוועדה לוועדה, של פניית יושב-ראש ועדת החוקה, חוק
ומשפט, להעברת הצעת חוק חוזה הביטוח (תיקון – מיצוי הליכים בתביעות תחלוף),
לוועדת הכספים. מי בעד? זה אני כנראה.

הצבעה

בעד הפנייה – פה אחד

הפנייה להעברת הצעת חוק חוזה הביטוח (תיקון – מיצוי הליכים בתביעות תחלוף),
התשע"ה-2015, מוועדת החוקה, חוק ומשפט לדיון בוועדת הכספים, אושרה.

היו"ר יואב קיש:

התקבל. עבר. זה בהסכמה.

אתי בן יוסף:

תבוא הודעה למליאה לאישור.

היו"ר יואב קיש:

זהו. אני נועל את הישיבה. תודה רבה.

הישיבה ננעלה בשעה 11:54.
