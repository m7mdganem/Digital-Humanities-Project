הכנסת העשרים-וארבע

מושב ראשון

פרוטוקול מס' 4

מישיבת ועדת הכנסת

יום ראשון, ט"ז באב התשפ"א (25 ביולי 2021), שעה 11:00

סדר היום:

<< נושא >> 1. הצעה לתיקון תקנון הכנסת בדבר הקמת ועדות קבועות חדשות בכנסת
ה-24 << נושא >>

<< נושא >> 2. הקמת הוועדה המיוחדת לעניין הקרן לאזרחי ישראל << נושא >>

<< נושא >> 3. הקמת הוועדה המיוחדת לעובדים זרים << נושא >>

<< נושא >> 4. הקמת הוועדה המיוחדת לענייני התמכרויות, סמים ואתגרי הצעירים
בישראל << נושא >>

<< נושא >> 5. הקמת ועדה מיוחדת לפניות הציבור << נושא >>

<< נושא >> 6. הקמת הוועדה המיוחדת לזכויות הילד << נושא >>

נכחו:

חברי הוועדה:

ניר אורבך – היו"ר

איתן גינזבורג

בועז טופורובסקי

יבגני סובה

חברי הכנסת:

אוריאל בוסו

סימון דוידסון

ווליד טאהא

אחמד טובי

יבגני סובה

עידית סילמן

יעל רון בן משה

רם שפע

מוזמנים:

מזכירת הכנסת ירדנה מלר הורוביץ

שגית אפיק – היועצת המשפטית של הכנסת

ייעוץ משפטי:

ארבל אסטרחן

מירי פרנקל שור

עידו בן יצחק

נעה בן שבת

מנהלת הוועדה:

נועה דדון בירן

רישום פרלמנטרי:

הילה לוי

<< נושא >> 1. הצעה לתיקון תקנון הכנסת בדבר הקמת ועדות קבועות חדשות בכנסת
ה-24 << נושא >>

<< יור >> היו"ר ניר אורבך: << יור >>

בוקר טוב, אני פותח את ישיבת ועדת הכנסת. היום יום ראשון, ט"ז באב תשפ"א,
25 ביולי 2021. על סדר היום ההצעה לתיקון תקנון הכנסת בדבר הקמת ועדות
קבועות חדשות בכנסת העשרים וארבע. צירפנו נוסח לדיון. אני מבקש מחבר הכנסת
איתן גינזבורג להציג את ההצעה לתיקון התקנון, ניתן להעיר הערות, למי שיש,
ונעבור להצבעה.

<< דובר >> איתן גינזבורג (כחול לבן): << דובר >>

תודה רבה, אדוני היושב-ראש, לאור העובדה שמבקשים בכנסת הנוכחית בלבד,
כהוראת שעה, לייחד ועדות מסוימות לנושאים מסוימים, מתוך סמכויותיהן של
ועדות קבועות, הקואליציה מבקשת להקים שלוש ועדות קבועות בכנסת הנוכחית,
שסמכויותיהן ייגרעו מוועדות קבועות קיימות. כך, למשל, אנחנו מבקשים כי תוקם
ועדה לביטחון פנים – כידוע, היום היא חלק מוועדת הפנים והגנת הסביבה – והיא
תעסוק בנושאים של ביטחון פנים, שמירת הסדר הציבורי, ביטחון אישי, מלחמה
בפשיעה, מוכנות לאירועי חירום, משטרה, בתי סוהר ואסירים, כבאות והצלה וכלי
ירייה.

אנחנו מבקשים לקחת את תחום הבריאות מתוך ועדת העבודה, הרווחה והבריאות,
ולייחד רק לנושא הבריאות ועדה בפני עצמה.

<< קריאה >> אחמד טיבי (הרשימה המשותפת): << קריאה >>

יש בכנסת רופא שיכול לעמוד בראש ועדה כזאת?

<< דובר_המשך >> איתן גינזבורג (כחול לבן): << דובר_המשך >>

אני בטוח שיש רופא, לפחות אחד, שיכול לעמוד בראש הוועדה הזאת.

כמו כן, להקים ועדה למיזמי תשתית לאומיים מיוחדים ושירותי דת יהודיים.
הנושא של שירותי דת יהודיים יועבר מוועדת הפנים והגנת הסביבה, ויצורף לזה
נושא של קידום תשתיות מסוימות, בעלות חשיבות לאומית מיוחדת, שהממשלה מבקשת
לקדם באופן מיוחד בקדנציה הנוכחית.

ברשותך, היושב-ראש, אני אומר שאני חושב שיש מקום לוועדת הכנסת, לאחר שנעשה
תיקון בתקנון בכנסת השמונה-עשרה, לייחד דיונים על פרק הוועדות בתקנון
הכנסת. זהו פרק מיושן. בזמן שכל התקנון עבר רוויזיה, שינוי והתאמה לעידן
הנוכחי - - -

<< קריאה >> ארבל אסטרחן: << קריאה >>

בעצם רק סעיף 1, סעיף סמכויות הוועדות.

<< דובר_המשך >> איתן גינזבורג (כחול לבן): << דובר_המשך >>

הפרק הזה לא נגעו בו, כל נושא סמכויות הוועדות. אנחנו יודעים שיש היום הרבה
ועדות שונות בגודלן. יש ועדות עמוסות מאוד בנושאים, וועדה אחת מפקחת על
המון משרדי ממשלה. אנחנו מכירים גם ועדות, שנוגעות לנושא אחד או למשרד
ממשלתי אחד, אפילו קטן, כמו המדע. אני חושב שצריך לעשות רוויזיה בתחום הזה.
דיברתי עם ראשי ועדות קודמים, וסיפרו לי ראשי ועדות חינוך שונים, שהם לא
הצליחו לגעת בנושאי תרבות וספורט, מכיוון שנושא החינוך כל כך גדול, שלא היה
להם זמן לדון בנושאים אחרים. כך גם בנושא כלכלה.

<< קריאה >> ירדנה מלר הורוביץ: << קריאה >>

גם בבעלי חיים הם דנו.

<< דובר_המשך >> איתן גינזבורג (כחול לבן): << דובר_המשך >>

נכון, בעלי חיים. צריך לעשות רוויזיה, ואני שם את זה לפתחך.

לנושא שעל סדר-היום, אנחנו מבקשים לתקן את התקנון בהוראת שעה, ולאפשר את
הקמת הוועדות הללו כמפורט.

<< יור >> היו"ר ניר אורבך: << יור >>

חבר הכנסת גינזבורג, תודה רבה. שוחחנו על הנושא, ובעזרת ה', אני מתכוון
להרים את הכפפה, גברתי מזכירת הכנסת. אנחנו באמת נדון בנושא הפרק המיוחד
לסמכויות הוועדות, וננסה להתאים אותו למציאות הפוליטית הקיימת.

אני חייב להעיר לפרוטוקול, שאני מאוד מאוד מצטער על כך, שהאופוזיציה בחרה
גם היום לא להגיע לדיונים.

<< קריאה >> אחמד טיבי (הרשימה המשותפת): << קריאה >>

אני אופוזיציה מלא.

<< דובר_המשך >> איתן גינזבורג (כחול לבן): << דובר_המשך >>

נכון.

<< יור >> היו"ר ניר אורבך: << יור >>

נכון. אנחנו מכבדים אותך, ואנחנו שמחים שאתה פה. באופן עקרוני, יש פה החלטה
של חלק גדול ממרכיבי האופוזיציה לא להגיע לדיונים האלה, ואני מצטער על זה
באמת. אלה דיונים מספיק חשובים, כדי שהם יטלו בהם חלק. אני מאוד מקווה
שהוועדות יתחילו לעבוד בצורה מסודרת, כי זה באמת זה הלב הפועם של הכנסת.
אני מאוד מאוד מקווה שהוועדות יתחילו לעבוד – עדיף בהבנות, אבל גם אם לא.

עוד מישהו מהחברים רוצה להעיר?

אני אקריא את ההצעה לתיקון תקנון הכנסת, ומי מחברי הכנסת שירצה להתייחס,
אני אשמח.

  הצעה לתיקון תקנון הכנסת (הוראת שעה לתקופת כהונתה של הכנסת העשרים
  וארבע).

  -----------------------------------------------------------------------
  תיקון סעיף    1.   בתקופת כהונתה של הכנסת העשרים וארבע יקראו את סעיף
  100 – הוראת        100 לתקנון הכנסת כך:
  שעה                
  ------------- ---- ----------------------------------------------------
                     (1) בפסקה (5), המילים "יהודים ושל" ו"משטרה ובתי
                     סוהר;" – לא ייקראו;

  -----------------------------------------------------------------------

<< דובר >> ארבל אסטרחן: << דובר >>

אני אסביר. מוציאים את הנושא של שירותי הדת היהודיים מוועדת הפנים, ואת
הנושא של משטרה ובתי סוהר, שיעבור לוועדה לביטחון פנים.

<< יור >> היו"ר ניר אורבך: << יור >>

  --------------------------------------------------------------------------------
                      (2) אחרי     
                      פסקה (5)     
                      יבוא:        
  -------------- ---- ------------ -----------------------------------------------
                                   "(5א) ועדת ביטחון הפנים – ביטחון הפנים במדינה,
                                   שמירת הסדר הציבורי, ביטחון הציבור והקהילה,
                                   ביטחון אישי, מלחמה בפשיעה ובפשיעה המאורגנת
                                   ובנזקיה, מוכנות לאירועי חירום אזרחיים, משטרה,
                                   בתי סוהר ואסירים, כבאות והצלה, כלי ירייה;

                                   (5ב) ועדת מיזמי תשתית לאומיים מיוחדים ושירותי
                                   דת יהודיים – קידום תשתיות מסוימות בעלות חשיבות
                                   לאומית מיוחדת, כגון הרכבת התחתית במטרופולין גוש
                                   דן; שירותי דת יהודיים.";

                      (3) בפסקה    
                      (9), במקום   
                      "הרווחה      
                      והבריאות"    
                      יבוא         
                      "והרווחה",   
                      והמילה       
                      "בריאות;" –  
                      לא תיקרא;    

                      (4) אחרי     
                      פסקה 9 יבוא: 

                                   "(9א) ועדת הבריאות – שירותי הבריאות והרפואה,
                                   ביטוח בריאות ממלכתי, הגנה על בריאות הציבור,
                                   היערכות להתפרצות מגפות והתמודדות עמן, מקצועות
                                   הרפואה והבריאות, אתיקה רפואית, ושימוש
                                   בטכנולוגיות רפואיות;".
  --------------------------------------------------------------------------------

  מישהו מחברי הכנסת רוצה להתייחס?

<< קריאה >> ווליד טאהא (רע"מ – רשימת האיחוד הערבי): << קריאה >>

בסעיף (3) – בריאות. לאן הוא עובר?

<< דובר_המשך >> ארבל אסטרחן: << דובר_המשך >>

היום הוועדה נקראת ועדת העבודה, הרווחה והבריאות. מוציאים את המילה
"בריאות" ויוצרים ועדת בריאות חדשה.

<< קריאה >> איתן גינזבורג (כחול לבן): << קריאה >>

סעיף 3 פירושו, שיקראו לוועדה: העבודה והרווחה.

אני רוצה לשאול שאלה לגבי שימוש בטכנולוגיות רפואיות. זה לא גורע מסמכויות
ועדת המדע, שעוסקת בכל מיני חברות, כמו medical advices?

<< דובר >> ארבל אסטרחן: << דובר >>

יכולה להיות חפיפה בנושאים האלה. נמצאת פה גם היועצת המשפטית של ועדת
העבודה, הרווחה והבריאות – עדיין. את רוצה להגיד על זה משהו?

<< דובר >> נעה בן שבת: << דובר >>

כן. הנושא של שימוש בטכנולוגיות רפואיות, נועד בשביל להתייחס לנושאים כגון
השתלת איברים, פונדקאות, תרומת ביציות, וכל אותם דברים שהטכנולוגיות
הרפואיות מאפשרות בהן שימוש.

<< קריאה >> איתן גינזבורג (כחול לבן): << קריאה >>

הבנתי. לא בקטע של מחקר.

<< דובר_המשך >> נעה בן שבת: << דובר_המשך >>

ההפעלה שלהן בתוך התחום הרפואי דורשת הסדרה ורגולציה.

<< קריאה >> איתן גינזבורג (כחול לבן): << קריאה >>

תודה.

<< דובר >> ארבל אסטרחן: << דובר >>

אולי נעה תגיד את העמדה שלנו לגבי עצם הקמת ועדת הבריאות כוועדה נפרדת.

<< דובר >> נעה בן שבת: << דובר >>

מלכתחילה סברנו שהנושאים עבודה, רווחה ובריאות הם נושאים שלובים והיה
היגיון רב, אפילו מתחייב, לכריכתם בוועדה אחת, והתייחסות אליהם בוועדה אחת.
כשאנחנו מדברים על נושא בריאות ורווחה, אנחנו מתייחסים לאוכלוסיות כגון:
קשישים, שלפעמים עוברים במהלך שנות הזקנה במוסדות של משרד הרווחה, ואחר כך
עוברים למוסדות של משרד הבריאות. המעברים האלה, כשלעצמם, הם מעברים
מורכבים. ההסתכלות הנכונה צריכה לערב גם הסתכלות בריאותית וגם הסתכלות
רווחתית. זה נוגע גם לאנשים עם מוגבלות, וכל השאלות האלה מאוד מורכבות אחת
עם השנייה. בשאלה של נכות, למשל, חלק מהגמלאות שניתנות לנכות הן ממש של
טיפול רפואי. אם אנחנו מדברים על ילד נכה, שהולך למעון יום שיקומי, זה מעון
יום שבו שני המשרדים מעורבים יחד. טיפול במתמכרים, טיפול בחולי נפש – כל
אלה עניינים שבהם הרווחה והבריאות מעורבים יחד.

הדברים ממש משולבים זה בזה. ההסתכלות הרחבה על אותה אוכלוסייה, שזקוקה
לטיפול – הסתכלות גם על הצד הבריאותי וגם על הצד הרווחתי, היא לטובת
העניין. הפריזמה הרחבה היא משהו שוועדת העבודה, הרווחה והבריאות יכלה לספק.
אם כל ועדה מסתכלת רק בפריזמה הצרה שלה, זה דבר שיכול להיות בעייתי. ביטוח
בריאות ממלכתי הוא נושא שמאוד קשור לביטוח הלאומי, לא רק בגבייה, אלא גם
הערכאה השיפוטית שלה יש סמכות ייחודית לדון בטענות כנגד קופת חולים, שלא
נתנה שירות מסוים, זה בית הדין לעבודה. לא בכדי השילוב הזה קיים כל הזמן.

אני מבינה שיש כל מיני אילוצים, ורצו להקדיש לנושא הבריאות. אנחנו חשבנו
שצריך היה לעשות את זה במסגרת אותה ועדה, כדי לא להחמיץ את ההסתכלות הרחבה,
את הראייה, וכדי לאפשר את השילוב החשוב הזה בין הנושאים.

<< קריאה >> איתן גינזבורג (כחול לבן): << קריאה >>

גברתי, באותה מידה אפשר לעשות ועדות משותפות, כשרוצים לדון בספקטרום רחב.

<< קריאה >> שגית אפיק: << קריאה >>

אפשר להקים ועדת משנה לבריאות, בתוך ועדת עבודה, רווחה ובריאות. בעינינו,
מקצועית זה דבר שיותר נכון בנסיבות העניין, בגלל השילוב של הנושאים.

<< קריאה >> איתן גינזבורג (כחול לבן): << קריאה >>

זה מחזיר אותי לבקשה מיושב-ראש הוועדה – אני מודה לו על הרמת הכפפה –
שאומרת שצריך לעשות סדר בכל סוגיית הוועדות. אני לא בטוח מה תהיה החלוקה
החדשה כשיהיה סדר. אנחנו רגילים לסוג מסוים, ואנחנו צריכים להתחיל להשתחרר
מזה.

<< קריאה >> שגית אפיק: << קריאה >>

יכול להיות שסדר שלם בכלל הוועדות, זה דבר נכון, ונגיע למסקנות אחרות.
בנסיבות האלה, אנחנו חושבים שוועדת משנה הייתה מייצרת את אותה תוצאה
שמבקשים לייצר כאן, פחות או יותר.

<< קריאה >> איתן גינזבורג (כחול לבן): << קריאה >>

ביחס לוועדה למיזמי תשתית לאומיים מיוחדים ושירותי דת יהודיים, אני רוצה
להדגיש שהדבר לא יגרע מסמכויותיה ומפעילות ועדת הכלכלה של הכנסת במתכונתה
הנוכחית. הנושאים שיבואו לוועדה למיזמי תשתית לאומיים, יבואו לשולחן הוועדה
הזאת לקביעה לאיזו ועדה. בכל זאת, ועדת הכלכלה תישאר עם סמכויותיה ועם
הדברים שהיא אמורה לדון בהם, כסט הדברים הרגיל. ככל שיהיו מחלוקות, נדע
ללבן אותן בהסכמה בשולחן הזה, אבל שהדברים יהיו מאוד ברורים. שזה לא יגרע
מסמכויות ועדת הכלכלה.

<< יור >> היו"ר ניר אורבך: << יור >>

תודה רבה, חבר הכנסת גינזבורג. חבר הכנסת טיבי, בבקשה.

<< דובר >> אחמד טיבי (הרשימה המשותפת): << דובר >>

תודה רבה. אפרופו הקמת ועדת בריאות עצמאית, בגלל החזרת הדברים האלה היה
עדיף בנוסף, להקים ועדת קורונה. להחזיר אותה. אני חושב שכולנו מרגישים את
חזרת הקורונה – יותר מ-1,400 מאומתים אתמול. השגרה שהייתה לפני כמה שבועות,
איננה עוד. לכן, היה מקום לחשוב לפחות, על הקמת ועדת הקורונה מחדש או לצד
ועדת הבריאות, או במקומה. אני מבקש לשקול את זה מחדש בקואליציה.

<< יור >> היו"ר ניר אורבך: << יור >>

תודה. חברת הכנסת סילמן, בבקשה.

<< קריאה >> ווליד טאהא (רע"מ – רשימת האיחוד הערבי): << קריאה >>

לא הצבענו על הקמת ועדת הקורונה בזמנו?

<< דובר >> ארבל אסטרחן: << דובר >>

כן, אבל זה לא עלה למליאה. בכנסת הזאת. הוועדה המסדרת הצביעה על הקמת ועדת
קורונה, וזה לא עלה לאישור המליאה.

<< קריאה >> איתן גינזבורג (כחול לבן): << קריאה >>

הליכוד הביאו את זה לידי הצבעה בוועדה המסדרת, לא?

<< יור >> היו"ר ניר אורבך: << יור >>

חבר הכנסת טאהא, בבקשה.

<< דובר >> ווליד טאהא (רע"מ – רשימת האיחוד הערבי): << דובר >>

לגבי סעיף (5א), אכן, הייתה הסכמה על פיצול נושא ביטחון פנים, וכל הנושאים
שמוזכרים בסעיף. לגבי סעיף (5ב), שירותי דת יהודיים – אני לא הבנתי את הקשר
בין שירותי דת יהודיים לבין תשתיות לאומיות. מישהו יודע להגיד לי מה הקשר?
אני אשמח מאוד. זה קידום תשתיות מסוימות. מה זה מסוימות? מישהו יודע להגיד
מה זה מסוימות?

<< קריאה >> איתן גינזבורג (כחול לבן): << קריאה >>

כן, כתוב לך.

<< דובר_המשך >> ווליד טאהא (רע"מ – רשימת האיחוד הערבי): << דובר_המשך >>

כתוב כגון. מה עוד? אני לא יודע. מה הקשר בין התכנון, שזה הפנים, לבין
הוועדה הזאת? איך זה ייעשה? יש פה הרבה מאוד שאלות. אני מקווה שבהמשך לא
יהיו בעיות ומחלוקות לגבי הסעיף הזה, מה נכנס בתוך מה, מה יוצא מתוך מה, כי
מחלוקות לא יאפשרו עבודה תקינה. לגבי השאר, הכול בסדר.

<< קריאה >> איתן גינזבורג (כחול לבן): << קריאה >>

אני גם שאלתי על מיזמי תשתית לאומיים, והסבירו לי שמדברים בעיקר לא על
סיפור התכנון, כי התכנון כבר קיים, אלא על אופן הביצוע. למשל, כל סוגיית
הפיצויים לאנשים שעוברים מתחת לבית שלהם. זה ברמת ביצוע ולא ברמת תכנון.
ככה הובהר לי, כי גם אני שאלתי את אותה שאלה כחבר ועדת הפנים.

<< דובר >> ווליד טאהא (רע"מ – רשימת האיחוד הערבי): << דובר >>

בכל מקרה, אני מוכרח לומר שזה התווסף לוועדה ללא סיכום מוקדם.

<< יור >> היו"ר ניר אורבך: << יור >>

חבר הכנסת טאהא, תודה רבה. חברת הכנסת סילמן, בבקשה.

<< דובר >> עידית סילמן (ימינה): << דובר >>

בוקר טוב, תודה רבה, וסליחה על האיחור. חבר הכנסת ווליד טאהא, אם יש משהו
שצריך להגיע בו להסכמות, כמובן שנגיע. אני חייבת לומר שמעבר להסכמים
קואליציוניים כאלה ואחרים, שחתמנו כולנו, יש עניין של היום שאחרי, שזה
שותפות קואליציונית. כולנו בתוך הקואליציה מבינים את זה, באים לקראת זה,
וגם מוכנים להקשיב ולהיות שם אחד בשביל השני. לא רק שותפות קואליציונית,
אלא גם שותפות בין הקואליציה לאופוזיציה. העמדנו את סך הדברים שיכולנו
לאפשר גם לאופוזיציה, מבחינת סך הדברים שאנחנו מאפשרים להם ונותנים להם,
ואנחנו מוכנים לבוא תמיד למשא ומתן.

לעניין ועדת הבריאות, אני באה מעולמות הבריאות. בכנסת העשרים ואחת הגעתי
לכאן, וראיתי שאני נמצאת במיעוט שעוסק בבריאות הציבור באופן אמיתי בכנסת.
עולם הבריאות הוא עולם הרבה יותר מורכב. הוא עולם שדורש הבנה, הוא עולם
שדורש התמחות ומיומנות. מובן שהרבה פעמים יותר קל להתעסק בנושאים שלפעמים
קלים יותר.

אחמד טיבי, דווקא אתה כדוקטור מכיר את המקום הזה, בטח אחרי שנת קורונה – זה
כבר מעבר לשנה – עם האתגרים שהיא הציבה לפתחנו. אנחנו מבינים שההסתכלות
שלנו על המערכת הזאת, שנראית לנו לפעמים כעוד מערכת, היא מערכת מרכזית. היא
אחת ההוצאות הגדולות של מדינת ישראל; אחת המערכות שיכולות להביא בעתיד
הכנסות מאוד גדולות למדינת ישראל, ולהיות מנוע כלכלי משמעותי, אם נדע לפעול
נכון. אני חייבת לומר שדווקא אחרי התקופה הזאת, אנחנו מבינים כמה בריאות
הציבור יכולה לשתק כלכלה, לא רק של מדינה אלא של עולם.

מתוך ראייה כזאת, חשבתי שנכון להסתכל לא רק על בריאות הציבור בקטע של
טיפול, אלא מניעה ועידוד מסרים שהם חשובים. אנחנו רוצים בסוף אזרחים
בריאים, ואזרחים בריאים זה צעירים בריאים, זה לדאוג להם מהשלבים הראשונים,
מגילאי הינקות. ראיתי לנכון שבתוך ועדה, שמכנסת לתוכה הרבה נושאים יחד,
הנושא של בריאות הציבור ובכלל, טיפול במערכת הבריאות, לא מגיע מספיק לידי
ביטוי ולא מקבל את הבמה שראויה לו.

בוועדה הזאת יש חוקים גדולים וחשובים – חוק ביטוח בריאות ממלכתי, חוק
זכויות החולה. כל נושא הקורונה שציינת – מגפות ופנדמיות – ייכנס לוועדה שלא
תיקרא רק ועדת קורונה, אלא ועדה שמתעסקת בבריאות, ומסתכלת גם על ההשלכות
ארוכות הטווח של הקורונה. אנחנו יודעים שנצטרך לתת לזה מענה במערכת
הבריאות, ואנחנו כבר רואים את זה במקצועות הבריאות, שכוללים ריפוי ועיסוק,
פיזיותרפיה, קלינאות תקשורת ומקצועות נוספים. אין לנו מספיק יכולת לתת להם
מענה היום, וזה בוודאי ילך ויגדל.

בריאות הנפש – עוד לא התחלנו לדבר על כל הרפורמה. לא רק אני, באופן אישי,
אלא גם חברתי, חברת הכנסת שרן וגם חברי, חבר הכנסת רם שפע.

<< קריאה >> איתן גינזבורג (כחול לבן): << קריאה >>

גם יעל בן משה.

<< דובר_המשך >> עידית סילמן (ימינה): << דובר_המשך >>

גם יעל רון בן משה. הרבה חברים מכל הקואליציה לקחו את הנושא של בריאות
הנפש, מקדמים אותו ומבינים שלקורונה יש השלכות ארוכות בתחום הפרעות אכילה,
למשל, ובתחום של טיפול בילדים ונוער. לכן, הצבנו לנגד עינינו את הוועדה
הזאת. מעל 35 חוקים נמצאים בוועדה הזאת; מיליארדי שקלים שמתגלגלים. כן, אני
חושבת שנכון לשים את הבריאות במרכז השיח של כנסת ישראל, של בית המחוקקים
הזה. אני חושבת שאנחנו צריכים לדאוג לבריאות הציבור, ואנחנו צריכים לשים
אותו במרכז כוועדה בפני עצמה. יש מקומות בעולם בהם יש לא רק שר בריאות, אלא
שר אושר ושר בדידות. יש מקומות שממש לקחו את זה צעד אחד קדימה. אנחנו
חושבים שמגיע לבית המחוקקים של מדינת ישראל ועדה, שתתעסק בבריאות, שתיתן
לעולם הבריאות ולאלה שעוסקים בו – רופאים, אחיות, אנשי משק וכל כוחות העזר
מסביב – את המקום שראוי להם. הם יבואו, ידברו לעומק על מחלות, על סל
התרופות ועל נושאים משמעותיים.

לכן אני מאוד אשמח אם כל החברים יתמכו בהחלטה הזאת. כן, זה יהיה בהחלט
תהליך משמעותי וחשוב שנביא לכאן, לכנסת, וניבחן, כמו כל הממשלה הזאת,
במעשים שלנו.

<< יור >> היו"ר ניר אורבך: << יור >>

חברת הכנסת סילמן, תודה רבה, אנחנו שמחים שאת פה. אחרי שנעשה הצבעה על
תיקון התקנון, אני אבקש ממך להציג את הנושא של הוועדות המיוחדות. תודה
שהגעת.

חבר הכנסת בוסו, בבקשה. אתה רוצה לדבר? לא. ארבל, בבקשה.

<< דובר >> ארבל אסטרחן: << דובר >>

אני רוצה לומר בקצרה, שזאת פעם ראשונה שוועדת הכנסת עושה כזה מהלך, של
תיקון תקנון בהוראת שעה, והוספת ועדות קבועות. בעבר, פעמים רבות היו ועדות
מיוחדות, שזה הנושא הבא על סדר-היום. היו ועדות משנה, ובאמת זאת פעם ראשונה
שבה הדבר הזה נעשה. נשמעו פה צידוקים שונים למהלך הזה, אבל זאת תהיה
הזדמנות, מאחר וזאת הוראת שעה רק לכנסת הזאת, לבחון את כל נושא סמכויות
הוועדות, כמו שאמר חבר הכנסת גינזבורג, ולפתוח את סעיף 100 לתקנון הכנסת.
זהו הסעיף היחיד שלא תוקן, כאשר נכתב התקנון מחדש בכנסת השמונה-עשרה,
כשיריב לוין היה יושב-ראש ועדת הכנסת.

אני רוצה להגיד משהו ספציפי לגבי שתיים מהוועדות. קודם כול, ועדת ביטחון
הפנים – זהו נושא שנמצא היום בוועדת הפנים, אבל הוא נושא מובחן מיתר נושאי
ועדת הפנים. לכן, אפשר היה להגדיר אותו מחדש. שימו לב, הייתה התלבטות
מסוימת לגבי הניסוח, בעיקר לגבי המילים "מלחמה בפשיעה ובפשיעה המאורגנת".
הכוונה הייתה להוציא סמכויות מוועדת הפנים, לא מוועדת החוקה, כי ועדת החוקה
עוסקת בחוק העונשין, ויש לה גם עניינים שקשורים למלחמה בפשיעה. ביקשו ממני
להבהיר את הנקודה הזאת.

<< קריאה >> איתן גינזבורג (כחול לבן): << קריאה >>

נראה לי ברור שהוועדה עוסקת במשטרה.

<< קריאה >> מירי פרנקל שור: << קריאה >>

ארבל, אני רוצה להתייחס לזה, ולא תקין שזה עולה כאן. הוועדה לביטחון פנים
היא הוועדה שעוסקת במלחמה בפשיעה. ועדת חוקה אומנם חוקקה את החוק ב-2003 –
חוק המלחמה בפשיעה – אבל זה חוק עונשי לחלוטין. כך שברור ומובן מאליו,
שהמנדט של הוועדה לביטחון פנים, היא אכן לצלם את המצב הקיים של עיסוקה של
ועדת הפנים, כאשר היא דנה בנושאי ביטחון פנים. אם יהיו שאלות לגבי חקיקה,
גם במלחמה בפשיעה, לאן זה צריך להגיע, אנחנו נדע לפתור את זה בייעוץ
המשפטי.

<< קריאה >> ארבל אסטרחן: << קריאה >>

זה בדיוק מה שאמרתי.

<< דובר >> מירי פרנקל שור: << דובר >>

ברור שחוקי העונשין ילכו לוועדת החוקה, והחוקים המקצועיים יגיעו לוועדה
לביטחון פנים.

<< דובר >> ארבל אסטרחן: << דובר >>

אוקיי. זה בדיוק מה שאמרתי.

לגבי ועדת מיזמי תשתית, אמר פה חבר הכנסת גינזבורג, שהכוונה היא לא לקחת
מוועדת הכלכלה. ברור שהוועדה הזאת תיקח מוועדות מסוימות. כשמקימים ועדה
חדשה, עוברות אליה סמכויות, שבמצב רגיל היו בוועדות אחרות. צריך להבהיר
שאין הכוונה לקחת את כל הפרויקטים של הממשלה, כל הדברים שהיו אמורים לעבור
לוועדת הכלכלה או לוועדת הכספים, כל נושא שמשרד האוצר יוזם, ולהעביר אותו
לוועדה אחרת, באופן שירוקן ועדות אחרות. לכן, צריך לשים לב לניסוח שמוצע,
וזה ניסוח מאוד מצומצם – מיזמי תשתית לאומיים מיוחדים, ואלה רק תשתיות
מסוימות, בעלות חשיבות לאומית מיוחדת. יש כאן גם דוגמה, ומאוד חריג לכתוב
את זה, בשביל להבהיר על איזה נושאים מדובר.

הדבר האחרון שאני רוצה לציין הוא, שתיקון התקנון הזה, אחרי שהוא יעבור
במליאה – אחרי שהוא יאושר בוועדה, הוא יונח שבועיים על שולחן הכנסת, ויאושר
במליאה – באותו רגע יקומו אותן שלוש ועדות חדשות. יהיו להן סמכויות מלאות,
ואפשר יהיה להעביר אליהן חקיקה, הצעות לסדר ודיונים מהירים. על מנת שהן
יוכלו לדון גם בחקיקת משנה, יהיה צריך לעשות תיקון חוק.

אם יש היום חוק שאומר, ששר הבריאות, באישור ועדת העבודה, הרווחה והבריאות,
יתקין תקנות בנושא מסוים, על מנת שזה יעבור לוועדת הבריאות, יהיה צריך
לעשות תיקון חקיקה. כנ"ל בנושאי ביטחון פנים. ככל שתרצו, זה יהיה השלב הבא
אחרי תיקון התקנון.

<< יור >> היו"ר ניר אורבך: << יור >>

ארבל, תודה רבה.

אנחנו עוברים להצבעה. מי בעד ההצעה לתיקון תקנון הכנסת, כפי שפורט כאן?

הצבעה

ההצעה לתיקון תקנון הכנסת אושרה.

<< יור >> היו"ר ניר אורבך: << יור >>

פה אחד, תודה רבה.

<< נושא >> 2. הקמת הוועדה המיוחדת לזכויות הילד << נושא >>

<< נושא >> 3. הקמת ועדה מיוחדת לפניות הציבור << נושא >>

<< נושא >> 4. הקמת הוועדה המיוחדת לענייני התמכרויות, סמים ואתגרי הצעירים
בישראל << נושא >>

<< נושא >> 5. הקמת הוועדה המיוחדת לעובדים זרים << נושא >>

<< נושא >> 6. הקמת הוועדה המיוחדת לעניין הקרן לאזרחי ישראל << נושא >>

<< יור >> היו"ר ניר אורבך: << יור >>

אנחנו עוברים לסעיף הבא בסדר-היום: הקמת ועדות מיוחדות בנושאים הבאים:
הוועדה המיוחדת לזכויות הילד; הוועדה המיוחדת לפניות הציבור; הוועדה
המיוחדת לענייני התמכרויות, סמים ואתגרי הצעירים בישראל; הוועדה המיוחדת
לעובדים זרים; הוועדה המיוחדת לענייני הקרן לאזרחי ישראל.

אנחנו נקיים כרגע דיון משולב על כל חמש הוועדות, והצבעה נעשה בנפרד על כל
ועדה. חברת הכנסת סילמן, כמו שביקשתי, אשמח אם תתייחסי לנושא.

<< דובר >> עידית סילמן (ימינה): << דובר >>

תודה רבה. נמצא לפניכם הנוסח לדיון בוועדות הכנסת. אלה חמש ועדות מיוחדות
שאנחנו מקימים זה עתה. אני רק רוצה לציין לפרוטוקול, שאנחנו נותנים עוד
ועדות מיוחדות לאופוזיציה – לבחירתם, בכפוף למשא ומתן עם הקואליציה. במידה
והם ירצו לבוא באותו משא ומתן איתנו בהמשך, ולצרף את אותן שתי ועדות
מיוחדות, אנחנו נקיים על כך דיון ונעשה הצבעה נוספת.

אתם יכולים לראות את ההצעה לחלוקה של ועדות הכנסת המיוחדות, עם המקומות
שלהם. אני צריכה להקריא את הכול, ארבל?

<< קריאה >> ארבל אסטרחן: << קריאה >>

כן.

<< יור >> היו"ר ניר אורבך: << יור >>

אולי אני אקריא את זה לפני ההצבעה.

<< קריאה >> ארבל אסטרחן: << קריאה >>

כדאי לציין שכל הוועדות האלה היו בכנסות הקודמות, זה לא משהו חדש. רק אחת
מהן לא הייתה בכנסת הקודמת, וזאת הוועדה לעובדים זרים.

<< דובר_המשך >> עידית סילמן (ימינה): << דובר_המשך >>

אתם רוצים שאני אקריא את הכול?

<< יור >> היו"ר ניר אורבך: << יור >>

תחסכי לי, ותקריאי.

<< דובר_המשך >> עידית סילמן (ימינה): << דובר_המשך >>

ניר, אתה תקריא.

<< יור >> היו"ר ניר אורבך: << יור >>

כמו שסיכמנו, תסבירי ותקראי. אין בעיה.

<< קריאה >> ארבל אסטרחן: << קריאה >>

אני מוכנה להקריא.

<< יור >> היו"ר ניר אורבך: << יור >>

יושב-ראש הוועדה מקריא את הדברים.

<< יור >> היו"ר ניר אורבך: << יור >>

לא.

<< דובר_המשך >> עידית סילמן (ימינה): << דובר_המשך >>

מה שתחליט.

<< יור >> היו"ר ניר אורבך: << יור >>

החלטתי, תקריאי, בבקשה. תודה.

<< דובר_המשך >> עידית סילמן (ימינה): << דובר_המשך >>

שאני אקריא?

<< יור >> היו"ר ניר אורבך: << יור >>

כן. נתת לי אפשרות להחליט.

<< דובר_המשך >> עידית סילמן (ימינה): << דובר_המשך >>

בסדר גמור, אתה מחליט.

אני אומר שהמפתח הוא על פי הוועדות הנוספות שיהיו לאופוזיציה – ולפי זה
חילקנו – עוד שתי ועדות מיוחדות.

אני מקריאה.

הוועדה המיוחדת לעניין הקרן לאזרחי ישראל; סמכויות הוועדה: פיקוח ומעקב אחר
הפעולות הנדרשות לפי חוק קרן לאזרחי ישראל, התשע"ד-2014, ובכלל זה פיקוח
ומעקב אחר התקדמות הקמת הקרן והפעולות שנעשות להקמת מוסדות הקרן ומינוי
נושאי המשרה בה; פיקוח ומעקב אחר הכנסות המדינה מההיטל על רווחי גז ונפט
וצפי ההכנסות בתקופת כהונתה של הכנסת ה-24; פיקוח ומעקב אחר ניהול נכסי
הקרן על ידי בנק ישראל.

הרכב הוועדה: בוועדה יכהנו תשעה חברי כנסת, על פי ההרכב הבא: סיעת הליכוד –
שני חברים: סיעת יש עתיד – חבר אחד; סיעת ש"ס – חבר אחד: סיעת העבודה – חבר
אחד: סיעת ישראל ביתנו – חבר אחד: סיעת הרשימה המשותפת – חבר אחד: סיעת מרצ
– חבר אחד: מוסי רז; סיעת רע"מ – חבר אחד.

מוצע כי יושב ראש הוועדה יהיה חה"כ מוסי רז.

אתם יכולים לראות את זה על פי החלוקה בטבלה.

  הוועדה המיוחדת לפניות הציבור. סמכויות הוועדה: טיפול ומתן מענה שוטף
  לפניות הציבור שמגיעות לוועדה מאזרחים ומארגונים. קיום קשר שוטף עם משרדי
  הממשלה ועם נציבי פניות ציבור בגופים שונים, תוך הבטחת זכויותיהם
  וסמכויותיהם לטיפול בפניות הציבור במוסדותיהם. הסדרת נושא הטיפול בפניות
  הציבור במוסדות הממשלתיים והציבוריים לשם קביעת נורמות טיפול אחידות ככל
  האפשר בין הגופים שעוסקים בנושא. שמירה והגנה על מקבלי שירותים ציבוריים.
  יצירת שיתוף פעולה עם משרדי הממשלה וגורמים שונים בניסיון להיטיב את
  השירות הניתן לאזרח. קיום דיונים בנושאים מגוונים הנוגעים למצוקות הפרט,
  הצרכנים ומקבלי השירותים הציבוריים.

  הרכב הוועדה: בוועדה יכהנו תשעה חברי כנסת, על פי ההרכב הבא: סיעת הליכוד
  – שני חברים: סיעת יש עתיד – שני חברים: סיעת ש"ס – חבר אחד: סיעת כחול
  לבן – חברה אחת: יעל רון בן משה; סיעת ימינה – חבר אחד: סיעת יהדות התורה
  – חבר אחד: סיעת ישראל ביתנו – חבר אחד.

מוצע כי יושבת ראש הוועדה תהיה חה"כ יעל רון בן משה.

הוועדה המיוחדת לזכויות הילד. סמכויות הוועדה: הגנה על ילדים וקידום מעמד
ילדים ובני נוער, במטרה לממש את זכויותיהם ברוח האמנה הבינ"ל לזכויות הילד,
לרבות מימוש העקרונות של טובת הילד, אי אפליה, הזכות להתפתחות בתנאים
נאותים, וזכות של ילדים ובני נוער להשמיע את דעתם בעניינים הנוגעים להם.

  הרכב הוועדה: בוועדה יכהנו תשעה חברי כנסת, על פי ההרכב הבא: סיעת הליכוד
  – שני חברים: סיעת יש עתיד – חבר אחד: סיעת ש"ס – חבר אחד: סיעת כחול לבן
  – חבר אחד: סיעת ימינה – חבר אחד: סיעת הרשימה המשותפת – חבר אחד: סיעת
  תקווה חדשה – חברה אחת: מיכל שיר; סיעת מרצ – חבר אחד.

מוצע כי יושבת ראש הוועדה תהיה חה"כ מיכל שיר.

הוועדה המיוחדת לענייני התמכרויות, סמים ואלכוהול. סמכויות הוועדה: מדיניות
ציבורית, הסברתית וחינוכית ופעולות אכיפה לצמצום השימוש לרעה בסמים
מסוכנים. הליכי הטיפול ושיקום של התמכרויות לסמים מסוכנים ולאלכוהול. בחינת
המדיניות הממשלתית והגישות השונות בנוגע להתמכרויות. המשך ליווי ואסדרת
תחום הקנאביס בישראל, אי הפללה, והמענים הרפואיים הנדרשים.

  הרכב הוועדה: בוועדה יכהנו תשעה חברי כנסת, על פי ההרכב הבא: סיעת הליכוד
  – שני חברים: סיעת יש עתיד – שני חברים: סיעת כחול לבן – חבר אחד: סיעת
  העבודה – חבר אחד: רם שפע; סיעת יהדות התורה – חבר אחד: סיעת הציונות
  הדתית – חבר אחד: סיעת רע"מ – חבר אחד.

מוצע כי יושב ראש הוועדה יהיה חה"כ רם שפע.

  הוועדה המיוחדת לעובדים זרים. סמכויות הוועדה: פיקוח על העסקת ושהיית
  עובדות ועובדים זרים ונלוויהם. תנאי שהייה ומעטפת סוציאלית של העובדים
  הזרים, לרבות שכר, ביטוח לאומי ביטוח בריאות והתנהלות מעסיקים. התנהלות
  הממשלה ביחס להעסקת עובדים זרים, עבודת משטרת ההגירה, וטיפול בבעיות
  הקשורות להיתר העסקה לעובדים. השפעת העובדים הזרים על שוק העבודה
  והתעסוקה בישראל בדגש על ענפי הבנייה, החקלאות והסיעוד.

מוצע כי יושבת ראש הוועדה תהיה חה"כ אבתיסאם מראענה.

<< יור >> היו"ר ניר אורבך: << יור >>

64 בוועדות המיוחדות.

<< דובר_המשך >> עידית סילמן (ימינה): << דובר_המשך >>

כן, בוועדות המיוחדות. על כן, זה המפתח שנתנו. בסך הכול, יש 120. ארבל, איך
את רוצה לציין את זה?

<< קריאה >> ארבל אסטרחן: << קריאה >>

צריך לומר שמתייחסים פה לשבע ועדות – חמש שהוצגו כעת, ושתי ועדות נוספות
שהוזכרו, ומדובר שיהיו של האופוזיציה. בכל הוועדות האלה, למעט אחת, מוצע
שיהיו תשעה חברים. מזה גזרתם את המפתח, כך שחוץ מוועדה אחת של האופוזיציה,
האחרונה, מוצע שזה יהיה 4:5 לקואליציה. בשתי הוועדות של האופוזיציה, מוצע
שיהיה רוב לאופוזיציה – 4:5 או 4:6.

כל הוועדות האלה, למעט הוועדה לעובדים זרים, היו קיימות גם בכנסת הקודמת
ולפניה; הוועדה לעובדים זרים הייתה קיימת עד הכנסת התשע-עשרה. בכנסת העשרים
קמה ועדה אחרת, והוועדה הזאת לא הייתה קיימת מאז. עכשיו מוצע להוסיף אותה
מחדש.

עוד דבר שצריך לומר, הוא שהוועדות המיוחדות יש להן כמו ועדות קבועות, ככל
שלא מגבילים אותן. הן יכולות לדון בדיונים יזומים, כמובן, לזמן עובדי
מדינה, לחייב את כולם להגיע, אפשר להעביר אליהן מהמליאה הצעות לסדר, אפשר
להעביר להן מהנשיאות דיונים מהירים, אפשר להעביר אליהן גם חקיקה, ככל
שהמליאה או ועדת הכנסת מחליטות על כך, אלא אם כאן מחליטים לסייג משהו
בעניין הזה. היו מקרים בעבר שסייגו.

<< דובר >> עידית סילמן (ימינה): << דובר >>

סייגנו שבדרך כלל הוועדות המיוחדות בדרך כלל לא מחוקקות, אלא אם כן ועדת
הכנסת או המליאה הסמיכו אותן לכך, לחוק כזה או אחר.

<< קריאה >> ווליד טאהא (רע"מ – רשימת האיחוד הערבי): << קריאה >>

על כמה ועדות מצביעים? על שבע ועדות או על חמש ועדות?

<< דובר >> ארבל אסטרחן: << דובר >>

ההצבעה היא על חמש ועדות. כמו שנעשה עם הוועדות הקבועות, אם אתם זוכרים,
הייתה טבלה שכללה כבר את השלוש, שעכשיו דובר עליהן בתיקון התקנון, מבחינת
היחסים. גם כאן, מראים לכם את מספר החברים הכולל בכל הוועדות, כולל שתיים
נוספות, שלא ידוע אם יקומו, אבל ההצבעה כרגע היא רק על החמש.

<< קריאה >> איתן גינזבורג (כחול לבן): << קריאה >>

אני לא רוצה להסתכסך עם מפלגת העבודה, אבל למה בוועדה לעובדים זרים, רק
בסעיף 1 כתוב עובדות ועובדים, ובכל השאר כתוב עובדים?

<< דובר_המשך >> ארבל אסטרחן: << דובר_המשך >>

ככה הם כתבו.

<< קריאה >> איתן גינזבורג (כחול לבן): << קריאה >>

ככה זה היה כתוב תמיד?

<< דובר_המשך >> ארבל אסטרחן: << דובר_המשך >>

לא, מה פתאום?

<< יור >> היו"ר ניר אורבך: << יור >>

עוד מישהו מחברי הכנסת רוצה להתייחס? אני מבקש, נמצאים פה גם יושבי-ראש
הסיעות, בחלקם. אני מבקש במהלך היום להעביר לנועה, מנהלת הוועדה, את שמות
החברים והחברות שנמצאים מבחינתכם בוועדות המיוחדות. תהיה פנייה גם מצידנו
אליכם, אבל אני מבקש להזדרז ולהעביר כמה שיותר מהר.

חבר הכנסת רם, אתה רוצה להתייחס?

<< קריאה >> רם שפע (העבודה): << קריאה >>

לפני ההצבעה אני מבקש התייעצות סיעתית.

<< יור >> היו"ר ניר אורבך: << יור >>

בסדר גמור. אנחנו נצא להתייעצות סיעתית. עוד מישהו רוצה להגיד משהו?

<< קריאה >> ווליד טאהא (רע"מ – רשימת האיחוד הערבי): << קריאה >>

רציתי לשאול את ארבל או את שגית, חוץ מהוועדה החדשה לעובדים זרים - -

<< דובר >> ארבל אסטרחן: << דובר >>

חדשה-ישנה.

<< קריאה >> ווליד טאהא (רע"מ – רשימת האיחוד הערבי): << קריאה >>

- - האם הסמכויות הן אותן סמכויות שהיו בעבר, או שיש שוני?

<< דובר_המשך >> ארבל אסטרחן: << דובר_המשך >>

אני חושבת שעשו פה שינויים קלים בסמכויות. יש דבר אחד, שנוגע לוועדה לפניות
הציבור. בכנסת הקודמת היה כתוב במפורש שהיא לא תחוקק. עכשיו הציעו להוריד
את זה, כי זה לא קיים בוועדות אחרות. אנחנו סברנו שוועדה לפניות הציבור לא
אמורה לחוקק, כי היא כאילו דנה בהכול. כל פנייה שמגיעה, לכאורה מכניסה
עכשיו את הנושא לסמכויות שלה. רצו לא לכתוב את המשפט הזה לגבי אף אחת
מהוועדות. מבחינת חקיקה, כמו שאמרה חברת הכנסת סילמן, ככלל, הוועדות האלה
לא עוסקות בחקיקה. הוועדה לזכויות הילד כן עסקה קצת בחקיקה. אם ירצו לעשות
את זה, ותהיה החלטה של המליאה – בדרך כלל זה מגיע לכאן, לוועדת הכנסת –
אפשר להעביר אליהן לחקיקה. לעמדתנו, כאמור, לוועדה לפניות הציבור – לא.

האמת היא שלא השוויתי מילה למילה, אבל בגדול, אלה הנושאים שהיו. אני חושבת
שבוועדת הסמים והאלכוהול הוסיפו את המילה התמכרויות; הוסיפו את הנושא של
אי-הפללה, ואני לא בטוחה שהוא היה קודם. בגדול, זה חלק מהנושא, ואין ספק
שזה נושא ששייך לוועדה הזאת. בוועדה לעובדים זרים – זה ככה היה. בוועדה
לזכויות הילד – אני חושבת שזה ממש מילה במילה. כנ"ל בוועדה לפניות הציבור –
זה ממש זהה. גם הקרן לאזרחי ישראל – זה ממש זהה.

<< יור >> היו"ר ניר אורבך: << יור >>

ארבל, תודה רבה.

אנחנו יוצאים להתייעצות סיעתית, חוזרים ב-11:45.

<< הפסקה >> (הישיבה נפסקה בשעה 11:40 ונתחדשה בשעה 11:50.) << הפסקה >>

<< יור >> היו"ר ניר אורבך: << יור >>

אנחנו מחדשים את הדיון.

אני מודיע על הפסקה בדיוני הוועדה עד השעה 13:00. אנחנו נחזור לפה בשעה
13:00. תודה רבה.

<< הפסקה >> (הישיבה נפסקה בשעה 11:50 ונתחדשה בשעה 13:00.) << הפסקה >>

<< יור >> היו"ר ניר אורבך: << יור >>

צוהריים טובים, אנחנו חוזרים להמשך הישיבה.

בהמשך לדיון שערכנו קודם בנושא הצעה לחלוקת ועדות כנסת מיוחדות, אני מודיע
פה רק על שינוי אחד לפני שאנחנו מעלים את זה להצבעה.

בוועדת המלחמה בסמים ואלכוהול, בראשות רם שפע, במקום רם יהיה חברה או חברה
לימינה; בוועדה לזכויות הילד בראשות מיכל שיר, במקום ימינה יהיה חבר מרע"ם.

נעבור להצבעה על אישור החלוקה לוועדות מיוחדות. אנחנו נצביע על כל ועדה
בנפרד. בהתאם לסדר-היום, ההצבעה הראשונה היא על הוועדה המיוחדת לזכויות
הילד. מי בעד, מי נגד.

הצבעה

ההצעה להקמת הוועדה המיוחדת לזכויות הילד אושרה.

<< יור >> היו"ר ניר אורבך: << יור >>

הוועדה המיוחדת לזכויות הילד אושרה.

אנחנו עוברים להצבעה על הוועדה המיוחדת לפניות הציבור. מי בעד, מי נגד.

הצבעה

ההצעה להקמת הוועדה המיוחדת לפניות הציבור אושרה.

<< יור >> היו"ר ניר אורבך: << יור >>

הוועדה המיוחדת לפניות הציבור אושרה.

אנחנו עוברים להצבעה על הוועדה המיוחדת לענייני התמכרויות, סמים ואתגרי
הצעירים בישראל. מי בעד, מי נגד.

הצבעה

ההצעה להקמת הוועדה המיוחדת לענייני התמכרויות, סמים ואתגרי הצעירים בישראל
אושרה.

<< יור >> היו"ר ניר אורבך: << יור >>

הוועדה המיוחדת לענייני התמכרויות, סמים ואתגרי הצעירים בישראל אושרה.

אנחנו עוברים להצבעה על הוועדה המיוחדת לעובדים זרים. מי בעד, מי נגד.

הצבעה

ההצעה להקמת הוועדה המיוחדת לעובדים זרים אושרה.

<< יור >> היו"ר ניר אורבך: << יור >>

הוועדה המיוחדת לעובדים זרים אושרה.

אנחנו עוברים להצבעה על הוועדה המיוחדת לענייני הקרן לאזרחי ישראל. מי בעד,
מי נגד.

הצבעה

ההצעה להקמת הוועדה המיוחדת לענייני הקרן לאזרחי ישראל אושרה.

<< יור >> היו"ר ניר אורבך: << יור >>

הוועדה המיוחדת לענייני הקרן לאזרחי ישראל אושרה.

<< קריאה >> עידית סילמן (ימינה): << קריאה >>

רוויזיה גם על הסעיף הראשון וגם על הסעיף השני.

<< יור >> היו"ר ניר אורבך: << יור >>

אני מודה לכולכם. אני מודה במיוחד ליושבת-ראש, שהגישה רוויזיה על הסעיף
הראשון ועל הסעיף השני.

בשעה 13:35 נקיים הצבעה על הרוויזיה.

רציתי להודות גם לנציגת ימינה וגם לנציגם, על ההבנה ועל ההחלפה בוועדות.
אני נועל את הישיבה, תודה רבה.

<< הפסקה >> (הישיבה נפסקה בשעה 13:05 ונתחדשה בשעה 13:35.) << הפסקה >>

<< יור >> היו"ר ניר אורבך: << יור >>

אני מחדש את ישיבת הוועדה.

מאחר ומגישת הרוויזיה, חברת הכנסת עידית סילמן, לא נמצאת, הרוויזיה נדחתה.

אני נועל את ישיבת הוועדה. תודה, להתראות לכולם.

<< סיום >> הישיבה ננעלה בשעה 13:37. << סיום >>
