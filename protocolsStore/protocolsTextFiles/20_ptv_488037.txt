הכנסת העשרים

מושב רביעי

פרוטוקול מס' 315

מישיבת ועדת הכנסת

יום שני, כ"א בטבת התשע"ח (08 בינואר 2018), שעה 12:30

סדר היום:

1. יחסי הגומלין בין הכנסת ובין אזרחי ישראל תושבי יהודה ושומרון

2. קביעת סדרי דיון מיוחדים לפי סעיף 98 לתקנון הכנסת, להצ"ח לתיקון דיני
הרשויות המקומיות (חוקי עזר בעניין פתיחתם וסגירתם של עסקים בימי מנוחה),
התשע"ח-2018 (מ/1175).

3. קביעת ועדה לדיון בחוק הפיקוח על שירותים פיננסיים (קופות גמל), פ/2442

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

יואב בן צור

מכלוף מיקי זוהר

יואל חסון

אחמד טיבי

שולי מועלם-רפאלי

אברהם נגוסה

איילת נחמיאס ורבין

רויטל סויד

אלעזר שטרן

חברי הכנסת:

טלב אבו עראר

מיכל בירן

אורן חזן

אכרם חסון

בצלאל סמוטריץ

עפר שלח

מוזמנים:

מזכירת הכנסת ירדנה מלר-הורוביץ

עדן קנובסקי – שדלן/ית (פוליסי בע"מ), מייצג/ת את פז

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

רביזיה על החלטת ועדת הכנסת בדבר יחסי הגומלין בין הכנסת ובין אזרחי ישראל
תושבי יהודה ושומרון

קביעת סדרי דיון מיוחדים לפי סעיף 98 לתקנון הכנסת, להצ"ח לתיקון דיני
הרשויות המקומיות (חוקי עזר בעניין פתיחתם וסגירתם של עסקים בימי מנוחה),
התשע"ח-2018 (מ/1175).

היו"ר יואב קיש:

שלום לכולם, צהרים טובים. אני פותח את הישיבה. רגע, לא העלינו לדיון את
ההחלטה שלך?

מיכל בירן (המחנה הציוני):

לא.

היו"ר יואב קיש:

למה לא הזכרת לי? אני כבר קובע שעוד חצי שעה מעכשיו יתווסף לסדר היום הדיון
על קביעת ועדה להצעת חוק של חברת הכנסת מיכל בירן – הגבלת דמי ניהול, פיקוח
על שירותים פיננסיים. הצעת החוק של חברת הכנסת מיכל בירן עברה לפני כשנה,
אולי אפילו יותר, וכיוון שהיו ניסיונות להגיע לפשרות שלא צלחו, פנתה אלי
חברת הכנסת בירן ואמרה: תראה כמה זמן זה כבר מתעכב, ואם לפחות את התהליך
בוועדת הכנסת אפשר לעשות תכליתי. אני כמובן הסכמתי, נראה לי מאוד הגיוני
ואנחנו נדון בזה בעוד חצי שנה. הודעתי את זה לפני כמה דקות, זה יהיה ברבע
ל... אני מתנצל, אני חשבתי שזה היה על סדר היום.

אנחנו פתחנו את הדיון, יש לנו שני נושאים על סדר היום: 1. רביזיה על החלטת
ועדת הכנסת בדבר יחסי הגומלין בין הכנסת לאזרחי ישראל תושבי יהודה ושומרון.
2. קביעת סדרי דיון מיוחדים לפי סעיף 98 לתקנון הכנסת לגבי הצעת חוק מ/1175
שידועה בכינויה "חוק המרכולים".

מכיוון שאני רואה שיש פה הרבה תקשורת, לדעתי זה קשור לא להצעת החוק הפרטית
שלך - -

קריאה:

ואפילו לא לרביזיה שלי.

יואל חסון (המחנה הציוני):

אני חושב שכן.

היו"ר יואב קיש:

אבל הנקודה היא כזאת, אני רוצה לעדכן את כל הצופים: אני בעניין הזה משהה
עדין את הדיון מכיוון שמתקיימים מגעים בין הקואליציה לאופוזיציה להגיע
להסכמות בנושא הדיון. זה לא הסכמות - -

יואל חסון (המחנה הציוני):

לא, לא - -

היו"ר יואב קיש:

אני אדייק. אני אתן לך אחרי זה יואל. במקרה יואל פה, אני אדייק: אין הסכמות
בין הקואליציה לאופוזיציה ואין מגעים.

אורן אסף חזן (הליכוד):

אני תוהה רק עם מי המגעים כי יו"ר הסיעה פה.

היו"ר יואב קיש:

אין הסכמות.

יואל חסון (המחנה הציוני):

ואין מגעים.

היו"ר יואב קיש:

לנו יש שיח עם היועץ המשפטי לכנסת. חבר'ה, אני רוצה לשים את זה על השולחן,
שיהיה ברור: יש שיח עם היועץ המשפטי לכנסת והצעתו, יכול להיות שתכובד על
ידי הקואליציה ואז זה ייתר לנו את העניין הזה. אנחנו כרגע לא דנים בזה.

אורן אסף חזן (הליכוד):

מה ההצעה שלו?

היו"ר יואב קיש:

אני לא יודע, אני לא נכנסתי לעניין הזה.

יואל חסון (המחנה הציוני):

תן לי להגיד מילה.

היו"ר יואב קיש:

בבקשה, חבר הכנסת יואל חסון.

יואל חסון (המחנה הציוני):

אני רוצה להגיד בצורה ברורה אדוני, שאנחנו הבהרנו באופוזיציה שבגלל חוסר
הנכונות להתנהל באופן פרלמנטרי הגון, אנחנו לא מנהלים משא ומתן עם
הקואליציה שמבחינתה מציעה לנו הצעות דורסניות, לא ריאליות ולא רלוונטיות
לחוק בסדר גודל כזה משמעותי. ולכן, אין משא ומתן.

אורן אסף חזן (הליכוד):

אין בו כלום בחוק הזה.

יואל חסון (המחנה הציוני):

היועץ המשפטי לכנסת מציע כל מיני מסגרות דיון כדי שיאפשרו דיון אמתי
ומשמעותי. אני הצעתי את הצעתי, גם שמעתי את הצעתו של היועץ המשפטי לכנסת.
אם הצעתו תהיה מקובלת, למרות שמבחינתנו זה ויתור מסוים, אני - - -

היו"ר יואב קיש:

תודה. אנחנו לא דנים בזה עכשיו.

אורן אסף חזן (הליכוד):

מה ההצעה?

היו"ר יואב קיש:

לא, אמרתי שלא דנים בזה עכשיו.

יואל חסון (המחנה הציוני):

משפט אחרון: החוק הזה לא באמת נחוץ.

היו"ר יואב קיש:

יואל ידידי, תודה. לעניין לא נתייחס.

אורן אסף חזן (הליכוד):

יואל אבל אמרת דבר והיפוכו: אין מגעים - - -

היו"ר יואב קיש:

אני אומר דבר כזה מאוד פשוט: אם אנחנו נסיים את ההצבעה לפני, אנחנו נעשה
הפסקה עד 13:45, ואז נתכנס להמשך הדיון גם בנושא של מה שהוספתי לסדר היום,
ואז גם נדון בנושא המאוד ברור של האם צריך להפעיל או לא להפעיל את סעיף 98.

יש לנו רביזיה על החלטת ועדת הכנסת, אני מקריא את ההחלטה לטובת כולם ואז
נשמע את הרביזיה. תייצג את זה חברת הכנסת איילת נחמיאס ורבין. ההחלטה מיום
רביעי, ט"ז בטבת התשע"ח, 3.1.2018:

"יחסי הגומלין בין הכנסת ובין אזרחי ישראל תושבי יהודה ושומרון"

הוועדה קיימה שני דיונים בסוגיית יחסי הגומלין בין הכנסת לבין אזרחי ישראל,
תושבי יהודה ושומרון, בהשתתפות שרת המשפטים איילת שקד בדיון השני, שר
התיירות יריב לוין וסגן שר הביטחון אלי בן דהן.

המגמה היא ליצור דיאלוג בין הכנסת לממשלה בכל הנוגע לחקיקה - -

אלעזר שטרן (יש עתיד):

זאת ההחלטה?

היו"ר יואב קיש:

לא, זה סיכום הישיבה. תכף תגיע ההחלטה.

- - שתחול גם על תושבי יהודה ושומרון, אזרחי ישראל.

היועץ המשפטי לכנסת, המשנה ליועץ המשפטי לממשלה והיועץ המשפטי לאיו"ש סקרו
בפני הוועדה את הדברים בנוגע לחקיקה באיו"ש.

הוחלט: במקום הצעה לתיקון התקנון שהציע יו"ר הוועדה מלכתחילה, הוועדה
בהצבעה אישרה את הסיכום הבא:

1. הוועדה קוראת לשרי הביטחון והאוצר להעמיד את המשאבים הדרושים למימון
תקני בלשכת היועץ המשפטי לאיו"ש בכדי לצמצם את הפערים שקיימים היום בדין
החל על אזרחי ישראל באיו"ש.

2. הוועדה רשמה בפניה את הודעת היועץ המשפטי לכנסת לפיה ינחה את היועצים
המשפטיים של הוועדות השונות בכנסת כי בעת הכנת הצעת חוק לקריאה שנייה
ושלישית יסבו את תשומת לב הוועד לאופן יישום הנחיית היועץ המשפטי לממשלה על
ידי גורמי הממשלה בדבר הדרכים להחלת ההסדר המתגבש גם על אזרחי ישראל ביהודה
ושומרון."

עשרה חברים תמכו, שני חברים התנגדו, חבר אחד נמנע ולהלן הרביזיה.

חברת הכנסת איילת נחמיאס ורבין, בבקשה.

אורן אסף חזן (הליכוד):

אפשר להגיד משהו?

היו"ר יואב קיש:

אני אתן לך לדבר אחרי זה. אני לא פותח את זה לדיון. מכיוון שנציג קואליציה
אחד ידבר, אני אתן לך וזהו.

אלעזר שטרן (יש עתיד):

לא מי שחתום על - -

היו"ר יואב קיש:

הנוהל ברביזיה שנציג אחד, גם אם יהיו 50 חברים, אחד מדבר. איילת נחמיאס
ורבין היתה הראשונה, היא מקבלת. בבקשה.

אלעזר שטרן (יש עתיד):

אני מזכיר רק שלא נתת לנו לדבר גם שם בדיון.

היו"ר יואב קיש:

בסדר, אני עכשיו פועל בדיוק לפי הנהלים, אלעזר שטרן, ואני לא מסכים עם
הערתך האחרונה. בבקשה.

איילת נחמיאס ורבין (המחנה הציוני):

תודה. אני רוצה לחזק את אלעזר. באמירה בסיסית, היה מאוד מאוד קשה להתבטא
בדיון הזה, ואני אמנם לא נכחתי מתחילתו ובניגוד למנהגי הגעתי קצת באיחור
אבל היה מאוד קשה להתבטא בדיון הזה. אני שמחתי מאוד שאתה החלטת להסיר את
ההצעה לתיקון התקנון מסדר היום, שאני חושבת שזה היה תיקון מאוד בעייתי אבל
אני רוצה למחות בתוקף על שני דברים, ובגללם הגשתי את הרביזיה: 1. ההנחיה
ליועמ"ש של איו"ש היתה ההצעה של חברת הכנסת לבני. הצעה טובה, נכונה. יש
מחסור ביועצים משפטיים באיו"ש. צריך לראות באמת איזה חוקים יש היגיון להחיל
אותם, ולכן הסכמנו לזה. אבל אתה, במהלך אגרסיבי מדי, בלשון המעטה הייתי
אומרת, על נושא מדיני פר-אקסלנס שבכלל לא ועדת הכנסת היא המקום לדון בו
בעיני, אתה החלטת שאתה מוסיף סעיף נוסף אחרי שהיועץ המשפטי לכנסת אמר לך
כמה פעמים ואני ביקשתי ממך: אל תצביע על זה, אתה לא צריך בכלל להצביע על
זה. זה לא תיקון חקיקה, זה לא תיקון תקנון, אתה לא צריך להצביע על זה. למה
אתה מעמיד אותנו במצב שבו אנחנו צריכים להתנגד גם לסעיף הראשון, שכאמור
הוצע על ידי חברת הכנסת ציפי לבני, שזה תגבור היועצים המשפטיים באיו"ש. זה
דבר הגיוני, זה דבר נכון, זה דבר שגם עושה שכל בנסיבות העניין. כל זמן
שהממשלה הזאת ממשיכה להתמהמה ולא להחליט מה היא רוצה בשטחים האלה, אז לפחות
שהתושבים שגרים שם לא צריכים לסבול בגלל שהממשלה משרכת את רגליה. אבל במקום
זה, אתה החלטת בכוח לבצע הצבעה – שוב, כאמור, על משהו שהיועץ המשפטי לכנסת
אמר כמה וכמה פעמים שבכלל לא צריך להצביע עליו, זאת החלטה, והעמדת אותנו
במצב ההזוי הזה, שכמו שאמר חבר הכנסת שטרן, ובמובן הזה אני שוב מחזקת את
דבריו – האופוזיציה לא קיבלה הזדמנות הולמת להתבטא בדיון הזה.

אורן אסף חזן (הליכוד):

מה הצבעתם בסוף?

איילת נחמיאס ורבין (המחנה הציוני):

אנחנו הצבנו נגד משום שהוכנס לשם סעיף - -

אלעזר שטרן (יש עתיד):

אני לא הצבעתי.

אורן אסף חזן (הליכוד):

לא, היו רק שני מצביעים נגד - -

איילת נחמיאס ורבין (המחנה הציוני):

לא, אני לא זוכרת מי הצביע אבל - - -

היו"ר יואב קיש:

תן לה לסיים את דבריה.

איילת נחמיאס ורבין (המחנה הציוני):

תן לי לסיים בבקשה. אני הצבעתי נגד משום שכאמור, אסור היה בכלל לבצע את
ההצבעה הזאת משום שהיועץ המשפטי לכנסת אמר לך שלא צריך הצבעה. אתה התעקשת
בכוח לייצר הצבעה על כלום. הדבר השני הוא שאתה הוספת סעיף שהיה לא נכון,
משנה את סדרי העבודה של הכנסת לא בחקיקה ראשית ולא בשינוי תקנון, שהיועץ
המשפטי לכנסת שלא אמר בכלל שהוא חושב שצריך לעשות דבר כזה, הוא צריך להנחות
עכשיו את היועצים המשפטיים של הוועדות כדי שהם ינחו בתורם את המחוקקים
בקריאה שנייה ושלישית, האם החוק הזה יחול או לא יחול ביהודה ושומרון.

אתם עושים מהלך מדיני שלא ועדת הכנסת היא המקום לעשות אותו, וזה היה מהלך
אגרסיבי מדי אפילו בשביל הקואליציה הזאת. אני מבקשת, אם כן, להצביע בעד
הרביזיה. אני חושבת שדבר כזה חייב להיות מובא בדיון רציני, אמיתי ומשמעותי.
תודה.

היו"ר יואב קיש:

תודה. אני רוצה להתייחס לדברים שהעלית אחד אחד: ראשית, אני לא מכיר מקום
אחר מאשר ועדת הכנסת לדיון על שינוי תקנון הכנסת - -

אלעזר שטרן (יש עתיד):

גם עם להביא שלושה ששרים שידברו שעה רק בגלל שהם חברים שלך.

היו"ר יואב קיש:

חבר הכנסת אלעזר שטרן, הקשבתי לחברת הכנסת ורבין בשקט - -

אורן אסף חזן (הליכוד):

לא אלעזר, כי הם שרים בממשלה. אתה יודע, צריך לכבד.

היו"ר יואב קיש:

- - אני הקשבתי לחברת הכנסת ורבין בשקט, אני עונה לנקודות שלה, תכבד לפחות
את הדיון.

אלעזר שטרן (יש עתיד):

אמרת לי שלא תיתן לי לדבר אז למה שאני אכבד אותך? אתה כיבדת אותי? כיבדת את
החברים שלך.

היו"ר יואב קיש:

אתה רוצה לצאת?

אלעזר שטרן (יש עתיד):

לא, אני רוצה שתיתן לי לדבר. אתה יכול להוציא אותי, אל תאיים.

היו"ר יואב קיש:

אז לא ככה אלעזר. אתה מכיר אותי מספיק זמן בשביל לדעת שלא ככה - -

אלעזר שטרן (יש עתיד):

- - -

אורן אסף חזן (הליכוד):

איזה דוגמה אתה נותן לחיילים שמסתכלים עליך?

היו"ר יואב קיש:

אורן, זה לא הדיון שהיה.

אורן אסף חזן (הליכוד):

אני קיבלתי שבת בצבא בגללו. אני רואה אותו היום איך הוא מתנהג, הייתי שם
אותו 28 יום - -

היו"ר יואב קיש:

אורן, זה לא המקום. אני לא רוצה לקרוא לכם גם פה. אלעזר, אתה תקבל לדבר
ואורן ידבר אבל אם תתפרצו עכשיו אתם מאבדים את זכות הדיבור שלכם עד סוף
הדיון.

1. התקנון זה המקום ולכן, ברגע שמדובר בוודאי ובוודאי לשינוי תקנון אז
הערתך כאילו זה לא המקום בוועדת הכנסת - -

איילת נחמיאס ורבין (המחנה הציוני):

אבל זה לא דיון רגיל, זה לא דיון טריוויאלי.

היו"ר יואב קיש:

בסדר, אבל בעיני כל שינוי להצעת תקנון מקומו בוועדת הכנסת.

איילת נחמיאס ורבין (המחנה הציוני):

זה שימוש לרעה בתקנון הכנסת.

היו"ר יואב קיש:

בסדר, את לא יכולה לרקוד על החתונה משני הכיוונים.

איילת נחמיאס ורבין (המחנה הציוני):

לא, זה היה שימוש לרעה.

היו"ר יואב קיש:

אני שמעתי מה אמרת. אמרת שזה לא היה המקום, ועדת הכנסת ואני מוחה על כך.
כמו כן, אמרת: למה לא הפרדת בין שתי ההחלטות, היה לי יותר קל אולי להצביע
בעד החלטה אחת, בעד החלטה שנייה. ההערה רלוונטית אבל גם בפררוגטיבה שלי
להחליט שלא ואני רוצה לשים את זה כמקשה, ואם אתה רוצה תתנגדי, גם לגיטימי.

איילת נחמיאס ורבין (המחנה הציוני):

זה מה שעשיתי.

היו"ר יואב קיש:

יפה, זה גם לגיטימי. אני לא הלכתי בדיון - -

איילת נחמיאס ורבין (המחנה הציוני):

למה לא הלכת ליועץ המשפטי לכנסת? הוא אמר לך שלא צריך הצבעה.

היו"ר יואב קיש:

רגע, אני עונה לך.

אורן אסף חזן (הליכוד):

כי הוא לא יועץ והוא לא קיבל את ההחלטה.

היו"ר יואב קיש:

מה אמרתי מי שידבר?

אורן אסף חזן (הליכוד):

אני מחזק אותך.

היו"ר יואב קיש:

לא, אל תחזק אותי, לא צריך. אני לא עושה איפה ואיפה. פעם הבאה לא תקבל זכות
דיבור. אני אומר לך בצורה הכי ברורה שהחלטתי לא להפריד את שתי ההחלטות היא
לגמרי בסמכותי, ולכן בחרתי להעלות את זה כמקשה אחת.

איילת נחמיאס ורבין (המחנה הציוני):

לא, למה הצבעת על זה בכלל מלכתחילה? אמר לך היועץ המשפטי שאין צורך בהצבעה.

היו"ר יואב קיש:

שני דברים: ראשית, את אמרת שאני כפיתי משהו על היועץ המשפטי. זה בוודאי
ובוודאי לא נכון כי מי שהיה בדיון שמע את היועץ המשפטי אומר את הדברים האלה
בעצמו, בצורה הכי ברורה כולל שאלתי האם זה משנה אם אני אצביע או לא? הוא
אמר: זה לשיקולך.

איילת נחמיאס ורבין (המחנה הציוני):

כולל שלא צריך להצביע.

היו"ר יואב קיש:

הוא אמר: זה לשיקולך. וברגע שאמר שזה לשיקולי גם הערתך השלישית מדוע הצבעת
– כי זה לשיקולי, ואני בחרתי שוועדת הכנסת כן תצביע על זה. ולכן, לכל שלוש
טענותיך אני לא רואה הצדקה - -

איילת נחמיאס ורבין (המחנה הציוני):

רגע, אתה ער לזה שלשינוי תקנון מאז ומעולם בכנסת היתה הסכמה בין קואליציה
לאופוזיציה?

היו"ר יואב קיש:

תודה, אבל מה הקשר? לא שינינו תקנון.

איילת נחמיאס ורבין (המחנה הציוני):

- - -

היו"ר יואב קיש:

טוב, איילת תודה, אני לא חוזר לוויכוח. חבר הכנסת אלעזר שטרן, בקצרה ואחרי
זה אורן בקצרה. אם אתה מפריע לו, אתה לא מדבר. בבקשה אלעזר.

אלעזר שטרן (יש עתיד):

תודה. כמה דברים: 1. אני שוב חושב שההצעה של ועדת הכנסת, נכון היה אחת משתי
האפשרויות: או שנקבל אותה כתובה, או שמישהו יקריא לנו אותה כדי שנוכל לרשום
ולדעת על מה אנחנו מצביעים. אני לא השתתפתי אז בהצבעה בכלל כאות מחאה
ולכן - -

אורן אסף חזן (הליכוד):

- - -

היו"ר יואב קיש:

אורן, אתה לא מדבר, איבדת את זכות הדיבור. אני מצטער

אורן אסף חזן (הליכוד):

יואב, אני רק שאלתי אותו שאלה עניינית אם הוא הכין את הקרקע לבג"ץ, אם יש
מה שעומד מאחורי זה. זו לא היתה הפרעה.

היו"ר יואב קיש:

מספיק. אני אחשוב אחר כך אם תקבל את זה. כן, בבקשה.

אלעזר שטרן (יש עתיד):

אני לא השתתפתי בהצבעה, אני לא באמת הבנתי על מה מצביעים ואני חושב שזה
הצטרף לאופייה של אותה ישיבה שבגינה הגשתי גם את הרביזיה.

הסיבה השנייה שהגשתי את הרביזיה - אני חושב שגם אם הבאת שרים לדבר על נושא
שגם עכשיו, כשהקראת, הקראת שהכותרת היתה: הצעה לתיקון התקנון, לא מן
הראוי - -

היו"ר יואב קיש:

איפה ההחלטה? אני אגיד לך מה הקראתי. לא, למה הצעה לתיקון התקנון?

אלעזר שטרן (יש עתיד):

ככה הקראת.

היו"ר יואב קיש:

לא, הקראתי ככה: הוחלט: במקום ההצעה לתיקון התקנון...

אלעזר שטרן (יש עתיד):

סליחה, תקריא מה שהקראת מהתחלה.

היו"ר יואב קיש:

"יחסי הגומלין בין הכנת ובין אזרחי ישראל תושבי יהודה ושומרון".

אלעזר שטרן (יש עתיד):

הלאה. יואב, אני כתבתי.

היו"ר יואב קיש:

קח, תגיד לי איפה אתה רואה את זה.

אלעזר שטרן (יש עתיד):

בבקשה - הוועדה קיימה דיון בסוגיית יחסי הגומלין בין הכנסת לבין אזרחי
ישראל תושבי יהודה ושומרון בהשתתפות - -

היו"ר יואב קיש:

בבקשה, מה הנושא? מה הפריע לך במה שהקראתי עכשיו?

אלעזר שטרן (יש עתיד):

שההצעה לדיון, גם מה שכתבת כאן במקום ההצעה לתיקון התקנון - -

היו"ר יואב קיש:

זה מה שהתכנסנו.

אלעזר שטרן (יש עתיד):

- - לדון על תיקון התקנון. זה מה שאמרתי. שעל הצעה לתיקון התקנון של הכנסת,
לא מן הראוי ששלושה שרים, לא זוכר כמה היו שם, ייקחו יותר מחצי דיון. זה מה
שאמרתי וזה מה שכתוב פה.

היו"ר יואב קיש:

תודה רבה. אל תיכנס לדיון עצמו, אני מבקש.

אלעזר שטרן (יש עתיד):

לא נכנס לדיון. לתוכן הדיון, למתכונת: אני חושב שזה לא פלא 1. שאני מזכיר
לכולם שלפחות בחלק מהדברים אחד השרים שבחרת להביא או שהוא בחר לבוא, לא
משנה מה, גם השתלח בקצין צה"ל לובש מדים שלא יכול היה לענות לו. אני שוב
מוחה על זה.

היו"ר יואב קיש:

עכשיו אתה נכנס לדיון. אני ביקשתי להתייחס לפרוצדורה, אנחנו בשלב של
הרביזיה. נתתי לך לדבר, לא הייתי חייב כי אני מבין שהיה לך גם... אני מבקש
להתייחס לרביזיה.

אלעזר שטרן (יש עתיד):

ועכשיו לרביזיה: אני חושב שכשיש החלטה על נושא של תקנים בתוך גוף צבאי, זה
לא עניין של החלטה של ועדת הכנסת לדיון לא מוכן ושאף אחד לא נקרא לתת עליו
סקירה איך אנחנו, כחברי כנסת, יכולים גם לקבל את הקריאה. זאת לא היתה הצעה
של החלטה, צריך להגיד את האמת, של ציפי לבני, איך אנחנו יכולים לקבל החלטה
ואיזה רשות יש לנו בלי שיש נייר לפנינו שמדבר על משמעויות, שאולי זה דבר
שצריך להידון קודם כל בדרג הממשלתי בין שר הביטחון לבין שרת המשפטים או לא
משנה מי כי להביא אותנו להחליט החלטה - -

אורן אסף חזן (הליכוד):

אפשר לשאול שאלה?

היו"ר יואב קיש:

לא, אתה תקבל אחר כך. אתה לא מפריע לו.

אלעזר שטרן (יש עתיד):

אני מסיים. לכן אני חשבתי שהדיון הזה, משתי הסיבות האלה, אין לו מקום. הצעת
ההחלטה, אני לא הבנתי אותה ואני לא חושב שאני בחור בעל קשיי הבנה חריגים -
-

היו"ר יואב קיש:

לזה אני מסכים.

אלעזר שטרן (יש עתיד):

- - ולכן, אני חושב, אני מציע שגם אתה תקבל את הרביזיה, ואם אתה מבקש ואם
מצבם המשפטי של תושבי יהודה ושומרון מטריד אותך, הוא גם מטריד אותי, אז
בואו נעשה על זה דיון רציני ולא דיון כמו שהיה.

היו"ר יואב קיש:

תודה. אחרון הדוברים ואחרי זה מצביעים – אורן בקצרה, הבטחתי לו.

מכלוף מיקי זוהר (הליכוד):

אתה יודע שהגלגל מתגלגל.

היו"ר יואב קיש:

צודק. בבקשה.

אורן אסף חזן (הליכוד):

אז אתה רוצה שאני אקצר?

היו"ר יואב קיש:

לא, לא.

אורן אסף חזן (הליכוד):

אדוני היושב ראש, קודם כל אני רוצה לברך אותך על האומץ להתמודד עם המהלך
הזה. אני אומר לך אמיתי: צר לי שלא עשינו בסוף שינוי תקנוני כי זה מה
שנדרש. אתה יודע, כשאנחנו מסתכלים על המציאות הרי היום, כל חקיקה בכנסת
שהיא לצורך העניין, אני אומר במירכאות, מעמיסה על האזרחים אז היא אוטומטית
חלה ביהודה ושומרון. למשל, אם עושים שינוי בדוחות תנועה, אם עושים שינוי
בקנסות, אם עושים שינוי בחוקי עזר מקומיים שבסוף מחמירים את הנהלים אז זה
אוטומטית בא. כשהכנסת כבר מביאה חוקים שבאים להיטיב עם האזרחים. סתם דוגמה:
חוק שהעבירו שאפשר לבנות פרגולה במחסן בלי אישור – כשזה לטובת האזרחים
תושבי יהודה ושומרון נשכחים. ולכן, חברתי איילת נחמיאס ורבין, כיוון שהכנסת
שהיא זו שמחוקקת את החוקים, וכשאנחנו באים לחוקק חוקים אנחנו מסתכלים על כל
אזרחי מדינת ישראל כאזרחים שווים, בלי הבדל בין דם כזה או אחר, אז כן
מחובתנו לדאוג שהחוקים שאנחנו מחוקקים בסוף יחולו על האזרחים שלנו. נכון,
מסכים אתך שהגיע הזמן להחיל ריבונות. כשתביאי את החוק שלך להצבעה אני גם
אצביע אתך על סיפוח יהודה ושומרון - -

איילת נחמיאס ורבין (המחנה הציוני):

תהיה רגוע, הממשלה לא תיתן.

אורן אסף חזן (הליכוד):

מה אכפת לך? אני אצביע אתך. את רואה כמה אני רגוע, מאוד מאוד אבל אני אומר
לך, אדוני היושב ראש, שהצעד הראשון שעשית הוא מחייב, והצעד הבא הוא באמת
לשנות כך שאנחנו, כשאנחנו באים לחוקק פה כל חוק, בסופו של יום עלינו חלה
האחריות שהוא יתעסק וייגע גם בתושבי יהודה ושומרון.

היו"ר יואב קיש:

תודה רבה.

מיכל בירן (המחנה הציוני):

הלוואי והיית מחיל את החוק הזה גם על נשים וערבים.

אורן אסף חזן (הליכוד):

עוד משפט אחד קצר: אני אפילו לא נכנסתי לעובדה שחברי, האלוף במיל, כנראה
שבחר שלא להצביע באותה הצבעה כי הוא כבר מכין את הבג"ץ הבא. אתה יודע, הוא
ח"כ בג"ץ. הוא כל היום עסוק בבג"ץ.

היו"ר יואב קיש:

אורן, לעניין. תתייחס לרביזיה.

אורן אסף חזן (הליכוד):

אז אני אומר: אני חושב שאנחנו צריכים לדחות את הרביזיה הזאת. אנחנו צריכים
לקיים דיון נוסף כדי בכל זאת לעשות שינוי בתקנון הכנסת שיחייב אותנו להחיל
את החוקים האלה. הרי בסוף היום, כשאזרחי מדינת ישראל שגרים באריאל או
ביצהר, באלון מורה או בבית-אל, כשהם שולחים את הילדים שלהם לבית ספר, הם
שולחים אותו לבית ספר שנבנה על בסיס מערכת החינוך של משרד החינוך הישראלי.
וכשהם משלמים מיסים, זה מגיע לאוצר המדינה, זה עובר דרך מס הכנסה של אוצר
מדינת ישראל. וכשמשטרה עוצרת אותם, זו לא משטרה ירדנית ולא פלסטינית, שאין
דבר כזה עם פלסטיני בכלל, ולא שום משטרה אחרת. זו משטרה כחול-לבן שלנו.

היו"ר יואב קיש:

טוב, תודה.

אורן אסף חזן (הליכוד):

ולכן, המציאות הזאת כבר קיימת. אנחנו רק צריכים לתת לה מכה קלה כדי ליישר
קו בין אזרחי יהודה ושומרון לאזרחי שאר מדינת ישראל בביטחון, ברווחה,
בחברה, ואני אומר לך: תוביל את המהלך הזה ואני אתמוך בך. ובמקום שבו
הממשלה, אין לה את האומץ לעשות, יש אותנו, שאנחנו נעשה.

היו"ר יואב קיש:

תודה רבה. אני מעלה להצבעה את הרביזיה: מי נגד הרביזיה שירים את ידו?

הצבעה

בעד – 5

נגד – 8

נמנעים – אין

הרביזיה לא נתקבלה.

היו"ר יואב קיש:

5 בעד, 8 נגד, אין נמנעים. הרביזיה נפלה. 8 נגד 5, אנחנו ניפגש פה ברבע ל-
לדיון בנושא של מיכל.

יואל חסון (המחנה הציוני):

- - -

היו"ר יואב קיש:

כרגע להבנתי לא יתקיים דיון אבל אנחנו ברבע ל- נדע סופית. הישיבה נעולה.

(הישיבה נפסקה בשעה 13:39 ונתחדשה בשעה 13:47)

קביעת ועדה לדיון בחוק הפיקוח על שירותים פיננסיים (קופות גמל), פ/2442

היו"ר יואב קיש:

אני מחדש את הישיבה. אנחנו דנים בקביעת ועדה לדיון בחוק הפיקוח על שירותים
פיננסיים (קופות גמל), פ/2442 – תיקון הגבלת דמי ניהול בקרנות הפנסיה של
חברת הכנסת מיכל בירן. בבקשה, חברת הכנסת בירן.

מיכל בירן (המחנה הציוני):

הצעת החוק הזו היא הצעה חשובה. היא עברה בקריאה טרומית כנגד עמדת ממשלה.
אני מקווה שיהיו דיונים מעמיקים בוועדת הכספים, ואני מקווה שנגיע להסכמות
לטובת אותם - -

היו"ר יואב קיש:

זאת אומרת, את רוצה את זה בוועדת כספים. אין פה מישהו שחושב שזה צריך להיות
במקום אחר? אני דיברתי עם היושב ראש, הוא גם אמר - -

יואב בן צור (ש"ס):

- - -

היו"ר יואב קיש:

אמר לי היושב ראש גפני שהם כבר דנים בנושא ושבהחלט זה המקום ולכן, אני
בהחלט מצטרף – את רוצה להגיד משהו?

אז מי בעד קביעת הוועדה לוועדת הכספים שירים את ידו?

הצבעה

בעד – הרוב

נגד – אין

נמנעים – אין

ההצעה להעביר את חוק הפיקוח על שירותים פיננסיים (קופות גמל), פ/2442,
לדיון בוועדת הכספים נתקבלה.

היו"ר יואב קיש:

פה אחד, ההחלטה התקבלה. תודה. אני נועל את הישיבה.

הישיבה ננעלה בשעה 13:49.
