הכנסת השבע-עשרה נוסח לא מתוקן

מושב ראשון

פרוטוקול מס' 12

מישיבת ועדת הכנסת

יום שני, ט"ז בסיוון התשס"ו (12 ביוני 2006), שעה 10:30

סדר היום:

1.  הצעה לסדר היום של חבר הכנסת יעקב מרגי בנושא: כניסה לחדרה של חברת
    הכנסת רוחמה אברהם.

2.  מסגרת הדיון בהצעה להביע אי אמון בממשלה.

3.  ישיבות ועדות הכנסת.

4.  הקמת ועדות לעניין מסוים – לפי סעי ף 17 לתקנון הכנסת:

  א. הוועדה למאבק בנגע הסמים.

ב. הוועדה לבחינת בעיות העובדים הזרים.

5.  העברה מוועדה לוועדה – בקשת יו"ר ועדת הפנים ואיכות הסביבה להעביר את
    ההצעה לסדר היום בנושא: "תכנית סיוע להצלת "עיר הכרמל" (דלית אל
    כרמל-עוספיא)" (מס' 209)

  מוועדת הכספים לדיון בוועדת הפנים ואיכות הסביבה.

נכחו:

חברי הוועדה:

היו"ר רוחמה אברהם

דוד אזולאי

אורי אריאל

זהבה גלאון

מגלי והבה

נדיה חילו

שי חרמש

אחמד טיבי

אביגדור יצחקי

גאלב מג'אדלה

יורם מרציאנו

יעקב ליצמן

יעקב מרגי

אפרים סנה

גדעון סער

מאיר פרוש

ראובן ריבלין

מוזמנים:

מר אבי בלשניקוב - מנכ"ל הכנסת

אריה האן - מזכיר הכנסת

דוד לב - סגן מזכיר הכנסת

יועצת משפטית: ארבל אסטרחיאן

מנהלת הוועדה: אתי בן-יוסף

רשמת פרלמנטרית: סיגל גורדון

הצעה לסדר היום של חה"כ יעקב מרגי בנושא: כניסה לחדרה של חברת הכנסת רוחמה אברהם

היו"ר רוחמה אברהם:

בוקר טוב לכולם, אני מתכבדת לפתוח את ישיבת ועדת הכנסת. הנושא הראשון על
סדר היום, הצעה לסדר היום של חבר הכנסת יעקב מרגי.

יעקב מרגי:

בעקבות השמועות שהתרוצצו בתקשורת בעניין כניסה לחדרה של חברת הכנסת רוחמה
אברהם, אני מציע שוועדת הכנסת תבדוק את הנושא, כמו כן, שחברת הכנסת רוחמה
אברהם תפסול עצמה לשבת בוועדה.

אפרים סנה:

אולי ועדת האתיקה.

יעקב מרגי:

מדובר בנושאים הקשורים לניהול הכנסת ולכן אני חושב שוועדת הכנסת צריכה לדון
בנושא.

אביגדור יצחקי:

ראשית, הסדרנים בבית הזה צריכים להיות רגישים יותר בפתיחת חדרים.

היו"ר רוחמה אברהם:

אם תחליטו שצריך להתקיים דיון כזה בוועדה, כמובן שאפסול את עצמי מלדון
בנושא הזה, אבל אני מרגישה צורך לדבר בנושא ואני מודה לחבר הכנסת מרגי
שהעלה את הסוגייה. אספר בקצרה מה היה ונעבור לנושא הבא.

אני סבורה שהלך הרוחות והשמועות המסתובבות בבניין בימים האחרונים לא לעניין
וזה מציג את כל אחד מבין חברי הכנסת באור מאוד מאוד מביך. אני לא אתייחס
לסרט שראיתי, אני לא אתייחס לעובדות, אני סבורה שזה תפקידה של ועדת האתיקה
לבחון את הסוגייה, בפרט כאשר הסוגייה נחלקת לשניים, האחד, בנושא המנהלתי,
שמי שמטפל בעניין הזה הוא מנכ"ל הכנסת. ובנושא הפרלמנטרי, זה קשור לחבר
כנסת ולשתי העוזרות של חבר כנסת כזה או אחר.

הסרט שראיתי מדבר בעד עצמו, יש ממצאים חמורים בסרט הזה ואני לא מתכוונת
לעבור על כך לסדר היום, בין אם אצטרך לטפל בזה באופן אישי ובין אם ועדת
האתיקה תצטרך לטפל בזה. חמור מאוד, שהיתה כאן חדירה לפרטיות שלי, היה כאן
חיפוש במסמכים ואף מעבר לזה.

אני לא מדברת על כך עם התקשורת מכיוון שאני חושבת שזה תפקידה של ועדת
האתיקה לבחון את הסוגייה, אבל אני לא מוכנה שיציגו את זה כפרשת עציץ כי זה
בהחלט לא פרשת עציץ, זה הרבה מעבר לזה.

מכיוון שהנושא נמצא בטיפול אינטנסיבי של יושבת-ראש הכנסת ושל מנכ"ל הכנסת
בעניין המנהלתי, אני חושבת שמנכ"ל הכנסת צריך לומר משהו בעניין הזה. כמו
כן, הוא ביקש ממני את רשות הדיבור בעניין הזה.

מנכ"ל הכנסת אבי בלשניקוב:

בוקר טוב, אתייחס לסוגייה הזאת בשני אופנים, ראשית, בצד המנהלי. אתמול,
לאחר שצפיתי בסרט, יחד עם קצין הכנסת ויחד עם יושבת-ראש ועדת הכנסת שהגישה
את התלונה, הנחיתי את הנהלת הבית וביקשתי להנחות עד העובד האחרון בכנסת,
שמעתה ואילך, אין אישורי כניסה ללשכות של חברי הכנסת, למעט לצורכי ביטחון
וניקיון, אלא באישור חבר הכנסת או מי מטעמו, לצורך העניין, העוזרים
הפרלמנטריים. זה בצד המנהלי.

הדבר היחיד שאתייחס אליו, אכן הלשכה של חברת הכנסת רוחמה אברהם נפתחה
על-ידי עובד כנסת. אשר על כן יצאה הנחיה, חברת הכנסת רוחמה אברהם הגישה
תלונה ליושבת ראש הכנסת וביקשה שוועדת האתיקה של הכנסת תתכנס, תשמע, תצפה
בקלטות, תדון ותקבל את החלטתה. היושבת ראש הודיעה הבוקר, שהיא אכן מעבירה
את התלונה לוועדת האתיקה. זה המקום הראוי והמכובד שתיבדק התלונה.

יורם מרציאנו:

צריך להסיר את הנושא מסדר היום, זה לא מוסיף כבוד לאף אחד.

היו"ר רוחמה אברהם:

אין ספק שזה לא מוסיף כבוד.

יורם מרציאנו:

חברת הכנסת סופה לנדבר לא נמצאת כאן, היא לא יכולה להגיב. אני חושב שצריך
להוריד את הנושא מסדר היום.

יעקב מרגי:

ואם היו חודרים לחדר שלך, מחטטים לך בניירת, היית יושב רגוע?

היו"ר רוחמה אברהם:

חבריי חברי הכנסת, ראוי להוסיף בעניין, שהסדרן פתח את הדלת, אבל בחר להשאיר
את העוזרות שיחטטו בחפציי האישיים ככול העולה על רוחן, ועזב את החדר. מכאן
אני לא רוצה להוסיף, אני רוצה לעבור לנושא הבא. דרך אגב, אני לא מתכוונת
לעזוב את החדר הזה.

מסגרת הדיון להצעה להביע אי אמון בממשלה

היו"ר רוחמה אברהם:

הנושא הבא: מסגרת הדיון להצעה להביע אי אמון בממשלה. סיעת
מרצ-יחד-רע"ם-תע"ל-חד"ש הגישו ליושבת ראש הכנסת הצעה להביע אי אמון בממשלה
על הרחבת הבנייה בהתנחלויות. המועמד להרכיב את הממשלה הינו חבר הכנסת יוסי
ביילין.

למרות שזה נוגד את הסיכומים, כאשר ראש הממשלה נמצא בחו"ל לא מקיימים אי
אמון, הבנתי שבכל זאת חברת הכנסת זהבה גלאון בחרה כן להעלות את ההצעה לסדר
היום.

זהבה גלאון:

אני מבקשת לומר כמה דברים. ראשית, לא היו אתי שום סיכומים. יש עניין של
נוהג בכנסת, שכאשר ראש הממשלה בחו"ל לא מקיימים אי אמון. הנוהג הזה נוצר
כאשר אי האמון היה מאוד משמעותי כדי לאפשר לראש הממשלה להצביע, שלא ימצא את
עצמו שהוא לא יכול להצביע אי אמון נגדו. מהרגע שאי אמון הפך להיות אי אמון
קונסטרוקטיבי והדבר הזה חסר משמעות, בכול זאת הקפדנו לכבד את הנוהל כי
חשבנו שנוהל הוא נוהל. הודעתי אתמול ללשכת יושבת-ראש הכנסת, שנחליט היום
בישיבת הסיעה שלנו בשעה שתיים וחצי, אבל מכיוון שהאיצו בי לקבל את ההחלטה
והאיצו בי להזדרז, חשבנו, לא יכול להיות שבכל שבוע מעלים כאן אי אמון וראש
הממשלה איננו.

יעקב מרגי:

זה יהיה כל הקדנציה.

זהבה גלאון:

נכון, אנחנו מכירים את ראש הממשלה. אבל חשבנו שבימים כאלה, כשראש הממשלה
מוצא לנכון להיות בארצות הברית, בעמאן, במצרים, ועכשיו בפריז ובלונדון, רק
לא בכנסת ישראל, להשיב מה קורה עם הקסאמים - - -

מגלי והבה:

מה שאת אומרת זאת השמצה. מה זה מוצא לנכון להיות בחו"ל?

זהבה גלאון:

לא נראה לי שראש הממשלה זקוק לעזרה שלך, הוא מסתדר בלעדיך מצוין.

מגלי והבה:

צריך להיות אובייקטיביים כאשר מדברים בנושאים כאלה. אפילו לא תמו 45 יום.

זהבה גלאון:

לכן אמרתי ליושבת ראש הכנסת, שנודיע בצהרים. משהאיצה בי יושבת-ראש
הכנסת - - -

היו"ר רוחמה אברהם:

אני חייבת להבהיר, שיושבת ראש הכנסת האיצה בך בשל העובדה שוועדת הכנסת
צריכה לקבוע את סדרי הדיון ולא אחרת.

זהבה גלאון:

אני מאוד מכבדת את ועדת הכנסת, אני מכירה מקרים שוועדת הכנסת קבעה סדר יום,
ואחר כך, כאשר משכו נושא, סדר היום זז קדימה. לא היה קורה שום דבר אם לא
היו מאיצים בי, אבל אם החליטו, שוועדת הכנסת לא יכולה לקבוע סדר יום בלי
זה, דבר אחד הוא לא לרוחי, אני לא מוכנה שיאיימו עליי באופן ישיר, באופן
עקיף, באופן מרומז, אם אני לא אעמוד בדרישות ובסטנדרטים של הקואליציה ושל
הכנסת.

דבר אחד לא אסבול – אני מדברת בשם הסיעה שלי – לא אסכים שיאיימו עליי אם
אני לא מתכופפת לצורכי הקואליציה, זה דבר שלא בא בחשבון ואני לא ארחיב
בעניין הזה.

גדעון סער:

אני מבין ללבה של חברת הכנסת גלאון, שכן, החשש במהלך הקדנציה הקרובה, שראש
הממשלה ישהה בחו"ל יותר מאשר ישהה על אדמת המולדת הוא חשש כבד אשר יכול
לסכן הצעות אי אמון כדבר שבשגרה. יחד עם זאת, החלטנו בהתייעצות עם שתי
סיעות נוספות באופוזיציה, סיעת ישראל ביתנו וסיעת האיחוד הלאומי, מתוך
שסיעת הליכוד ידועה בארבעה דברים, אחד, היא אחראית, שנית, היא ממלכתית,
שלישית, היא קונסטרוקטיבית, ורביעית, היא תחזור לשלטון, מרגע שנודע לנו,
שראש הממשלה עומד לצאת לאירופה, שתי מדינות אירופאיות בתוך חמישה ימים, אי
לכך החלטנו, על אף שאין לנו אמון בממשלה, נביע זאת בשבוע הבא ולא השבוע.

מגלי והבה:

גברתי היושבת ראש, ידוע בבית הזה, כאשר ראש ממשלה נעדר מן הארץ – בפרט
ממשלה חדשה – לאפשר לו להכיר את כול העוסקים בנושאים המדיניים באזור ובעולם
בכלל. אנחנו לא מדברים על נסיעות סרק של ראש הממשלה, כולנו יודעים שחבר
הכנסת אולמרט ידוע בנסיעותיו גם לפני כן, אנחנו מדברים על ראש ממשלה שצריך
לנסוע על מנת להכיר מנהיגים בעולם.

זהבה גלאון:

אתה עוזר לנו בזה שאתה קובע שהוא אוהב לנסוע.

מגלי והבה:

אם הייתם חולמים להיות בממשלה, מה אתם הייתם עושים?

זהבה גלאון:

"אם היינו חולמים"?

מגלי והבה:

המדינה הזאת צריכה להתנהל. לכן, כאשר ראש הממשלה יוצא לביקור בחו"ל, אפשר
לדחות את האי-אמון, הרי הוא לא יישאר לעד בחו"ל ואנחנו גם לא יוצאים לפגרה.

זהבה גלאון:

האמת היא, שאני בעדו, אני לא ממש נגדו, אני לא צריכה שהוא יישאר שם - - -

מגלי והבה:

לא רק שאת בעדו, החברים שלך – אם מותר לי לצטט – מאיצים, מתי אנחנו שם, מתי
עולים על המרכבה.

זהבה גלאון:

יש משהו שאני לא יודעת?

מגלי והבה:

אני חוזר לנושא העיקרי, או שאנחנו מכבדים את העיקרון, כאשר ראש הממשלה לא
נמצא כאן, אין אי אמון, או שזה נפרץ - - -

זהבה גלאון:

אני חברת אופוזיציה, יש לי סמכות מלאה לקבוע אם אני עושה את זה או לא, אני
לא עובדת אצל אף אחד, כדאי לי להבהיר זאת, אני לא עובדת אצל אף אחד בבית
הזה, לא אני ולא הסיעה שלי.

אחמד טיבי:

אין ספק שמדובר בדברים נכונים, אי אפשר שבכול שבוע שבו ראש הממשלה נוסע
לחו"ל, לא תהיה אופוזיציה. ממילא האופוזיציה היא לא מי יודע מה דורסנית,
היא אפילו לא מי יודע משפיעה, ראינו את הפער בהצבעות התקציב. לכן, אי אפשר
שבכול שבוע שראש הממשלה לא נמצא כאן, לא יהיה אי אמון. זה בלתי אפשרי.
כאילו יש אמון בראש הממשלה וזה מצג שווא.

גדעון סער:

אני מבקש להעיר לפרוטוקול, לאחר שנועצתי בשבוע שעבר בחברת הכנסת גלאון,
הגעתי להחלטתי זו שתאמה את החלטתה, והיא פעלה כפי שאני פעלתי בזמן ביקורו
בוושינגטון. הנחתי שעמדתה השבוע תהיה זהה לעמדתה משבוע שעבר.

זהבה גלאון:

ברוח המונדיאל "אנחנו חיים משבת לשבת", מכיוון שאתה מדבר אתי שבע פעמים
ביום, היית צריך לקבל את ההכרעה שלך לאחר שדיברת - - -

יעקב מרגי:

גברתי היושבת ראש, מי שמדבר על מעמדה של הכנסת, תדמיתה וכבודה של הכנסת,
אני חושב שהגיע הזמן לקיים דיון מעמיק. לא ייתכן שהצעת חוק שנפלה לא תוכל
לעלות במשך חצי שנה, לעומת זאת, הצעת אי אמון, תהיה אווילית ככל שתהיה
וחסרת סיכוי, יכולה לחזור על עצמה בכול שבוע מחדש.

היו"ר רוחמה אברהם:

תגיש הצעה לתיקון התקנון ונדון בזה. אגב, מחר מתקיים כאן דיון בנושא
שינויים בתקנון.

מכיוון שחברת הכנסת גלאון שהגישה את האי אמון, עדיין עומדת על דעתה לקיים
את האי אמון, אני מציעה את הדבר הבא: דיון משולב, עשר דקות להצגת הנושא,
שלוש דקות לכול סיעה. מי בעד ההצעה ירים את ידו.

הצבעה

בעד – רוב

נגד – אין

נמנעים – אין

ההצעה התקבלה.

היו"ר רוחמה אברהם:

ההצעה התקבלה פה אחד, תודה רבה.

 

ישיבות ועדות הכנסת

היו"ר רוחמה אברהם:

אני עוברת לנושא הבא, אני רוצה לספר לוועדה, בשבוע שעבר כינסתי את ראשי
הוועדות מהטעם הפשוט, חברי כנסת החברים בוועדות רבות אינם ממצים את עצמם
בדיונים כאלה ואחרים המתנהלים בישיבות הוועדות השונות. הדיון שערכנו יחד עם
ראשי הוועדות היה על מנת לנסות למצוא את הנוסחה של חפיפה בקרב הוועדות. זאת
אומרת, לא כול הוועדות יפעלו בו זמנית, אלא ננסה למצוא לוח זמנים ונשבץ את
הוועדות בצורה הבאה, שכול חבר כנסת יוכל למצות את מקסימום היכולות שלו בקרב
הוועדות. היום בשעה חמש מתכנסת ועדת משנה לדון בעניין הזה, אני מעריכה,
שמחר-מחרתיים נמצא נוסחה בעניין וכמובן אביא זאת בפני חברי הוועדה. אם
למישהו יש רעיון בנושא הזה, תגישו לי את היום עד אחר הצהרים ונשמח לדון
בזה.

הקמת ועדות לעניין מסוים לפי סעיף 17 לתקנון הכנסת:

1.  הוועדה למאבק בנגע הסמים.

2.  הוועדה לבחינת העובדים הזרים.

היו"ר רוחמה אברהם:

אני עוברת לנושא הבא: קביעת שתי ועדות לעניין מסוים, האחת, הוועדה למאבק
בנגע הסמים. השנייה, הוועדה לבחינת בעיות העובדים הזרים. סעיף 17 לתקנון
הכנסת קובע, שהכנסת תבחר מזמן לזמן, לפי הצעת ועדת הכנסת, ועדה לעניין
מסוים שדינה לכול דבר, פרט לתקופת כהונתה, כדין ועדה קבועה, אם לא קבעה
הכנסת הוראות אחרות.

ועדת הכנסת מציעה להקים שתי ועדות לעניין מסוים. כפי שאמרתי, הוועדה למאבק
בנגע הסמים, הוועדה השנייה, הוועדה לבחינת בעיות העובדים הזרים.

הוועדה למאבק בנגע הסמים – סמכויותיה: שימוש בסמים וסמים מסוכנים, לרבות
לצרכים רפואיים, עבירות סמים ועבירות המבוצעות בשל שימוש בסמים מסוכנים,
טיפול ושיקום בנרקומנים ונפגעים מסמים, הרשות למלחמה בסמים, מדיניות
ציבורית, הסברתית וחינוכית למניעת השימוש בסמים בישראל.

הרכב הוועדה – הוועדה תהיה בת 15 חברים, כפי שהיה בשנים קודמות: לסיעת
קדימה 4 נציגים: שלמה ברזניץ, רונית תירוש, יואל חסון ומנחם בן-ששמון.

לסיעת העבודה-מימד שני נציגים: חבר הכנסת יורם מרציאנו, השני, חבר הכנסת
סנה אתה אמור להעביר לי שם של נציג נוסף.

אפרים סנה:

חברת הכנסת קולט אביטל.

היו"ר רוחמה אברהם:

חברת הכנסת אביטל. לסיעת ש"ס נציג אחד. לסיעת הליכוד שני נציגים: חבר הכנסת
גלעד ארדן וחברת הכנסת לימור לבנת. לסיעת ישראל ביתנו נציג אחד, חבר הכנסת
יצחק אהרונוביץ. לסיעת האיחוד הלאומי מפד"ל נציג אחד, חבר הכנסת ניסן
סלומניסקי. לסיעת גיל נציג אחד, חבר הכנסת אלחנן גלזר. לסיעת יהדות התורה
נציג - - -

מאיר פרוש:

יהדות התורה מבקשת מיושב ראש הקואליציה להחליף לה נציג בוועדה לעובדים
זרים.

אביגדור יצחקי:

אם כך אני מבקש, תני להם נציגות בוועדה לבחינת העובדים הזרים, וכאן תני
לסיעת העבודה שלושה נציגים.

היו"ר רוחמה אברהם:

לתת לעבודה שלושה נציגים, העבודה מוותרת על נציג אחד בוועדה לזכויות
העובדים הזרים? חבר הכנסת אביגדור יצחקי, זה לא דיון פתוח, כרגע יש נציג
אחד ליהדות התורה, תגיעו להסכמות אחרות ביניכם, אשנה את זה.

מאיר פרוש:

הגענו כבר להסכמות בוועדה המסדרת.

היו"ר רוחמה אברהם:

אני לא מקבלת את זה באמצע ההצעה.

אביגדור יצחקי:

נחליף אחר כך.

היו"ר רוחמה אברהם:

סיעת מרצ ויתרה על מקומה. סיעת רע"מ-תע"ל נציג אחד, חבר הכנסת טלב אלסאנע.

אני חוזרת שוב, יושב-ראש הוועדה יהיה נציג מטעם ש"ס, אני מבקשת לקבל עד מחר
את שמו של הנציג. חבר הכנסת יצחקי, אני מבקשת להגיע להסכמות בין יהדות
התורה לבין סיעת העבודה.

ראובן ריבלין:

גברתי היושבת ראש, הסיעה הכי גדולה שפעילה בכנסת היא בערך בת 13 חברים, אם
תיקחו את קדימה עם 29 מנדטים, תורידו את כל השרים, תורידו את יושבי ראש
הוועדות, תקבלו שהסיעה הגדולה הפעילה בכנסת היא בת 13-14 חברים. כל שאר
הסיעות פחות מכך, גם מפלגת העבודה, שלה יש שרים וראשי ועדות.

אני חושב, לא טוב שאנחנו מקיימים ועדות שאינן ועדות על-פי התקנון אלא ועדות
שבכול פעם אנחנו מקימים אותן לצורך איוש ביושב ראש כזה או אחר. אני יודע
שזה גם נוגע למפלגתי. אני אומר פעם נוספת לפרוטוקול, אני חושב שטוב תעשה
הכנסת אם ועדת הסמים תהיה ועדת משנה של ועדת העבודה והרווחה, אם הוועדה
לעובדים זרים תהיה ועדת משנה של ועדת העבודה והרווחה או ועדה אחרת. לא טוב
שאנחנו מקיימים ועדות שהן מתקיימות רק כאשר היושב ראש הוא גם חבר הכנסת.

היו"ר רוחמה אברהם:

העלית הצעה בעלת כובד משקל שיש לדון בה. מצד שני, בעת שמיניתי את הוועדות
הללו, חלקן דרשתם, שתהיינה ועדות סטטוטוריות. לכן, אם אדוני סבור שיש לשנות
את הסוגיה, ישלח אליי מכתב ונקיים דיון בנושא שינוי התקנון. אין שום בעיה
בעניין.

ראובן ריבלין:

ההצבעה כעת היא החלטה מכוננת את הוועדות. עד לרגע זה אין ועדות בכנסת
השבע-עשרה - - -

היו"ר רוחמה אברהם:

יש ועדות, הקמנו שתי ועדות מיוחדות, הוועדה לפניות הציבור, הוועדה למעמד
האישה, זכויות הילד.

ראובן ריבלין:

הוועדה למעמד האישה היא ועדה סטטוטורית.

היו"ר רוחמה אברהם:

סליחה, הוועדה לפניות הציבור והוועדה לזכויות הילד, שתי הוועדות האלה הוקמו
בשבוע שעבר. מכיוון שהקמנו את שתי הוועדות, אנחנו לא יכולים לעשות איפה
ואיפה ולהחליט, דווקא כאשר מקימים את הוועדות בנושא סמים וזכויות עובדים
זרים, כאן מטילים וטו. לכן אני סבורה שמדובר בנושא בעל כובד משקל שצריך
לדון בו בכול היבטיו השונים. אני מציעה לאדוני, גם אם הקמנו את הוועדות
הללו, נדון בוועדת הכנסת ונחליט לגבי גורלן של הוועדות הללו וגורלן של
ועדות אחרות.

אני לא מציעה לקבל החלטה שלא להקים את הוועדות הללו.

אביגדור יצחקי:

אני מבקש לערוך שני שינויים, האחד, בוועדת הסמים, במקום שלמה ברזניץ יהיה
זאב אלקין, והפוך בוועדה לעובדים זרים. דבר שני, אני מבקש להחליף בוועדות
בין נציגי ש"ס ליהדות התורה, כאשר נציג יהדות התורה יכהן בוועדה לעובדים
זרים, וש"ס תקבל נציג נוסף בוועדת הסמים.

דבר נוסף, היושב ראש המומלץ על ידינו יהיה מסיעת ש"ס. מחר נמסור את השם.

יעקב מרגי:

דעתו של יושב-ראש הכנסת לשעבר, חבר הכנסת רובי ריבלין, ידועה לגבי הוועדות
המיוחדות. אני חושב, במצב שבו נמצאת החברה שלנו בתחום העובדים הזרים, אנחנו
מככבים בסחר - - -

ראובן ריבלין:

חשוב שיהיו ועדות שחברי הכנסת מופיעים בהן.

יעקב מרגי:

מצב הסמים והסחר בסמים שזה נושא הנושק לעובדים הזרים, הוא חמור במדינה
שלנו. להעמיס את הנושאים הללו על ועדות אחרות העסוקות מבוקר עד לילה
בנושאים אחרים, אני חושב שזה לא מתאים. אני חבר שכיהנתי בכנסת הקודמת רק
בוועדות לעניינים מיוחדים, אני רוצה לומר לך, שהבאנו כבוד לכנסת הקודמת
הרבה יותר מוועדות אחרות. נכון שנוכחות חברי הכנסת בוועדות האלה אינה דומה
לנוכחות חברי ועדת הכספים והכלכלה אבל דומה לשאר הוועדות.

הוועדות הללו קמו בגלל המצוקות ובעיות בחברה במדינת ישראל ולכן צריך להקים
את הוועדות הללו.

ראובן ריבלין:

ועדת העבודה והרווחה תטפל בזה במסירות נפש. כדאי שגברתי תזמין את ראשי
הוועדות החדשות לתיאום.

נדיה חילו:

אני רוצה להתייחס למה שנאמר כאן, בלי להפחית מערכן של שתי הוועדות – אני
מגיעה עכשיו מדיון בוועדת העבודה והרווחה, גם שם עלה הנושא של העובדים
הזרים כחלק מסוגייה כללית של תעסוקה, שבעצם הנושא מורכב מסוגיות אחרות.
לדעתי, גם נושא הסמים הוא לא נושא בפני עצמו שאפשר לקחת אותו, לנתק אותו
ולדון בו בנפרד. תמיד יש סוגיות נוספות הקשורות לנושא הזה. אני בעד
שהוועדות האלה תהיינה ועדות משנה, זה יעיל יותר מבחינת התוצאות.

היו"ר רוחמה אברהם:

שבו ביניכם, תגישו הצעה לשינוי התקנון ונדון בזה.

אני מעמידה להצבעה את ההצעה שהקראתי, כולל השינויים של חבר הכנסת יצחקי
בנוגע לוועדת הסמים.

הצבעה

בעד – 12

נגד – אין

נמנעים – 1

ההצעה התקבלה.

היו"ר רוחמה אברהם:

ההצעה עברה.

2. הוועדה לבחינת בעיות העובדים הזרים -

היו"ר רוחמה אברהם:

הוועדה לבחינת בעיות העובדים הזרים, סמכויות הוועדה:

1.  בחינת התופעה רחבת ההיקף של העובדים הזרים בארץ.

2.  פיקוח על העסקת עובדים זרים.

3.  תנאי עבודתם של העובדים הרים לרבות שכר, ביטוח לאומי, ביטוח בריאות
    והתנהגות המעסיקים.

4.  התנהלות הממשלה ביחס להעסקת עובדים זרים, עבודת משטרת ההגירה וטיפול
    בבעיות הקשורות להיתרי העסקה לעובדים.

5.  השפעת העובדים הזרים על שוק העבודה והתעסוקה בישראל.

6.  ההבחנה שבין עובדים זרים שהם חיוניים למטרות סיעוד וכו' לבין עובדים
    זרים שאפשר להחליפם בעובדים ישראליים.

7.  דרכי ההתנהגות ביחס לעובדים זרים בעת החזרתם לארצות מולדתם.

8.  חקיקה שנוגעת לעובדים זרים.

  הרכב הוועדה – הוועדה תהיה בת 15 חברים:

  לסיעת קדימה ארבעה נציגים: חבר הכנסת ברזניץ, דוד טל, עתניאל שנלר ושי
  חרמש.

  לסיעת העבודה שלושה נציגים, אבקש לקבל את השמות שלהם.

  סיעת יהדות התורה נציג אחד.

  סיעת הליכוד שני נציגים, במקום נציג אחד, וזה על-פי הסיכום של חבר הכנסת
  סער עם סיעת האיחוד הלאומי מפד"ל.

  לסיעת ישראל ביתנו נציג אחד, סטס מיסז'ניקוב.

  סיעת האיחוד הלאומי-מפד"ל, נציג אחד, חבר הכנסת צבי הנדל. אני מדגישה,
  במקום שני נציגים.

  לסיעת גיל שני נציגים, חבר הכנסת משה שרוני וחברת הכנסת שרה שלו-מרום.

  לסיעת מרצ נציג אחד, חבר הכנסת רן כהן.

  יושב-ראש הוועדה יהיה חבר הכנסת רן כהן.

אביגדור יצחקי:

לא, גברתי, מאחר ורצינו לעשות מחווה, זה לא במכסה של האופוזיציה, הקואליציה
רצתה לעשות מחווה לאופוזיציה, אבל בעקבות ההתנהגות היום בנושא אי אמון,
אנחנו מבקשים התייעצות סיעתית כדי לקבוע את עמדתנו.

זהבה גלאון:

זה במסגרת האיומים שאיימת עליי, אתה מעניש אותי עכשיו?

אביגדור יצחקי:

אין אצלי חד צדדיות.

זהבה גלאון:

אני רוצה להבין איך אתה עובד כאן, אתה מעניש אותנו? אתה עושה כיפופי ידיים?
אתה חושב שתוכל לחייב אותנו להצביע כרצונך?

אני רוצה להבהיר לך, חבר הכנסת יצחקי, אתה יו"ר קואליציה חדש, תבין שיש
דברים שלא עושים.

אביגדור יצחקי:

לא עושים גם מה שאת עושה. מה היה כל כך חשוב להסיר את האי אמון, בגלל שעוד
לא יודעים ממה נהרגה המשפחה המסכנה? אף אחד עוד לא יודע ממה נהרגה המשפחה.
את זה אתם רוצים להעלות היום. לרקוד על דם זה מתאים לימין, לא לשמאל.

אורי אריאל:

אני מוחה על כך.

זהבה גלאון:

תקשיב חבר הכנסת יצחקי, אתה היסטרי, תבין, אנחנו לא נעבוד אצלך גם אם תבטל
לנו את כל הייצוג.

אביגדור יצחקי:

אני כבר מודיע לך, שאני אבטל את כול הייצוג, גם בוועדת החוקה, גם ממלא מקום
בוועדת הכספים. לפחות אוכל להיענות לבקשות הקואליציה.

היו"ר רוחמה אברהם:

חבר הכנסת יצחקי, חברת הכנסת גלאון, שבו ביניכם, תגבשו את העניין, אני אעלה
את הנושא הזה שוב מחר.

זהבה גלאון:

הקואליציה הזאת גם תבין שיש מגבלות לכוח.

היו"ר רוחמה אברהם:

הנושא הזה יגיע להצבעה מחר, אני מבקשת מכם להגיע להסדר ביניכם.

בקשת יו"ר ועדת הפנים ואיכות הסביבה להעביר את ההצעה לסדר היום בנושא:

"תכנית סיוע להצלת "עיר הכרמל" (דלית אל כרמל-עוספיא) (מס' 209),

מוועדת הכספים לדיון בוועדת הפנים ואיכות הסביבה.

היו"ר רוחמה אברהם:

אני עוברת לנושא הבא: בקשת יו"ר ועדת הפנים ואיכות הסביבה להעביר את ההצעה
לסדר היום בנושא: תוכנית סיוע להצלת "עיר הכרמל" (דלית אל כרמל-עוספיא)
(מס' 209), מוועדת הכספים לדיון בוועדת הפנים ואיכות הסביבה.

אביגדור יצחקי:

הצעה לסדר. אני חושב שהנושא העיקרי הוא עיר הכרמל ולא ייצוגה באיזה שהיא
ועדה. אני הוא זה שיזמתי את האיחוד הזה, אני חושב שהוא איחוד נכון, איחוד
טוב, אבל הוא צריך להיות מגובה בתקציבים על מנת להעמיד את העיר הזאת על
רגליה. אין ספק שחברי כנסת רבים עושים די בעניין הזה, כולל מגלי והבה, נדיה
חילו, חבר הכנסת ריבלין, אני חושב שצריך לעשות רבות.

כרגע יש מחלקות באיזה ועדה לקיים את הדיון, הכי חשוב כרגע זה טובתה של עיר
הכרמל. לכן, אני מבקש לדחות את ההצבעה למחר. נשב היום, נגיע כולנו להסכמה
מה הכי טוב לעיר הכרמל, האם ועדת הפנים, ועדת הכספים, ועדה משותפת, לא משנה
מה, אבל אני מבקש לדחות את ההצבעה למחר, לאחר שנקיים ישיבה בינינו.

אגב, אני חושב שהבקשה של יושב-ראש ועדת הפנים היא לגיטימית מאוד ואני בעדה.

גאלב מג'אדלה:

עיר הכרמל חשובה לנו מאוד, אבל חשובים יותר לנו הנהלים והתקנון של הכנסת,
המינהל התקין והיושר. זה נושא לוועדת הפנים. חבר הכנסת מגלי והבה, לצערי
הרב, ניצל סיטואציה שלא הייתי בישיבת מליאת הכנסת והעביר זאת לוועדת
הכספים. יש לזה משמעות שלילית שתפגע בעיר הכרמל. מה פתאום עיר הכרמל נדונה
בוועדת הכספים, זה משהו מיוחד, זה טיפול מיוחד? הנושא הזה צריך לחזור
לוועדת הפנים, לכבד את התקנון והנהלים של הכנסת.

היו"ר רוחמה אברהם:

אדוני לא מוכן להצעה של חבר הכנסת יצחקי, להגיע לפשרה?

גאלב מג'אדלה:

אין לי בעיה, אני מוכן. אם אנחנו משיגים את המטרה, קרי, לכבד את תקנון
הכנסת, אין בעיה.

יעקב ליצמן:

אני טיפלתי בנושא הזה לא פעם אחת כיושב ראש ועדה עוד בקדנציה הקודמת.
הטיפול התחיל בזמנו ולכן איני רואה שום סיבה שהטיפול לא יימשך בוועדת
הכספים. כל נושא כספים ברשויות נדונים בעיקר בוועדת הכספים.

היו"ר רוחמה אברהם:

האם אדוני מקבל את הצעתו של חבר הכנסת יצחקי?

יעקב ליצמן:

אני מסכים, אבל אני מניח שמחר לא אשנה את דעתי.

היו"ר רוחמה אברהם:

רבותיי, נעביר את הנושא למחר.

מגלי והבה:

גברתי, רציתי להתייחס לדבריו של חבר הכנסת גאלב מג'אדלה, לא ניצלתי שום
מעמד, לא במליאה - - -

אביגדור יצחקי:

הוא חזר בו.

מגלי והבה:

גם חבר הכנסת רובי ריבלין וגם אנוכי נכחנו וביקשנו להעביר זאת לוועדת
הכספים.

היו"ר רוחמה אברהם:

הנושא יידון מחר, תודה רבה, הישיבה נעולה.

הישיבה ננעלה בשעה 11:25.
