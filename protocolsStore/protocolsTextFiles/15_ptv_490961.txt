פרוטוקולים/ועדת הכנסת/2323

ירושלים, י"ז בכסלו, תשס"א

14 בדצמבר, 2000

הכנסת החמש-עשרה נוסח לא מתוקן

מושב שלישי

פרוטוקול מס' 142

מישיבת ועדת הכנסת

יום רביעי, ט' בכסלו התשס"א (6 בדצמבר 2000), שעה 9:30

נכחו:

חברי הוועדה: סאלח טריף - היו"ר

אופיר פינס-פז

מאיר שטרית

מיכאל איתן

יצחק גאגולה

יולי אדלשטיין

יעל דיין

מיכאל נודלמן

מוזמנים: מזכיר הכנסת אריה האן

סגן מזכיר הכנסת דוד לב

אורי פורת - מנכ"ל רשות השידור

יוסף בראל - מנהל שידורי ערוץ 33

יאיר אלוני - מנהל הטלוויזיה

אלינור בלקין מיכאלי - עוזרת למנכ"ל רשות השידור

חנה מצקביץ - יועצת משפטית, רשות השידור

טל שחף - אחראי על השידורים בכנסת

יועצת משפטית: אתי בנדלר

ארבל אסטרחן

מנהלת הוועדה: אתי בן-יוסף

קצרנית: תמר מרימוביץ

סדר היום: א. הצעת חוק שידורי טלוויזיה מהכנסת (הוראת שעה) (תיקון מס' 2),
התשס"א-2000

  - הכנה לקריאה ראשונה.

ב. הצעת חוק שידורי טלוויזיה מהכנסת (הוראת שעה) (תיקון – שידור רדיו
מהכנסת),

התש"ס-2000.

ג. שונות.

  א. הצעת חוק שידורי טלוויזיה מהכנסת (הוראת שעה) (תיקון מס' 2),
  התשס"א-2000 –

הכנה לקריאה ראשונה

ב. הצעת חוק שידורי טלוויזיה מהכנסת (הוראת שעה) (תיקון – שידורי רדיו
מהכנסת),

התש"ס-2000

היו"ר סאלח טריף:

אני פותח את הישיבה. כמובן שאנחנו מביאים את הצעת החוק ביוזמת הוועדה בגלל
צורך השעה, כדי להמשיך את שידורי הטלוויזיה מהכנסת. הצעת החוק הזאת פשוטה
בעיקרה ובניסוחה:

"בחוק שידורי טלוויזיה מהכנסת...במקום "1999 ו-2000" יבוא "1999, 2000
ו-2001".

מי בעד הצעת החוק?

הצבעה

בעד – 2

נגד – אין

נמנעים – אין

הצעת חוק שידורי טלוויזיה מהכנסת (הוראת שעה) (תיקון מס' 2), התשס"א-2000,

אושרה להכנה לקריאה ראשונה.

מאיר שטרית:

אתמול ניסיתי להעלות את החוק שלך בקריאה שנייה ושלישית.

סגן מזכיר הכנסת דוד לב:

בקריאה ראשונה.

מאיר שטרית:

למה לא באת להציג את חוק ותיק חברי הכנסת מטעם ועדת הכנסת?

אתי בן-יוסף:

לא אמרו לי.

היו"ר סאלח טריף:

לא תיאמו את זה עם אתי בן-יוסף, ולכן לא ידעתי.

מאיר שטרית:

אמרתי שאני אייצג את חבר הכנסת סאלח טריף, אבל אמרו שאתה לא הסמכת אותי
לכך.

סגן מזכיר הכנסת דוד לב:

שאלו האם חבר הכנסת סאלח טריף הסמיך אותך.

מאיר שטרית:

אז אמרתי לא.

היו"ר סאלח טריף:

לא ידעתי. אני תמיד מסמיך אותך לייצג אותי.

אתי בן-יוסף:

בדרך כלל מתאמים את זה אתנו.

היו"ר סאלח טריף:

לאור השינוי הדרסטי שחל כאן באישור הצעת החוק הזאת מבחינתנו - -

מאיר שטרית:

בואו נגיד שאני יכול להחליף אותך רק לגבי חוקים - -

היו"ר סאלח טריף:

אפשר, אבל מן הראוי שיתאמו את העניין הזה אתנו. מכיוון שגם קבענו שנשמע מכם
אודות התכנית, אבקש ממר בראל לומר כמה דברים בעניין הזה. אנחנו מבקשים
לשמוע ממך מה בכוונת אדוני להציע לנו. כנראה שבמאי יתקיימו בחירות, אז אולי
עד אז נתחיל בשידורי ניסיון עם שינויים במתכונת של שידורי הכנסת.

יוסף בראל:

אנחנו נלך לקראתכם בכל שתרצו, אם תחליטו א' ואם תחליטו ב'.

מאיר שטרית:

גם אם משנים את אופי השידורים – יגיעו הצעה א' והצעה ב' ונדון בהן – אנחנו
צריכים לשנות את ההסכם מולם. צריך לנהל משא ומתן מטעם הכנסת מול רשות
השידור ולהגיע להסכם חדש. אנחנו צריכים לשנות את ההסכם, ובהסכם צריכים
להכניס את כל השינויים שאנחנו רוצים.

חנה מצקביץ:

זה כפוף למשא ומתן.

מאיר שטרית:

ברור.

היו"ר סאלח טריף:

על כן הייתי מציע שנעשה את זה בין קריאה ראשונה לקריאה שנייה ושלישית.

יוסף בראל:

אחרי ההקדמה הזאת, אני רוצה לומר שאנחנו באים ברוח טובה. מאד נהנינו לשתף
פעולה. רשות השידור מוכנה להמשיך ולהגיש את השירות. אנחנו דנו בנושא הזה,
ויש לנו כמה הצעות להציע לכם.

הצעה ראשונה היא על רקע הדברים שנאמרו בכנסת, ונאמרו במיוחד על ידי יושב
ראש הכנסת, שהכנסת מעונינת בערוץ נפרד שישדר רק כנסת ולא יהיה מעורבב עם
תכנים אחרים. לכן, רשות השידור מוכנה להפיק לכם את השידור הזה. אני חושב
שקל לכנסת להשיג ערוץ מהכבלים. אתם יכולים להשיג את זה כמעט בלי תשלום, כמו
כל ערוץ שנותן שירות לציבור. אנחנו נפיק לכם אותו.

אנחנו נבצע את כל מה שאנחנו עושים היום בערוץ 33, וזה יאפשר שני דברים: זה
יאפשר לערוץ 33 לקיים את הייעודים שלמענם הוא קם – שידור בערבית, שידור
ברוסית ושידור לכלל האוכלוסייה; וכן, זה יאפשר לנו לתת שידורי כנסת נטו,
בלי לערבב אותם בסדרות, בסרטי קולנוע ובדברים אחרים, ולשאוף לערוץ – כפי
שהוגדר על ידי יושב ראש הכנסת הנוכחי – ממשלי.

אם הדבר מקובל עליכם - עבורנו זה אומר שצריך להחליף ערוץ - אנחנו נמשיך
להפיק לכם את הכל ולעשות עבורכם הכל.

היו"ר סאלח טריף:

דרך אגב, בצפון אמרו לי שלא קולטים ערוץ 33 בצלחות הרגילות. מה קרה?

יוסף בראל:

הוחלף לוויין. צריך לכוון את הצלחת ללוויין החדש. אני אעביר לך את מספר
הטלפון של האדם שיעזור להם בכל אזור ואזור לכוון את הצלחת. צריך לכוון את
הצלחת לשידורים, זה הכל. יאיר אלוני ידבר גם על הערוץ הראשון. יתכן שגם הוא
יעבור לאותו לוויין.

אני מוכן לעזור לך להעביר את השם למי שיפנה אליכם, או שיפנו אלינו ואנחנו
נכוון למי שיכול לעזור, כי כל אזור צריך לכוון את הצלחת קצת אחרת. כשאתה
מכוון צלחת, לא בכל אזור זה אותו כיוון בדיוק. אז יגידו להם, לפי המקום
עליו הם מדברים, איך לכוון את הצלחת.

היו"ר סאלח טריף:

דרך אגב, למה מעבירים לוויין? מה קרה?

יוסף בראל:

יש בלוויין שהיינו בו יותר מדי עומס, ומשרד הביטחון רצה את המשיב שלנו
לשימושים אחרים. אתה יודע שכשבמדינה הזאת אומרים לך שזה עניין של ביטחון,
אתה לא יכול לשאול שאלות ולא יכול להתווכח.

אז קפצנו מלוויין ללוויין ונחתנו בחדש. אם אנחנו נשארים ואם אתם לא
מעונינים לעבור לערוץ אחר של שידור, אנחנו מבקשים דבר שביקשנו גם בפעם
שעברה. חשוב לנו לקיים רצועת שידור אופקית במשך כל השבוע לשידור ברוסית –
חדשות ברוסית, דבר שאיננו קיים באף ערוץ טלוויזיה אחר.

הדבר הזה דרוש מאד לאוכלוסייה הזאת, שאחוז גבוה מאד מבניה לא מבין עברית.
חשוב לנו מאד לשדר זאת בין 19:30-20:00. אנחנו מוכנים לפצות אתכם בכמה
דרכים. אנחנו מוכנים להקליט את זה ולשדר אחרי זה. הדבר הזה מאד חשוב לנו,
ולכן הייתי מאד מבקש שתתחשבו בזה שבין 19:30 ל-20:00 תהיה הפסקת שידורים
מהכנסת, כדי שנוכל לשדר חדשות ברוסית. מדובר בימי שני ושלישי.

היו"ר סאלח טריף:

זה נושא שנצטרך לדון בו. אנחנו נצטרך להחליט לגביו, ולהביא גורמים נוספים,
גם את יושב ראש הכנסת שכבודו במקומו מונח, ואז נחליט מה אנחנו עושים. אבל
אנחנו מבקשים לדון כבר בשבוע הבא על שינוי מתכונת של השידורים.

יאיר אלוני:

אנחנו לא יכולים לתת לך תשובה על זה. לשם כך צריך אישור מליאת רשות השידור.

היו"ר סאלח טריף:

אם אנחנו מבקשים איזו מתכונת מסוימת, האם זה מצריך קבלת אישור מכם?

יוסף בראל:

זה מצריך אישור מליאה.

מאיר שטרית:

קשה לנהל משא ומתן עם רשות השידור על ההסכם החדש. בהסכם החדש אנחנו צריכים
להכניס את השינויים. ברגע שרוצים שתחתום על הסכם, זאת בעיה שלהם ולא שלנו.

יאיר אלוני:

לא נחתום לפני שנעביר את זה במליאה. היית חבר מליאה וחבר הוועד המנהל.

מאיר שטרית:

מאה אחוז, אבל זאת בעיה שלכם. אם באים למליאה ואומרים: יש לנו הסכם עם
הכנסת, אני רוצה לראות שיצביעו במליאה נגד. המנכ"ל יכול לחייב את רשות
השידור מבחינת הסמכויות של רשות השידור. הוא צריך את הסכמת המליאה, אבל הוא
יכול לכנס את המליאה ולקבל אישור.

היו"ר סאלח טריף:

אינני רואה בעיה בפרוצדורה, מר אלוני.

יאיר אלוני:

אתה יודע שעוד מעט אין מליאה?!

היו"ר סאלח טריף:

האם אין מליאה חדשה?

יוסף בראל:

המליאה החדשה עוד לא מונתה, והנוכחית חייבת לסיים ב-24 בדצמבר.

מיכאל נודלמן:

אני שמעתי שאתה אמרת שצריכים לעבור פרוצדורות רבות כדי לשדר חדשות ברוסית
בערוץ 33. אוכלוסייה גדולה מעולי רוסיה מעדיפה עכשיו לראות את השידורים
מרוסיה ודואגת למה שקורה ברוסיה, כי היא לא בעניינים לגבי מה שקורה פה.

היו"ר סאלח טריף:

האם אתה מדבר על חצי שעה של שידורים ברוסית?

מיכאל נודלמן:

כן.

היו"ר סאלח טריף:

אבל אנחנו כבר אישרנו את זה.

מאיר שטרית:

לא אישרנו דבר.

היו"ר סאלח טריף:

לא אישרנו?

מאיר שטרית:

אנחנו אישרנו עכשיו רק את החוק, לא את המשא ומתן. במשא מתן על מתכונת
השידורים, אפשר לדון על העניין הזה איתם ולקבוע.

מיכאל נודלמן:

אם זה משא ומתן, מדובר בעוד חצי שנה.

היו"ר סאלח טריף:

לא, אנחנו נגמור את זה בשבועיים הקרובים.

מיכאל נודלמן:

עכשיו המצב הוא מצב חירום, ויש אנשים שלא מבינים מה צריך לעשות. אין
שידורים ברוסית.

היו"ר סאלח טריף:

אתם קולטים את רוסיה.

מיכאל נודלמן:

יש בעיה גדולה. צריך שידורים ברוסית.

מאיר שטרית:

אנחנו בעד.

היו"ר סאלח טריף:

חבר הכנסת נודלמן, בשבוע הבא נקיים דיון על שינוי מתכונת השידורים. בין
היתר, נדבר על נושא הרוסים. נאשר איזושהי מסגרת של תכנית ביחד וחשיבה
משותפת בשעתיים ומשהו של דיון רצוף.

יולי-יואל אדלשטיין:

אני רוצה שניקח בחשבון שני דברים לגבי הדיון שיתקיים בשבוע הבא: אל"ף – אני
בטוח שיהיו מחלוקות לגבי כלל השינויים. שמעתי כאן איזשהו קונסנסוס לגבי
עשיית שידורים הרבה יותר אטרקטיביים עם הרבה פנלים ורעיונות וכו', ואני
אמרתי אז, ואני חוזר ואומר, שאני חולק על זה מכל וכל.

מאיר שטרית:

אולי שמעת קונסנסוס לגבי הצורך בעשיית שינויים.

יולי-יואל אדלשטיין:

בוא נגיד ששמעתי על קונסנסוס בין יושב ראש הכנסת ליושב ראש ועדת הכנסת.

היו"ר סאלח טריף:

על כך שיש צורך בשינוי. לא היה קונסנסוס בכל מכלול הנושאים, שלא תהיה לך
טעות.

יולי-יואל אדלשטיין:

מכיוון שיש צורך בשינוי, זה אומר שלא גומרים את העניין תוך חצי שעה של
דיון. אני רוצה להפנות את תשומת לבכם לנושא שדיבר עליו ידידי מיכאל נודלמן.
התכנית הזאת של אקטואליה שנמשכת חצי שעה, מופקת פעמיים בשבוע. אני חושב
שמבחינת הערך החדשותי של התכנית, לא צריך להיות עורך תקשורת או מומחה גדול
בתקשורת, כדי להבין שבמדינה שלנו מן הבוקר עד הערב אי אפשר להפיק תכנית אחת
של חדשות, אז כאן כשזה פעמיים בשבוע, הערך החדשותי נמחק. אני לא אחזור לגבי
הצורך האמיתי של תכנית כזאת.

היו"ר סאלח טריף:

במיוחד למפלגות הרוסיות לקראת הבחירות.

יולי-יואל אדלשטיין:

לגבי זה דרך אגב, אני פחות בטוח. כפוליטיקאי אולי הייתי נזהר בכך מאד, כי
אין ספק שיהיה מימון של משרד הקליטה, ואנחנו יודעים מי יושב היום במשרד
הקליטה. אנחנו גם יודעים שאין שם אלוהים, כמו שאומרים. אבל אם אתה שוקל את
זה מול הצורך האמיתי של העולים באינפורמציה עדכנית, אל לנו למשוך את
הדיונים, וצריך להחליט על זה כמה שיותר מהר.

היו"ר סאלח טריף:

אני בעד. אני אשתדל בשבוע הבא לקיים דיון ולהחליט על זה. אני אתמוך בעניין
הזה. נדמה לי שיש חדשות ברוסית בערוץ 1.

יולי-יואל אדלשטיין:

לא, זאת תכנית שבועית במתכונת של מגזין.

אורי פורת:

זה שידור של מגזין פעם בשבוע ביום שישי בשעה 15:30.

היו"ר סאלח טריף:

למה כל הזמן מכרסמים בשידורים בערבית?

אורי פורת:

איפה ראית שכרסמו?

היו"ר סאלח טריף:

כל הזמן מכרסמים בלוח הזמנים.

יוסף בראל:

כשנעבור לערוץ אחר, הכנסת תשדר כל יום תשע שעות בערבית.

היו"ר סאלח טריף:

אני אומר לכם משהו שעליכם לקחת כמשימה לאומית. תדעו לכם שמאז שמכרסמים
בשידורים בערבית, יותר ערבים בעולם הערבי פונים לאלג'זירה, וזה לא בדיוק
משרת את האינטרסים של המדינה. פעם זאת היתה אטרקציה לראות את החדשות בערבית
בישראל. האליטה של קהיר ראתה את זה. בירדן צפו בזה. פלסטינים ראו בזה שידור
אמיתי ולא מפוברק של חדשות אמת, והיום הכל הולך ונגוז, וחבל. אני פשוט אומר
את זה כהערה לטובת כולנו. זה לא בסדר. משהו שם השתבש. אני אומר את כאן למר
פורת ולחברים, כי לשידורים בערבית יש ערך מוסף חשוב מאד מבחינת המדינה.

אורי פורת:

איפה ראית שכרסמו בשידורים האלה? אני לא ראיתי.

היו"ר סאלח טריף:

אני קצת עוקב מבחינת הזמנים. אני מדבר על התקופה מאז שנכנס ערוץ 2 בגלל
התחרות. אני אתן לך דוגמה: שידור החדשות בשעה 19:30 עבר לשעה 18:30.

יוסף בראל:

זה לא בתקופה של אורי פורת. זה בתקופה הקודמת.

היו"ר סאלח טריף:

בסדר, אבל כל הזמן יש כרסום בזמן השידורים, וחבל כי יש לזה גם מחיר. יש
היום טלוויזיות בעולם הערבי שנצפות בכל העולם.

אורי פורת:

אין ויכוח.

היו"ר סאלח טריף:

חבל.

אורי פורת:

צריך לעשות סדר בערוצים.

יצחק גאגולה:

אדוני היושב ראש, לדעתי צריכים לשפר את הערוץ עוד יותר, כך שלא רק ישדר את
הנאומים מהכנסת, אלא אפילו יזמינו חברי כנסת, יתחקרו אותם וישאלו יותר
שאלות.

היו"ר סאלח טריף:

שישקף את עבודת הוועדות. יש כמה נושאים שאנחנו עובדים עליהם. אתי בן-יוסף,
אני מבקש ממך לתאם לנו ישיבה בשבוע הבא.

מאיר שטרית:

ישיבה של ועדת הכנסת לעניין השידורים.

אתי בן-יוסף:

ועדת המשנה?

מאיר שטרית:

ועדת המשנה.

היו"ר סאלח טריף:

אולי נשב בישיבה פנימית בינינו כדי לסכם מתכונת, ואחרי זה נזמין את החברים.

טל שחף:

הישיבה על התכנים היא הישיבה החשובה ביותר. ישיבה נוספת וחשובה שהיא בפורום
קצת אחר, היא על השידורים. אמר בראל שצריך להחליט האם אנחנו רוצים ערוץ
עצמאי אחד כשאנחנו לא מערבבים ערוץ בערוץ, או שאנחנו ממשיכים לעשות את
השילוב. לגבי האפשרות לקיים ערוץ עצמאי, מנכ"ל משרד התקשורת - -

מאיר שטרית:

אבל זה לא אקטואלי כרגע.

טל שחף:

לא, אבל היה לו רעיון שאפשר מעכשיו לעכשיו להקים בכלל ערוץ עצמאי.

מאיר שטרית:

איך?

טל שחף:

רשות השידור תפיק אותו.

מאיר שטרית:

מאיפה הערוץ?

יאיר אלוני:

בלוויין יש משיבים זמינים, או בכבלים.

מאיר שטרית:

כמה זה עולה?

יאיר אלוני:

8,000,000 שקל.

היו"ר סאלח טריף:

לא, אנחנו לא רוצים בכבלים.

יאיר אלוני:

כי בכבלים יש לממשלה זכות לקבל 1/7 מנפח הכבלים לשידור עצמאי ללא תשלום.

היו"ר סאלח טריף:

אבל הכבלים לא קיימים בפריפריה ולא ביישובים הקטנים. יש היום YES ובכל בית
יש לוויין.

יאיר אלוני:

גם ל-YES רק 70,000 לקוחות ברחבי הארץ.

היו"ר סאלח טריף:

הוא רק התחיל.

טל שחף:

הם אמרו שהם נשארים בהפקה, אבל הם רוצים שרק את ההולכה ניקח לערוץ אחר.

חנה מצקביץ:

רוצים לשחרר את ערוץ 33.

מאיר שטרית:

אתם לא תשתחררו השנה, חבל על הזמן. למה העברנו עכשיו חוק? לא בשנת 2001.
נדבר בכנסת הבאה.

אתי בנדלר:

אני רק רוצה להזכיר את המסגרת המשפטית, עליה אנחנו מדברים. חוק שידורי
טלוויזיה מהכנסת (הוראת שעה), התשנ"ז-1997, קובע ששידורי הטלוויזיה מהכנסת
יועברו על ידי רשות השידור, והעברת השידורים תהיה בהתאם להסכם שייחתם בין
הכנסת לבין הרשות.

הסכם נחתם בתאריך 6 ביולי 1997, בין הכנסת לבין הרשות; ובין היתר, למשל,
קובע אותו הסכם בסעיף 1 שלו, שהרשות תשדר בטלוויזיה את כל דיוני מליאת
הכנסת בשידור ישיר, רצוף, ללא עריכה, מתחילת כל ישיבה ועד תומה, הן בעת
קיום מושבי הכנסת והן בעת קיום כנסים מיוחדים של הכנסת. דהיינו, על פי
ההסכם שיש לו עכשיו מעמד סטטוטורי, אסור לקטוע את השידורים.

בסעיף 2 לחוק שקראתי עכשיו, שהוא הסעיף שהאריך את תוקף הוראת השעה שהיתה
מלכתחילה רק לשנים 1997-1998, נאמר: נקבע שבתקופת ההארכה – ותקופת ההארכה
היתה 1999-2000, ועכשיו מציעים לקבוע את זה גם לגבי 2001 – יחול ההסכם כפי
שנחתם בין הכנסת לבין הרשות לגבי השנים 1997-1998, בתיקונים או בשינויים
שעליהם יסכימו שני הצדדים להסכם. דהיינו, כל עוד אין הסכמה של שני הצדדים
לשנות את ההסכם, אין שום אפשרות לשנות שום דבר. צריכים לפעול על פי ההסכם
הזה, גם לגבי התשלומים אגב.

היו"ר סאלח טריף:

הרי אנחנו נדון בזה בשבוע הבא, וכפי שאת אמרת, אנחנו ננסה לעשות הסכמות על
שינויים מסוימים, ונכניס אותם לגוף ההסכם.

מאיר שטרית:

יש לי שתי הצעות קונקרטיות. טל שחף, אני מציע שאתה תגיש לחברי ועדת המשנה
את ההצעות שלך בכתב לגבי השינויים, ואז נערוך פגישה משותפת אחרי שנקרא את
החומר.

היו"ר סאלח טריף:

אני יודע שיש לך הצעות, אז תעביר אותן לנו. נשאיר את זה לדיון המשותף
שנקיים.

מאיר שטרית:

המציע לא בא לדיון.

היו"ר סאלח טריף:

אם המציע לא בא, אנחנו לא נדון בזה.

אתי בן-יוסף:

הוא אמר שייצג אותו חבר הכנסת נודלמן.

מאיר שטרית:

גם הוא הלך. למען הבטיחות בדרכים וכדי שלא יהיו יותר תאונות, אני מציע שלא
נשדר ברדיו את שידורי הכנסת...

היו"ר סאלח טריף:

הצעת החוק היא של חבר הכנסת צבי הנדל. הוא מחלים מתאונת דרכים, שיהיה בריא.
אתי בנדלר, אולי עכשיו בהזדמנות זו נדון בחוק. האם את מכירה אותו?

אתי בנדלר:

אני קראתי אותו הבוקר.

ברשותך, אני מבקשת להעיר עוד הערה אחת לגבי החוק שהוועדה אישרה לקריאה
ראשונה. כמצוות המחוקק, אני צריכה להתייחס בדברי ההסבר לנושא עלות הצעת
החוק. אני מבקשת שתתייחסו לעניין.

היו"ר סאלח טריף:

האם זה לא חלק מההסכם?

מאיר שטרית:

על פי התקנון, בקריאה ראשונה צריך לכתוב את עלות הצעת החוק למדינה. צריך
לכתוב שעלות הצעת החוק היתה פחות או יותר העלות שהיתה שנה שעברה, ושהכנסת
מממנת אותה מתקציב הכנסת.

אתי בנדלר:

אני לא יודעת מה היתה העלות בשנה שעברה.

מזכיר הכנסת אריה האן:

העלות היתה 3,460,000 שקל.

סגן מזכיר הכנסת דוד לב:

3.5 מיליון שקל.

מזכיר הכנסת אריה האן:

פלוס המקדם.

היו"ר סאלח טריף:

אבל זה כלול בתקציב הכנסת.

מאיר שטרית:

זאת לא תוספת תקציב מטעם המדינה.

היו"ר סאלח טריף:

לא, זה כלול בתקציב הכנסת.

יאיר אלוני:

אל תבנו על זה. אם יש הסכם – זה הסכם, ואם זה בין הצדדים – זה בין הצדדים.

מאיר שטרית:

אבל צריך לכתוב הערכה.

היו"ר סאלח טריף:

העיקר שזה כלול בתקציב הכנסת, וזה לא תקציב נוסף. זה לא קשור.

אתי בנדלר:

מי יגיד לי את הסכום המעודכן לשנה זו?

היו"ר סאלח טריף:

תוכלי לברר את זה אצלנו או אצל החשב במסגרת תקציב הכנסת.

ג. שונות

אתי בן-יוסף:

צריך לקרוא לחברת הכנסת יעל דיין.

היו"ר סאלח טריף:

אם הם לא כאן, אני לא קורא לאף אחד.

אתי בן-יוסף:

אבל הבטחת להם אתמול, שהיום תקיים את ההצבעה על ההעברה מוועדה לוועדה.

היו"ר סאלח טריף:

אני עכשיו אעשה את זה בלי נוכחותם ולא אחכה להם. מי הגיש אתמול את הרביזיה?

אתי בן-יוסף:

זאת לא רביזיה, אלא התייעצות סיעתית שחבר הכנסת נסים דהן ביקש בשמו של חבר
הכנסת דוד טל.

היו"ר סאלח טריף:

בסדר, אנחנו נצביע. החלטנו אז להעביר את הצעת החוק לוועדה המשותפת והיתה
התייעצות סיעתית. עכשיו קבענו שיש הצבעה, ואני לא מחכה לאף אחד. מי בעד
העברה לוועדה המשותפת?

הצבעה

בעד – 2

נגד – אין

נמנעים – אין

הצעת החוק בנושא הפריה חוץ גופית של חברת הכנסת יעל דיין הועברה לדיון
בוועדה המשותפת למעמד האישה ולעבודה, רווחה ובריאות

היו"ר סאלח טריף:

תודה רבה, פה אחד ללא מתנגדים העברנו את זה לוועדה המשותפת.

מאיר שטרית:

תצביע על הרביזיה.

היו"ר סאלח טריף:

מי בעד רביזיה?

הצבעה

בעד – אין

נגד – 2

נמנעים – אין

הרביזיה לא עברה.

היו"ר סאלח טריף:

היא נפלה.

מאיר שטרית:

היתה עוד רביזיה אחת.

אתי בן-יוסף:

לא, עדיין לא העלינו אותה לסדר היום. המציעים לא פה.

היו"ר סאלח טריף:

לא מעניין אותי. הנה הגיעה חברת הכנסת יעל דיין. צדיקים – מלאכתם נעשית
בידי אחרים. היא סמכה עלינו ולא באה. קיימנו הצבעה. אני לא רוצה לקרוא לאף
אחד.

אתי בן-יוסף:

החלטנו שאנחנו ממליצים לכנסת להעביר את הדיון בהצעת החוק מוועדת העבודה
והרווחה לוועדה המשותפת.

מאיר שטרית:

יש עוד רביזיה אחת, שקבענו אותה להצבעה היום.

יעל דיין:

לפני כן, אני רוצה להגיד משהו לפרוטוקול. אני מבקשת לציין שהוועדה הזו
החליטה כבר בעבר על הקמת ועדה משותפת בעניין אחר, אבל אותה ועדה נשארת על
פי הוראת הייעוץ המשפטי. קבענו חמישה חברי כנסת וחמישה חברי כנסת בוועדה.
בשעתו פניתי לחבר הכנסת טל, כדי שיספק לוועדת הכנסת את השמות מטעמו לוועדה
המשותפת. הוא אמר שמאחר שהוא מחרים את זה – למרות החלטת הוועדה הזו – הוא
לא שולח שמות.

ולפיכך, הוועדה פעלה בלי נציגי ועדת העבודה והרווחה. אמר לי אתמול צבי ענבר
שזה אמנם תקין, אבל במקרה כזה, ועדת הכנסת רשאית – אם הוא לא שולח שמות –
למנות מתוך חברי ועדת העבודה והרווחה חמישה חברים לפי ראות עינם.

היו"ר סאלח טריף:

חברת הכנסת יעל דיין, תשאלי חברים בוועדת העבודה והרווחה מי מהם מעוניין
להיות חבר בוועדה, תביאי לי שמותיהם, ואני אמנה אותם.

יעל דיין:

מאה אחוז.

אתי בנדלר:

זה בעצם תפקיד שמוטל על ועדת הכנסת. הנוהג הוא שפונים ליושב ראש הוועדה.

היו"ר סאלח טריף:

מה עם ההצבעה השנייה?

מאיר שטרית:

תצביע על הרביזיה.

היו"ר סאלח טריף:

מי בעד רביזיה על הצעת חוק שירות הקבע בצבא הגנה לישראל (גמלאות) (תיקון –
קצבאות לחיילי יחידת השדה)? מי נגד?

הצבעה

בעד – אין

נגד – 3

נמנעים – אין

הרביזיה על הצעת חוק שירות הקבע בצבא הגנה לישראל (גמלאות) (תיקון – קצבאות
לחיילי יחידת השדה), התש"ס-2000 נפלה.

היו"ר סאלח טריף:

תודה. הרביזיה נפלה.

אתי בן-יוסף:

אז החוק נשאר בוועדת הכספים.

היו"ר סאלח טריף:

תודה רבה, אני נועל את הישיבה.

הישיבה ננעלה בשעה 10:15
