פרוטוקולים/ועדת הכנסת/8243

ירושלים, כ"ג בניסן, תשס"ד

14 באפריל, 2004

הכנסת השש-עשרה נוסח לא מתוקן

מושב שני

פרוטוקול מס' 115

מישיבת ועדת הכנסת

יום שלישי, כ"ג באדר התשס"ד (16.3.2004), שעה 9:00

סדר היום:

ערעורים על החלטת יושב-ראש הכנסת והסגנים שלא לאשר דחיפות הצעות לסדר היום.

נכחו:

חברי הוועדה: גדעון סער - מ"מ היו"ר

זהבה גלאון

אחמד טיבי

מאיר פרוש

מזכיר הכנסת אריה האן

סגן מזכיר הכנסת דוד לב

מוזמנים: חה"כ אתי לבני - סגנית יו"ר הכנסת

  חה"כ איוב קרא

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר שפנייר

היו"ר גדעון סער:

אני מתכבד לפתוח את הישיבה, יושב-ראש הוועדה ביקש ממני להחליף אותו. יש לנו
רק שני ערעורים על החלטות הנשיאות. הנושא הראשון, ערעורו של חבר הכנסת אחמד
טיבי בנושא "ביטול פגישת שרון אבו עלא". חבר הכנסת טיבי, בבקשה.

אחמד טיבי:

תודה, אדוני היושב-ראש. אני חושב שאתה ממלא היטב את תפקיד היושב-ראש. אין
ספק שהביטול החוזר ונשנה מזה מספר חודשים של הפגישה הזאת, יצר דגם שגורם
לקיפאון מדיני, והביטולים הם ללא קשר לפיגוע זה או אחר. הפגישה הזאת בוטלה
כ-15 פעם, ולכן עלתה ההצעה הדחופה. אני מבקש מחבריי לאשר את ההצעה הזאת.

גדעון סער:

חברת הכנסת אתי לבני, אני מבין שאת מייצגת את הנשיאות.

אתי לבני:

הבנת נכון, אני מייצגת את הנשיאות. אנחנו אישרנו אתמול שישה נושאים. לאור
לוח הזמנים של הכנסת - שהישיבות מתארכות עם ההצעות לסדר לשעות מאוד
מאוחרות, כשאין כמעט אף נוכח בדיונים האלה, וזה לא לכבודה של הכנסת - כאשר
מאשרים מעבר לשישה נושאים, זה הופך להיות דבר שמכביד על הכנסת והוא לא
רלוונטי. הנושא הספציפי של ביטול הפגישה עם אבו עלא יסוקר גם בנושא הקודם
שכן אושר - הפיגוע בנמל אשדוד -הוא כנראה הסיבה לביטול הפגישה. אנחנו חשבנו
שהנושא הזה יהיה רלוונטי כאשר אכן הפגישה תתקיים, והביטול יידון במסגרת
הדיון בפיגוע בנמל אשדוד.

היו"ר גדעון סער:

אני מבין. חבר הכנסת פרוש, בבקשה.

מאיר פרוש:

לא יודע מניין נציגת הנשיאות בטוחה שהנושא של ביטול פגישת שרון אבו-עלא
יבוא לידי ביטוי בנושא של הפיגוע בנמל אשדוד.

היו"ר גדעון סער:

חבר הכנסת פרוש, בינתיים הומצאה לי רשימת הנושאים כפי שהם עלו בסיכום של
הנשיאות אתמול, והנושא הוגדר: הפיגוע הרצחני בנמל אשדוד וביטול פגישת שרון
אבו-עלא. אני מניח שהקושי שהביא את חבר הכנסת טיבי אלינו הוא שחבר הכנסת
עסאם מח'ול הוא בין הדוברים בהצעות בנושא זה...

מאיר פרוש:

אני לא יודע מניין לנציגת הנשיאות לומר לנו שהביטול של הפגישה עם אבו-עלא
יבוא לידי ביטוי בנושא של הפיגוע הרצחני בנמל אשדוד - -

מזכיר הכנסת אריה האן:

זה חלק משם הנושא.

מאיר פרוש:

מכיוון שלמשל אתמול 40 חברי כנסת ביקשו מראש הממשלה שיבוא להסביר לנו על
ההתנתקות, ולא שמענו על זה מילה.

אחמד טיבי:

צודק אדוני.

מאיר פרוש:

זה בכלל לא בטוח שאם יש כותרת לנושא, יש לנו תשובה במליאה. אני חושב שאם
חבר הכנסת טיבי יעלה לדוכן וינמק את ההצעה הדחופה שלו, אולי מזה אנחנו
נתחיל להבין משהו מה הולך לקרות עם ההתנתקות. אולי גם אתה כיושב-ראש סיעת
הליכוד שמעוניין באמת לדעת מה קורה עם ההתנתקות, אולי נגרה את תיאבונם של
אלה שיודעים ונדע פעם אחת ולתמיד. כי מכל מה שדיברנו עד היום, אף אחד
מאיתנו לא יודע. אחמד טיבי שידוע בלשונו הרהוטה, אולי הוא יצליח לגרור את
מישהו לספר לנו מה קורה. אני בעד לאשר את הצעתו.

היו"ר גדעון סער:

יש דעות נוספות?

זהבה גלאון:

לא.

היו"ר גדעון סער:

מי בעד ערעורו של חבר הכנסת טיבי?

הצבעה

בעד הערעור - 3

נגד - 1

הערעור של חבר הכנסת אחמד טיבי נתקבל.

היו"ר גדעון סער:

אני קובע שהערעור התקבל. אושרה ההצעה הדחופה לסדר היום "ביטול פגישת שרון
אבו-עלא.

אנחנו עוברים לערעורו של חבר הכנסת איוב קרא בנושא "משלחת הסרבנים שיצאו
לאירופה נגד ישראל". בבקשה, חבר הכנסת קרא.

איוב קרא:

אדוני היושב ראש, אני חושב שהוויכוח הציבורי, בהתחשב בעובדה שמדובר בתדמית
מדינת ישראל, לא צריך לגלוש למדינות זרות. לכן הנושא חשוב. זאת פעם ראשונה
שיוצאת משלחת של עמך - -

זהבה גלאון:

זאת לא פעם ראשונה וזאת לא פעם אחרונה.

איוב קרא:

זאת פעם ראשונה.

היו"ר גדעון סער:

תשמע לחברת הכנסת גלאון, כי יש סיכוי שהיא מתמצאת בנושא הזה.

איוב קרא:

ברור שזאת עמדתה תהיה בכל מצב.

זהבה גלאון:

אז לא ביקשת הצעה לסדר היום כשהשר בני אלון והשר אפי איתם יוצאים לארצות
הברית ושוכרים משרד יחסי ציבור נגד מדיניות ממשלת ישראל, ועל הסרבנים האלה
אתה רוצה לעשות הצעה לסדר? בוא נעשה הצעה לסדר על שרי הממשלה.

איוב קרא:

אני מודיע לך שאם אותם סרבנים יהיו בממשלת ישראל, לא תהיה לי בעיה, שיעשו
כל דבר, כי ברגע שאתה חבר ממשלה אתה מייצג את מדינת ישראל.

זהבה גלאון:

אבל הם יוצאים נגד הממשלה.

איוב קרא:

ברגע שאנשים מעבירים את הוויכוח הציבורי ל- -

היו"ר גדעון סער:

חברת הכנסת גלאון, זאת הערה לא מדויקת לדעתי. הם לא יכולים לייצג עמדה נגד
הממשלה בשעה שהממשלה לא קבעה עמדה בתוכנית תוכנית ההתנתקות וגם שום פורום
מוסמך אחר לא קבע.

זהבה גלאון:

האם זה נראה לך תקין ששרים בממשלה שוכרים משרד יחסי ציבור ומדברים נגד ראש
הממשלה? כשחבר הכנסת טיבי וחבריו נסעו להאג ודיברו נגד מדיניות הממשלה, עשו
פה "סמטוכה". אז נגד קבוצה של אנשים פרטיים כנסת ישראל תקיים דיון? אלה
אנשים פרטיים, זכותם להפגין ולמחות.

איוב קרא:

הבעיה שלהם היא מדיניות הממשלה. שיבואו, יתווכחו, ימחו נגד הממשלה בתוך
מדינת ישראל ולא מחוץ למדינת ישראל, כי אחרת ננהל את כל הוויכוח הציבורי
באירופה ובאמריקה, מה יהיה פה? אני חושב שזה נושא ראוי, מכיוון שזה דבר שלא
קרה, שאנשים מעבירים את המחאה שלהם מגבולות מדינות ישראל לתחום של ארצות
אחרות. זה לא מנהיגים או שרים או חברי כנסת. מדובר באנשים רגילים.

זהבה גלאון:

היא הנותנת, קל וחומר.

איוב קרא:

מדובר באנשים רגילים שצריכים למחות נגד המדיניות של הממשלה. ממשלת ישראל
נמצאת פה, ולא אצל השכנים ולא אצל אויבים. לכן הנושא הזה ראוי לדיון בתוך
הכנסת, אדוני היושב-ראש.

היו"ר גדעון סער:

תודה, חבר הכנסת קרא. חברת הכנסת לבני, בבקשה.

אתי לבני:

אני רוצה שוב לחזור על הטיעון הקודם. זה הנושא השמיני לסדר היום, אני חושבת
שזה הרבה יותר מדי מבחינת מה שלוח הזמנים מאפשר. הנושא עצמו הוא טריוויאלי,
הוא לא עניין ציבורי, הוא עניין של משלחת. נוסעות משלחות.

איוב קרא:

זה לא עניין ציבורי?

אתי לבני:

הוא עניין ציבורי, אבל במסגרת של חשיבות דחופה זה לא ראוי להעלאה לסדר
היום. היו הרבה מאוד נושאים ראויים ודחינו אותם. צריך לבחור את החמישה-שישה
נושאים שבאותו שבוע יש להם מקום להידון, ולא שכל מי שמערער יקבל הצעה
דחופה. לכן אני מבקשת לדחות את הערעור, גם מבחינת הנושא וגם מבחינת לוח
הזמנים.

היו"ר גדעון סער:

האם יש דוברים נוספים?

קריאה:

לא.

היו"ר גדעון סער:

מי בעד קבלת הערעור ומי נגד?

הצבעה

בעד הערעור - 1

נגד - 2

נמנע - 1

הערעור של חבר הכנסת איוב קרא לא נתקבל.

אחמד טיבי:

אני צריך להצביע נגד, אבל בגלל חבר הכנסת קרא אני נמנע.

היו"ר גדעון סער:

אני קובע שהערעור לא נתקבל. אני מציע לחבר הכנסת קרא בפעם הבאה, לפני שהוא
מתנדב לתמוך בהצעות, לוודא שבהצעה אחרי כן הוא זוכה לאותו יחס.

אחמד טיבי:

אם אני הייתי תומך בו, אתה לא היית מצביע איתו.

היו"ר גדעון סער:

הייתי מצביע איתו בכל מקרה, מנימוקים שאולי אחרי הישיבה אסביר לך אותם. בכל
אופן אני קובע שברוב של שניים נגד אחד ונמנע אחד, הערעור לא מתקבל.

איוב קרא:

אני מבקש רוויזיה.

זהבה גלאון:

על ערעורים על הצעות דחופות אין רוויזיה.

היו"ר גדעון סער:

חבר הכנסת איוב קרא, מצד אחד ברור לי שגם ברוויזיה לא יהיה רוב, כי בינתיים
נכנס עוד חבר נוסף שלהערכתי לא יתמוך בעמדתך. מצד שני, אם לא היה תקדים
מעולם, אני מסתמך על אנשי המזכירות, אני חושב שזה לא יהיה נכון אם נעשה את
זה.

אחמד טיבי:

אין תקדים לרוויזיה על ערעורים, אבל יש בתקנון.

איוב קרא:

אם בתקנון יש, אני מבקש רוויזיה.

ארבל אסטרחן:

אין הוראה שאי אפשר לעשות רוויזיה.

היו"ר גדעון סער:

לפי עמדת היועצת המשפטית שאין הוראה מפורשת נגד רוויזיה, אני מעמיד להצבעה
את הבקשה של חבר הכנסת איוב קרא לקיים רוויזיה. מי בעד הרוויזיה?

הצבעה

בעד הרוויזיה - 2

נגד - 2

הרוויזיה לא נתקבלה.

היו"ר גדעון סער:

הרוויזיה נדחתה. הערעור של חבר הכנסת קרא לא נתקבל. אני מודה למשתתפים.
הישיבה נעולה.

הישיבה ננעלה בשעה 9:15.
