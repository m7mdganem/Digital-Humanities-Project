הכנסת השש-עשרה נוסח לא מתוקן

מושב שלישי

פרוטוקול מס' 259

מישיבת ועדת הכנסת

יום שלישי, ד' באב התשס"ה (9 באוגוסט 2005), שעה 10:00

סדר היום:

א. קביעת ועדות לדיון בהצעות חוק-לשם הכנתן לקריאה ראשונה.

ב. קביעת ועדות לדיון בהצעות חוק- לשם הכנתן לקריאה שנייה ושלישית.

ג. העברה מוועדה לוועדה אחרת.

ד. קביעת ועדות לדיון בהצעות לסדר היום.

נכחו:

חברי הוועדה:

רוני בר און- היו"ר

גדעון סער

חיים כץ

אילן לייבוביץ

רוני בריזון

עומרי שרון

יאיר פרץ

יעקב מרגי

מיכאל איתן

קולט אביטל

מאיר פרוש

דניאל בנלולו

יצחק כהן

זהבה גלאון

יועצת משפטית: ארבל אסטראחן

מנהלת הוועדה: אתי בן יוסף

קצרנית: איה לינצ'בסקי

קביעת ועדות לדיון בהצעות חוק-לשם הכנתן לקריאה ראשונה

היו"ר רוני בר-און:

בוקר טוב, אני מתכבד לפתוח את ישיבת הוועדה ומודה לחברים שהגיעו לדיון
בפגרה. לפני שנתחיל בנושא הראשון, מישהו ביקש ממני לפתוח בנושא אחר כדי
לשחרר אותו בשל אילוץ רפואי. נעבור לרגע לסעיף ב. קביעת ועדות לדיון בהצעות
חוק, סעיף קטן 1. הצעת חוק גנים בוטניים, התשס"ה-2004, כ/90, של חבר הכנסת
דניאל בנלולו וקבוצת חברי כנסת. הוחלט בקריאה ראשונה שזה יידון בוועדת
כלכלה. אני מציע להעביר את זה לוועדת כלכלה להמשך דיון. מי בעד להעביר את
זה לוועדת כלכלה?

הצבעה

בעד כלכלה: רוב

נגד: אין

נמנעים: אין

הצעת החוק עברה לדיון בוועדה כלכלה.

היו"ר רוני בר-און:

אנחנו חוזרים לנושא הראשון. ההצעה הראשונה, הצעת חוק גיל הפרישה (תיקון אי
החלת החוק על מי שפרש לפני ינואר 2004), התשס"ד-2004 - הצעת חברי הכנסת
בנימין בן אליעזר, חיים כץ וקבוצת חברי כנסת (פ/2488).

חיים כץ:

אני מבקש להעביר לוועדת העבודה והרווחה.

גדעון סער:

המגמה שבאתי לכאן, ולא דברתי עם חבר הכנסת חיים כץ, להעביר לוועדת כספים
מטעם שהיא דנה בנושא גיל הפרישה. בדרך כלל אני נוהג להגיע להבנות עם חברי
סיעת הליכוד ובוודאי חברים שהם יושבי ראש ועדות מטעם סיעת הליכוד, אבל מצד
שני יש את יו"ר ועדת כספים שהוא גם איש קואליציה, לכן אני מבקש לדחות כדי
שאוכל להגיע להידברות.

חיים כץ:

אני מסכים.

היו"ר רוני בר-און:

הייתי מוסיף שחבר הכנסת חיים כץ, יו"ר ועדת העבודה והרווחה, הוא באמת
המומחה בענייני פרישה.

חיים כץ:

יש לי רק הערה אחת, החוק הזה כמעט גמור כי הממשלה והתעשיינים הגיעו להסכם
והם מפצים 95% מהאנשים שפרשו לפנסיה מוקדמת. יש הסכם והוא מכובד, אבל יש
דברים שבשוליים ולכן זה לא מהותי, אבל אם אתה רוצה לדבר אתו זה מקובל עלי.

היו"ר רוני בר-און:

אם כך אנחנו דוחים את זה. הנושא הבא, הצעת חוק הביטוח הלאומי(תיקון-בת
זוג), התשס"ג-2003, של חברי הכנסת דוד טל עמיר פרץ ואילנה כהן, על פי בקשת
חבר הכנסת עמיר פרץ הנושא לא יהיה על סדר היום, היום, ונדון בו בהזדמנות
אחרת.

הנושא הבא הוא ארבעה הצעות חוק הדנים בנושא אחד:

-   הצעת חוק תקופת כהונת ראש המטה הכללי, התשס"ה-2005 – של חברת הכנסת
    ענבל גבריאלי פ/3346.

-   הצעת חוק תקופת ראש המטה הכללי, התשס"ה- 2005 של חבר הכנסת אהוד רצאבי
    וקבוצת חברי כנסת פ/3460.

-   הצעת חוק תקופת כהונת ראש המטה הכללי, התשס"ה-2005 – של חבר הכנסת יובל
    שטייניץ וקבוצת חברי כנסת פ/3442.

-   הצעת חוק תקופת כהונת ראש המטה הכללי, התשס"ה-2005 – של חבר הכנסת יורי
    שטרן וקבוצת חברי כנסת פ/3301

יאיר פרץ:

יש גם את ההצעה שלי.

היו"ר רוני בר-און:

היא לא מופיעה. תבדוק את זה ואני מבטיח לך שההצעה שלך תועבר בדיוק כמו
ההצעות האלה. נשמעו הצעות להעביר לוועדת חוץ וביטחון או לוועדת חוקה חוק
ומשפט. יו"ר ועדת חוץ וביטחון מבקש להעביר את הבקשה לדיון בוועדת חוץ
וביטחון אהוד רצאבי לחוץ וביטחון ובענייני הצעות האחרות לא נשמעו כל הצעות.

גדעון סער:

אני חושב שאם מדובר על כהונת הרמטכ"ל זה לגיטימי ונכון שוועדת חוץ וביטחון
תדון בזה.

היו"ר רוני בר-און:

איפה עניין של חוץ וביטחון?

גדעון סער:

אם היינו עוסקים בקדנציה של שופטים בבית משפט עליון הייתי מבין למה לוועדת
חוקה.

היו"ר רוני בר-און:

איפה עוד מוגבלות תקפות כהונה בחוק?

ארבל אסטראחן:

זה יכול להיות משולב בחוק שירות ביטחון, אני לא יודעת אם זה יישאר חוק בפני
עצמו.

היו"ר רוני בר-און:

מי בעד ועדת חוץ וביטחון?

הצבעה

בעד: רוב

נגד: אין

נמנעים: אין

ההצעה הועברה לוועדת חוץ וביטחון

היו"ר רוני בר-און:

ההצעות עוברות לוועדת חוץ וביטחון וכמובן אם הצעת חבר הכנסת יאיר פרץ אם
תימצא תובא לוועדה ואני מבטיח שאעשה הכול שהיא תועבר גם לאותה וועדה
ובמהירות האפשרית. הנושא הבא, הצעת חוק מענק מיוחד לעידוד הנגב והגליל
(תיקוני חקיקה), התשס"ה-2004 – של חבר הכנסת יעקב מרגי פ/2899. נשמעו הצעות
להעביר את ההצעה לוועדת כלכלה או לוועדת כספים.

גדעון סער:

חוץ מהעובדה שברשות ועדת הכלכלה עומד איש תנועת ש"ס חברינו חבר כנסת אמנון
כהן שהוא חבר סיעתו של המציע, אינני רואה טעם ענייני אחר להעברת ההצעה
לוועדת הכלכלה, זה נושא של ועדת כספים, זה נושא תקציבי מובהק וצריך להיות
מועבר לוועדת כספים.

היו"ר רוני בר-און:

יש פה אמירה שמופיעה בפרוטוקול, שיו"ר הכנסת אומר שזה מיועד לוועדת כספים,
ושר האוצר מבקש ועדת הכלכלה.

גדעון סער:

אם אני אגיד על שר האוצר שלא תמיד הוא מבין מה האינטרס שלו, אז זה יקבל
משמעויות אחרות. אבל אני אומר שהאינטרס של האוצר וכל מי שעומד בראש משרד
האוצר הוא שהחוק הזה יעבור לוועדת הכספים.

היו"ר רוני בר-און:

יכול להיות שצריכים לבדוק את העברית שלך, "לא תמיד הוא מבין את האינטרס
שלו", יכול להיות שצריך להחליף כמה מילים במשפט הזה? אני בודק את זה בשביל
הפרוטוקול.

גדעון סער:

לעיתים הוא מבין ולעיתים הוא לא מבין.

היו"ר רוני בר-און:

לא רציתי שתצא שגגה מלפני הקצרנית ויאשימו אותה בשגיאה קריטית.

יעקב מרגי:

אדוני היו"ר, תודה על הזדמנות, מי שרוצה לקבור את זה קבורת חמור יעביר את
זה לוועדת כספים. ועדת כספים עסוקה ויש להם חוקים שעברו קריאה טרומית עוד
לפני כן ולא דנים בהם.

היו"ר רוני בר-און:

גם ועדת כלכלה עסוקה.

יעקב מרגי:

ועדת כלכלה יעילה, עובדת - - -

קריאה:

אתה מתכוון שוועדת כספים לא עובדת?

יעקב מרגי:

כשאני אומר יעילה ועובדת, זו חקיקה שזה מהותו של הבית הזה, לוועדת כספים יש
הרבה נושאים אקטואליים בפתחה, סדר היום לא צפוי. אם רוצים לדון בהשלכות
הכלכליות, מעבר לעלות הכספית, הרי רוב לקואליציה יש גם בוועדת הכלכלה זה לא
קשור לעומד בראשה. אם רוצים לבחון מה ההשלכות הכלכליות החברתיות של חוקי
הנגב, אם זה יועיל או לא יועיל וכמה זה יחזיר למשק - - -

היו"ר רוני בר-און:

צריך להגיד ביושר שגם לאור האהבה הגדולה שיו"ר הקואליציה ואני מגלים כלפי
יו"ר ועדת הכלכלה, לא ירחק יום שהתור אצלו יהיה יותר גדול מאשר בוועדת
הכספים.

עמרי שרון:

אני מציע לא לזלזל ביכולתו של יו"ר הוועדה כי למרות שאין לו רוב טבעי, יו"ר
ועדה כמו חבר הכנסת כהן יכול לעשות בוועדה כמעט כרצונו וכלשונו.

היו"ר רוני בר-און:

העמדה שהציג יו"ר הקואליציה היא באמת עמדה עניינית, וגם העמדה שלך שאתה לא
רוצה להידחק לשוליים ולהתעכב עם הצעת החוק שלך היא בעלת משקל ואני נוטה
להתחשב בה. אנחנו נעביר את זה בשלב זה לוועדת הכספים, היה ותוך שלושה
חודשים מתום הפגרה לא תבוא על סיפוקך, והחוק הזה לא יזכה לקצב הטיפול שיראה
בעיניך, ועדת הכנסת תשוב לדון בבקשתך להעברת החוק לוועדת כלכלה.

יעקב מרגי:

מקובל עלי.

היו"ר רוני בר-און:

מי בעד?

הצבעה

בעד: רוב

נגד: אין

נמנעים: אין

ההצעה הועברה לוועדת כספים.

היו"ר רוני בר-און:

הנושא הבא, הצעת חוק זכויות התלמיד (תיקון-איסור החזקת נשק על ידי תלמיד
במוסד חינוך), התשס"ה-2005, של חבר הכנסת אלי ישי פ/3483. הצעות נשמעו
לוועדת החינוך התרבות והספורט או לוועדה לקידום מעמד הילד. אני חושב שזה
שייך לוועדת החינוך. מי בעד ועדת חינוך?

הצבעה

בעד: רוב

נגד: 1

נמנעים: אין

ההצעה הועברה לוועדת החינוך התרבות והספורט.

היו"ר רוני בר-און:

הצעת חוק הירושה (תיקון- בני זוג מאותו מין), התשס"ד-2003, של חבר הכנסת
אילן לייבוביץ פ/1573. נשמעו הצעות להעביר את ההצעה לוועדת חוקה חוק ומשפט
או לוועדת הכספים. חבר הכנסת אילן לייבוביץ מבקש להעביר לוועדת חוקה.

מאיר פרוש:

אני מבקש ועדת כספים

גדעון סער:

נושא של ירושה זה מטריה של ועדת חוקה לכן אני חושב שבעניין הזה הצדק הוא עם
ועדת חוקה.

היו"ר רוני בר-און:

וכאן זה לא רק עניין של ירושה אלא מה שאנחנו תופסים כסוג של ירושה שלצידה
יש דיון עקרוני בשאלת בני אותו מין, שזו שאלה מהותית מעבר לשאלת הירושה.

הצבעה

בעד ועדת חוקה חוק ומשפט: רוב

בעד ועדת הכספים: 1

נמנעים: אין

הצעה עברה לוועדת חוקה חוק ומשפט

ארבל אסטראחן:

הצעת חוק של יאיר פרץ בעניין כהונת ראש המטה הכללי עברה לוועדת חוץ וביטחון
במליאה.

היו"ר רוני בר-און:

הצעת חוק הביטוח הלאומי (תיקון-ביטוח שאירים לאלמן), התשס"ה-2005 – של חבר
הכנסת דוד אזולאי וקבוצת חברי כנסת פ/3480 . נשמעו הצעות להעביר לוועדת
כספים או לוועדת העבודה הרווחה והבריאות. חבר כנסת יהלום היו"ר היוצא ביקש
לוועדת העבודה הרווחה והבריאות וחבר כנסת אזולאי המציע, מבקש לוועדת כספים.

יאיר פרץ:

לוועדת כספים.

חיים כץ:

רוב נושאי הביטוח הלאומי נדונים בוועדת העבודה והרווחה ואני לא חושב שצריכה
להיות פה חריגות.

היו"ר רוני בר-און:

לפחות במקרה אחד שאתה היית המציע בענייני ביטוח לאומי הסברת לי כמה זה צריך
להיות בכספים.

גדעון סער:

אני תומך בעמדת של יו"ר ועדת העבודה.

היו"ר רוני בר-און:

יש לנו את מכתבו של בחר הכנסת אזולאי המבקש לוועדת כספים.

הצבעה

בעד ועדת עבודה רווחה ובריאות: רוב

מי בעד ועדת כספים: מיעוט

ההצעה עברה לעבודה ורווחה.

היו"ר רוני בר-און:

הנושא הבא הצעת חוק לתיקון פקודת העיריות (תשלום ארנונה כתנאי לכהונה
במועצה), התשס"ה-2005 של חבר הכנסת ג'מאל זחאלקה, עזמי בשארה, וואסל טהא
פ/3282. במליאה נשמעה הצעה להעביר לוועדת הפנים ואיכות הסביבה או לוועדת
החוקה חוק ומשפט. מה המציעים מבקשים?

המצב כזה שלכאורה ענייני מועצות מקומיות זה עניין קלאסי לוועדת פנים ואיכות
הסביבה אבל מדובר על סנקציה שיש בה היבטים חוקתיים, אומרים לאדם שאם הוא לא
משלם כסף אנחנו פוגעים בציבור שבחר בו. אתה לא משלם את הארנונה אתה לא יכול
לייצג את הציבור שבחר בך. זה סוג של בעיה קונסטיטוציונית שאני לא בטוח
שאנחנו יכולים לוותר על ועדת חוקה. אני הייתי הולך לוועדת חוקה.

מיכאל איתן:

הבעיה היא עומס בוועדת חוקה.

דניאל בנלולו:

כל מה שקשור לנושא עיריות צריך להיות בוועדת פנים.

היו"ר רוני בר-און:

אבל ניסיתי להסביר מה הבעיה. זה נכון שעניין פקודת העיריות נמסר לוועדת
הפנים אבל יש כאן עניין רגיש היבט חוקתי של מניעת כהונת נבחר ציבור עקב אי
תשלום חוב. אני חושב שההיבט החוקתי הזה הוא שאלה שאולי מי שמוסמך לדון בה
זו ועדת חוקה חוק ומשפט.

גדעון סער:

לנוכח עמדתך ולנוכח דברי יו"ר ועדת חוקה על עומס, אני מציע שתהיה ועדה
משותפת בראשות ועדת חוקה.

היו"ר רוני בר-און:

זה פותר אותך כי אז יהיה אדם מחוקה עם ההיבטים החוקתיים.

מיכאל איתן:

אני מבין את הנקודה שלך ולי יש בעיה קשה של עומס, אני מעדיף שזה ילך לוועדת
פנים

רוני בר-און:

מי בעד ועדת הפנים

הצבעה

בעד: רוב

נגד: אין

נמנעים: אין

ההצעה הועברה לוועדת פנים ואיכות הסביבה

היו"ר רוני בר-און:

הנושא הבא הצעת חוק זיכיון צינור הנפט (תיקון-תשלום מיסים והיטלים עירוניים
לרשויות המקומיות), התשס"ד-2004 – של חבר הכנסת יצחק כהן וקבוצת חברי כנסת
פ/2058. לא נשמעו הצעות במליאה, בבקשה חבר הכנסת כהן.

יצחק כהן:

חוק היטל הנפט תמיד היה בוועדת הכלכלה כשהוועדה דנה בחוק הזיכיונות,
התייעצתי גם עם היועצת המשפטית ארבל שאכן אישרה את הדברים, ולכן אני מבקש
להעביר את ההצעה לוועדת הכלכלה בהתאם לחוק.

היו"ר רוני בר-און:

גברתי היועצת המשפטית האם חבר הכנסת כהן התייעץ אתך?

ארבל אסטראחן:

הוא דיבר אתי אבל אני לא זוכרת שאני אמרתי לו שמדובר בוועדת הכלכלה.

היו"ר רוני בר-און:

בשלב זה אין בפניכם עצה משפטית. חוק זיכיון צינור הנפט התשכ"ה-1968 סעיף 40
סעיף קטן א- השר יהיה מוסמך מזמן לזמן באישור קודם של ועדת הכספים של הכנסת
לעשות כל שינוי בזיכיון בתנאי שהצדדים הסכימו על שינויים אלה. המקום היחיד
שיש בחוק הפניה לכל תיקון בחוק הוא לוועדת הכספים. מה דעתך היועצת המשפטית?

ארבל אסטראחן:

תקנון הכנסת קובע שהנושא של זיכיונות נדון בוועדת הכלכלה. מאידך, החוק הזה
נחקק בוועדת הכספים בשנת 1968, הסעיף שיו"ר הוועדה הקריא מדבר באמת על
סמכות של שר האוצר בוועדת הכספים, לכן למרות שהוא יכול להיות נדון גם
בכלכלה הייתי נוטה לכספים

קולט אביטל:

אני גם חושבת לוועדת כספים.

גדעון סער:

מלכתחילה שוחח אתי חבר הכנסת יצחק כהן בטיעון שזה צריך להיות בוועדת כלכלה.
מאז קרו שני דברים, האחד שפנה אלי שר האוצר, שעודנו מכהן בתפקידו, בבקשה
שהנושא הזה יידון בוועדת הכספים, וגם על יסוד טיעון שחוק זיכיון צינור
הנפט, שר האוצר מצד אחד ממונה על ביצועו ומצד שני יש אישור של ועדת כספים
בסעיף 40א'. על כן אני מצטרף לדעה שהובעה כך על ידך.

היו"ר רוני בר-און:

אנחנו עוברים להצבעה.

הצבעה

בעד כספים: 8

בעד כלכלה: 4

ההצעה עברה לכספים

היו"ר רוני בר-און:

הצעת חוק לתיקון פקודות האגודות השיתופיות (קביעת בן ממשיך), התשס"ה-2005 –
של חבר הכנסת אבשלום וילן פ/3355. הצעות נשמעו לוועדת הכלכלה או לוועדת
העבודה הרווחה והבריאות. חבר הכנסת אבשלום וילן ביקש ועדת עבודה ורווחה
ואמר שאין לו בעיה עם ועדת כלכלה.

גדעון סער:

אני בעד להיעתר לבקשת המציע.

היו"ר רוני בר-און:

הוא רוצה את זה ואין לו בעיה עם השני.

היו"ר רוני בר-און:

אז נלך עם רצונו.

היו"ר רוני בר-און:

הצבעה

בעד ועדת עבודה רווחה ובריאות: רוב

בעד ועדת כלכלה: מיעוט

הצעת החוק עברה לוועדת העבודה הרווחה והבריאות

היו"ר רוני בר-און:

הצעת חוק נפגעי פוליו, התשס"ה-2005 – של חבר הכנסת עזמי בשארה וקבוצת חברי
כנסת פ/3435. הצעת חוק נפגעי פוליו, התשס"ה-2005 – של חבר הכנסת אליעזר כהן
פ/3339.

גדעון סער:

שידור חוזר של דבר שהיה בסעיף 1 בשינויים קלים. עמדת האוצר הייתה שהחוק
צריך לעבור לוועדת כספים עקב עלות תקציבית. יו"ר ועדת העבודה והרווחה רוצה
שזה יעבור לוועדת העבודה והרווחה. סיפור הרקע שהיה במקרה זה, שהיה גם ברקע
עמדתנו לאפשר חופש הצבעה בקריאה הטרומית, ואכן זה עבר בקריאה הטרומית
בתמיכה כוללת, הוא שתהיה הידברות כדי להגיע לנוסחה מוסכמת שבהעדרה הוא לא
יוכל לעבור בכנסת בגלל עלות תקציבית גבוהה.

אני אפעל כדי שההבנה תתייחס גם לנושא הוועדה אליה זה יגיע ואני מבקש בשלב
זה, על מנת להגיע להבנה בין שני ראשי הוועדות הרלוונטיים, אם תרצה התייעצות
סיעתית או בכל דרך אחרת, לבקש דחייה בהכרעה.

היו"ר רוני בר-און:

האם יש מישהו שמתנגד לדחייה?

חיים כץ:

אני מתנגד לדחייה, כיו"ר ועד העבודה הרווחה והבריאות אני לא חושב שיש משהו
שנוגע לוועדת הבריאות יותר מנפגעי הפוליו. אני אכבד כל סיכום שהיה בין
המציעים ובין הממשלה. אני לא בא לפגוע באף אחד ואני מכבד סיכומים ואני לא
חושב שזו שיטה לדחות כל דבר לאחר כך. אם ועדת הכנסת תחליט שזה לא יגיע
לוועדה העבודה והבריאות אני גם אכבד.

גדעון סער:

אתמול שוחח אתי אחד מהמציעים, אליעזר כהן שקיבל את עמדתי ואמר גם שלא יגיע
לוועדה. אני מכבד את מה שאומר חיים כץ, אני לא רוצה להגיע לתוצאה שהיא
בניגוד לרצונו ואני מבקש באופן סביר, בסך הכול הכינוס הזה חריג בפגרה - - -

היו"ר רוני בר-און:

ממש לא חריג, הצטברו דברים.

גדעון סער:

לעומת הפגרות הקודמות. אני מבקש דחייה לצורך הידברות עם גורמים רלוונטיים.

היו"ר רוני בר-און:

בדרך כלל כאשר יש הצהרה על אפשרות של הידברות שמסלקת גם חילוקי דעות בין
המציעים לבין עמדת ממשלה וגם בין ראשי ועדה שלכאורה כל אחד סבור שזה צריך
ללכת לוועדה שלהם, בדרך כלל הידברות כזו מניבה פרי ואנחנו לא מגיעים לסוג
כזה של הצבעה. מה הועילו חכמים בתקנתם, לא יתואר שאני מצביע עכשיו זה יעבור
אליך והקואליציה לא תאפשר לקדם את החוק, אז התקדמנו לאחור.

אני מבקש ממך חבר הכנסת סער שנושא ההידברות הזה יקוים לאלתר באופן שמיד עם
הכינוס המיוחד של הכנסת, לא מחר, רבע שעה קודם אני אכנס את ועדת הכנסת, אם
ההידברות הזו תסתייע ותגיע לפתרון, נאשר פורמאלית לאן זה עובר, כדי שלא
נדחה את זה לחודשיים וחצי. תודה רבה לא נקיים הצבעה כרגע.

הנושא הבא, הצעת חוק שירות לאומי (תיקון-הסדרת שירות לאומי למתנדבים מחו"ל
זכאי עליה), התשס"ה-2005 – של חבר הכנסת מיכאל איתן פ/3485. לא נשמעו כל
הצעות. חברת הכנסת קולט אביטל מבקשת להעביר לוועדת העלייה והקליטה, והיא
מצרפת מכתב שאומר שהוועדה שבראשה היא עומדת אמונה על הטיפול בקליטת עליה
וזכאי חוק השבות ומציע, לפי הצהרת חברת הכנסת אביטל, מביע את הסכמתו להעיר
את ההצעה לדיון מוקדם בוועדת העלייה הקליטה והתפוצות.

גדעון סער:

אני רוצה לשאול האם נושא של שירות לאומי ברגיל לא נוגע גם לוועדת חוץ
וביטחון?

היו"ר רוני בר-און:

זה בעיקר נוגע לוועדת חוץ וביטחון.

מיכאל איתן:

לוועדת עבודה ורווחה.

היו"ר רוני בר-און:

העניין המרכזי בהצעה זה מעמד העלים והיכולת שלהם לעשות שירות לאומי תוך כדי
קליטה ובמהלך קליטה, דברים שהם בתחום סמכותה של ועדת הקליטה והעלייה. מי
בעד ועדת העלייה והקליטה?

הצבעה

בעד: רוב

נגד: אין

נמנעים: אין

ההצעה עברה לוועדת העלייה והקליטה

היו"ר רוני בר-און:

הצעת חוק הרשות לפיתוח וקידום התרבות וקשרי חוץ של ירושלים, התשס"ה-2005של
חבר הכנסת רוני בר-און פ/3549. אני סבור באופן אישי שזה צריך ללכת לוועדת
החינוך. מי בעד ועדת החינוך?

הצבעה

בעד: רוב

נגד: אין

נמנעים: אין

ההצעה עברה לוועדה החינוך התרבות והספורט.

היו"ר רוני בר-און:

הנושא הבא, הצעת חוק יסוד: הממשלה (תיקון-מינוי סגני שרים) – של חברי הכנסת
עוזי לנדאו ויוסי שריד פ/3705. הנושא הוא חוק יסוד, שינוי קונסטיטוציוני
הכתובת היא אחת, ועדת חוקה חוק ומשפט אלא אם יש ליו"ר הוועדה הערות לעניין
סדר היום העמוס שלו.

מיכאל איתן:

בעזרת השם אני מקווה שיבוא לפני החורף בפני הוועדה ובפני הכנסת.

היו"ר רוני בר-און:

מי בעד ועדת חוקה חוק ומשפט?

הצבעה

בעד: רוב

נגד: אין

נמנעים: אין

ההצעה עברה לוועדת חוקה חוק ומשפט.

היו"ר רוני בר-און:

הצעת חוק שוויון הזדמנויות בעבודה (תיקון- נציבות שוויון הזדמנויות
בעבודה), התשס"ה-2005 – של חברות הכנסת אתי ליבני יולי תמיר גילה גמליאל
וקבוצת חברי כנסת פ/3502. שתיים מן המציעות מבקשות לדחות את הדיון בגלל שהם
נמצאות מחוץ לארץ.

חיים כץ:

הן התקשרו אלי עכשיו מהודו וביקשו שאעשה כמיטב יכולתי להעביר לוועדת העבודה
והרווחה.

גדעון סער:

זו דוגמא למסירות פרלמנטארית.

היו"ר רוני בר-און:

אני ממש נפעם מהעובדה שיש אפשרות להתקשר מהודו לארץ בשעה כזו. לפי הצהרת
יו"ר העבודה והרווחה שחברות הכנסת מבקשות שלא לדחות, יש הערות נגד ועדת
העבודה ורווחה? מי בעד ועדת עבודה הרווחה והבריאות?

הצבעה

בעד: רוב

נגד: אין

נמנעים: אין

ההצעה עברה לוועדת העבודה הרווחה והבריאות

קביעת ועדות לדיון בהצעות חוק – לשם הכנתן לקריאה שנייה ושלישית

היו"ר רוני בר-און:

טיפלנו בראשית הדיון בסעיף ב1. נעבור לב2. הצעת חוק התקשורת (בזק
ושידורים)(תיקון מס' 33) התשס"ה- 2005 מ/182. אני מבין שזה חוק הדואר זבל.
בדיון נשמעו הצעות לוועדת הכלכלה או לוועדת מדע וטכנולוגיה או לוועדה
משותפת לשתי הוועדות. לאה נס, יו"ר ועדת מדע וטכנולוגיה רוצה מדע
וטכנולוגיה, חבר כנסת איתן נתן הסמכתו לכך, ואני שמעתי שיש גם ועדת
האינטרנט שהיא במובהק המקום הראוי, שרת התקשורת מבקשת להעביר את זה לוועדת
הכלכלה.

מיכאל איתן:

אני מבקש לנמק מדוע להעביר לוועדת המדע והטכנולוגיה. מי שמחוקק את החוק שם
זו ועדת האינטרנט וטכנולוגית המידע שהיא ועדת משנה בראשותי. מבחינת חקיקה
לא מעבירים את זה לוועדת המשנה של האינטרנט וטכנולוגית המידע, בישיבות
שאנחנו מחוקקים את החוק הזה לאה נס מאפשרת לי להיות יו"ר ועדת המדע
והטכנולוגיה וכך תחת הכובע של ועדת מדע מתבצעת עבודת החקיקה בנושא.

היו"ר רוני בר-און:

וזו הטכניקה שאתה רוצה להמשיך בה.

מיכאל איתן:

זה דבר ראוי לבחינה בוועדת כנסת, בוועדת המדע/אינטרנט וטכנולוגית המידע יש
כבר שלוש הצעות חוק פרטיות שקיימנו עליהם דיונים לא פשוטים. אני רוצה להיות
הגון עם אמנון כהן, פעם אחת, לא שמתי לב, הייתה הצעה של חברת הכנסת גילה
פינקלשטיין רביעית בנושא, אחרי שאנחנו דנים מסורתית בנושא הזה, העבירו אותה
לכלכלה וחבר הכנסת אמנון כהן מתווכח אתי שעשה דיון בהצעה של חברת הכנסת
פינקלשטיין - - -

היו"ר רוני בר-און:

אני רוצה לעצור אותך, שכחתי את הבטחתי ליו"ר ועדת הכלכלה, הוא כתב לי מכתב
וגם צלצל אלי אתמול והיום ואמר שנבצר ממנו להשתתף בדיון. אני הבטחתי לו
שבלי לשמוע אותו בוועדת הכנסת לא נחליט על החוק הזה, אני מצטער שנתתי לך
לדבר לשווא, אתה יכול לסיים את דבריך והם יוקראו בדיון הבא.

מיכאל איתן:

אם אתה רוצה להיות הוגן אתה צריך לשלם בשביל זה אם תמיד היית מרוויח
מההגינות אז כולם היו הגונים. אבל יש לי הערה אישית אליך, היית מצלצל אלי
ואומר לי שאתה דוחה, לא הייתי מגיע.

היו"ר רוני בר-און:

אני באמת מתנצל, לא התחברו לי החוטים לא נקיים את הדיון הזה. לא נקיים אתה
דיון הזה היום.

תוספת לסדר היום, קביעת ועדות לשם הכנתם לקריאה שניה ושלישית,

- הצעת חוק התניית מענקים למפעלי תעשייה (תיקוני חקיקה), התשס"ה-2005 של
חבר הכנסת איתן כבל וקבוצת חברי כנסת.

- הצעת חוק להגבלת מימון ממשלתי למפעלי תעשייה מזהמים (תיקוני חקיקה)
התשס"ה-2005 של חברת הכנסת לאה נס.

- הצעת חוק הגבלת מימון ממשלתי למפעלים מזהמים (תיקוני חקיקה) התשס"ה-2005
של חבר הכנסת אילן לייבוביץ וקבוצת חברי כנסת.

חבר הכנסת זנדברג הציע לאחד את הצעות החוק שעניינן אחד ולהעבירן לוועדת
הכלכלה.

ארבל אסטראחן:

שתי ועדות שונות הכינו הצעות באותו נושא לקריאה ראשונה, זה עלה בוועדת
הכנסת ואז נאמר שוועדת הכנסת תעשה את הסדר אחרי הקריאה הראשונה. הוועדות
היו ועדת כספים וועדת כלכלה.

היו"ר רוני בר-און:

כרגע אנחנו מעוניינים לאחד ולהעביר לוועדת כלכלה.

ארבל אסטראחן:

אני אומרת שצריך לאחד, זה יכול להתאים לכמה ועדות, גם לוועדת פנים כי זה
נושא של איכות סביבה של מפעלים מזהמים. לוועדת כלכלה זה מתאים כי מודבר על
אישור ועדת הכלכלה והשרים הם השר לאיכות הסביבה ושר התמ"ת.

היו"ר רוני בר-און:

יצור תלת ראשי שאנחנו צריכים להוריד לו עכשיו שני ראשים.

עמרי שרון:

השאלה היא המענקים למפעלים מזהמים, אז הזיהום הוא לא העניין המרכזי ולכן זה
לא עניין לוועדת פנים, צריך להחליט רק בין כלכלה או כספים.

היו"ר רוני בר-און:

יש אינטרס של המציעים שמבקשים לדון בוועדת כלכלה וכולל איחוד כל ההצעות. מי
בעד?

הצבעה

בעד: רוב

נגד: אין

נמנעים: אין

ההצעות אוחדו והועברו לוועדת הכלכלה.

העברה מוועדה לוועדה

היו"ר רוני בר-און:

בקשת יו"ר ועדת המדע והטכנולוגיה להעברת הצעת חוק הפיקוח על ניסויים
רפואיים בבני אדם פ/3241 מוועדת העבודה הרווחה והבריאות לדיון בוועדת המדע
והטכנולוגיה. לאה נס מפרטת את הנימוקים שהם נימוקים טובים שנוצר צורך
במסגרת הדיונים שקיימה ועדת המדע בנושא, חשף את חברי הוועדה לכך שהניסויים
מחייבים הליכי פיקוח ובקרה וחקיקה ראשית ולא על ידי תקנות. גם מבקר המדינה
הלין על כך שמשרד הבריאות עוסק בהכנת טיוטות כבר משנת 1997 וטרם הסדיר את
התחום. ההצעה הוגשה על ידי חברת הכנסת מלי-פולישוק בלוך ויו"ר ועדת העבודה
והרווחה נתן הסכמתו.

מאיר פרוש:

ועדת העבודה והרווחה עדין לא עשתה דיונים בעניין?

היו"ר רוני בר-און:

אינני יודע לענות.

חיים כץ:

מאחר והגיע יו"ר חדש והיו"ר הקודם ביקש לטפל בנושאים מסוימים והנושא הזה לא
היה בניהם, סביר להניח שהוא לא השקיע בזה יותר מידי זמן והוא מוכן לוותר על
זה.

מאיר פרוש:

אם בעבר החליטו ללכת לוועדת העבודה והרווחה, עם כל הכבוד ליו"ר, הוא לא
יכול להחליט על דעת עצמו, אם דנו בזה שם - - -

היו"ר חיים כץ:

הוא לא מחליט על דעת עצמו, הוא בא לוועדת הכנסת ואומר שלוועדת העבודה
והרווחה כנראה שיש נושאים יותר חשובים לנסות לקדם אחרי הפגרה.

היו"ר רוני בר-און:

מי בעד אישור הבקשה?

הצבעה

בעד: רוב

נגד: אין

נמנעים: אין

ההצעה עברה לוועדת המדע והטכנולוגיה.

היו"ר רוני בר-און:

הבקשה השנייה היא בקשת יו"ר ועדת חוקה חוק ומשפט להעביר סעיף 24 (1) עד (4)
להצעת חוק בתי המשפט בעניינים מנהליים (תיקון מס' 8), התשס"ד-2004 (מ/77)
מוועדת חוקה חוק ומשפט לדיון בוועדת הפנים ואיכות הסביבה. מנמק חבר הכנסת
איתן, העיסוק בפסקאות אלה עניינו תיקונים מהותיים בסעיפים שונים בחוק
הכניסה לישראל התשי"ג-1952, מאחר וחוק הכניסה לישראל מצוי בתחום עיסוקה של
ועדת הפנים אבקש להביא בפני ועדת הכנסת את בקשתי להעביר סעיף זה לטיפולה.
יו"ר ועדת הפנים ואיכות הסביבה מסכים לקבל את העניין לטיפולו. מי בעד בקשת
יו"ר בקשת חוקה?

הצבעה

בעד: רוב

נגד: אין

נמנעים: אין

ההצעה עברה לדיון בוועדת פנים ואיכות הסביבה.

קביעת ועדות לדיון בהצעות לסדר היום

היו"ר רוני בר-און:

הצעה לסדר היום בנושא: "פסיקת בג"ץ בעניין הגיור" של חבר הכנסת אלי ישי.
הצעות נשמעו לוועדת פנים ואיכות הסביבה או לוועדת חוקה חוק ומשפט. גאלב
מג'אדלה מעוניין בוועדת פנים. שר הפנים גם ביקש לוועדת הפנים. חברת הכנסת
קולט אביטל מבקשת להעביר את הנושא לדיון ועדת העלייה הקליטה והתפוצות.

מאיר פרוש:

אני חבר ועדת פנים לכן אני מעוניין בוועדת פנים.

היו"ר רוני בר-און:

תוכל להשתתף גם בדיונים בוועדת הקליטה והעלייה.

גדעון סער:

נושא של פסיקת בג"ץ צריך להיות נדון באופן הגיוני ביותר בוועדת חוקה חוק
ומשפט.

היו"ר רוני בר-און:

הוא תמיד נדון בוועדת הכנסת, בעיקר בנושאי חסינויות.

עמרי שרון:

אי אפשר לקחת רק את הדברים הטובים.

היו"ר רוני בר-און:

יש לנו את ועדת חוקה, ועדת פנים והוועדה לקליטה עליה.

קולט אביטל:

רוב ענייני הגיורים נוגעים בעולים ואנחנו דנים בזה עם הרשות החדשה שקמה
במשרד ראש הממשלה בכך אנחנו עוסקים רוב הזמן ואני חושבת שהקדשנו לנושא
לפחות שמונה ישיבות.

גדעון סער:

תאפשרי גם לוועדת חוקה לדון בזה.

היו"ר רוני בר-און:

הדיון הוא לא דיון בענייני גיור הוא דיון בענייני פסיקת בג"ץ.

הצבעה

בעד ועדת פנים ואיכות סביבה: אין

בעד ועדת חוקה חוק ומשפט: 5

בעד ועדת העלייה הקליטה והתפוצות: 2

הדיון עובר לוועדת חוקה חוק ומשפט.

היו"ר רוני בר-און:

הצעה לסדר היום בנושא:"הפגיעה בטוהר המערכת הממשלתית ע"י ראש הממשלה
והשרים" של חבר הכנסת אורי אריאל. יו"ר ועדת ביקורת המדינה ביקשה לועדת
ביקורת המדינה היו הצעות להעביר לוועדת הפנים ואיכות הסביבה או לוועדה
לענייני ביקורת המדינה. מי בעד ועדת חוקה חוק ומשפט?

הצבעה

בעד: רוב

נגד: אין

נמנעים: אין

הדיון הועבר לוועדת חוקה חוק ומשפט.

היו"ר רוני בר-און:

הצעה לסדר היום בנושא:"מצב התעשייה הצבאית" של חבר הכנסת רן כהן (7049).

רן כהן:

באופן טבעי הייתי מבקש שההצעה תעבור לוועדת העבודה הרווחה והבריאות ,
העניין הוא שהנושא של תע"ש הוא נושא שקשור למה שיקרה במערכת הביטחון.

עמרי שרון:

הבעיה היא לא העובדים, קיימנו בוועדת משנה דיון על זה והגיע שר האוצר, אבל
זו לא התשובה לבעיה, העניין הוא נגזרת של ההפרטה של תע"ש, לכן זה לא עבודה
ורווחה. העובדים הם חלק מהבעיה, אבל העניין הוא מה עושים עם התע"ש, קודם
צריך להחליט על זה.

רוני בריזון:

כיוון שמדובר בהפרטה, הפרטות נדונות ברך כלל בוועדת כספים לרבות בעיות
העובדים שנובעות מן ההפרטה. מכיוון שוועדת הכספים עומדת למנות מחר מחדש את
אותה ועדה שלה שעוסקת בנושאים שאינם גלויים ויש לנו ועדה כזו, היא עוסקת
בדיוק בנושאים כאלה, בעיות שקשורות בתעשיות ביטחוניות עסקאות ובעיות
שמתרחשות. ייתכן שזו הוועדה והמקום הנכון לדיון.

גדעון סער:

רציתי להשתמש בנימוק שהשתמשתי קודם שעובדה שוועדה אחת דנה בזה לא שוללת את
האפשרות שוועדה אחרת תעסוק בזה. לעניין האמירה של חבר הכנסת בריזון, ועדת
העבודה והרווחה לא תקנה סמכות לדון בסוגיית ההפרטה, היא בסך הכול תדון
בהצעה לסדר היום, תחדד אספקט של זכויות העובדים שהיא אמונה עליו ואני לא
רואה בזה בעייתיות.

עמרי שרון:

זה הופך את זה לדיון בשל הדיון, אם רוצים להגיע משהו זה לא יגיע מהצד הזה,
הפתרון לבעיה הזו לא יבוא מהצד של עבודה ורווחה.

רן כהן:

שנים רבות הייתי בוועדת העבודה והרווחה, זו לא ועדה שעוסקת רק בצד העובדים,
הוועדה דנה בכל משבר שמתקיים שתוצאתו היא גם עונש על העובדים. ועדת העבודה
והרווחה כבר קיימה דיון על הנושא הזה.

היו"ר רוני בר-און:

מי בעד הצעת המציע להעביר לוועדת עבודה ורווחה?

הצבעה

בעד: רוב

נגד: אין

נמנעים: אין

הדיון הועבר לוועדת העבודה והרווחה.

היו"ר רוני בר-און:

הקמת קזינו בארץ של חבר הכנסת שאול יהלום 6679 . אני חושב שנושא כזה מן
הראוי שיהיה נדון במליאה ולא בוועדה.

אילן ליבוביץ:

כל הנושא נדון בוועדת כלכלה.

היו"ר רוני בר-און:

מי בעד ועדת כלכלה?

הצבעה

בעד: רוב

נגד: אין

נמנעים: אין

הנושא עבר לוועדת הכלכלה

היו"ר רוני בר-און:

הנושא הבא הצעת חוק שהפכה להצעה לסדר היום בהסכמת המציע, בנושא הטבות
ליישובי קו העימות (תיקוני חקיקה) התשס"ד-2004 של חבר הכנסת צבי הנדל
פ/1512. מי בעד להעביר לוועדת כספים?

הצבעה

בעד: רוב

נגד: אין

נמנעים: אין

הנושא עבר לוועדת כספים.

היו"ר רוני בר-און:

הצעה לסדר היום בנושא: הפיגועים בלונדון והתגברות הטרור בעולם- של חברי
הכנסת יוסף פריצקי גילה פינקלשטיין אבשלום וילן ומשה גפני. אני חושב שנעביר
את זה לחבר הכנסת יובל שטייניץ, אולי יכריז מלחמה גם על לונדון. מי בעד
ועדת חוץ וביטחון?

הצבעה

בעד: רוב

נגד: אין

נמנעים: אין

הנושא עבר לוועדת חוץ וביטחון.

היו"ר רוני בר-און:

הצעה לסדר היום בנושא: יישום חוק טל של חברי הכנסת אורי אריאל קולט אביטל
ואילן שלגי.

קולט אביטל:

אני מבקשת לוועדה לביקורת המדינה משום שיש חוק והממשלה לא מיישמת אותו.

היו"ר רוני בר-און:

הכנסת לא מביאה נושאים לדיון בהצעה לסדר יום לוועדה לענייני ביקורת המדינה,
מי שיוזם את סדר היום של הוועדה לענייני ביקורת המדינה זה או המבקר או יו"ר
הוועדה בזיקה להזמנות ביקורת ולא נושאים אחרים שעולים במליאה ומעבירים אותם
לביקורת המדינה.

קולט אביטל:

אני בין אלה שתמכתי בחוק טל, לצערי הממשלה לא מכינה את הכלים לזה. אם זה
ילך לוועדת חוץ וביטחון זה ייקבר שם.

רן כהן:

אין מניעה שהוועדה לביקורת המדינה לא תקבל הצעה לסדר היום.

היו"ר רוני בר-און:

פורמאלית אין בעיה.

גדעון סער:

אני מחזיק בדעתך שזה לא מתאים לוועדה לביקורת המדינה, יש נושא לא רק של
חקיקת חוק טל שהייתה בחוץ וביטחון אלא גם כל פעם התקנות בנושא של תורתו
אומנותו וכדומה, רק בשבוע האחרון של המושב עברו בוועדת חוץ וביטחון.

היו"ר רוני בר-און:

עבודת הפיקוח של הכנסת על עבודת הממשלה נעשית באמצעות הוועדות הספציפיות.
הדבר היחיד שמיועד לענייני ביקורת המדינה זה נושא דוחות מבקר המדינה
וענייני ביקורת.

קולט אביטל:

כל מה שמעניין אותי הוא שמישהו יטפל בזה.

גדעון סער:

אני מסכים עם חברת הכנסת אביטל לגוף העניין שיש בעיה ביישום החוק ולדעתי
הדבר הזה הוא נגד האינטרס של כל הצדדים אבל אני משוכנע שהמקום הנכון לדון
בזה הוא ועדת חוץ וביטחון.

רוני בריזון:

האלמנטים שלא בוצעו הם האלמנטים של השירות הלאומי אשר בחוק טל שעליהם ממונה
שר העבודה והרווחה. זאת אומרת שגם ועדת העבודה והרווחה היא כלי טוב.

גדעון סער:

זה נושא של חוץ וביטחון. מדובר בסוף לגיוס לצה"ל.

היו"ר רוני בר-און:

אבל הוא אומר שהנישה היחידה שלא מתבצעת זה נישה של שירות לאומי.

גדעון סער:

אם חבר הכנסת כץ ירצה לקחת את זה על עצמו לי אין התנגדות.

היו"ר חיים כץ:

אני מוכן.

היו"ר רוני בר-און:

מי בעד ועדת עבודה ורווחה?

הצבעה

בעד: רוב

נגד: אין

נמנעים: אין

הנושא הועבר לדיון בוועדת העבודה הרווחה והבריאות

היו"ר רוני בר-און:

הצעה לסדר היום בנושא תמ"א 36 בנושא האנטנות הסלולאריות של חבר הכנסת דוד
טל (7359). זה שייך לוועדת פנים ואיכות הסביבה.

גדעון סער:

אני בעד הוועדה המשותפת בראשות יורי שטרן.

היו"ר רוני בר-און:

השאלה אם כשמקימים ועדה משותפת לצורך טיפול בהצעות חוק היא סוברנית גם לטפל
בהצעות לסדר היא לא ועדה סטטוטורית..

ארבל אסטראחן:

אפשר להציע להסמיך אותה לכך.

היו"ר רוני בר-און:

מי בעד להעביר לוועדה המשותפת?

הצבעה

בעד: רוב

נגד: אין

נמנעים: אין

היו"ר רוני בר-און:

נא להודיע ולהסמיך את הוועדה. תודה רבה לכולם הישיבה נעולה.

הישיבה ננעלה בשעה 11:05
