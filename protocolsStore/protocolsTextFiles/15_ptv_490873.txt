פרוטוקולים/ועדת הכנסת/2007

ירושלים, י"א בחשון, תשס"א

9 בנובמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 47

מישיבת ועדת הכנסת

יום שלישי, י"ט בטבת התש"ס (28.12.1999), שעה 11:00

נכחו:

חברי הוועדה:

סאלח טריף – היו"ר

זהבה גלאון

משה גפני

עבד אלמאלכ דהאמשה

רחבעם זאבי

נעמי חזן

מקסים לוי

אופיר פינס-פז

יאיר פרץ

מאיר שטרית

יורי שטרן

מוזמנים:

חבר הכנסת דוד טל

  חבר הכנסת רענן כהן

חבר הכנסת יוסף פריצקי

מזכיר הכנסת אריה האן

ארבל אסטרחן – הלשכה המשפטית

יועצים משפטיים:

צבי ענבר

משה בוטון

אנה שניידר

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – סדרי הדין בהצעת התקציב לשנת 2000 ובהצעת חוק ההסדרים במשק המדינה
(תיקוני חקיקה להשגת יעדי התקציב והמדיניות הכלכלית לשנת התקציב 2000),

התש"ס-1999;

2 – בקשת חבר הכנסת דוד טל להקדמת הדיון בהצעת חוק לפני הקריאה הטרומית.

סדרי הדיון בהצעת חוק התקציב לשנת 2000 ובהצעת חוק ההסדרים במשק המדינה

(תיקוני חקיקה להשגת יעדי התקציב והמדיניות הכלכלית לשנת התקציב 2000), התש"ס-1999

היו"ר סאלח טריף:

בוקר טוב, אני מתכבד לפתוח את הישיבה הזאת שהיא ישיבה מיוחדת שמתקיימת
במהלך דיוני התקציב.

הצעה לסדר של חבר הכנסת רענן כהן. בבקשה.

רענן כהן:

אנחנו הגשנו הרבה מאד הסתייגויות, אני יודע שהגיעו בקשר לכך להסכמות - - -

היו"ר סאלח טריף:

לא הגיעו אליי כל הסכמות.

רענן כהן:

מכל מקום קיים בדיוני התקציב דבר שלא היה קיים בדיונים כאלה בשנים האחרונות
– שלושה מהאופוזיציה, ואחד מהקואליציה. זה אומר שאנחנו לא נגיע בכלל לקבלת
רשות דיבור בדיונים ומכאן נשאלת השאלה בשביל מה עבדנו? בשביל מה הגשנו
הסתייגויות? בשביל מה כל העבודה שעשינו? אילו היו אומרים לנו מראש שקובעים
מספר שעות - - -

יאיר פרץ:

את הטענה הזאת אתה צריך להפנות לחבר הכנסת אופיר פינס-פז.

היו"ר סאלח טריף:

חבר הכנסת רענן כהן, הטענה שלך נכונה.

רענן כהן:

אני לא מוכן לקבל מצב כזה שאינני יכול לקבל רשות דיבור בזמן דיוני התקציב.

היו"ר סאלח טריף:

חבר הכנסת אופיר פינס-פז נכנס ברגע זה לחדר הישיבה ואני מבקש לומר לו שלא
היה לדבר כזה תקדים בכנסת.

משה גפני:

אפשר לדעת אם תתקיימנה היום בשעה שמונה הצבעות?

אופיר פינס-פז:

מה הבעיה? אני מציע לכם לפרוק את המתח שבו אתם שרויים - - -

היו"ר סאלח טריף:

איזה מתח? זה שאתה, יושב ראש הקואליציה, נמצא במתח – זה כן. אבל אנחנו –
לא.

אופיר פינס-פז:

אני מציע שנשמע מה הבעיה?

משה גפני:

חבר הכנסת אופיר פינס-פז, אולי תמסור לוועדת הכנסת מה התפתח בהסכם עם ש"ס?

אופיר פינס-פז:

ברוך השם אני לא מעורב בזה.

היו"ר סאלח טריף:

חבר הכנסת אופיר פינס-פז, הועלתה טענה שחברים מהקואליציה לא מקבלים רשות
דיבור, והטענה אכן נכונה.

נעמי חזן:

ישבתי חצי הלילה במליאה ושמעתי רק דובר קואליציה אחד.

קריאה:

אולי הם לא היו?

נעמי חזן:

הם היו.

היו"ר סאלח טריף:

חבר הכנסת פינס-פז, עד ההצבעה הראשונה העניין הזה יכול להיות, אבל לא יותר
מכך. כל הכבוד ליושב ראש ועדת הכספים ולעוד שני מחליפים שלו אבל יש חברים
שרוצים לדבר, לדוגמה, גם לי יש מה לומר ואני לא מקבל את רשות הדיבור.

רענן כהן:

לא מתקבל על דעתי שאינני יכול לקבל את רשות הדיבור אף לא פעם אחת על
ההסתייגויות. יש לקואליציה מה לומר - - -

היו"ר סאלח טריף:

אני רוצה לומר לך חבר הכנסת פינס-פז כי הוויתור על ערוץ 33 ועל שידורי
התקציב לטובת האופוזיציה היא טעות, עם כל הכבוד.

רענן כהן:

אני חוזר וטוען שיש לנו מה לומר בכל אחד מהנושאים ולא היה מצב כזה שחבר
כנסת יבקש לדבר והוא לא יקבל את רשות הדיבור בדיוני התקציב. יש לנו מה לומר
בנושאי רווחה, יש לנו מה לומר - - -

אופיר פינס-פז:

אני מבקש לציין קודם כל כי אני פתוח להצעות. דבר שני – לא חרגנו ממה שהיה
בפעם שעברה. בפעם שעברה ג'ומס קיים את המשא ומתן עם בייגה והם סיכמו על
שלושה לאחד לטובת האופוזיציה. זאת היסטוריה - - -

היו"ר סאלח טריף:

מה היה גודל האופוזיציה אז?

אופיר פינס-פז:

מה מצבנו מבחינת דוברים? אם אני מוריד את השרים, אנחנו בקואליציה 46 כאשר
האופוזיציה מונה 52. זאת אומרת קודם כל שהאופוזיציה יותר גדולה ואנחנו
צריכים להתחיל מזה. אם אני מוריד את יושב ראש הכנסת כי אז הקואליציה מונה
45 - - -

היו"ר סאלח טריף:

כמה חברים יש באופוזיציה?

אופיר פינס-פז:

45 חברי כנסת. השר, כידוע לכם, יכול לדבר כל הזמן במסגרת ההסכם בתקנון - -
-

היו"ר סאלח טריף:

עם כל הכבוד לך חבר הכנסת אופיר פינס-פז, שרים תמיד יכולים לדבר בכנסת
ולעומתם אני רוצה לדבר עכשיו כי הם מגישים את התקציב ואני הכנסת שצריכה
לאשר אותו. הממשלה מציגה את התקציב, אנחנו - - -

רחבעם זאבי:

יש בעיה עם ישראל אחת.

היו"ר סאלח טריף:

אני רוצה לתת עדיפות בכל מה שנוגע לרשות הדיבור בדיוני התקציב לחברי
כנסת - - -

רחבעם זאבי:

אתה צריך לקחת בחשבון שיצגו אותך בוועדת ההסכמות - - -

היו"ר סאלח טריף:

כנראה עשו זאת לא כל כך טוב.

אופיר פינס-פז:

חבר הכנסת סאלח טריף, אני לומד ממך להיות ממלכתי. כיושב ראש ועדת הכנסת אתה
לא מפלה לרעה את האופוזיציה ואני מניח שאתה גם לא מצפה ממני להפלות אותה
לרעה.

היו"ר סאלח טריף:

אני מבקש אותך לא להפלות לרעה את הקואליציה.

אופיר פינס-פז:

1 - אנחנו צריכים לצאת מנקודת הנחה שלאופוזיציה מגיע יותר; 2 - אם עובדים
על פי הספר כי אז הדיון יכול להימשך על חודש מרץ 2000 - - -

היו"ר סאלח טריף:

כמו כל דיוני התקציב הקודמים.

אופיר פינס-פז:

נכון, אבל אתם צריכים להבין שאי אפשר להחזיק את המקל משני הקצוות. במסגרת
ההסכמות, כדי שהאופוזיציה תוותר על זכותה למשוך את התקציב עוד שלושה
חודשים - - -

יאיר פרץ:

חבר הכנסת מקסים לוי דיבר אתמול פעמיים.

משה גפני:

הוא באופוזיציה...

אופיר פינס-פז:

אם אתם רוצים לשנות את מה שהסכמנו עליו – אני אומר שנית שאני פתוח
לשינויים, אני אביא את הטענות שהושמעו כאן לוועדת ההסכמות עם המלצת ועדת
הכנסת וניקח את הדברים בחשבון אבל אני רוצה שתבינו למה הגענו למצב כזה? א'
– האופוזיציה, מבחינת חברי כנסת, מונה יותר חברים; ב' – היא מוותרת על
זכותה לגמור את הדיון בגלל התקנות ולכן היא מבקשת לקבל יותר זכות דיבור
תמורת הוויתור על הסתייגויות בהמשך הדרך; ג' – יושב ראש ועדת הכספים וכל
חברי ועדת הכספים של הקואליציה, כולל ממלאי מקומם, 15 איש, יכולים לדבר בכל
עת של הדיון במסגרת ההסכמות.

אדוני יושב ראש הישיבה, אתה יכול לבוא אלינו ולהגיד שאם שירי, אלי, שלום,
ומקסים יכולים לדבר בכל עת – שיעשו סבב פנימי, לא על חשבון הסבב הסיעתי.
אנחנו נוריד אותם מהסבב הסיעתי ונדבר לפניהם. זה עניין פנימי שלנו.
הרציונאל הוא כזה שהם יכולים לדבר בכל עת בזמן הדיון והשר התורן גם הוא
יכול לעשות כן. מה לא הוגן בסידור הזה?

היו"ר סאלח טריף:

תודה. רשות הדיבור לחבר הכנסת מקסים לוי.

מקסים לוי:

הגעתי באחור לישיבה הזאת ואני לא יודע על מה דיברתם קודם שהגעתי, מכל מקום
אני לא סבור שוועדת ההסכמות צריכה לסתום את פיותיהם של כל חברי סיעת ישראל
אחת.

במשך הדיון על התקציב סיעת ישראל אחת מיוצגת בקושי בכנסת ואילו הליכוד חיפש
אתמול אנשים כדי שהם יוכלו לדבר. לא יכול להיות מצב כזה כמו שהיה אתמול
שחבר כנסת קיבל רשות דיבור של עשרים דקות אחרי שעה ובסך הכל קרוב לעשרה
אנשי אופוזיציה דיברו אתמול בערב כמה שהם רצו - - -

רחבעם זאבי:

אתה מדבר על הלילה.

מקסים לוי:

אחרי עשר בערב.

קריאה:

עד שבע בבוקר.

אופיר פינס-פז:

אם מדובר על בעיה פנימית של הסיעה - - -

זהבה גלאון:

זאת לא בעיה של הסכמות בין אופוזיציה לקואליציה אלא זאת בעיה פנימית - - -

היו"ר סאלח טריף:

חברת הכנסת גלאון, אני לא דיברתי על ישראל אחת אלא הגנתי על זכות חברי
הכנסת לדבר ועם כל הכבוד לאופוזיציה, יש לנו גם אופוזיציה בקואליציה שאני
לא רוצה לסתום לה את הפה. אני, לדוגמה, אחד מאלה שמעוניינים לדבר בזמן
הדיונים על התקציב.

עבד אלמאלכ דהאמשה:

אדוני יושב ראש הישיבה, ביקשתי ראשון לקבל את רשות הדיבור והיא טרם ניתנה
לי.

היו"ר סאלח טריף:

אני מבקש אתכם לאפשר לי לנהל את הישיבה בצורה נאותה. רשות הדיבור לחברת
הכנסת נעמי חזן.

נעמי חזן:

עם כל הכבוד לחבר הכנסת אופיר פינס-פז, אני לא זוכרת בקדנציה הקודמת סידור
של שלושה מהאופוזיציה מול אחד מהקואליציה. ביררתי את העניין הזה - - -

אופיר פינס-פז:

עם מי?

נעמי חזן:

עם כל מיני אנשים, בין היתר - - -

אופיר פינס-פז:

האם ביררת את העניין הזה עם ג'ומס - - -

היו"ר סאלח טריף:

אני מבקש אתכם לא להיכנס האחד לדברי השני.

נעמי חזן:

ענייניה הפנימיים של ישראל אחת הם ענייניה אבל קיימת בעיה בקואליציה שכן לא
ייתכן שאנחנו נמצאים בדיון כמעט 24 שעות ומפלגות אחרות בקואליציה הצליחו
להתבטא. קיימת הרגשה של תסכול אדיר בקרב חברי הקואליציה ואני אומרת את
דבריי אלה גם כדי שהם יירשמו בפרוטוקול וגם לתשומת לבו של היושב ראש.

היו"ר סאלח טריף:

תודה. רשות הדיבור לחבר הכנסת דהאמשה.

אופיר פינס-פז:

חברת הכנסת חזן, אני מבקש שתעשי בדיקה כמה חברי קואליציה דיברו - - -

עבד אלמאלכ דהאמשה:

אני סבור שהבעיה נעוצה יותר בסבב מאשר בחלוקת הזמן של הדוברים, יותר מאשר
בהסכמות עצמן לגופו של עניין. אנחנו רגילים לכך שהדיון הוא אישי, מכל סיעה
באים אנשים לפי התור ומדברים בזמן דיוני התקציב אבל בלילה יש חברי כנסת
חרוצים והם מקבלים את רשות הדיבור שלוש ארבע פעמים. כאמור, יש חברי כנסת
שהולכים בלילה לישון ולעומתם יש חברי כנסת שנשארים כדי שהם יוכלו להתבטא
וכך נהגו לעשות במשך כל השנים. אבל בדיון הנוכחי על התקציב גם הדבר הזה לא
קיים. נותנים 20 דקות לדבר, לכל סיעה מגיע תור פעם בעשר שעות - -

יאיר פרץ:

דע לך שמצבכם יחסית טוב.

עבד אלמאלכ דהאמשה:

היינו בדיונים הקודמים על התקציב ואינני זוכר מצב כזה. אני רוצה שכל אלה
שיש להם הסתייגויות יירשמו - - -

היו"ר סאלח טריף:

אני מבקש את סליחתך על כך שאני קוטע את דבריך באמצע אבל אני צריך לשאול את
החברים אם מישהו מהם מתנגד לנוכחות אנשי התקשורת בישיבה? אני מבין שלא. אם
כך הישיבה פתוחה לתקשורת. בבקשה, חבר הכנסת דהאמשה.

עבד אלמאלכ דהאמשה:

מסתבר שיש חלוקה סיעתית של חברי כנסת שרוצים לקבל את רשות הדיבור - - -

אופיר פינס-פז:

תמיד היתה חלוקה סיעתית.

עבד אלמאלכ דהאמשה:

לא. אני זוכר שבכנסת הקודמת, בזמן הדיון על התקציב, החברים נאמו האחד אחר
השני, העניין גם היה אורך פחות זמן, הם לא דיברו 20 דקות. 20 דקות הם מעל
ומעבר למה שחבר כנסת צריך לקבל. אני סבור שגם רבע שעה היא יותר מדי. צריך
להקצות לכל חבר כנסת 10 דקות או 8 דקות לשתי הסתייגויות - - -

מאיר שטרית:

5 דקות להסתייגות.

עבד אלמאלכ דהאמשה:

בצורה כזאת התור יתחלף, יותר אנשים יוכלו לדבר, העצלנים ילכו הביתה אבל אלה
שרוצים לקבל את רשות הדיבור - יוכלו לקבל אותו.

אם נותנים, מראש, 20 דקות לכל דובר והאופוזיציה מקבלת פי שלוש, היא מקבלת
את כל הלילה - - -

היו"ר סאלח טריף:

ודאי שזה לא בסדר.

עבד אלמאלכ דהאמשה:

כמה שעות בסך הכל יש?

היו"ר סאלח טריף:

חבר הכנסת מאיר שטרית, אני זוכר שאתה היית בהרבה דיונים על התקציב בכנסת
אבל מעולם לא היה מצב של סתימת פיות של חברי הקואליציה.

מאיר שטרית:

אדוני היושב ראש, לחברים יש זיכרון קצר או שהם לא היו נוכחים במשא ומתן
בוועדת ההסכמות מכל מקום כמי שהיה יושב ראש קואליציה אני מבקש לומר לך שלא
רק שאין שינוי בהסכמות אלא יש שינוי לטובת הקואליציה וחבר הכנסת אופיר
פינס-פז יכול להעיד על כך.

הייתי יושב ראש הקואליציה בזמן התקציב הקודם ואני מבקש להזכיר לכם שבתקציב
1999 אמרתי לאופוזיציה: קחו כמה ימים שאתם רוצים; שבוע, שבועיים, קחו את
הבמה ותדברו כמה שאתם רוצים. זה הביטוי של האופוזיציה. מה יש לקואליציה
לדבר? כאמור, נתתי להם חופש מלא לדבר כמה שהם רוצים - - -

היו"ר סאלח טריף:

מה פירוש המילה: נתת? עשית טובה?

מאיר שטרית:

אני מדבר על ועדת ההסכמות.

משה גפני:

הפעם יש בעיה שכן היום לא יודעים מי קואליציה ומי אופוזיציה.

היו"ר סאלח טריף:

חבר הכנסת זאבי מתרגז על כך שאתם מתווכחים מול התקשורת על העניין הזה.

מאיר שטרית:

אדוני יושב ראש הישיבה, אני לא מבין את מהות הדיון שמתקיים כאן עתה שכן
ועדת הכנסת הסמיכה את ועדת ההסכמות להגיע להסכמות - - -

היו"ר סאלח טריף:

היא אישרה את ועדת ההסכמות, ועדת ההסכמות היתה צריכה להביא בפניה את
הסיכומים, ואלה לא הובאו בפניה עד עצם הרגע הזה.

מאיר שטרית:

עד עכשיו, בדיון על ההסתייגויות, אולי גמרו את הפרק השני של חוק
ההסדרים - - -

אופיר פינס-פז:

עוד לא סיימנו את הדיון על הפרק הראשון.

מאיר שטרית:

אם אתם לא רוצים הסכמות – לא צריך, נחזור לדיון על פי הסדר, ונגמור בעוד
חודשיים את הדיון על התקציב. בבקשה. מצדי אין בעיה. אם אין הסכמות – נדון
פרק אחר פרק, נדון על כל ההסתייגויות, וחברי הכנסת ידברו על פי הסדר של
הרשימות כמה שאתם רוצים.

היו"ר סאלח טריף:

אני רוצה לשאול אותך - - -

מאיר שטרית:

אני מבקש אותך קודם כל לאפשר לי לסיים את דבריי.

היו"ר סאלח טריף:

אתה מוכן להסכים לכך שלחברי כנסת ייסתם הפה - - -

מאיר שטרית:

חלילה, ואני מבקש להדגיש כי העובדות מצביעות על בדיוק על ההיפך ממה שאתה
אומר. מכל מקום אני מציע לכם לבקש את הרשימה של מי שדיבר אתמול, תעשו את
החשבון כמה חברים דיברו מהאופוזיציה, כמה דיברו מהקואליציה ותקבלו תשובה על
השאלה הזאת.

כל מה שדובר עליו עד כה – איננו נכון. יותר מזה; לקואליציה יש עוד כלים
שהיא יכולה לנצלן והיא, אכן, עושה זאת - - -

היו"ר סאלח טריף:

אני לא רוצה להשתמש בכלים האלה - - -

מאיר שטרית:

א' - מותר לשרים לדבר בדיוני התקציב כמה שהם רוצים; ב' – יושב ראש ועדת
הכספים או ממלא מקומו יכולים גם הם לדבר - - -

רענן כהן:

זה לא קשור דווקה לדיוני התקציב - - -

מאיר שטרית:

חברים, אני נמצא באופוזיציה היום ואני רוצה לומר לכם שלטובתה של הקואליציה
תמיד צריך לקבל הסכמות כי בלי הסכמות אי אפשר לסיים את הדיון על התקציב - -
-

היו"ר סאלח טריף:

להזכירך, זה לא התקציב הראשון שלנו.

מאיר שטרית:

אדרבא; היא הנותנת - - -

היו"ר סאלח טריף:

חבר הכנסת מאיר שטרית, אני רוצה להזכיר לך תקציבים שלגביהם היו הסכמות
שאסרו על שרים לדבר מתי שהם רוצים, לא נתנו לסגני השרים לדבר ואסרו על יושב
ראש ועדת הכספים לנצל את זכותו, בהסכמה, ובלבד שחברי הכנסת יוכלו לדבר.

לי יש הסתייגות שדווקה מגמתה לשרת אותך וזה לא רק עניין של קואליציה
אופוזיציה, אבל על פי השיטה שקיימת בדיון הזה על התקציב עובדה שאינני יכול
לקבל את רשות הדיבור.

עבד אלמאלכ דהאמשה:

כל אחד מדבר עשרים דקות.

אופיר פינס-פז:

לא דיברת?

היו"ר סאלח טריף:

לא. תורי לא הגיע. אגב כך ברצוני לומר לכם שהשרים יכולים לדבר כמה שהם
רוצים בממשלה, לא בכנסת - - -

מאיר שטרית:

מקובל עליי.

היו"ר סאלח טריף:

יושב ראש ועדת הכספים דיבר כל הזמן בוועדה בזמן הכנת התקציב לכן לא ייתכן
שאני, רענן כהן, מקסים, נעמי חזן ואחרים לא נוכל להתייחס לדבריו - - -

מאיר שטרית:

אתה צודק.

היו"ר סאלח טריף:

אם אתה חושב כך - אני מבקש שתגן עליי.

מאיר שטרית:

אדוני היושב ראש, הפיליבסטר זאת זכות שניתנת לאופוזיציה והיא אכן מנצלת
אותה כדי לתקוף את הממשלה בנושאים הרלוונטיים. משום כך כל קואליציה מבינה
זאת והיא נותנת את חופש הדיבור לאופוזיציה.

היו"ר סאלח טריף:

אתה מדבר עכשיו אליי או אל יושב ראש הקואליציה? להזכירך, אתה לא נמצא עכשיו
בוועדת ההסכמות.

מאיר שטרית:

אני מדבר אליך.

היו"ר סאלח טריף:

אני יושב ראש ועדת הכנסת.

מאיר שטרית:

אתה רוצה שלא תהיה ועדת הסכמות?

היו"ר סאלח טריף:

אני רוצה, יחד עם זאת אני מבקש שתהיה הגינות בהחלטות שמתקבלות שם.

מאיר שטרית:

רבותיי, אם אתם לא רוצים, אם אין הסכמה – לא תהיינה הסכמות. אני לא יכול
לנהל פעמיים את ועדת ההסכמות. שבעה חברים יושבים בוועדת ההסכמות, מגיעים
להסכמה, ותראו מה קורה עכשיו.

אם זה הנוהל – אין יותר ועדת הסכמות. נדון בתקציב על פי הסדר.

אופיר פינס-פז:

אמרתי כבר שאם לחברים בוועדת הכנסת יש הערות – הן תישמענה, ניקח אותן

בחשבון - - -

מאיר שטרית:

1 - קודם לכל אני מבקש שתבדקו את הנתונים; 2 – אני מבין שבתוך הקואליציה יש
בעיה של חברי כנסת שלא מקבלים את רשות הדיבור וכמובן שאני מצדד בכך שהם כן
יקבלו את רשות הדיבור אבל זה אך ורק השיקול שלכם מבחינת חלוקת הזמנים של
הקואליציה. האם אני יכול להתערב בדבר כזה?

כאשר סיכמנו הבוקר את הדברים עם האופוזיציה, הם הכניסו בחשבון גם את ש"ס
ואת אגודת ישראל - - -

משה גפני:

יהדות התורה.

מאיר שטרית:

גם את יהדות התורה, גם את הסיעות הערביות, ואני לא ספרתי אותם כקואליציה.
הסכמתי לכך - - -

עבד אלמאלכ דהאמשה:

אבל אנחנו לא מדברים. למה חברי כנסת אחרים מקבלים רשות דיבור 20 דקות ואילו
לנו לא נותנים לדבר?

יאיר פרץ:

אנחנו מונים 17 חברי כנסת ורק אחד מאתנו קיבל את רשות הדיבור.

מאיר שטרית:

אילו היו נותנים את רשות הדיבור על פי הסדר, בלי הסכמות, לא הייתם מדברים
בכלל.

עבד אלמאלכ דהאמשה:

אנחנו לא נגד הסכמות אבל אנחנו טוענים שהעניין הזה צריך להשתנות.

היו"ר סאלח טריף:

רשות הדיבור לחבר הכנסת רחבעם זאבי.

רחבעם זאבי:

אני נמצא בסרט הזה בפעם השתים עשרה ואני רוצה לומר לכם שהחברים שהלינו על
ועדת ההסכמות ועל חבר הכנסת פינס-פז התנהגו כאילו שהם המציאו את הכנסת
בדצמבר 1999, אבל מה לעשות שאת הכנסת המציאו כבר לפני 51 שנה והיא כך
פועלת, עם שינויים לפה ולשם, כל השנים. אלא מה? החברים מתחלפים בפוזיציה.
פעם הם הופוזיציה ופעם הם קופוזיציה. אי אפשר להתנהג בצורה כזאת.

אני ראיתי גם בשנה שעברה כיצד כל מה שנאמר פה – פעל בדיוק כך. נתנו
לאופוזיציה לדבר שלושה מול אחד, נתנו משכי זמן דומים והעניין עבד, כאמור,
באותה צורה.

יש לנו אחריות והיא שיהיה למדינה תקציב. גם אם אני באופוזיציה – יש לי
אחריות שב-1 בינואר יהיה למדינת ישראל תקציב, גם אם אנחנו רוצים להפיל את
הממשלה וגם כשאנחנו באופוזיציה. אם נמשיך לשחק במשחקים האלה שכל חברי הכנסת
יקבלו רשות דיבור – נמשוך את התקציב לחודש ינואר ואז בינואר נחיה על תקציב
של אחד חלקי שנים עשרה של השנה הקודמת, של אשתקד, כפי שהיה לפני שנה, זה לא
טוב, זה לא בריא, וזכרו, אומר זאת איש אופוזיציה. זה לא טוב לאוצר, זה לא
טוב לבייגה, זה לא טוב למדינה כי אנחנו צריכים, מלבד התאווה שלנו כחברי
כנסת לדבר, אנחנו צריכים לחשוב גם שיש לנו מדינה והיא צריכה להתנהל ובשביל
שהיא תתנהל נוצרה כאן מסורת שחבר הכנסת אופיר פינס-פז נהג בדיוק על פיה.

יכולתם להגיד: לא, ואז קודם כל היה צריך להתחיל את הדיונים על התקציב בחודש
אוקטובר או בחודש נובמבר אבל אי אפשר לחכות עד סוף חודש דצמבר ולהכריח את
חבר הכנסת פינס-פז לדאוג לכך שכולנו נדבר וגם יהיה תקציב בתחילת השנה.
הדברים לא פועלים בצורה כזאת.

האבות המייסדים שהיו חכמים לא פחות מאתנו, קדמו לנו, הם השאירו לנו מורשת
שצריך לעבוד על פיה, והיא אומרת שיש ועדת הסכמות שאנחנו מינינו אותה, ואם
אנחנו מינינו אותה – אנחנו צריכים לתת לה קרדיט. איננו יכולים גם למנות
ועדת הסכמות ולאחר מכן "לנשוך" אותה. מה שוועדת ההסכמות קבעה היה על דעת
הקואליציה ועל דעת האופוזיציה ואם לחבר כנסת מסויים יש בעיה – אני בטוח
שאפשר לפתור אותה עם רצון טוב.

אם לחבר הכנסת רענן כהן יש בעיה עם חבר הכנסת אופיר פינס-פז – זאת נחשבת
בעיה בתוך הסיעה שלהם והם צריכים לפתור אותה ביניהם.

אני מציע לתת זכות קדימה לדבר למי שקופח או למי שיש לו דבר חשוב להגיד אבל
אי אפשר לשגע את ועדת הכנסת בשם הסיסמה היפה: חברי כנסת באו לכאן לדבר.
פרלמנט. פרלה. אנחנו מדברים במשך כל השנה, מדברים יותר מדי ועושים פחות מדי
אבל אין ברירה; אם רוצים תקציב בתחילת שנה, ולהזכירכם, אומר את זה איש
אופוזיציה – אין ברירה אלא לקבל את מה שסוכם עליו בוועדת ההסכמות.

היו"ר סאלח טריף:

תודה. רשות הדיבור לחבר הכנסת רענן כהן.

רענן כהן:

ברצוני לומר כמה משפטים כדי להעמיד את הדברים על דיוקם וגם כדי לעורר את
הזיכרון גם של חבר הכנסת זאבי וגם את זה של חבר הכנסת שטרית. קודם כל
התקציב צריך לעבור בזמן, זאת החובה של כולנו. שנית, לאופוזיציה תמיד יש
זכות יתר, זה טבעי, זה נכון וכך הדברים צריכים להיות. יחד עם כל אלה קיים
כאן תהליך פסול מיסודו ואותו צריך לשנות מבחינה משפטית. לא יכול להיות מצב
שיש חברי כנסת שמגישים הסתייגויות ולא מקבלים את רשות הדיבור.

אני כיהנתי גם כיושב ראש קואליציה וגם כיושב ראש אופוזיציה וככזה אני מבקש
לומר לכם שלקחנו מספר חברי כנסת ושרים וקבענו שהם לא ידברו בתקציב. את הזמן
שלהם ספרנו במסגרת הקואליציה אבל החלטנו שהם לא יקחו חלק בנטילת רשות
הדיבור כיוון שהם מדברים בלאו הכי בממשלה ואילו זמן הדיבור שלהם בכנסת הוא
על חשבון אותם חברי כנסת - - -

נעמי חזן:

מה אתה מציע?

רענן כהן:

עם כל הכבוד לך, אני מציג את התמונה כפי שהיא היתה.

מה קורה עכשיו? לא יכול להיות שחברים מהקואליציה שרוצים להתבטא, ואגב, אותי
לא מעניין אם אני כן אקבל את רשות הדיבור או לא אקבל אותה, מכל מקום נוצר
מצב של פעמיים שלוש במשך 42 שעות, דבר שאין בו היגיון והוא גם לא היה קיים
אף פעם.

אנחנו צריכים לדאוג לתת אפשרות לחברי הכנסת להתבטא עם הרעיון של מתן סדרי
עדיפויות, אבל את המשחק הזה צריך לשחק בצורה נכונה וכאמור, לדאוג לכך שכל
החברים שרוצים לדבר – יקבלו את רשות הדיבור.

היו"ר סאלח טריף:

אני מציע שאחרי ההצבעה שתתקיים היום בשעה שמונה – תנסו להגיע להבנה - - -

מאיר שטרית:

מיד אחרי ההצבעה תתקיים ישיבה של ועדת ההסכמות.

יוסף פריצקי:

האם אפשר לדעת כמה חברי כנסת לא דיברו בדיונים על התקציב?

היו"ר סאלח טריף:

אינני יודע.

מאיר שטרית:

היו כאלה שלא היו בכלל באולם ולא רצו לדבר.

היו"ר סאלח טריף:

1 - אני מציע שתסכמו ביניכם שמשך זמן הדיבור שיינתן יעמוד על עשר דקות; 2 –
אני מציע לאסור על שרים לדבר, למעט שר האוצר ויושב ראש ועדת הכספים שביחס
אליהם יהיה מדובר על יחס של אחד לשניים.

עבד אלמאלכ דהאמשה:

סדר הדוברים צריך להיות על בסיס אישי ולא על בסיס סיעתי.

מאיר שטרית:

אתם צריכים להבין שבלילה אנשים לא נמצאים כאן - - -

רענן כהן:

טעות בידך.

יאיר פרץ:

אני מציע לקצר את זמן הדיבור מעשרים דקות לעשר דקות.

היו"ר סאלח טריף:

העניין הזה כבר סוכם.

אני מבקש להביא בפניכם תוכן מכתב של מזכיר הכנסת שכותב שב-31 בחודש, שיחול
השנה ביום ששי, צריך להתכונן למעבר של באג 2000 ויש פנייה גם של יושב ראש
הכנסת שהדיון על התקציב וההצבעות יסתיימו לא מאוחר מחצות ב-30 בדצמבר, בגלל
הבאג.

רחבעם זאבי:

סוגרים את המחשב.

היו"ר סאלח טריף:

ישביתו את המטוסים בצה"ל, חיל האוויר ישתק אותם לכן מותר לנו לחשוב שאכן
קיימת בעיה, והכנסת צריכה להערך למצב הנתון.

חברים, צריך להכריע את משך הזמן שייקבע לדיון על התקציב, שיתקיים ביום
חמישי, לא על חוק ההסדרים. כפי שהיה עד עכשיו – יוקצו שש שעות לדיון
הזה - - -

מאיר שטרית:

יהיה דיון סיעתו בן שש שעות.

היו"ר סאלח טריף:

אם כך אנחנו קובעים שהדיון על התקציב יתקיים ביום חמישי בשעה תשע בבוקר
ויימשך שש שעות. ההצבעות תתחלנה בשעה תשע ותימשכנה עד חצות.

מאיר שטרית:

אנחנו ניקח זאת בחשבון בוועדת ההסכמות ונחליט על פי המצב. אם לא יהיה לכם
רוב – מה תעשו?

היו"ר סאלח טריף:

נעבור לנושא הבא על סדר יומנו – בקשת חבר הכנסת דוד טל להקדמת הדיון בהצעת
חוק לפני הקריאה הטרומית.

בקשת חבר הכנסת ד' טל להקדמת הדיון בהצעת חוק לפני הקריאה הטרומית

היו"ר סאלח טריף:

רשות הדיבור לחבר הכנסת דוד טל. בבקשה.

דוד טל:

אדוני היושב ראש, אני מבקש מהוועדה המכובדת הזאת פטור מחובת הנחה של הצעת
חוק ביטוח בריאות ממלכתי (תיקון – עדכון התוספת החמישית), התש"ס-1999, ואני
רוצה להבהיר במה דברים אמורים; מה שקורה היום על פי החוק הוא שמנגנון
העדכון של סל הבריאות לא כולל שלושה מרכיבים חשובים שהם: השינוי הדמוגרפי,
הגידול באוכלוסייה שעומד היום על 2,6, ההזדקנות – 0,3 והעדכון הטכנולוגי
שעומד על 2%. חוסר העדכון הזה גורם לכך שכל שנה הציבור נאלץ לרוץ לאוצר
ואנחנו נתונים לשרירות לבו בכל מה שקשור לשאלה אם הוא ייתן כסף או לא ייתן
כסף לנושא הבריאות.

אני מבקש שהעדכון יהיה אוטומטי כדי שלא נזדקק לטובות מאף אחד ואז נוכל
להבטיח כסף לבריאות כפי שהמחוקק חשב כשהוא חוקק את חוק הבריאות הממלכתי.
זאת היתה כוונת המחוקק.

ד"ר סנה הסב את תשומת לבי לכך ועל כן סברתי שיהיה נכון לבקש מהוועדה הזאת
פטור מחובת הנחה כדי שיהיה אפשר לדון בעניין הזה.

היו"ר סאלח טריף:

האם באתם בדברים בקשר לעניין הזה עם שר האוצר?

אופיר פינס-פז:

אני מבקש, קודם כל, אם יש הצעה לפטור כל הצעת חוק מחובת הנחה, שהדבר יהיה
רשום על סדר היום. אסור להפתיע אותנו בנושא כזה.

חבר הכנסת דוד טל, החוק שאתה מדבר עליו נחשב חשוב וראוי אבל יש לחברי כנסת
אחרים גם כן הצעות חשובות וראויות - - -

דוד טל:

לצורך זה יש את ועדת הכנסת.

אופיר פינס-פז:

איך אפשר לשחרר כל הצעת חוק פרטית מחובת הנחה? דע לך שאם אנחנו נתמוך בך כי
אז נצטרך לתמוך בכל חבר כנסת - - -

יאיר פרץ:

אדוני היושב ראש, אני מציע שתעמיד את הבקשה של חבר הכנסת דוד טל להצבעה.

מאיר שטרית:

היושב ראש רוצה להצביע על העניין הזה?

היו"ר סאלח טריף:

קודם כל אני רוצה להבין במה מדובר כיוון שאם קיים איזשהו נימוק משכנע מאד
מאד, בעל דחיפות מרובה, שצריך להביא אותו באמצע חוק התקציב - - -

מאיר שטרית:

האם מדובר על כך שיביאו את העניין הזה לדיון באמצע חוק התקציב? מה בוער?

דוד טל:

אני חושב שכן, יחד עם זאת אם תחליטו שלא - נדון על העניין הזה ביום שני
הקרוב.

היו"ר סאלח טריף:

מה יקרה אם נכריע בשאלה הזאת רק ביום שני הבא?

דוד טל:

למה לך? אם תתקבל עמדה שלילית לבקשתי – אני אגיש את ההצעה כהצעה כרגילה,
ושלום על ישראל.

יאיר פרץ:

אני חושב שמדובר על עניין חשוב מאד - - -

אופיר פינס-פז:

אני מבקש מחבר הכנסת דוד טל לסגת מבקשתו לא בגלל שהחוק לא ראוי, אלא כיוון
שעומדים עם דבר כזה בפני תהליך תקדימי מסוכן מאד - - -

משה בוטון:

אבל היו תקדימים - - -

אופיר פינס-פז:

ודאי שהיו אבל אני לא מוכן לפטור מחובת הנחה הצעות חוק פרטיות אלא אם כן הן
באמת ברומו של עולם ועניינן איננו סובל דיחוי.

אם חבר הכנסת דוד טל לא השתכנע מהנימוקים של החברים ואיננו רוצה למשוך את
הבקשה שלו – נצטרך להצביע.

דוד טל:

אני מוכן לוותר על כך השבוע ובתנאי שבשבוע הבא הנושא - - -

היו"ר סאלח טריף:

אין בעיה להצביע - - -

מאיר שטרית:

חברים, אני לא מציע לכם לדון בעניין הזה בצורה הזאת. אם אתם רוצים – נקיים
על העניין הזה דיון מסודר, הוא יועלה לסדר היום בשבוע הבא – ואז נקיים על
כך הצבעה.

דוד טל:

אני הצעתי שהיום ועדת הכנסת תפטור את החוק הזה מחובת הנחה אבל בגלל מה
שקורה עם התקציב – נעביר את כל הסיפור לשבוע הבא.

אדוני יושב ראש הישיבה, אני מבקש שתעמיד את בקשתי להצבעה.

היו"ר סאלח טריף:

אני מעמיד להצבעה את בקשתו של חבר הכנסת דוד טל.

הצבעה

בקשתו של חבר הכנסת ד' טל לא התקבלה.

הישיבה הסתיימה בשעה 11:50
