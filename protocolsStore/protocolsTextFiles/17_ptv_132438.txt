הכנסת השבע-עשרה נוסח לא מתוקן

מושב ראשון

פרוטוקול מס' 3

מישיבת הוועדה המשותפת (של ועדת הכנסת ושל ועדת כספים) לתקציב הכנסת

מיום שני, כ' אב התשס"ו (14 באוגוסט 2006), שעה: 12:45

סדר היום: שימוש בעודפי תקציב הכנסת משנת 2005 בשנת 2006

נכחו:

חברי הוועדה:

רוחמה אברהם - היו"ר

קולט אביטל

שלמה ברזניץ

אחמד טיבי

אביגדור יצחקי

יעקב מרגי

גדעון סער

משה שרוני

מוזמנים:

אבי בלשניקוב - מנכ"ל הכנסת

אריה האן - מזכיר הכנסת

ירדנה מלר-הורוביץ - סגנית מזכיר הכנסת

אבי לוי - חשב הכנסת

נדב כספי - חשבות הכנסת

מנהלת הוועדה: אתי בן-יוסף

רשמת פרלמנטרית: שושנה מקובר

 

שימוש בעודפי תקציב הכנסת משנת 2005 בשנת 2006

היו"ר רוחמה אברהם:

צהריים טובים, אני פותחת את ישיבת הוועדה המשותפת לתקציב הכנסת. אני מקריאה
את מכתבה של יושבת-ראש הכנסת אליי מ-12 ביולי, בנושא שימוש בעודפי תקציב
הכנסת משנת 2005 בשנת 2006: "בהתאם לסעיף 13ב לחוק יסודות התקציב,
התשמ"ה-1985, הנני מבקשת את אישורה של הוועדה המשותפת לענין תקציב הכנסת
לשימוש בעודפי תקציב 2005 בשנת 2006, לפי הפירוט בנספח המצ"ב, בסך 51,882
ש"ח מתוך עודפי תקציב 2005. השימוש בעודפים נועד לכיסוי התחייבויות שנוצרו
ב-2004, ולהתקשרויות בפרוייקטים המפורטים בנספח האמור".

אבי לוי:

זו טעות סופר – "שנוצרו ב-2005".

היו"ר רוחמה אברהם:

אבי לוי, האם תוכל להציג את הסוגיה הזאת בפני חברי הכנסת.

אבי בלשניקוב:

לפני שהחשב מציג את הפירוט, אבקש למסור לוועדה מספר דברים, הקשורים לתקציב
הכנסת.

בשיחה בין יושבת-ראש הכנסת לבין שר האוצר בסוף השבוע, נענתה יושבת-ראש
הכנסת לפנייתו של שר האוצר, לפיה גם הכנסת תתרום את חלקה באותו אופן יחסי,
בהתאם להחלטת הממשלה.

גדעון סער:

זה לא מובא לכאן היום?

אבי בלשניקוב:

לא. בשיחה שלי עם קובי הבר, ראש אגף התקציבים, מדובר ב-9% קיצוץ מתקציב
הקניות בכל משרד ממשלתי. חשב הכנסת ואנכי הכנו תוכנית, ונציג אותה בשבוע
הבא בפני הוועדה.

אביגדור יצחקי:

כמה זה יוצא בכסף?

אבי בלשניקוב:

כ-8 מיליוני ש"ח. אנחנו נפעל בהתאם להחלטת הממשלה, ובאותו הסכום.

בלא קשר לסוגיית הקיצוץ, החלטנו יושבת-ראש הכנסת ואנכי על מספר קיצוצים
נוספים. הקפאנו בשלב זה – והכוונה היא לשנים הקרובות – את התכנית לבניית
מרכז המבקרים, שהרעיון להקמתו הועלה בכנסת הקודמת. אומדן העלות של מרכז
המבקרים עמד על יותר מ-30 מיליוני ש"ח.

היו"ר רוחמה אברהם:

העלות הכוללת של הפרוייקט?

אבי בלשניקוב:

העלות הכוללת של מרכז המבקרים, לא כולל החניון התת-קרקעי, שאמור היה
להיבנות מתחתיו. הקפאנו את התכנית הזאת לשנים הקרובות.

אביגדור יצחקי:

מדוע?

אבי בלשניקוב:

מבחינת סדרי העדיפויות של הכנסת, ולאור המצב כרגע. בנוסף, לאור העובדה שבאף
פרלמנט באירופה הגדולה אין מרכז מבקרים בפרלמנט, לאור העובדה שמרכז המבקרים
היחיד שקיים היום ופועל בעולם הוא בוירג'יניה, לאור העובדה שישנו מרכז
מבקרים שמתוכנן לקום כרגע בוושינגטון, ונמצא בשלב של ניירות ותכניות –
החלטנו שדווקא בסוגיה הזאת לא נהיה אור לגויים והחלטנו שבשלב זה אנחנו
מקפיאים את התכנית.

אנחנו גם מקפיאים את התכנית לבניית חניון תת-קרקעי בן מספר קומות מתחת
למרכז המבקרים. נכון להיום, בכנסת ישנם יותר מ-500 מקומות חניה תת-קרקעיים.
הוספנו 86 מקומות חניה נוספים. לקחנו את אתר הפסולת של הקבלן – כפי שראיתם
בכניסה לבנין – ושידרגנו אותו בעלות אפסית. כפי שכולכם ראיתם, זו החזות של
הכנסת. את אותו אתר פסולת הפכנו ושידרגנו למה שהיה בעבר מגרש החניה. ללא
קשר, אנחנו ממשיכים להתמודד עם מצוקת החניה. כידוע לכם, במסגרת פרוייקט
ה-PFI, עליו חתמה מינהלת קריות הממשלה והכנסת, הכנסת מחויבת בחוזה להעביר
מדי שנה יותר מ-900 אלף ש"ח לחניון הלאום, בין אם חונים בו ובין אם לאו.
אנחנו משלמים מדי שנה 900 אלף ש"ח לחברה שמתפעלת אותו. אשר על כן, בשלב זה
אנחנו סבורים שאנחנו מתמודדים עם מצוקת החניה, ואין צורך להתחיל בפרוייקט
הזה.

סוגיה נוספת שהחלטנו לגביה היתה הבטחה שלטונית קודמת. אני חייב לומר שלא
תשמעו ממני רבע מילת ביקורת על מקבלי ההחלטות שקדמו לי, אבל היתה החלטה
ביחס לככר הכנסת שעירית ירושלים מקימה בין משרד האוצר לעליה הישנה של
הכנסת. אנחנו בטוחים שזו תהיה כיכר לתפארת מדינת ישראל והעיר ירושלים כמו
הרבה כיכרות יפות בעיר. הכנסת התחייבה בעבר להעביר סכום של 1.5 מיליוני ש"ח
לטובת יצירת אומנות כזו או אחרת במסגרת תחרות בין אמנים. זה לא הזמן,
וביטלנו גם את ההחלטה הזאת.

במקביל, אנחנו נמצאים בשיג ושיח עם נציב שירות המדינה על תכנית פרישה
מכובדת וראויה, בשיתוף ועד העובדים, לצמצום מצבת כוח האדם. בכוונתנו לצמצם
עד סוף השנה גם משרות רבות – לא של עובדים קבועים, אלא של עובדים על פי
חוזה.

בדברים שציינתי נמצאות ה"בוכטות" בשפת העם. שם נמצא כסף רב. בלי שום קשר,
נעמוד בקיצוץ של 8 מיליוני ש"ח בתוכניות הרכש עד סוף השנה. התכנית שאנחנו
מביאים כאן היא תכנית של העברה, שתוכננה ונשלחה לוועדה לפני כשלושה שבועות.
ברגע שנשלים את תכנית הקיצוצים, גם היא תשונה. כיוון שאנחנו עובדים יחד
סביב השעון, אבקש מאבי למסור סקירה קצרה בנוגע להעברות, ואם יהיו אחר כך
שאלות נוספות, נשיב על כך בשמחה.

אביגדור יצחקי:

לראשי הסיעות יש פגישה עם משפחות החטופים בשעה 13:00.

אני רק רוצה להעיר הערה אחת על כל הדברים. הכל מקובל עליי, אבל הייתי מציע
לעשות חושבים מחדש ביחס למרכז המבקרים. זאת משום שהגישה של האזרחים לכנסת –
לא של האנשים שמגיעים בקבוצות – בעייתית מאוד. בסוף הם אומרים – אז מה
ראינו? באנו, נכנסנו הלכנו מאחורי הזכוכית ויצאנו, ואין כאן איזשהו מהלך
שבו מסבירים לאזרחים מה עושה הכנסת, מהי החשיבות שלה וכן הלאה, אלא אם כן
מדובר בקבוצות מרוכזות. כלומר, לאזרח בודד שרוצה לבוא ולבקר בכנסת ולהתרשם
מפעילותה, עבודתה ותפקידה, אין היום את המסגרת הזאת בשום מקום במדינת
ישראל, ואני חושב שזה לא נכון. אז לכל הפחות צריך להכין תכנית אלטרנטיבית
לתכנית של מרכז מבקרים, כי אנשים לא באים לכאן. אין היום מצב שבו אבא לוקח
את הילדים והולך לכנסת כדי לראות את כנסת ישראל. אין דבר כזה במדינת ישראל,
וצריך ליצור את הדבר הזה. צריך לתת לו את האינסנטיב ואת האטרקציה – שכשהוא
בא לבקר בירושלים הוא ירצה לבקר בכנסת.

היו"ר רוחמה אברהם:

אולי לא לאמר "ביטול מרכז המבקרים" אלא "דחיה".

אבי בלשניקוב:

חבר הכנסת יצחקי, ההערה שלך היא הערה שכבר לקחנו לתשומת לבנו. הקונספציה
שלנו היא שיהיה מרכז מבקרים, אבל בתוך הכנסת הקיימת. אותה קונספציה של סרט
בן שמונה דקות, שבו יצפו האזרחים שמגיעים לכאן. כבר יצרנו התקשרות עם לשכת
הפרסום הממשלתית, ובאמצעותם אנחנו עושים סרט על רגעי השיא של הכנסת. לא
יהיה מבקר – ולא חשוב באיזו שפה – שלא יצפה בסרט הזה כחלק מחוויית הביקור
בכנסת. בסרט הזה יהיו רגעי שיא של נאומים של סאדאת, של קרטר, של קלינטון
ושל כל גדולי העולם. הסרט יכלול רגעים של הקמת הכנסת לפני 40 שנה, רגעי שיא
של הסכמי שלום, וכן הלאה. במסגרת הכנסת הקיימת, ניצור את אותן האטרקציות של
מרכז המבקרים. ההערה שלך היא הערה נכונה. אנחנו משלבים כוחות עם היחידה
לדמוקרטיה שפועלת במרכז לדמוקרטיה ועם כל היחידות שיהיו בו לבניית תכנית של
מרכז מבקרים, אבל בתוך הבית.

היו"ר רוחמה אברהם:

ולא חיצוני. יש הבדל משמעותי מאוד, לעניות דעתי, בהוצאות הכרוכות בכך.
תודה, אדוני המנכ"ל.

חברי הכנסת, אבקשכם להישאר – אנחנו מצביעים מיד.

אביגדור יצחקי:

אנחנו נותנים פרוקסי. אין כאן רוב ומיעוט. כולם בעד.

אבי לוי:

מדובר בבקשה בחוק יסודות התקציב, על פיה ניתן להעביר יתרות תקציב משנה
מסוימת לשנה עוקבת אחריה. אלה יתרות שנוצרו כתוצאה מהתחייבויות שנוצרו כלפי
גורמים אחרים, וטרם שולמו בחלקן. אלה התחייבויות רשומות. יש התחייבויות לא
רשומות, כגון חשבונות חשמל. הרי זו לא התחייבות כלפי חברת החשמל, אבל
חשבונות של החודשים האחרונים בשנה – במקרה זה, 2005 – שולמו ב-2006, ועל כן
צריך להעביר את היתרות הללו.

יש כמובן גם סעיפים של פרוייקטים שתוכננו להתבצע ב-2005, ביצועם נדחה
ל-2006, ולא היה טעם לתקצב אותם מחדש. לכן הבקשה היא להעביר את אותן יתרות
שכבר אושרו. אלה בדרך-כלל סוגי ההתחייבויות שנמנות כאן לאורך כל הסעיפים.

יעקב מרגי:

האם ההעברות הללו הן במסגרת הסכומים שתוקצבו ואושרו בתקציב?

היו"ר רוחמה אברהם:

כן, זה רק מתקנה לתקנה.

אבי לוי:

אני חייב לציין שהבקשה כאן מדברת על כ-51 מיליוני ש"ח, ולכנסת היו עודפים
בסדר גודל של קרוב ל-90 מיליוני ש"ח. כלומר, לא משתמשים בכל העודף.

אבי בלשניקוב:

אגב, יש הנחיה שלי שאין תוספות תקציב לשום דבר. היתה איזושהי מגמה של פריצת
השעות הנוספות, והנחיתי לעצור הכל ולהוריד שעות נוספות. לא תהיה פריצה
בתקציב הכנסת. אני יכול לומר לכם שהיתה בקשה של ערוץ הכנסת. בשל תקופת
המלחמה, ערוץ הכנסת פנה אליי כיושב-ראש ועדת התיאום של הערוץ בבקשה להגדלת
תקציבו בשל הפעילות המלחמתית, יציאה לשטח וניידות. הודעתי להם חד-משמעית
שהתשובה שלילית, ושאני לא מתכוון לפרוץ את מסגרת התקציב של ערוץ הכנסת. בסך
הכל אנחנו נמצאים בחודש אוגוסט. למי שרוצה לעשות קיצוצים ותיקונים, יש
מספיק זמן עד סוף השנה.

היו"ר רוחמה אברהם:

האם למישהו מחברי הכנסת יש הערות לגבי הסוגיה שהועלתה כאן?

קולט אביטל:

אנחנו בעד.

היו"ר רוחמה אברהם:

אני רק רוצה לומר לכם שבמהלך השבוע הבא – במידה והפסקת האש באמת תיכנס
לתוקפה, כפי שכולנו מקווים – יגיע מנכ"ל הבית ויציג בפנינו את כל התכנית
לשינוי המבנה, את הכוונות ואיך זה אמור להיראות, ובכלל כל מה שנעשה.

אבי בלשניקוב:

כל תכניות הבניה, עם לוחות זמנים.

היו"ר רוחמה אברהם:

אנחנו נעמוד על לוחות הזמנים, ואני מניחה שאבי גם יודע לעמוד בהם.

מי בעד אישור ההעברה?

הצבעה

בעד אישור ההעברה – פה אחד

ההעברה אושרה

היו"ר רוחמה אברהם:

פה אחד. אין נמנעים.

קולט אביטל:

אבקש לשאול: במסגרת מרכז מבקרים שיעבור לתוך הבית, האם אין מקום להקים גם
כאן חנות מזכרות? כל כך הרבה אנשים עוברים כאן.

מזכיר הכנסת אריה האן:

היה ונסגר.

קולט אביטל:

כיוון שהיא לא נוהלה נכון. אם מוכרים עטים, עניבות וספלים, חולצות – דברים
מהסוג הזה – כמו בכל פרלמנט אחר, זו תהיה הכנסה לא קטנה לכנסת, וגם
אנשים - - -

סגנית מזכיר הכנסת ירדנה מלר-הורוביץ:

- - -

קולט אביטל:

אני יודעת. והלכו למוזיאון ישראל, ומכרו דברים של מוזיאון ישראל שלא
מתאימים לכאן. תבדקו.

אבי בלשניקוב:

חברת הכנסת אביטל, אני בהחלט אבדוק זאת. זה רעיון לא רע.

רוחמה אברהם:

תודה לכולכם, הישיבה נעולה.

הישיבה ננעלה בשעה 13:10
