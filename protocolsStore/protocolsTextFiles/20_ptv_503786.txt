הכנסת העשרים

מושב רביעי

פרוטוקול מס' 363

מישיבת ועדת הכנסת

יום שני, י"ט בתמוז התשע"ח (02 ביולי 2018), שעה 10:30

סדר היום:

1. פניית יושב ראש ועדת החינוך, התרבות והספורט בדבר טענת נושא חדש בעת
הדיון בהצעת חוק החינוך המיוחד (תיקון מס' 11), התשע"ח-2018 (מ/1199).

2. פניית יושב ראש ועדת החוקה, חוק ומשפט בדבר טענת נושא חדש בעת הדיון
בהצעת חוק סדר הדין הפלילי (תיקון מס' 84) (שינוי פרטי ההודעה על סגירת תיק
לעניין עילת הסגירה), התשע"ח-2018 (פ/1604/20).

3. החלטה בדבר דיווח שרים לוועדות הכנסת בהתאם לסעיף 123(ז)(2) לתקנון
הכנסת – דיווח השרה לשוויון חברתי

4. קביעת ועדה לדיון בהצעות החוק הבאות:

א. הצעת חוק בתי הדין הדתיים הדרוזיים (תיקון - כשירות קאדים), התשע"ז-2017

ב. הצעת חוק הכשרות המשפטית והאפוטרופסות (תיקון - שינוי חזקת הגיל הרך),
התשע"ח-2018

5. בקשת יושבת-ראש הוועדה המיוחדת חה"כ רחל עזריה להעברת הצעת חוק המקרקעין
(תיקון מס' 33) (חלקה תלת-ממדית), התשע"ח-2018 (מ/1200), מוועדת הפנים
והגנת הסביבה לדיון בוועדה המיוחדת בראשותה.

6. בקשת יושב ראש ועדת הכספים, חה"כ משה גפני להקדמת הדיון בהצעת חוק
שירותי הדת היהודיים (תיקון מס') (הוראת שעה), התשע"ח-2018 (כ/787), לפני
הקריאה השנייה והשלישית.

נכחו:

חברי הוועדה:

מכלוף מיקי זוהר – היו"ר

רוברט אילטוב

דוד אמסלם

דוד ביטן

יואב בן צור

יואל חסון

אחמד טיבי

אברהם נגוסה

פנינה תמנו

חברי הכנסת:

קארין אלהרר

בני בגין

משה גפני

יעקב מרגי

עאידה תומא סלימאן

חמד עמאר

מוסי רז

מוזמנים:

  ------------------------------------------------------------------------
  מירב ישראלי   –   עו"ד, יועצת משפטית לוועדת החינוך, התרבות והספורט, כנסת
  ------------- --- ------------------------------------------------------
  גור בליי      –   עו"ד, יועץ משפטי לוועדת החוקה, חוק ומשפט, כנסת

  יפה בן-דוד    –   יו"ר הסתדרות המורים בישראל

  דרור עופר     –   המשרד לשוויון חברתי
  ------------------------------------------------------------------------

ייעוץ משפטי:

דן מרזוק

מנהל/ת הוועדה:

אתי בן יוסף

רישום פרלמנטרי:

שרון רפאלי

1. פניית יושב ראש ועדת החינוך, התרבות והספורט בדבר טענת נושא חדש בעת
הדיון בהצעת חוק החינוך המיוחד (תיקון מס' 11), התשע"ח-2018 (מ/1199).

היו"ר מכלוף מיקי זוהר:

בוקר טוב. אני מתכבד לפתוח את ישיבת ועדת הכנסת. הנושא הראשון על סדר היום:
פניית יושב-ראש ועדת החינוך, התרבות והספורט בדבר טענת נושא חדש בעת הדיון
בהצעת חוק החינוך המיוחד

חבר הכנסת יוסי יונה, בבקשה.

יוסי יונה (המחנה הציוני):

תודה רבה, אדוני היושב-ראש. למעשה, אני רוצה להעלות שתי טענות לשני נושאים
חדשים שאני רוצה להציג, ולטענתי, הן מצריכות נקיטת צעדים בהתאם. האחד,
בסעיף 6 להצעת החוק, סעיף 7א לחוק העיקרי, נקבע בסיפא כי: "השר בהתייעצות
עם נציב שוויון זכויות אנשים עם מוגבלות עם ועדת החינוך, התרבות והספורט של
הכנסת רשאי בצו לשנות את התוספת הראשונה ואת התוספת השנייה. זאת אומרת
התוספת הראשונה מגדירה את הזכאויות והתוספת השנייה מגדירה את הסל שעומד
בהלימה עם הזכאויות הללו. כדי להכניס את הסעיף הזה יש כאן בעצם מתן סמכות
לשר, למעשה, כמעט לבטל או לעקר את החוק מעיקרו בלי שהדבר יובא לדיון בוועדת
החינוך של הכנסת.

אדוני היושב-ראש, אתה לא מקשיב לי.

היו"ר מכלוף מיקי זוהר:

מקשיב לכל מילה.

יוסי יונה (המחנה הציוני):

לכן דבר כזה יכול לפגוע באופן אנוש בזכות של הילדים לחינוך מיוחד, אדוני
היושב-ראש, מכיוון שבאבחת החלטה של השר אפשר לקצץ באופן מהותי את המשאבים
שניתנים לחוק הזה, ולכן לעקר אותו מכל תוכן. במאמר מוסגר אני אגיד שאני מצר
על כך שאנחנו לא מקיימים דיון מהותי ומשמעותי, וכאילו עכשיו אני אגיד מה
שאני אגיד ואז אנחנו נעשה את ההצבעה - -

היו"ר מכלוף מיקי זוהר:

לא, אנחנו לא נעשה את ההצבעה. אנחנו נשמע את הייעוץ המשפטי.

יוסי יונה (המחנה הציוני):

בדיוק. אנחנו צריכים להקשיב בשום שכל ואחר לשכנע.

היו"ר מכלוף מיקי זוהר:

תשכנע בעיקר את הייעוץ המשפטי. הייעוץ המשפטי בעניין הזה הוא פקטור
משמעותי.

יוסי יונה (המחנה הציוני):

זה הנושא החדש הראשון. הנושא החדש השני – יושב לצדי יושב-ראש ועדת החינוך
שמלווה את תהליכי הניסוח של החוק הזה מתחילתו. בסעיף 14 להצעת החוק – תיקון
סעיף 1 לחוק – נוסח לדיון שהתקיים ב-28 במאי והוסכם ביום 18 ביוני נכתב - -
-נוספת מאוד משמעותית - - - גם היועצת המשפטית לוועדת החינוך: "במוסד חינוך
רגיל יפעל צוות רב מקצועי שתפקידיו יהיו: 1. לקבוע את הזכאות של תלמיד מוסד
החינוך הרגיל שהוא ילד עם צרכים מיוחדים למענה פרטני וקבוצתי כמפורט
בתוספות הראשונה והשנייה לחוק; 2. לתכנן ולהחליט על חלוקת סל השירותים
לתלמיד הזכאי למענה פרטני וקבוצתי בלבד וזכאותו נקבעה בצוות הרב מקצועי
כמפורט בתוספת הראשונה לחוק".

אדוני, בעצם החוק הזה – אני רוצה לסבר את אוזניכם – האם אתה יכול להשליט
סדר, אדוני היושב-ראש?

היו"ר מכלוף מיקי זוהר:

כן. אם אפשר שקט. תודה רבה.

יוסי יונה (המחנה הציוני):

החוק הזה שהוא רפורמה בתחום של החינוך המיוחד באה להנהיג את האפשרות של
ההורים לבחור את המסגרות שבהם ילמדו ילדיהם בחינוך המיוחד.

יעקב מרגי (ש"ס):

מה נושא חדש? נימקת אותו. זה לא דיון מהותי של הוועדה.

יוסי יונה (המחנה הציוני):

אני אומר שהתוספת הזאת גם לא הייתה בחוק המקורי ושנית היא פוגעת במהותו של
החוק משום שהיא מונעת מחלק גדול מאוד של ההורים, בסופו של דבר, לבחור את
המסגרות של החינוך המיוחד. מדוע?

אדוני היושב-ראש, אתה לא מקשיב לי.

אנחנו מדברים על מספר גדול של כ-135 אלף תלמידים. אדוני, אנחנו מדברים על
מספר גדול של 135 אלף תלמידים; אני חוזר – אדוני, אנחנו מדברים על מספר
גדול של 135 אלף תלמידים.

היו"ר מכלוף מיקי זוהר:

אוקיי. את יפה בן דוד אתה רוצה לשמוע?

יוסי יונה (המחנה הציוני):

ברור. אבל אתה מנהל - -

היו"ר מכלוף מיקי זוהר:

תשלים משפט.

יוסי יונה (המחנה הציוני):

אנחנו מדברים על מספר עצום של תלמידים – כ-135 אלף תלמידים שלפי החוק הקיים
לא תהיה להם הזכות לבחור את הזכאות שלהם, את החינוך המיוחד שלהם, משום
שוועדת הזכאות לא מאפשרת להם כי הם נחסמים בוועדת זכאות, והם נמצאים עכשיו
בתוך בית הספר - -

היו"ר מכלוף מיקי זוהר:

המסר ברור.

יוסי יונה (המחנה הציוני):

- - זכאים לחינוך מיוחד ולא יקבלו את הסל הפרטני המגיע להם.

היו"ר מכלוף מיקי זוהר:

תודה.

יוסי יונה (המחנה הציוני):

לכן, אדוני, זה גם שינוי מהותי בחוק וגם נושא חדש.

היו"ר מכלוף מיקי זוהר:

תודה, פרופ' יונה.

חברתי יפה בן דוד, יושבת-ראש הסתדרות המורים, בבקשה. בקצרה, פרטי, הסבירי
ונמקי.

יפה בן דוד:

אני רוצה להזכיר איפה היינו לפני כמה חודשים כשעלה הנוסח הראשון של הצעת
החוק. השינויים שהובלנו יחד עם ההורים בוועדת החינוך בראשות הרב מרגי שיפרו
מעט את החזקה הנוכחית. בין היתר הצלחנו להכניס שינויים מהותיים; סל תקציבי
שעובר עם הילד, דחיית הרפורמה לשנת תשפ"א ופיילוט בשנת תש"פ. בנושא הכשרת
המורים המדינה התחייבה כי רק מורים שעברו הכשרה יוכלו לקלוט תלמידי שילוב.
זה ברור לכולם – בלי לשתף את המורים לא תהיה רפורמה.

היו"ר מכלוף מיקי זוהר:

אני רוצה לומר כך - -

יעקב מרגי (ש"ס):

הנה, יושבת-ראש הסתדרות אמרה: בלי שיתוף המורים לא תהיה רפורמה.

היו"ר מכלוף מיקי זוהר:

משרד החינוך פה? נמצא בחדר? אז משרד החינוך לא פה?

יעקב מרגי (ש"ס):

הייעוץ המשפטי של הוועדה נמצא פה.

היו"ר מכלוף מיקי זוהר:

אז אני מעביר מסר באמצעות יושב-ראש הוועדה ובאמצעות החברים פה סביב השולחן
למשרד החינוך: אנחנו דורשים שהנושא יהיה יחד עם הסתדרות המורים ובהסכמה
איתם. אם לא אפשר יהיה לעצור את התהליך בדרך אחרת, ואם צריך נעצור את
התהליך בדרך אחרת - -

יעקב מרגי (ש"ס):

אי אפשר ליישם אותה בלי המורים.

היו"ר מכלוף מיקי זוהר:

אני יודע שבלי המורים אי אפשר לשתף פעולה. אני באמת רוצה לומר לשבחו של
יושב-ראש ועדת החינוך חבר הכנסת יעקב מרגי שדיברר איתו בנושא כמה פעמים
ואמר לי מפורשות שהוא ידאג למורים וישמור על הצרכים של המורים בתהליך הזה.
אני סמוך ובטוח שכך יהיה. עכשיו היועץ המשפטי יוכל להסביר לי מה עמדתו.

יפה בן דוד:

אני רק רוצה לומר שצריך להכשיר את עובדי ההוראה להכין את המערכת ולתגמל
אותם. צריך גם לשמור על מספר תלמידים נמוך בכל כיתה משלבת.

היו"ר מכלוף מיקי זוהר:

בסדר גמור. תודה.

היועץ המשפטי, בבקשה.

דן מרזוק:

נמצאת פה היועצת המשפטית של ועדת החינוך, התרבות והספורט. אני מציע שהיא
תתייחס.

היו"ר מכלוף מיקי זוהר:

בבקשה, גברתי, האם טענת נושא חדש היא סבירה בעינייך או שמא איננה?

מרב ישראלי:

למיטב הבנתי המשפטית, אין כאן נושא חדש. יש פה שני עניינים, ואני מזכירה
שאנחנו לא נמצאים בדיון מהותי על החוק, אלא אך ורק האם הנושא נמצא במסגרת
הכללית של הצעת החוק שנדונה בוועדת החינוך.

יוסי יונה (המחנה הציוני):

מבחינתו של היושב-ראש לא יהיה דיון מהותי שבו אנחנו מנסים לשכנע את חברות
וחברי הכנסת.

היו"ר מכלוף מיקי זוהר:

פה זה לא דיון מהותי. פה זה דיון טכני.

יוסי יונה (המחנה הציוני):

ברור - - -

היו"ר מכלוף מיקי זוהר:

גברתי, אני שואל מבחינה משפטית – זה נושא חדש או לא נושא חדש?

מרב ישראלי:

לדעתי, זה לא נושא חדש.

היו"ר מכלוף מיקי זוהר:

אוקיי. אנחנו עוברים להצבעה. מי בעד טענת נושא חדש? מי נגד? מי נמנע?

הצבעה

בעד טענת נושא חדש – מיעוט

נגד – רוב

נמנעים – אין

טענת נושא חדש נדחתה.

היו"ר מכלוף מיקי זוהר:

ההחלטה לטענת נושא חדש נדחתה. ההצבעה היא שזה לא טענת נושא חדש.

2. פניית יושב ראש ועדת החוקה, חוק ומשפט בדבר טענת נושא חדש בעת הדיון
בהצעת חוק סדר הדין הפלילי (תיקון מס' 84) (שינוי פרטי ההודעה על סגירת תיק
לעניין עילת הסגירה), התשע"ח-2018 (פ/1604/20).

היו"ר מכלוף מיקי זוהר:

פניית יושב-ראש ועדת החוקה, חוק ומשפט בדבר טענת נושא חדש בעת הדיון בהצעת
חוק סדר הדין הפלילי (שינוי פרטי ההודעה על סגירת תיק לעניין עילת הסגירה).
מי יטען טענת נושא חדש מוועדת חוקה? הם לא פה?

דן מרזוק:

היה פה היועץ המשפטי של ועדת החוקה. אני מציע שהוא יפיץ את הטענה.

היו"ר מכלוף מיקי זוהר:

היועץ המשפטי של ועדת חוקה, בבקשה – טענת נושא חדש.

מוסי רז (מרצ):

המליצה.

היו"ר מכלוף מיקי זוהר:

אתה טענת נושא חדש בוועדת חוקה?

מוסי רז (מרצ):

- - - חברי הכנסת מיקי לוי ומיכל רוזין.

היו"ר מכלוף מיקי זוהר:

אז מותר לי לשמוע בשם חבר כנסת אחר? בבקשה.

מוסי רז (מרצ):

מדובר כאן על תוספת שמשנה משמעותית את ההיגיון של החוק כי בעצם קודם הייתה
אפשרות לנפגע לקבל את ההסברים או את עילת הסגירה רק עם הגעה פיזית למשטרה,
וכאן נוספו עוד אפשרויות שאינן הגעה פיזית למשטרה. זה משנה את המשמעות של
רעיון החוק ולכן זה נושא חדש.

פנינה תמנו (יש עתיד):

אני רוצה להצטרף אליך, ולומר שגם - - - להגיב על זה, ואני איתך עם מה
שאמרת.

היו"ר מכלוף מיקי זוהר:

היועץ המשפטי, בבקשה.

גור בליי:

למיטב הבנתי המשפטית, אני לא חושב שיש פה נושא חדש. בהכנה לקריאה ראשונה
דובר על כך שהחשוד יוכל לברר את עילת הסגירה באמצעות פנייה באחת הדרכים
שפורטו בהודעה שהוא יקבל, ובמהלך הדיון הובהר שהוא יוכל לקבל את זה בכל
תחנות המשטרה ובנוסף יהיו לו דרכים נוספות. לכן אין פה נושא חדש, זה לא
- - - הצעת החוק כפי שאושרה בקריאה הראשונה.

היו"ר מכלוף מיקי זוהר:

מי בעד טענת נושא חדש? מי נגד?

הצבעה

בעד – מיעוט

נגד – רוב

נמנעים – אין

טענת נושא חדש נדחתה.

היו"ר מכלוף מיקי זוהר:

טענת נושא חדש נדחתה.

3. החלטה בדבר דיווח שרים לוועדות הכנסת בהתאם לסעיף 123(ז)(2) לתקנון
הכנסת – דיווח השרה לשוויון חברתי

היו"ר מכלוף מיקי זוהר:

סעיף ג' – החלטה בדבר דיווח שרים לוועדות הכנסת בהתאם לסעיף 123 לתקנות
הכנסת – דיווח השר לשוויון חברתי.

עדכון: דיברתי עם השרה כפי שהתחייבתי בדיון הקודם. אמרתי לה, מדוע את לא
הולכת לדווח בוועדה למעמד האישה. היא אמרה לי בבירור: אני מדווחת לכנסת על
בסיס קבוע בוועדת העבודה והרווחה בהתאם למה שנקבע בתחילת הקדנציה שהדיווח
שלי כשרה מתבצע לוועדת העבודה והרווחה. מדוע הוא מתבצע לוועדת העבודה
והרווחה? מאחר שזאת ועדה רחבה שעוסקת בהרבה סוגיות, ויש לה קורלציה הכי
גדולה בין המשרד שלה כשרה כי המשרד שלה מאוד רחב לבין הוועדה. יש קשר בין
המשרד שלה לבין העניין הזה. לכן היא אמרה שהיא מגיעה לדווח בוועדה אחת,
ואצלך היא אמרה שהיא יותר מתשמח לבוא לדווח ובלבד שתזמיני אותה בצורה
מסודרת באמצעות הלשכה שלה, והיא תיענה לבקשתך. אבל לחייב אותה להגיע לדווח
– מספיקה לה ועדה אחת בכנסת לעשות את זה, והיא לא רוצה לעשות את זה בוועדה
נוספת.

אחמד טיבי (הרשימה המשותפת):

היא לא רוצה לחייב אותה. היא רוצה לבקש ממנה.

היו"ר מכלוף מיקי זוהר:

אז זאת פנייה לשרה.

עאידה תומא סלימאן (הרשימה המשותפת):

היושב-ראש, קודם כול אני רוצה לשים את הדברים במקומם. היושב-ראש בעצמו הוא
שביקש שינוי התקנון. מן הראוי להזכיר את זה. להעביר את זה כאילו זאת בקשה
שלי רק זה לא ראוי. שנית, היום מתקיימים הדיווחים שהוכרז עליהם. כל ועדות
הכנסת חוץ מהוועדה שלי שבעצם יש משרד שמטפל בנושאים של השרה – כולם מקבלים
דיווחים חוץ מהוועדה הזאת. מעניין מאוד.

אחמד טיבי (הרשימה המשותפת):

יש הסבר? מישהו יכול לדעת למה? מה יכולה להיות הסיבה?

עאידה תומא סלימאן (הרשימה המשותפת):

באמת מעניין. מאוד מעניין. מעניין למה.

דבר שני הפעם האחרונה שהשרה הגיעה אליי לוועדה היה בדצמבר 2016, כלומר לפני
שנה וחצי. הוועדה שלי מנסה להזמין את השרה, כולל לאירוע 8 במרס וכולל
לאירוע היום הבינלאומי למאבק באלימות, ובכל זאת יש התעלמות ואי הגעה מטעם
השרה. זה לא עניין שלי אישית או של השרה. יש ועדת כנסת שאחד התפקידים שלה
לקיים בקרה על עבודת משרדי הממשלה. זה לא נכון שאין ממשק כל כך גדול. יש
הרשות לקידום מעמד האישה שיושבת במשרד לשוויון חברתי. לפי חוק הרשות לקידום
מעמד האישה, הרשות חייבת לדווח לוועדה לקידום מעמד האישה. יש החוק של 6ג(א)
שמדבר על ייצוג נשים. הדיווח צריך להתקיים מטעם המשרד האחראי לוועדה.

דבר שלישי, במשרד של השרה חוץ מהרשות לקידום מעמד האישה יושבת הרשות לקידום
כלכלי של האוכלוסייה הערבית שעוסקת בכל עניין תעסוקת נשים ערביות בתוכניות
לקידום תעסוקת נשים ערביות. השרה החליטה עם הרשות להקים ועדה שתטפל בכל
נושא ההטרדות המיניות ולקדם סדרת חוגים ותכניות. בכל הנושאים האלה ועדת
העבודה והרווחה תדון, תרד לעומק, תבין את הפרטים של הנושאים האלה? או שזאת
התחמקות מדיווח? הגיע הזמן להגיד את הדברים במקומם. קודם כול זה מריח לא
טוב שרק הוועדה שלי לא מקבלת דיווח משום משרד – והמבין יבין, אני לא יודעת
למה זה קורה - -

היו"ר מכלוף מיקי זוהר:

אני רוצה רגע להגיד משפט. קודם כול צריכים להבין שהוועדה שלך עוסקת בנושא
מאוד ספציפי - -

עאידה תומא סלימאן (הרשימה המשותפת):

זה לא נכון. הוועדה שלי דנה בנושאים שקשורים ל-52% מאוכלוסיית אזרחי מדינת
ישראל לרוחב.

היו"ר מכלוף מיקי זוהר:

זה לא קשור. היא עוסקת בנושא מעמד האישה. הנושא צריך להיות קשור למעמד
האישה. אין היום משרד ממשלתי שקוראים לו "המשרד למעמד האישה". חלק מהעניין
של השרה גילה גמליאל הוא שוויון מגדרי, ולכן היא עוסקת בסוגיות רחבות גם
למשל בנושא קשישים.

עאידה תומא סלימאן (הרשימה המשותפת):

בסדר, אז היא לא תדבר על הקשישים אצלי. מה הבעיה?

היו"ר מכלוף מיקי זוהר:

אי אפשר לומר שהמשרד שלה עוסק אך ורק בנושא מעמד האישה.

עאידה תומא סלימאן (הרשימה המשותפת):

אני לא אמרתי את זה.

היו"ר מכלוף מיקי זוהר:

לכן היא לא יכולה לדווח רק לוועדה שלך. היא חייבת לדווח לוועדה רחבה.

עאידה תומא סלימאן (הרשימה המשותפת):

היושב-ראש, אני לא אמרתי את זה. הוועדה שלי דנה בנושאים מאוד רחבים שקשורים
ל-52% מאוכלוסיית מדינת ישראל. מדברים שם על חינוך נשים, על תעסוקת נשים,
על חוקים, על הטרדה מינית - -

היו"ר מכלוף מיקי זוהר:

אז אני אומר – תזמיני אותה, היא תבוא.

פנינה תמנו (יש עתיד):

- - - לקחת את הוועדה הזאת ולזלזל בה. אל תזלזלו בנו הנשים.

היו"ר מכלוף מיקי זוהר:

חס וחלילה.

עאידה תומא סלימאן (הרשימה המשותפת):

מסר מאוד ברור יוצא מוועדת הכנסת או מהכנסת לנשים במדינת ישראל: אתן לא
חשובות מספיק.

היו"ר מכלוף מיקי זוהר:

זה לא נכון. זה לא נאמר פה - -

עאידה תומא סלימאן (הרשימה המשותפת):

לא חשובות - -

היו"ר מכלוף מיקי זוהר:

- - אם את לוקחת לי את אשתי אז אני לא שווה כלום.

עאידה תומא סלימאן (הרשימה המשותפת):

איך הגדרת את זה? זה נושא מאוד ספציפי.

פנינה תמנו (יש עתיד):

הם רוצים להפוך אותנו לנושא וולונטרי.

עאידה תומא סלימאן (הרשימה המשותפת):

זה המסר שיוצא: אתן הנשים במדינת ישראל נושא מאוד ספציפי שאפילו לא צריך
להטריח שר להגיע לדווח.

היו"ר מכלוף מיקי זוהר:

תזמיני אותה – היא תבוא.

עאידה תומא סלימאן (הרשימה המשותפת):

זה ממש לא נראה ולא נשמע נכון. איזה מסר משדרים?

אחמד טיבי (הרשימה המשותפת):

האם מישהו סביר בוועדה הזאת מתנגד שהשרה תבוא לתת דיווח? לא נראה לי.

יהודה גליק (הליכוד):

גם השרה אמרה שהיא לא מתנגדת. אם היא תוזמן היא תבוא.

עאידה תומא סלימאן (הרשימה המשותפת):

אבל היא הוזמנה כמה פעמים ולא נענתה.

יהודה גליק (הליכוד):

- - -

עאידה תומא סלימאן (הרשימה המשותפת):

לא, לא, לא.

היו"ר מכלוף מיקי זוהר:

חבר הכנסת חסון רוצה לומר משהו. הוא רוצה לחזק את דברייך.

עאידה תומא סלימאן (הרשימה המשותפת):

אני רוצה להגיד משפט אחד: אני לא מבקשת כמו כל פעם שהשרים בסידור מסוים עם
היושב-ראש מוזמנים ומגיעים או לא. יש שני ימים שהכנסת ראתה חשיבות רבה
לקבוע אותם כימים שהשרים מתייצבים ומדווחים על פעילות המשרד. לדעתי, זה
אינטרס של כל אחד להגיע באותו יום.

יהודה גליק (הליכוד):

יש פה נציגת שרה. בואו נשמע אותו.

עאידה תומא סלימאן (הרשימה המשותפת):

אז אני אומרת לך, תכף נשמע אותו.

היו"ר מכלוף מיקי זוהר:

חבר הכנסת חסון, בבקשה.

עאידה תומא סלימאן (הרשימה המשותפת):

אני רק רוצה להגיד שזה לא בהזמנה, אלא בעניין אותו יום של חובת הדיווח.

היו"ר מכלוף מיקי זוהר:

כן, חבר הכנסת חסון.

יואל חסון (המחנה הציוני):

אדוני, היושב-ראש, קודם כול אני חייב לומר שאני לא מזלזל בנושא אבל אני
מוחה על כך שבגלל ההתעקשות של השרה ועדת הכנסת כבר שני דיונים מתעסקת
בעניין הזה, הולכת סחור-סחור - -

היו"ר מכלוף מיקי זוהר:

מתוך כבוד לעניין. יכולתי גם לא לערוך דיון אחד. אבל ערכתי מתוך כבוד
לנושא.

יואל חסון (המחנה הציוני):

תן לי לסיים, אדוני.

במקום פשוט מההתחלה לקבל את ההחלטה הבריאה וההגיונית שהתבקשה כבר בישיבה
הקודמת פשוט להעביר החלטה שמחייבת את השרה להגיע. אנחנו מפקחים על הממשלה -
-

היו"ר מכלוף מיקי זוהר:

הייתה לי שיחה בעניין. היא אמרה שהיא תבוא בשמחה אם יזמינו אותה.

יואל חסון (המחנה הציוני):

אבל היא לא עושה לנו טובה. זה מה שהסברתי.

היו"ר מכלוף מיקי זוהר:

היא מדווחת לפי חוק לוועדת העבודה והרווחה.

יואל חסון (המחנה הציוני):

אבל תן לי לסיים. אל תפריע לי. אתה מפריע לי.

היו"ר מכלוף מיקי זוהר:

אז אל תגיד דברים סתם. אז תדייק.

יואל חסון (המחנה הציוני):

אני רוצה להגיד שאין לי טענה אישית כלפי השרה גמליאל שהיא אחת השרות
החרוצות והמוכשרות בממשלה הזאת. באמת – אני אומר את זה אמיתי. אבל יש לי
כאן טענה בעניין העקרוני שאנחנו כאן מנהלים שיחות של טובות עם שרים – תעשה
טובה תגיע לכאן, תעשה טובה תגיע לשם. כל זה קורה היום שהכנסת מתהדרת בזה
שזה היום הגדול של הפיקוח על הממשלה והקמת יחידת כת"ף וכל הדברים האלה. אז
דווקא ביום כזה של השקת יחידת כת"ף של פיקוח על הממשלה – דווקא פה צריכה
להתקבל החלטה מהסוג הזה שמבהירה את סמכותה של הכנסת. אדוני היושב-ראש, אתה
חבר כנסת לפני שאתה חבר קואליציה ולפני שאתה משרת את הממשלה. אתה אמור
לייצג את מה שנכון לכנסת ולחזק את הפיקוח על הממשלה.

היו"ר מכלוף מיקי זוהר:

חברת הכנסת תמנו שאטה, בבקשה.

פנינה תמנו (יש עתיד):

אני חושבת שיש חשיבות באיזה יום השרה מגיעה ומדווחת, ולכן צריך לבדוק אם
צריך שינוי תקנוני. כי אם כולנו מסכימים על החשיבות של הוועדה והנושא אני
לא מצליחה להבין אם יש פה בכלל התנגדויות. אבל חשוב שזה יהיה ביום שהשרים
אמורים לדווח על פעילות המשרדים שלהם ולראות אם אנחנו צריכים לעשות שינוי
בתקנון.

היו"ר מכלוף מיקי זוהר:

חברת הכנסת קארין אלהרר, בבקשה.

קארין אלהרר (יש עתיד):

תודה, אדוני היושב-ראש, קצת התבלבלו כאן היוצרות. התפקיד של הכנסת הוא לפקח
על עבודת הממשלה. אם שרה נקראת לכנסת ולא מגיעה ולא מאפשרת לכנסת לעשות את
עבודתה - -

היו"ר מכלוף מיקי זוהר:

היא נקראה?

קארין אלהרר (יש עתיד):

היא נקראה.

היו"ר מכלוף מיקי זוהר:

מתי?

קארין אלהרר (יש עתיד):

מספר רב של פעמים, והיא לא מגיעה.

היו"ר מכלוף מיקי זוהר:

נציגי המשרד שלה מגיעים?

קארין אלהרר (יש עתיד):

מה זה נציגי המשרד? אדוני, עם כל הכבוד - -

היו"ר מכלוף מיקי זוהר:

היא באופן אישי לא חייבת לבוא.

עאידה תומא סלימאן (הרשימה המשותפת):

היום יש יום פיקוח או לא?

היו"ר מכלוף מיקי זוהר:

יש.

דרור עופר:

אדוני היושב-ראש, אני אשמח להתייחס לנושא.

היו"ר מכלוף מיקי זוהר:

תכף אתה תדבר.

קארין אלהרר (יש עתיד):

זה לא עניין פרטי ולא אישי. יש יחידה שאני חושבת שצריך לברך גם את יושב-ראש
הכנסת וגם את יחידת כת"ף על כך שמקיימים בצורה מסודרת יום כזה. זה לא עניין
של טובות אישיות ולא אמור להיות עניין של הסכמות. זה עניין שאם קוראים לשרה
– היא מגיעה, נקודה. תודה.

היית מה זה קשוב, מיקי.

היו"ר מכלוף מיקי זוהר:

את רוצה שאני אחזור על הדברים שאמרת?

פנינה תמנו (יש עתיד):

זה הקטע הכי שקט שהיה פה בוועדה.

היו"ר מכלוף מיקי זוהר:

כן, בבקשה.

דרור עופר:

אני אשמח, ברשותכם, לסבר את האוזן לחברי הכנסת פה. השרה מקפידה מדי מושב
להגיע למרבית ועדות הכנסת. רק במושב האחרון היא הייתה בוועדת הכספים,
בוועדת המדע והטכנולוגיה ובוועדת הבריאות. היום היא נמצאת בוועדת העבודה
והרווחה. חשוב לי רק להגיד כמה דברים: קודם כול מתוקף החלטת ממשלה המשרד
שלנו אמון על מגוון רחב מאוד של נושאים, החל מנושאים של טכנולוגיה ובריאות
ונושא של אזרחים ותיקים ונושא מעמד האישה. הוועדה שלך – וחשוב להגיד את זה
גם פה – מנכ"לית הרשות לקידום מעמד האישה אווה מג'יבוש, מתחילת תפקידה לפני
חצי שנה הופיעה אצלך בוועדה כבר 3 פעמים.

עאידה תומא סלימאן (הרשימה המשותפת):

לא הופיעה 3 פעמים. הבריזה בפעם האחרונה למרות שהדיון נדחה חודש שלם כדי
להתאים ללו"ז שלה ונקבע איתה מועד, והיא לא הגיעה.

דרור עופר:

אני שוחחתי איתה לפני כן וזה מה שהיא אמרה לי.

עאידה תומא סלימאן (הרשימה המשותפת):

אז אני מתקנת אותך.

דרור עופר:

היא מקפידה לשלוח נציגים כל הזמן - -

עאידה תומא סלימאן (הרשימה המשותפת):

אנחנו לא מדברים על נציגים. טבעי שהשרה רואה חשיבות להגיע לוועדת טכנולוגיה
ולוועדת הכספים ולוועדה לקידום מעמד האישה לא - - - אלא אם היא רואה אותה
ככה. כנראה השרה לא רואה חשיבות.

פנינה תמנו (יש עתיד):

האם יש התנגדות עקרונית להגיע לוועדה?

דרור עופר:

לא.

יהודה גליק (הליכוד):

תגיד שאתה מוכן להתחייב שבמהלך מושב הכנסת - -

עאידה תומא סלימאן (הרשימה המשותפת):

לא, לא, חבר הכנסת, לא מבקשים סולחה פה. אנחנו מדברים על ועדה שצריכה
לקיים - - -

דרור עופר:

חבר הכנסת סלימאן, השרה תגיע לוועדה שלך.

עאידה תומא סלימאן (הרשימה המשותפת):

- - -

פנינה תמנו (יש עתיד):

שאלה לי אליך, דרור, נציגה של השרה, האם עקרונית אתם מתנגדים?

דרור עופר:

התשובה היא לא.

עאידה תומא סלימאן (הרשימה המשותפת):

מה הבעיה להגיע באותו יום?

דרור עופר:

השרה שוחחה הבוקר עם יושב-ראש הוועדה והיא אמרה לו שהיא תגיע לוועדה לקידום
מעמד האישה בכנסת. נקודה.

עאידה תומא סלימאן (הרשימה המשותפת):

לא. אני כבר שנה וחצי מנסה להביא אותה. תפסיק להעמיד פנים. אתה יודע טוב
מאוד שאתה מעמיד פנים עכשיו.

דרור עופר:

אחרי הדיון נקבע תאריך, והשרה תגיע לדיון.

עאידה תומא סלימאן (הרשימה המשותפת):

שנה וחצי השרה לא - - -

יהודה גליק (הליכוד):

הנה, הוא אומר שהוא מוכן לקבוע תאריך.

עאידה תומא סלימאן (הרשימה המשותפת):

- - - הזמנה. שלא ייתמם.

אחמד טיבי (הרשימה המשותפת):

זה מזכיר לי את המשפט שממשלת ישראל רוצה שלום. נתניהו רוצה - - -

דרור עופר:

חבר הכנסת טיבי, אני אומר שאחרי הדיון פה - -

יהודה גליק (הליכוד):

ד"ר טיבי, מי שמדבר. אתם ממש רוצים שלום.

פנינה תמנו (יש עתיד):

אבל יש פה סוג של היתממות. היא אומרת ששנה וחצי כף רגלה - - -

יהודה גליק (הליכוד):

אז, הנה, הוא אומר שיקבעו תאריך.

עאידה תומא סלימאן (הרשימה המשותפת):

אפילו לא לאירוע 8 במאי.

יהודה גליק (הליכוד):

הוא אומר שתשבו ותקבעו תאריך. מה הסיפור?

היו"ר מכלוף מיקי זוהר:

חברים, אני מבקש לסכם את הדיון. אפשר שקט?

יהודה גליק (הליכוד):

אני רוצה להגיד משהו.

היו"ר מכלוף מיקי זוהר:

בבקשה.

יהודה גליק (הליכוד):

כמי שהשתתף לא פעם ולא פעם בדיונים בוועדה של חברת הכנסת עאידה שזאת ועדה
רצינית וחשובה, והיא גם מנהלת אותה ביושר רב ובמקצועיות רבה.

היו"ר מכלוף מיקי זוהר:

רק חשוב להזמין לשם קצת יותר חיילות.

עאידה תומא סלימאן (הרשימה המשותפת):

אתה יודע כמה דיונים היו בעניין החיילות?

היו"ר מכלוף מיקי זוהר:

כמה?

עאידה תומא סלימאן (הרשימה המשותפת):

אתה יודע? אז למה אתה זורק משפטים סתם?

היו"ר מכלוף מיקי זוהר:

כמה חיילות היו אצלך בדיון?

עאידה תומא סלימאן (הרשימה המשותפת):

היו שישה דיונים שהוקדשו - -

היו"ר מכלוף מיקי זוהר:

כמה חיילות הופיעו?

עאידה תומא סלימאן (הרשימה המשותפת):

מה זאת אומרת? מה, אני עכשיו במשפט? "כמה חיילות הגיעו?".

יהודה גליק (הליכוד):

- - -

היו"ר מכלוף מיקי זוהר:

למה לא? כמה חיילות? חשוב.

עאידה תומא סלימאן (הרשימה המשותפת):

- - -

היו"ר מכלוף מיקי זוהר:

חשוב שתהיי שוויונית עד הסוף.

יהודה גליק (הליכוד):

דבר שני, גם השרה גילה גמליאל היא שרה מאוד חרוצה. אפילו יעיד על כך - -

היו"ר מכלוף מיקי זוהר:

נראה לי שאכלת הבוקר ארוחת בוקר. אני רואה שאתה במצב-רוח.

יהודה גליק (הליכוד):

- - ולכן אומר פה הנציג שלה שהיא מעוניינת לבוא. הוא אומר, בוא נקבע עכשיו
תאריך, אז אין שום סיבה שהוועדה תכפה - -

פנינה תמנו (יש עתיד):

חבר הכנסת גליק, דבריו של דרור - - - ונראה שיש רצון טוב, אבל הבעיה היא זה
מה שקורה בפועל.

היו"ר מכלוף מיקי זוהר:

אפשר לסיים את הדיון?

פנינה תמנו (יש עתיד):

רק שנייה.

היו"ר מכלוף מיקי זוהר:

לא, זהו, אין לי זמן. יש עוד נושאים על סדר היום.

פנינה תמנו (יש עתיד):

אבל רק התחלנו את היום.

היו"ר מכלוף מיקי זוהר:

אז אני רוצה לומר כך: לאחר ששקלתי את הדברים ושמעתי היטב את הדברים - -

אחמד טיבי (הרשימה המשותפת):

זה צריך להיות הודעה דרמטית.

היו"ר מכלוף מיקי זוהר:

- - בשני דיונים בנושא מתוך כבוד לנושא ומתוך הבנה שהנושא הזה חשוב. חברי
הכנסת רוצים לקבל הכרה בוועדות שלהם זה דבר חשוב מאוד. זאת הוועדה בין הכי
חשוב בכנסת - -

יואל חסון (המחנה הציוני):

מה זה הכרה? אתה מדבר כאילו היא מבקשת איזו טובה.

היו"ר מכלוף מיקי זוהר:

יואל, די עם הפופוליזם עכשיו. אין לי כוח לזה.

עאידה תומא סלימאן (הרשימה המשותפת):

זה מה שביקש היושב-ראש.

היו"ר מכלוף מיקי זוהר:

עזוב את הפופוליזם עכשיו בצד רגע. תנסה, תשתדל להתעלות על עצמך ולשים - -

יואל חסון (המחנה הציוני):

זה לא עסק פרטי - -

היו"ר מכלוף מיקי זוהר:

- - את הפופוליזם בצד.

עאידה תומא סלימאן (הרשימה המשותפת):

היום אני נמצאת, מחר לא אהיה.

יואל חסון (המחנה הציוני):

מה שאמרת על החיילות זה לא היה פופוליזם, נכון?

היו"ר מכלוף מיקי זוהר:

שאלתי שאלה.

עאידה תומא סלימאן (הרשימה המשותפת):

לא, זה היה ענייני מאוד.

היו"ר מכלוף מיקי זוהר:

אני יודע שחיילים לא מעניינים אותך, אבל אותי הם כן מעניינים. אתה רוצה
פופוליזם, יואל? אתה יודע, אני יכול ללכת איתך עם זה לאיפה שאתה רוצה.

יואל חסון (המחנה הציוני):

תמשיך, תמשיך.

היו"ר מכלוף מיקי זוהר:

אז תן לי לסיים.

יואל חסון (המחנה הציוני):

- - - מאוד גבוהות.

היו"ר מכלוף מיקי זוהר:

אני מכיר את זה. למדתי את זה.

יואל חסון (המחנה הציוני):

תמשיך, תמשיך. זה לא עסק פרטי של הוועדה.

היו"ר מכלוף מיקי זוהר:

לכן אני מבין וגם ערכתי דיונים בנושא. אחרי שדיברתי עם השרה והבנתי שהיא
מדווחת על בסיס קבוע בוועדת העבודה והרווחה, והיא הבטיחה להגיע לדיון שלך
במקרה שתזמיני אותה פר-נושא- -

יהודה גליק (הליכוד):

הוא אומר שתקבעי היום תאריך.

היו"ר מכלוף מיקי זוהר:

- - מבחינתי זה מספק. את לא תוכלי לחייב את השרה. נקודה. תודה רבה, הנושא
הבא.

עאידה תומא סלימאן (הרשימה המשותפת):

אני לא רוצה לחייב אני את השרה. חשבתי שהכנסת יודעת מה העבודה שלה, והיא
תחייב - -

היו"ר מכלוף מיקי זוהר:

סעיף ד'. אני עובר נושא.

יואל חסון (המחנה הציוני):

אדוני היושב-ראש, אתה צריך להתבייש.

עאידה תומא סלימאן (הרשימה המשותפת):

- - -

היו"ר מכלוף מיקי זוהר:

קורא אותך, יואל, לסדר פעם ראשונה - -

יואל חסון (המחנה הציוני):

- - -

היו"ר מכלוף מיקי זוהר:

- - קורא אותך, עאידה, לסדר פעם ראשונה. אני רוצה להמשיך את הדיון.

עאידה תומא סלימאן (הרשימה המשותפת):

- - -

יואל חסון (המחנה הציוני):

- - -

היו"ר מכלוף מיקי זוהר:

קורא לך, יואל, לסדר פעם שנייה.

יואל חסון (המחנה הציוני):

אתה לא מתבייש?

היו"ר מכלוף מיקי זוהר:

קורא לך, יואל, פעם שלישית. נא לצאת מהאולם. אני רוצה לסיים את הדיון. אני
רוצה להמשיך לעבוד.

יואל חסון (המחנה הציוני):

מה זה הדבר הזה? אבל - - -

היו"ר מכלוף מיקי זוהר:

אני רוצה להמשיך את הדיון. סעיף ד' – קביעת ועדה לדיון בהצעת חוק הבאות:
הצעת חוק בתי הדין הדתיים הדרוזיים (תיקון – כשירות קאדים) - -

פנינה תמנו (יש עתיד):

מה, אנחנו בדמוקרטיה או ב - -

עאידה תומא סלימאן (הרשימה המשותפת):

לא - - -

היו"ר מכלוף מיקי זוהר:

- - התשע"ז-2017 של חבר הכנסת חמד עמאר.

יהודה גליק (הליכוד):

הוא מוכן לשבת איתך ולקבוע תאריך.

עאידה תומא סלימאן (הרשימה המשותפת):

לא. אני לא רוצה לשבת איתו.

פנינה תמנו (יש עתיד):

- - -

עאידה תומא סלימאן (הרשימה המשותפת):

תפסיקו להיתמם.

יהודה גליק (הליכוד):

אבל הוא רוצה לשבת איתך.

היו"ר מכלוף מיקי זוהר:

חברת הכנסת תומא סלימאן, אני קורא לך לסדר בפעם השנייה.

עאידה תומא סלימאן (הרשימה המשותפת):

- - - יש לה סמכות לעשות ועדה - - -

יואל חסון (המחנה הציוני):

אתה לא יכול - - -

דרור עופר:

חברת הכנסת תומא סלימאן, בואי נקבע תאריך.

יואל חסון (המחנה הציוני):

- - -

עאידה תומא סלימאן (הרשימה המשותפת):

- - -

היו"ר מכלוף מיקי זוהר:

חברת הכנסת תומא סלימאן, את מפריעה לי.

יואל חסון (המחנה הציוני):

אתה לא תסכם דיון - - -

היו"ר מכלוף מיקי זוהר:

אתה צריך לצאת מהאולם.

יואל חסון (המחנה הציוני):

יש הצבעה.

היו"ר מכלוף מיקי זוהר:

צא החוצה, בבקשה.

יואל חסון (המחנה הציוני):

צריך להצביע.

היו"ר מכלוף מיקי זוהר:

אין הצבעה עכשיו.

עאידה תומא סלימאן (הרשימה המשותפת):

את האמת, אם ככה מנהלים את הדיונים בוועדת הכנסת - -

יהודה גליק (הליכוד):

אבל שבי איתו עכשיו לקבוע תאריך.

עאידה תומא סלימאן (הרשימה המשותפת):

אני לא אשב עם אף אחד. או שאתם חברי כנסת מגנים על - - -

היו"ר מכלוף מיקי זוהר:

אני רוצה להמשיך.

עאידה תומא סלימאן (הרשימה המשותפת):

- - או שאתם רק חברי קואליציה. זאת בושה- -

יהודה גליק (הליכוד):

את רוצה לקבוע תאריך או לא?

עאידה תומא סלימאן (הרשימה המשותפת):

- - - הוצאתם - - - במדינת ישראל - - - אתם לא חשובות.

היו"ר מכלוף מיקי זוהר:

בתי הדין הרבניים במדינת ישראל. המציע, אפשר לשמוע מה עמדתך?

עאידה תומא סלימאן (הרשימה המשותפת):

- - - טוב מאוד לדעת - - -

אברהם נגוסה (הליכוד):

- - -

קריאות:

- - -

4. קביעת ועדה לדיון בהצעות החוק הבאות:

א. הצעת חוק בתי הדין הדתיים הדרוזיים (תיקון - כשירות קאדים), התשע"ז-2017

ב. הצעת חוק הכשרות המשפטית והאפוטרופסות (תיקון - שינוי חזקת הגיל הרך),
התשע"ח-2018

היו"ר מכלוף מיקי זוהר:

אני עובר לנושא הבא: קביעת ועדה לדיון בהצעות החוק: בתי הדין הדתיים
הדרוזים (תיקון – כשירות קאדים). מה אומר הייעוץ המשפטי לגבי הצעת החוק?
לאיזו ועדה זה הולך?

דן מרזוק:

הצעת החוק נמצאת בסמכות של ועדת החוקה, חוק ומשפט. לכן - - -

היו"ר מכלוף מיקי זוהר:

מי בעד ועדת חוקה? מי נגד? מי נמנע?

הצבעה

בעד ההצעה – רוב

נגד – אין

נמנעים –אין

ההצעה להעביר את הצעת החוק לדיון בוועדת חוקה, חוק ומשפט נתקבלה.

היו"ר מכלוף מיקי זוהר:

ההחלטה להעביר את הצעת החוק לוועדת חוקה התקבלה.

הצעת חוק הכשרות המשפטית והאפוטרופסות של חבר הכנסת יואב קיש – קביעת דיון.
אנחנו רוצים להקים שם ועדה משותפת. היא דומה כמעט לחלוטין לוועדה הקודמת
שהוקמה. שמות חברי הוועדה המשותפת: מטעם ועדת החינוך: חבר הכנסת יעקב מרגי,
יושב-ראש הוועדה, חבר הכנסת מכלוף מיקי זוהר, חברת הכנסת חנין זועבי, חבר
הכנסת מאיר כהן, חבר הכנסת עודד פורר, חבר הכנסת סאלח סעד. מטעם הוועדה
המיוחדת לזכויות הילד: חברת הכנסת יפעת שאשא ביטון, חבר הכנסת קיש, חבר
הכנסת מקלב, חברת הכנסת שולי מועלם, חברת הכנסת קארין אלהרר, חברת הכנסת
איילת נחמיאס ורבין. אני רוצה להצביע על הקמת הוועדה המשותפת. אמרתי
שהיושב-ראש הוא מרגי. יש מישהו שמתנגד לזה?

מי בעד? מי נגד?

הצבעה

בעד ההצעה – רוב

נגד – אין

נמנעים – אין

ההצעה להקים ועדה משותפת התקבלה.

היו"ר מכלוף מיקי זוהר:

ההחלטה התקבלה.

5. בקשת יושבת-ראש הוועדה המיוחדת חה"כ רחל עזריה להעברת הצעת חוק המקרקעין
(תיקון מס' 33) (חלקה תלת-ממדית), התשע"ח-2018 (מ/1200), מוועדת הפנים
והגנת הסביבה לדיון בוועדה המיוחדת בראשותה.

היו"ר מכלוף מיקי זוהר:

בקשת יושבת-ראש הוועדה המיוחדת חה"כ רחל עזריה להעברת הצעת חוק המקרקעין
(תיקון מס' 33) (חלקה תלת ממדית), התשע"ח-2018 מוועדת הפנים והגנת הסביבה
לדיון בוועדה המיוחדת בראשותה. היא הודיעה לי שהיא לא לוקחת את הדיון, ולכן
אני מבקש מהוועדה לאשר את השארת הדיון בוועדת הפנים. מישהו רוצה להצביע?

יואל חסון (המחנה הציוני):

אני רוצה התייעצות סיעתית.

היו"ר מכלוף מיקי זוהר:

התייעצות סיעתית? חבל שהחזרתי אותך.

מי בעד? מי נגד? מי נמנע?

הצבעה

בעד ההצעה – רוב

נגד – אין

נמנעים – אין

ההצעה להשאיר את הצעת החוק בוועדת הפנים התקבלה.

היו"ר מכלוף מיקי זוהר:

ההחלטה התקבלה.

6. בקשת יושב ראש ועדת הכספים, חה"כ משה גפני להקדמת הדיון בהצעת חוק
שירותי הדת היהודיים (תיקון מס') (הוראת שעה), התשע"ח-2018 (כ/787), לפני
הקריאה השנייה והשלישית.

היו"ר מכלוף מיקי זוהר:

בקשת יושב-ראש ועדת הכספים חבר הכנסת משה גפני להקדמת הדיון בהצעת חוק
שירותי הדת היהודיים (תיקון מס') (הוראת שעה), התשע"ח-2018 לפני הקריאה
השנייה והשלישית. אני רוצה לעבור להצבעה. מי בעד? מי נגד? מי נמנע?

הצבעה

בעד הבקשה – רוב

נגד – אין

נמנעים – אין

בקשת יושב-ראש ועדת הכספים התקבלה.

היו"ר מכלוף מיקי זוהר:

הבקשה התקבלה. תודה רבה. הישיבה נעולה.

הישיבה ננעלה בשעה 11:10.
