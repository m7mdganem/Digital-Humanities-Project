הכנסת העשרים

מושב רביעי

פרוטוקול מס' 346

מישיבת ועדת הכנסת

יום שלישי, כ"ו באדר התשע"ח (13 במרץ 2018), שעה 14:00

סדר היום:

1.  רביזיה על החלטת ועדת הכנסת בדבר סדרי הדיון בחוק התקציב והצעות חוק
    המדיניות הכלכלית לשנת התקציב 2019 – בריאה שניה ושלישית.

2.  בקשת יו"ר ועדת הכספים להקדמת הדיון בהצעת חוק אמנות הבנקים הבין
    לאומיים לפיתוח (תיקוני חקיקה), התשע"ח-2017 (מ/1179), לפני הקריאה
    השנייה והשלישית.

נכחו:

חברי הוועדה:

דוד אמסלם – מ"מ היו"ר

ישראל אייכלר

רוברט אילטוב

דוד ביטן

יואל חסון

אחמד טיבי

אברהם נגוסה

איילת נחמיאס ורבין

רויטל סויד

רועי פולקמן

יואב קיש

חברי הכנסת:

קרין אלהרר

משה גפני

דב חנין

יוסי יונה

עליזה לביא

מנחם אליעזר מוזס

דן סידה

בצלאל סמוטריץ'

נורית קורן

מיכל רוזין

מוזמנים:

מזכירת הכנסת ירדנה מלר הורביץ

סגן מזכירת הכנסת נאזם בדר

ייעוץ משפטי:

ארבל אסטרחן

שגית אפיק

מנהלת הוועדה:

אתי בן יוסף

רישום פרלמנטרי:

הילה לוי

1. הצעת חוק אמנות הבנקים הבין-לאומיים לפיתוח (תיקוני חקיקה), התשע"ח–2017

היו"ר דוד אמסלם:

צהריים טובים, חברים, אנחנו מתחילים. לפני שניגש לסדרי הדיון אני רוצה
להביא פטור מחובת הנחה לגבי חוק אחד שאנחנו רוצים להעלות היום.

ארבל אסטרחן:

זה לא על סדר-היום של הוועדה.

היו"ר דוד אמסלם:

אתם מוכנים שאני אעלה את זה עכשיו או בעוד חצי שעה? יש חוק תומך תקציב
שאנחנו צריכים להעלות. אותו חוק שדיברנו עליו, אנחנו רוצים להעלות עכשיו.

יואל חסון (המחנה הציוני):

לי אין בעיה.

היו"ר דוד אמסלם:

יש לכם בעיה שנעלה את זה במקום שתבואו בעוד חצי שעה? זה חוק של ועדת
הכספים.

יואל חסון (המחנה הציוני):

זה דבר שאין לו תקדים, יש הסכמה אופוזיציה-קואליציה.

היו"ר דוד אמסלם:

היושב-ראש קיבל ארבע הצעות חוק טרומיות שלכם, להעלות אותן במליאה. אפילו
חמש, בניגוד לסיכומים. דיברנו בינינו ואמרנו שחוקים תומכי תקציב או חוקים
שבאים מוועדת הכספים, אנחנו נעלה אותם. לא הרבה. מדובר בהצעת חוק אמנות
הבנקים הבין-לאומיים לפיתוח (תיקוני חקיקה), התשע"ח–2017, של ועדת הכספים.
יש לנו בעיה עם זה? זאת הצעת חוק בקריאה שנייה ושלישית ואנחנו נצביע עליה.

הצבעה

בעד ההצעה – פה אחד

נגד – אין

נמנעים – אין

ההצעה לפטור מחובת הנחה את הצעת חוק אמנות הבנקים הבין-לאומיים לפיתוח
(תיקוני חקיקה), התשע"ח–2017, נתקבלה.

היו"ר דוד אמסלם:

הפטור עבר פה אחד.

.2 רביזיה על החלטת ועדת הכנסת בדבר סדרי הדיון בחוק התקציב והצעות חוק
המדיניות הכלכלית לשנת התקציב 2019 – בריאה שניה ושלישית

היו"ר דוד אמסלם:

אנחנו עוברים לנושא הרביזיה. חבר הכנסת קיש, תנמק את הרביזיה, בבקשה.

יואב קיש (הליכוד):

האמת היא שאין לי נימוקים מאוד טובים לרביזיה.

יואל חסון (המחנה הציוני):

היושב-ראש, זאת רביזיה לסדרי הדיון?

היו"ר דוד אמסלם:

כן.

יואב קיש (הליכוד):

ביקש ממני חבר הכנסת מיקי מכלוף זוהר להגיש את הרביזיה בשמו בגלל שהוא לא
יכול היה להגיע. היו לי גם נימוקים מאוד טובים, אבל מכיוון שממילא הדיון לא
נפתח בזמן וכל העניין לא רלוונטי, ברור שחייבים לפתוח את הרביזיה לקבוע
סדרי דיון חדשים. אני חושב שזה מספק את העניין.

היו"ר דוד אמסלם:

מי בעד פתיחת הרביזיה?

הצבעה

בעד הבקשה – פה אחד

נגד – אין

נמנעים – אין

הבקשה לפתיחת הרביזיה נתקבלה.

היו"ר דוד אמסלם:

אני אציג את המתווה. יואל, אתה רוצה להציג את מה שסיכמנו?

יואל חסון (המחנה הציוני):

לא, אתה תציג ואני אגיד את דעתי על זה.

היו"ר דוד אמסלם:

סיכמנו שאנחנו מתחילים היום בשעה שמונה בערב עם חוק הגיוס. המליאה נפתחת
כרגיל בשעה ארבע. יש נאומים בני דקה במשך כחצי שעה, אחריהם יש צו הסיגריות,
שאנחנו מביאים, ובכלל כל הצווים.

מזכירת הכנסת ירדנה מלר-הורוביץ:

כל הצווים מוכנים?

היו"ר דוד אמסלם:

בעיקרון העברנו בנשיאות את כל הצווים. כרגע הוא גמר את הסיגריות ויגמור
בהמשך את שאר הצווים. זה דיון אישי. לאחר מכן אנחנו מביאים את הצעת החוק
שדיברנו עליה עכשיו ויש עוד הצעת חוק שלא דורשת פטור, שזה ניכוי הוצאות
הנפקה ואנחנו נביא את זה גם לדיון. זה כבר יישב במזכירות.

כרגע הסדר פחות חשוב, אבל לאחר מכן נביא הצעות לפיזור הכנסת שהגישה
האופוזיציה. אמרו לי שיש ארבע או חמש הצעות. אני לא יודע כמה יש, אבל
מבחינתי כל מספר זוכה, הכול בסדר.

משה גפני (יהדות התורה):

יש תאריכים בהצעות החוק שלכם?

ארבל אסטרחן:

לא, אין תאריכים.

היו"ר דוד אמסלם:

בשעה שמונה נעלה את חוק הגיוס ומייד לאחר מכן נתחיל עם חוק התקציב.

יואב קיש (הליכוד):

חוק הלאום עולה?

היו"ר דוד אמסלם:

כרגע לא. אם יהיה שינוי, אני אודיע.

רויטל סויד (המחנה הציוני):

התקציב ממשיך באותם סדרי דיון שסיכמנו.

היו"ר דוד אמסלם:

כן, בדיוק. רק מדלגים את זה קדימה. כרגע לא יעלה חוק הלאום ואם יהיה שינוי,
נכנס את הוועדה שוב. הצענו שבסביבות השעה תשע הערב נדון בחוק התקציב עד
למוחרת באופן רציף בשעה שמונה-תשע בערב – 24 שעות. לאחר מכן נתחיל בסיכומים
ואחרי זה ההצבעות.

יואל חסון (המחנה הציוני):

כל מה שכתבת פה נשאר אותו דבר חוץ ממסגרות הזמן.

ארבל אסטרחן:

כן.

יואל חסון (המחנה הציוני):

מסגרות הזמן, כמו שאמר יושב-ראש הקואליציה, הן שבשעה תשע בערב מתחילים את
הדיון היום עד תשע בערב למוחרת ברציפות. אז מתחילים סיכומים והצבעות.

היו"ר דוד אמסלם:

אותם סיכומים שסיכמתם, אותו דבר.

מנחם אליעזר מוזס (יהדות התורה):

מתי נגמרות ההצבעות?

יואל חסון (המחנה הציוני):

כארבע-חמש שעות.

היו"ר דוד אמסלם:

אני לא משנה בזה כלום. מה שסוכם – סוכם.

ארבל אסטרחן:

אני רוצה לחזור על הנקודות.

היו"ר דוד אמסלם:

חברים, אני אוציא את כולם חוץ מחברי הכנסת. אם אתם רוצים, תצאו החוצה.
בוודאי לא להפריע. היועצת המשפטית קוראת, היא לא צריכה להוציא את הגרון.
מילא אני, אבל היא? בבקשה.

ארבל אסטרחן:

אני רוצה לומר את הסיכום החדש בגלל שנעשית התאמה לעומת ההחלטה שהתקבלה
אתמול. לגבי הפטורים הייתה כבר החלטה וגם הייתה על זה רביזיה, אז זה בתוקף
לגבי התקציב וההסדרים.

יהיה דיון משולב שיחול על התקציב, שני חוקי ההסדרים, לא על הצו שהוזכר כאן
קודם, הצו של הסיגריות. אם יגיעו צווים אחרים, הם ייכנסו לדיון המשולב. הוא
יתחיל בסביבות תשע בערב, אחרי הנושאים שיושב-ראש הוועדה הקריא. הוא יתחיל
בהצעת הצעות החוק על ידי יושב-ראש ועדת הכספים ויושבי-ראש הוועדות האחרות
שדנו בפרקים מחוק ההסדרים. תחל הנמקת ההסתייגויות ויוכלו לדבר רק חברי כנסת
שהגישו הסתייגויות או בקשות רשות דיבור. מסגרת הזמן כולה תחולק על ידי
מזכירות הכנסת, כך ששלושת רבעי מהזמן יהיה לאופוזיציה ורבע לקואליציה. זה
יימשך ברצף עד מחר בתשע בערב, אז יחלו דברי הסיכום של שלושה דוברים, כל אחד
עד עשרים דקות – ראש האופוזיציה, יושב-ראש ועדת הכספים ושר האוצר. אחרי
דברי הסיכום – אתמול נקבע שזה יהיה לא לפני השעה שלוש. האם אתם רוצים להגיד
שזה יהיה לא לפני שעה מסוימת, תשע או עשר, שבהם יחלו ההצבעות?

יואב קיש (הליכוד):

לא לפני שמונה.

היו"ר דוד אמסלם:

אם החלטנו שהסיכומים בתשע, אז בוודאי שלא לפני השעה תשע.

ארבל אסטרחן:

בסדר. אם לא יהיו דוברים מתישהו במהלך הלילה או מחר, יכריזו על הפסקה. אם
זה יהיה במהלך הלילה, הישיבה תתחדש מחר בתשע בבוקר. אם זה יהיה במהלך היום
מחר, אפשר יהיה להקדים את דברי הסיכום וההצבעות, ובלבד שתימסר לחברי הכנסת
הודעה של שעתיים מראש.

היו"ר דוד אמסלם:

תרשמי שם שלוש שעות, אם אפשר. בכל אופן, יש אנשים שגרים בצפון, יש פקקים,
תלוי באיזו שעה זה.

מזכירת הכנסת ירדנה מלר-הורוביץ:

זאת הפסקה או שסוגרים ומחדשים?

ארבל אסטרחן:

הפסקה. לגבי הצבעות שמיות, סוכם שלא יותר מחמש לכל צד על כל הנושאים ביחד.
לעניין הצבעה על הסתייגויות, סוכם שתהיה הצבעה על כל ההסתייגויות שנציגי
הממשלה או הקואליציה יבקשו להצביע עליהן. לגבי בקשות האופוזיציה, לא יותר
מ-350 הסתייגויות על כל הצעות החוק – תקציב ושני חוקי הסדרים.

היו"ר דוד אמסלם:

יואל, בבקשה.

יואל חסון (המחנה הציוני):

אני רוצה להיות ודאי בשני דברים. קודם כל, בעניין של ההצבעות השמיות.
מקסימום חמש לשני הצדדים.

ארבל אסטרחן:

כל אחד מהצדדים על כל הנושאים.

יואל חסון (המחנה הציוני):

עד חמש הצבעות לכל אחד.

מעבר לסדרי הדיון שהצגת עכשיו, כולל החקיקות, אנחנו באופוזיציה מתנגדים לכל
הכנסה נוספת של איזשהו חוק לסדר-היום. ואם יש דבר כזה, אנחנו מבקשים להביא
את זה לידיעתנו ולהסכמתנו כי אנחנו מתנגדים כרגע, נכון לעכשיו.

היו"ר דוד אמסלם:

אני מכבד את הבקשה שלך במובן זה, שאם אנחנו נחליט ונתבקש להביא הצעת חוק,
אני שוב אכנס את הוועדה ואפעל לפי הכללים. יש נהלים בכנסת. הוא מדבר כרגע
על שינויים.

יואב קיש (הליכוד):

דודי, עכשיו פתחנו כי הייתה רביזיה לסדרי הדיון ויכולת לקבוע. תשאל את
הייעוץ המשפטי, אני לא מכיר.

ארבל אסטרחן:

אנחנו קובעים סדרי דיון לתקציב ולהסדרים. תוספת אחרת לסדר-היום בעצם לא
מגיעה לוועדת הכנסת.

היו"ר דוד אמסלם:

היועצת המשפטית אומרת שאם אנחנו מעלים חוק שלא דורש את ועדת הכנסת, קרי
פטור, זה בינינו לבין הנשיאות.

יואל חסון (המחנה הציוני):

אתם יכולים לעשות הרבה דברים מעל הראש שלנו, אבל שיהיה ברור שאנחנו מתנגדים
ומצפים באווירת הסיכומים האלה לדבר איתנו לפני כן.

היו"ר דוד אמסלם:

יואל, שמת לב שאני מדבר איתך על כל דבר? אז בוודאי. אין בעיה. גם אם לא
היית אומר, זה מה שהיה קורה. לפעמים אתה אומר דברים מיותרים, אבל לא חשוב.

רבותי, מישהו רוצה להתייחס לפני שאני מביא את זה להצבעה? אם כך, רבותי, מי
בעד ההצעה, כפי שהצגנו אותה, שירים את ידו.

הצבעה

בעד ההצעה – 9

נגד – אין

נמנעים – 2

ההצעה בדבר סדרי הדיון נתקבלה.

היו"ר דוד אמסלם:

ההצעה התקבלה.

יואל חסון (המחנה הציוני):

אדוני, אני מבקש רביזיה.

היו"ר דוד אמסלם:

הוא יכול לעשות רביזיה על הרביזיה?

ארבל אסטרחן:

כן, זאת הצעה חדשה.

היו"ר דוד אמסלם:

מאה אחוז. אנחנו נקבע את הרביזיה בשעה 15:30. תודה רבה, הישיבה נעולה.

הישיבה ננעלה בשעה 14:20.
