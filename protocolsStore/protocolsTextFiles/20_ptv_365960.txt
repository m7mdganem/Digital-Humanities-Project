הכנסת העשרים

מושב שלישי

פרוטוקול מס' 197

מישיבת ועדת הכנסת

יום חמישי, כ"ב בכסלו התשע"ז (22 בדצמבר 2016), שעה 15:30

סדר היום:

1. קביעת הוועדה לדיון בהצעת חוק הכללת אמצעי זיהוי ביומטריים ונתוני זיהוי
ביומטריים במסמכי זיהוי ובמאגר מידע (תיקון והוראת שעה), התשע"ז-2016

2. חילופי אישים בוועדה המשותפת לוועדת החוקה, חוק ומשפט, ועדת הפנים והגנת
הסביבה וועדת המדע והטכנולוגיה, בהתאם לחוק אמצעי זיהוי ביומטריים ונתוני
זיהוי ביומטריים במסמכי זיהוי ובמאגר מידע, התש"ע-2009.

3. בחירת ממלא מקום ליו"ר הכנסת בעת העדרו מהארץ

4. רביזיה על החלטת ועדת הכנסת בדבר ביקורי חברי הכנסת אצל אסירים
ביטחוניים והדיון המהיר בעניין "הגבלות על ביקורי חברי הכנסת בבתי הכלא"

נכחו:

חברי הוועדה:

יואב קיש – היו"ר

אמיר אוחנה

דוד ביטן

שולי מועלם-רפאלי

אברהם נגוסה

חברי הכנסת:

יוליה מלינובסקי

אוסאמה סעדי

מיקי רוזנטל

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  מאיר גופשטיין                     –       משרד הפנים
  --------------------------------- ------- -----------------------------
  חיים יפרח                         –       משרד הפנים

  -----------------------------------------------------------------------

ראש תחום פרלמנטרי:

נעה דדון בירן

רישום פרלמנטרי:

שלומית כהן

1. קביעת הוועדה לדיון בהצעת חוק הכללת אמצעי זיהוי ביומטריים ונתוני זיהוי
ביומטריים במסמכי זיהוי ובמאגר מידע (תיקון והוראת שעה), התשע"ז-2016

היו"ר יואב קיש:

אני פותח את הישיבה. שלום לכולם. אנחנו מתחילים עם קביעת הוועדה לדיון
בהצעת חוק הכללת אמצעי זיהוי ביומטריים ונתוני זיהוי ביומטריים במסמכי
זיהוי ובמאגר מידע.

הלשכה המשפטית העבירה את ההצעה להעביר את החוק הזה לוועדה המשותפת לוועדת
חוקה, חוק ומשפט ולוועדת הפנים והגנת הסביבה וועדת המדע והטכנולוגיה, בהתאם
לחוק הכללת אמצעי זיהוי ביומטרי. זה המקום הטבעי של החוק הזה. הוא נידון שם
כבר כמה שנים וברור שזה מקומו.

דיברתי עם השר אריה דרעי. זה פחות בעניין הוועדה הזאת, אבל כנראה כדי
שהוועדה תוכל גם לעמוד בלוח הזמנים, היא תקבל חודשיים הארכה, צו שמאפשר את
המשך המאגר לחודשיים, כדי שהחקיקה לא תהיה בשבוע חנוכה, שהוא שבוע בלתי
אפשרי מבחינת לוחות זמנים בכנסת.

שולי מועלם-רפאלי (הבית היהודי):

זה הולך לוועדה המשותפת הקיימת?

היו"ר יואב קיש:

כן. מי בעד? מי נגד? מי נמנע?

הצבעה

בעד ההצעה – 4

נגד – אין

נמנעים – אין

ההצעה להעביר הצעת החוק לוועדה המשותפת נתקבלה.

היו"ר יואב קיש:

ההחלטה התקבלה.

2. חילופי אישים בוועדה המשותפת לוועדת החוקה, חוק ומשפט, ועדת הפנים והגנת
הסביבה וועדת המדע והטכנולוגיה, בהתאם לחוק אמצעי זיהוי ביומטריים ונתוני
זיהוי ביומטריים במסמכי זיהוי ובמאגר מידע, התש"ע-2009.

היו"ר יואב קיש:

חילופי אישים. בוועדה הזאת קרו שני דברים. בוועדת חוקה, חוק ומשפט, חבר
הכנסת יואב בן צור כבר לא חבר, ובמקומו חבר הכנסת מיכאל מלכיאלי מכהן. לכן
אנחנו מחליפים את חבר הכנסת יואב בן צור. זו אותה ועדה, דרך אגב: חילופי
אישים בוועדה המשותפת לוועדת החוקה, חוק ומשפט, ועדת הפנים והגנת הסביבה
וועדת המדע והטכנולוגיה, בהתאם לחוק אמצעי זיהוי ביומטריים.

הוועדה הזאת כנראה הולכת להמשיך את החקיקה, לכן מטעם ועדת החוקה, חוק
ומשפט, במקום חבר הכנסת יואב בן צור יכהן חבר הכנסת מיכאל מלכיאלי.

יש לנו חילופים בוועדת הפנים והגנת הסביבה, של סיעת הליכוד. שם מיקי מכלוף
זוהר כבר לא חבר. החליפה אותו שרן השכל.

דוד ביטן (הליכוד):

לא, שרן השכל לא יכולה להיות שם.

היו"ר יואב קיש:

את מי אתה רוצה?

דוד ביטן (הליכוד):

אני אגיד לך אחר כך. לא ידעתי שאתה רוצה להחליף.

היו"ר יואב קיש:

זאת החלפה סטנדרט.

דוד ביטן (הליכוד):

לא, היא עושה בעיות בוועדה. עד שלא אדע מה העמדות שלה, אני לא רוצה.

היו"ר יואב קיש:

בינתיים אנחנו מצביעים רק על ועדת החוקה, חוק ומשפט, שבמקום חבר הכנסת יואב
בן צור יכהן חבר הכנסת מיכאל מלכיאלי.

דוד ביטן (הליכוד):

יש רוב של אדם אחד בוועדה הזאת.

היו"ר יואב קיש:

אני קורא את הרכב הוועדה. החברים בקואליציה בוועדת החוקה: ניסן, ברקו, בו
צור שהתחלף במלכיאלי, זה שלושה. בוועדת הפנים: דוד ומכלוף, זה חמישה.
בוועדת המדע מקלב, אני ואתה. זה יוצא שמונה. אתה יכול לשים את שרן השכל או
את נאוה בוקר. תחליט אחר כך.

שולי מועלם-רפאלי (הבית היהודי):

מנהל ועדת חוקה מבקש לתת הסבר. אפשר להקשיב לו?

היו"ר יואב קיש:

אני לא דן בזה, חברים.

אנחנו מצביעים על הצעה להחליף בוועדה את נציג ועדת החוקה, במקום חבר הכנסת
יואב בן צור יכהן חבר הכנסת מיכאל מלכיאלי. מי בעד? מי נגד? מי נמנע?

הצבעה

בעד ההצעה – 6

נגד – אין

נמנעים – אין

ההצעה בנוגע לחילופי אישים בוועדה נתקבלה.

היו"ר יואב קיש:

ההצעה התקבלה.

עכשיו אנחנו רואים שיש 10-5.

דוד ביטן (הליכוד):

אז למה פנה אלי יושב-ראש הוועדה וביקש שנחליף בגלל לשון המאזניים?

היו"ר יואב קיש:

אתה החלפת פה באמת, ולפני 10-5 זה היה 9-6.

יוליה מלינובסקי (ישראל ביתנו):

חבל שיושב-ראש הקואליציה יצא.

היו"ר יואב קיש:

יש נציג לישראל ביתנו?

יוליה מלינובסקי (ישראל ביתנו):

אני מודיעה בפה מלא פה, ואני מבקשת שיהיה רשום בפרוטוקול, שאם ישראל ביתנו
לא תהיה ברכב הוועדה המשותפת על החוק הזה, אנחנו גם לא נהיה שותפים במליאה
בחוק הזה. כי הטענה שזה כבר סגור ונעול היא טענה לא מקובלת, כי ההרכב
הקואליציוני השתנה וחשוב לנו לקחת חלק בוועדה הזאת. שימצאו דרך.

שולי מועלם-רפאלי (הבית היהודי):

ישראל ביתנו מחליטים את מי הם שמים.

אוסאמה סעדי (הרשימה המשותפת):

אין להם בכלל חבר בוועדה. אין להם נציג.

היו"ר יואב קיש:

אין פה יועצת משפטית. השאלה היא האם אני יכול למנות על חשבון הליכוד חבר,
והאם הוא חייב להיות חבר באותה ועדה.

שולי מועלם-רפאלי (הבית היהודי):

ברור. בוועדה המשותפת יש חברים משלושת הוועדות.

יוליה מלינובסקי (ישראל ביתנו):

יש לנו נציג בוועדת פנים, חמד עמאר, ואני ממלאת המקום.

מיקי רוזנטל (המחנה הציוני):

זה דורש הצבעה במליאה.

היו"ר יואב קיש:

רק הודעה. אני מציע שתלכי לדוד ביטן ותגידי לו שאני הצעתי שחמד עמאר יהיה.

יוליה מלינובסקי (ישראל ביתנו):

הוא לא מוכן לעשות שום שינויים.

שולי מועלם-רפאלי (הבית היהודי):

עכשיו הוא יהיה מוכן. תקשיבי למה שאומר לך היו"ר.

היו"ר יואב קיש:

מיקי זוהר היה בוועדת הפנים ולא יכול להיות בוועדת הפנים. גם אני אגיד לדוד
ביטן שחמד עמאר יהיה נציג ועדת הפנים במשותפת הזאת, ואז אין בעיה. את
תחליפי אותו.

בחירת ממלא מקום ליו"ר הכנסת בעת העדרו מהארץ

היו"ר יואב קיש:

בחירת ממלא מקום ליו"ר הכנסת בעת העדרו מהארץ. מזכירת הכנסת, בבקשה.

מזכירת הכנסת ירדנה מלר-הורוביץ:

היושב-ראש יצא בשבוע החנוכה, בשבוע הבא, ביום רביעי, יחזור ביום ראשון
שלאחר מכן, בין ה-28 בדצמבר ל-1 בינואר. הוא מבקש שתמלא את מקומו סגנית
היושב-ראש, טלי פלוסקוב.

אוסאמה סעדי (הרשימה המשותפת):

מי היה לפני כן?

מיקי רוזנטל (המחנה הציוני):

בכל פעם שהוא נוסע, צריך למנות מישהו.

דוד ביטן (הליכוד):

רק את אחמד טיבי לא ממנים אף פעם.

אוסאמה סעדי (הרשימה המשותפת):

למה לא? אני מציע את אחמד טיבי.

מזכירת הכנסת ירדנה מלר-הורוביץ:

סעיף 20 לחוק יסוד: הכנסת קובע: יצא יושב-ראש הכנסת את גבולות המדינה, ימלא
סגן יושב-ראש את מקומו עד שישוב היושב-ראש. סעיף 20א(ד): סגן היושב-ראש
שיכהן כממלא מקום של יושב-ראש הכנסת הוא הסגן שנבחר לכך על-ידי ועדת הכנסת.

לכן הבקשה היא הגיעה לפה. מדובר בסוף שבוע.

אוסאמה סעדי (הרשימה המשותפת):

אני מציע את אחמד טיבי.

היו"ר יואב קיש:

זו הצעה של היושב-ראש. אתה יכול להציע ליושב-ראש.

דוד ביטן (הליכוד):

אנחנו תומכים באחמד טיבי, אבל היושב-ראש הציע מישהו אחר, וחייבים להצביע רק
על ההצעה שלו.

היו"ר יואב קיש:

מי בעד? מי נגד?

הצבעה

בעד הצעה – 6

נגד – אין

נמנעים – אין

ההצעה למנות את חברת הכנסת טלי פלוסקוב לממלאת-מקום יושב-ראש הכנסת נתקבלה.

היו"ר יואב קיש:

פה אחד.

4. רביזיה על החלטת ועדת הכנסת בדבר ביקורי חברי הכנסת אצל אסירים
ביטחוניים והדיון המהיר בעניין "הגבלות על ביקורי חברי הכנסת בבתי הכלא"

היו"ר יואב קיש:

אני עובר לנושא האחרון. יש רביזיה על החלטת ועדת הכנסת בדבר ביקורי חברי
הכנסת אצל אסירים ביטחוניים, והדיון המהיר בעניין "הגבלות על ביקורי חברי
הכנסת בבתי הכלא".

מרב מיכאלי לא הגיע.

מיקי רוזנטל (המחנה הציוני):

אני באתי לנמק במקומה.

היו"ר יואב קיש:

בבקשה.

מיקי רוזנטל (המחנה הציוני):

בקשתי היא כדלקמן, ואני באמת רוצה שתהיו עם נפש חפצה לבקשה, שנדחה את הדיון
ברביזיה הזאת ליום שני. אני רוצה לנמק. זה באמת דיון עקרוני וחשוב, בניגוד
למה שאולי מסתמן, משלושה טעמים קצרים.

ראשית, בגלל מעשה שמיוחס לחבר הכנסת באסל, והוא באמת מעשה חמור, אנחנו
מצמצמים את חסינות חברי הכנסת במהירות שאני לא בטוח שהיא ראויה. עצם העובדה
שאנחנו מצמצמים את העניין הזה בלי שקיימנו דיון רציני, אני חושב שזאת טעות
כשלעצמה, בלי קשר לתוצאה. אם כבר אנחנו נוקטים במהלך הזה של לצמצם את
החסינות, והדבר הזה קורה כבר לאורך זמן, כל הזמן מצמצמים את החסינות, אז
ראוי שזה יתקיים בדיון רציני ונרחב ביום שיש בו הרבה חברי כנסת ולא יום כמו
היום.

דבר שני, קונקרטית לגבי הצמצום הזה, היום בפקודת בתי-הסוהר יש אפשרות
לשירות בתי-הסוהר, כמו שלמדתם מהמקרה האחרון, להחליט שהם לא נותנים לחברי
כנסת להיכנס. או לחילופין הם מתלים את הכניסה שלו בבדיקה כזאת או אחרת.

אמיר אוחנה (הליכוד):

אתה בטוח במה שאתה אומר?

מיקי רוזנטל (המחנה הציוני):

בטוח לגמרי. אמר את זה השר ארדן בדיון שאני נכחתי בו, וחלקכם נכחתם בו,
שהיום שירות בתי הסוהר רשאי לעשות את זה בלי השינוי שאנחנו רוצים לחוקק פה.

הדבר השלישי, שגם הוא לא פחות חשוב, כשאנחנו מדברים על אסירים ביטחוניים אז
באופן אוטומטי אנחנו חושבים על אסירים ערביים בהכרח.

היו"ר יואב קיש:

לא בהכרח.

מיקי רוזנטל (המחנה הציוני):

בדימוי שלנו. אני רוצה לומר לכם שזכויותיהם של האסירים, כל האסירים, ערבים
כיהודים, זה נושא מאוד רגיש, וראוי שהוא יהיה מפוקח כמו כל תחום במדינה.
מאחר שהדברים נעשים מאחורי חומה ובריחים, שבעתיים קשה לפקח על הדבר הזה.
לכן כל הגבלה בדבר הזה – ואני מכיר את ההחלטה שהתקבלה פה – היא משמעותית
וראויה לחשיבה נוספת. לפיכך הבקשה שלי מהוועדה היא לא להצביע על הרביזיה
עכשיו, ולאפשר שנבוא לטעון טיעונים נוספים ביום שני. אין שום סיבה למהר.
אין עכשיו משהו על הפרק שמחייב עשרות ביקורים או דברים דרמטיים, ולכן אני
חושב שמן הראוי להיענות לבקשה.

היו"ר יואב קיש:

תודה. יש רק טוען אחד לרביזיה, אנחנו לא פותחים פה דיון.

אוסאמה סעדי (הרשימה המשותפת):

אני רוצה לתמוך.

היו"ר יואב קיש:

תצביע איך שאתה רוצה. אנחנו לא מנהלים דיון.

אוסאמה סעדי (הרשימה המשותפת):

אפשר להגיד כמה דברים?

היו"ר יואב קיש:

לא. רק אחרי ההצבעה על הרביזיה אתן לך לדבר. אני לא רוצה לפתוח את הדיון
ברביזיה. יש טוען לרביזיה, אני הולך להשיב לו את דעתי האישית ואחרי זה תהיה
הצבעה ואחרי זה אתן לך לדבר.

אוסאמה סעדי (הרשימה המשותפת):

לפני דעתך האישית אני רוצה להגיד כמה דברים בפקודת שב"ס שתתייחס לזה.

היו"ר יואב קיש:

אני לא רוצה. אגיד לכם בדיוק למה. אני לא פותח את הדיון, חברים, עם כל
הכבוד. הדיון היה יסודי, הדיון היה מעמיק. פקודת שב"ס נלקחה בחשבון בדיון.
נאמרו בדיון דברי השר והרבה דברים אחרים, ואני דוחה את טענתך שהדיון לא היה
מקיף. היה מקיף, מעמיק, וכלל הכול. את זה אני אומר לך מדעתי הסובייקטיבית
לגמרי.

מיקי רוזנטל (המחנה הציוני):

אין דעה שהיא לא סובייקטיבית.

היו"ר יואב קיש:

נכון. מעבר לכך, חיכינו כמה ימים עם הרביזיה הזאת, אבל יש חשיבות רבה שהיא
מושלמת היום ותיקרא היום כהודעה במליאה באותו יום שבו אנחנו מסירים את
החסינות, ולתפיסתי זאת עוד סיבה לא לאפשר דחייה ברביזיה. לכן אנחנו מצביעים
על הרביזיה. אני מחדד – מי שעכשיו מצביע בעד, המשמעות היא שהוא רוצה לפתוח
את הרביזיה. מי שיצביע נגד אומר שהוא דוחה את הרביזיה.

מי בעד הרביזיה? מי נגד? מי נמנע?

הצבעה

בעד הרביזיה – 2

נגד – 5

נמנעים – אין

הרביזיה לא נתקבלה.

היו"ר יואב קיש:

הרביזיה נדחתה. אוסאמה, בבקשה.

אוסאמה סעדי (הרשימה המשותפת):

אדוני היושב-ראש, חברי חברי הכנסת, אני חושב שמדובר בנושא עקרוני. אנחנו
דנים בסוגיה הזאת של ביקור חברי כנסת גם עם נציבות שב"ס, גם עם השר לביטחון
פנים, במשך חודשים. הנושא הגיע לידיו ולשולחנו של היועץ המשפטי לכנסת.

היו"ר יואב קיש:

הנושא הגיע לוועדה הזאת לדיון שיוסף ג'בארין ביקש אותו. זו החלטה שהוועדה
הזאת הובילה.

אוסאמה סעדי (הרשימה המשותפת):

נכון. המחאה שלנו, אדוני היושב-ראש – חבר הכנסת ג'בארין פנה אליך לקיים את
הדיון הזה. אם רוצים לשנות את זה ולקיים דיון עקרוני, בלי קשר למקרה של חבר
הכנסת באסל גטאס, ולנצל את המקרה הזה על מנת לקדם אולי אג'נדות שאולי רצו
בשב"ס לקדם מלכתחילה, ולקיים את הדיון שביקש חברי יוסף ג'בארין, שכבר
חודשים אנחנו יושבים על המדוכה הזאת. לפני זה פנינו ליועץ המשפטי לכנסת,
פנינו ליועץ המשפטי לממשלה בעניין הזה, בשאלה מה גדר החסינות של חבר כנסת
בעניין הזה של הביקורים. יש פקודת נציבות של שב"ס, תקראו את זה. אני חושב
שהיא מכסה ומאזנת בין כל האינטרסים, גם הביטחוני וגם החסינות שלנו כחברי
כנסת והזכויות שלנו כחברי כנסת. אתם רוצים להקל על שב"ס ולאסור את זה באופן
כליל? בבקשה, תגידו את זה. אני חושב שזה לא חוקתי ולא חוקי. זה פוגע פגיעה
קשה.

היו"ר יואב קיש:

כרגע אמרת שזה בסמכות של שב"ס.

אוסאמה סעדי (הרשימה המשותפת):

יש להם סמכות לאסור. אבל אתם אוסרים פה באופן גורף, שכביכול החסינות של חבר
כנסת לא כוללת את זכותו לבקר בבתי-כלא. קראתי את ההחלטות שלכם. דבר ראשון,
איסור גורף. סעיף 1(א) קובע במפורש: חבר כנסת רשאי מכוח תפקידו להיפגש עם
אסירים ועצורים, וזאת בתנאים ובמגבלות שיפורטו בפקודה זו.

זאת אומרת, אתם פה משנים מהבסיס את הכלל שקבוע פה, שחבר כנסת רשאי.

היו"ר יואב קיש:

לא היית בדיון.

אוסאמה סעדי (הרשימה המשותפת):

כי אנחנו התנגדנו לדיון הזה. נקודה נוספת לחברי הכנסת, זה גם פוגע בחסינות
שלכם. חבר כנסת צריך לקבל הסכמה מראש של האסיר ואישור לשכת הנציב. אני לא
יכול להיכנס לכלא בלי שאקבל אישור, וזה בסמכותו של הנציב לאשר או לא לאשר.

בעניין החיפוש, יש פרק מיוחד לאסיר ביטחוני, וכתוב: אין לערוך חיפוש
במסמכיו של חבר הכנסת, למעט חיפוש באמצעות מגנומטר ידני.

אמיר אוחנה (הליכוד):

את זה אני מכיר.

אוסאמה סעדי (הרשימה המשותפת):

כשאני הולך לשם, אדוני היושב-ראש, בודקים אותי ואני עובר במגנומטר. למה היה
מה שהיה במקרה של באסל גטאס? כי ידעו ואמרו שקיבלו מידע מודיעיני, ולכן
נתנו לו להיכנס, אפילו שזה זמזם. תבדוק, זה זמזם ונתנו לו להיכנס.

היו"ר יואב קיש:

אם הוא ידע שבודקים, למה הוא הלך עם זה?

אוסאמה סעדי (הרשימה המשותפת):

אני לא יודע.

מיקי רוזנטל (המחנה הציוני):

כי אף אחד לא יכול להיכנס למוח שלו.

אוסאמה סעדי (הרשימה המשותפת):

לכן אני אומר שצריך להבדיל בין האירוע שקרה לבין הדיון העקרוני. לכן אני
חושב שאנחנו לא צריכים לשפוך את המים עם התינוק. בואו נקיים דיון עקרוני,
לא ננצל את האירוע החד-פעמי שהיה, שעדיין בחקירה.

היו"ר יואב קיש:

חבל שלא באתם לדיון.

אוסאמה סעדי (הרשימה המשותפת):

ביקשנו ממך לדחות.

היו"ר יואב קיש:

לא הייתי דוחה את הדיון, לא תכננתי לדחות. לכן לדעתי עשיתם טעות שלא באתם.
מעבר לכך, ופה אני עונה גם למיקי, הקפדנו על הפיקוח הפרלמנטרי. הנושא הזה
הוגדר. הנושא הזה קיים בהחלטה.

אוסאמה סעדי (הרשימה המשותפת):

איך, שרק יו"ר ועדה יכול להיכנס?

היו"ר יואב קיש:

היא מאוזנת מאוד לתפיסתי. מצד אחד יש חוות דעת שב"כ, שמגדירה בצורה הכי
ברורה, וכל אחד שהיה שם קרא את זה.

אוסאמה סעדי (הרשימה המשותפת):

אבל שב"כ יכול לאסור גם היום.

היו"ר יואב קיש:

אתה סותר את עצמך.

אוסאמה סעדי (הרשימה המשותפת):

ביקשתי כמה פעמים לבקר, אמרו לי שאסור, לא ביקרתי.

היו"ר יואב קיש:

הדיון נעשה. לקחנו החלטה מאוזנת שמשמרת מצד אחד פיקוח פרלמנטרי ומצד שני
מונעת את הנזק שקיים בביקורים האלה, כפי שהוצג בדוח השב"כ.

בבקשה, שולי מועלם, ולאחר מכן יוליה.

שולי מועלם-רפאלי (הבית היהודי):

אדוני היושב-ראש, אוסאמה אני חייבת להגיד לך, וגם לך מיקי, גם לנו יש קצת
כאבי בטן, והעליתי את כאבי הבטן האלה בשני הדיונים שהיו, עוד לפני המקרה
הספציפי של בקשת היועץ המשפטי לממשלה שהייתה אתמול. כן ביקשנו לחדד את
העניין של ראשי ועדות ויושב-ראש הכנסת וכן הייתה התחייבות של השר לשיקול
דעת לגבי בקשות ספציפיות. בסוף בסוף, מהממצאים שהוצגו שם, אגיד מאוד
בזהירות שהוצגו שם מספרים שלא השאירו ברירה לחברי כנסת כמוני, אלא לתמוך
בהחלטה.

אוסאמה סעדי (הרשימה המשותפת):

מספרים על מה?

שולי מועלם-רפאלי (הבית היהודי):

של בקשות וביקורים של חברי כנסת אצל אסירים ביטחוניים. המספרים לא
הגיוניים, אם אנחנו מדברים על המטרה של פיקוח פרלמנטרי. זאת אומרת, זה עבר
כבר לפאזה אחרת. אני אומרת את זה מאוד בזהירות, כי כביכול מדוע אני בודקת
למה הולכים לבקר.

אוסאמה סעדי (הרשימה המשותפת):

אישרו לאולמרט 200 עורכי-דין שביקרו אותו.

שולי מועלם-רפאלי (הבית היהודי):

אני ממש לא רוצה לפתוח את זה, כי אוי ואבוי אם נשים עכשיו הגבלות גם על
ביקורי אסירים לא ביטחוניים.

מיקי רוזנטל (המחנה הציוני):

חלילה אם מחר חבר כנסת ייסע למחנה צבאי, ייכנס פנימה, יעשה שטות ויהרוג
חייל, אז לא ניתן אחר כך לנסוע?

יוליה מלינובסקי (ישראל ביתנו):

מיקי, אל תפתח פה לשטן. כבר ראינו דברים.

שולי מועלם-רפאלי (הבית היהודי):

אני מצטערת שלא הייתם בדיון, כי אני חושבת שבדיון שהיה עם השר ועם ראשי
השב"ס הוצגו נתונים שלא יכולנו להישאר במקום שלא ברור לנו למה באים.

אוסאמה סעדי (הרשימה המשותפת):

היה ניצול לרעה וציני במה שקרה.

שולי מועלם-רפאלי (הבית היהודי):

היה ניצול לרעה של חברי הכנסת בביקורים של אסירים ביטחוניים.

אוסאמה סעדי (הרשימה המשותפת):

אל תכלילי. היה דיון עם השב"ס בוועדת הפנים ואמר יו"ר ועדת הפנים, דוד
אמסלם, שהוא הולך לקיים דיון עם השב"ס בנושא הספציפי הזה. חיכינו לדיון
הזה, ששב"ס יבוא ויגידו לנו את הנתונים. אני מבקר את האסירים האלה, אני
יו"ר ועדת האסירים ברשימה המשותפת, אני יודע כמה ביקרו, כמה ביקשו ויש לנו
הנתונים. אבל היה ניצול ממש ציני בעניין של האירוע האחרון.

היו"ר יואב קיש:

יוליה, בבקשה.

יוליה מלינובסקי (ישראל ביתנו):

תודה, כבוד היושב-ראש. אוסאמה, כמובן פיקוח פרלמנטרי זה חשוב. אבל הכול
צריך להיות מידתי.

אוסאמה סעדי (הרשימה המשותפת):

אבל פה אוסרים בכלל. אני מסכים אתך שצריך להיות מידתי. האם אמרתי שכל יום
אני רוצה לבקר? אף אחד לא אומר. אבל מה שעשו פה זה הפוך לגמרי.

יוליה מלינובסקי (ישראל ביתנו):

כנראה מישהו חרג מהנורמות, וזה המחיר.

אוסאמה סעדי (הרשימה המשותפת):

מענישים את כולנו? זה בדיוק העניין שאמר מיקי. אם מישהו חרג, הוא יקבל את
העונש שלו.

מיקי רוזנטל (המחנה הציוני):

אנחנו מענישים את עצמנו.

יוליה מלינובסקי (ישראל ביתנו):

זו דעתך, זו דעתי. אני מבקשת ומציעה לחברי הכנסת לעשות פיקוח פרלמנטרי יותר
הדוק בזמן הפנוי בבתי-חולים ולא בבתי-סוהר. אולי זה יותר יעיל. תודה רבה.

היו"ר יואב קיש:

תודה. אני נועל את הישיבה.

הישיבה ננעלה בשעה 15:55.
