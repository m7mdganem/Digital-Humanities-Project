הכנסת השבע עשרה

מושב שני נוסח לא מתוקן

פרוטוקול מס' 98

מישיבת ועדת הכנסת

יום שלישי, ט"ז באדר התשס"ז (6 במרץ 2007), שעה 10:00

סדר היום: א. קביעת מסגרת הדיון להצעות להביע אי אמון בממשלה.

ב. פניית יו"ר הקואליציה בעניין בחירת יו"ר חדש לועדת הכספים.

ג. קביעת ועדות לדיון בהצעות החוק הבאות:

1.  הצ"ח מימון מפלגות (תיקון - מימון פעילות הסיעות בכנסת),

  התשס"ז-2007, הצעת חה"כ משה שרוני וקבוצת חברי כנסת.

2.  הצ"ח זכויות המורה, בתשס"ז-2007, הצ"ח זכויות המורה,

  בתשס"ז-2007, הצעת חה"כ רונית תירוש (פ/2119/17)

נכחו:

חברי הוועדה:

היו"ר - רוחמה אברהם

יואל חסון

שי חרמש

קולט אביטל

יורם מרציאנו

נדיה חילו

יעקב מרגי

משה שרוני

יצחק גלנטי

מאיר פרוש

גדעון סער

ראובן ריבלין

גלעד ארדן

מוזמנים:

אריה האן

דב חנין

יעקב ליצמן

אבשלום וילן

ישראל חסון

יוסף שאגאל

יועצת משפטית:

ארבל אסטרחן

מנהלת הוועדה:

אתי בן יוסף

רשמה:

אתי בן שמחון

א. קביעת מסגרת הדיון להצעות להביע אי אמון בממשלה

היו"ר רוחמה אברהם:

בוקר טוב חבריי חברי הכנסת, אני פותחת את ישיבת ועדת הכנסת.

על סדר יומנו מספר נושאים, כאשר הנושא של ההדחה של קביעת יושב ראש ועדה
חדש, בוועדת הכספים, יורד מסדר היום, כך החלטתי.

יעקב ליצמן:

אני בדרך כלל נותן נימוקים.

משה שרוני:

אין רוב להדחתך.

היו"ר רוחמה אברהם:

קיבלת את הנימוק אדוני. לפיכך, זה לא יהיה על סדר יומה של הוועדה.

אני מבקשת לקבוע מסגרת להצעת אי-אמון בת שלוש דקות לכל סיעה, ועשר דקות
למציעים. מכיוון שיש לנו סדר יום ארוך, יש לנו גם דיון על קביעת שר בממשלה,
לאור בקשת הממשלה. ולכן, אני עוברת להצבעה.

מי בעד 3 דקות לכל סיעה, 10 דקות למציעים? מי נגד? מי נמנע?

הצבעה

בעד - רוב

נגד - אין

נמנעים - אין

פה אחד, אין מתנגדים, אין נמנעים. חבר הכנסת כץ משך את בקשתו.

ג. קביעת ועדות לדיון בהצעות חוק

הצעת חוק מימון מפלגות (תיקון – מימון פעילות הסיעות בכנסת)

הצעת חבר הכנסת משה שרוני וקבוצת חברי כנסת

אני עוברת לנושא הבא, קביעת ועדת לדיון בהצעות החוק הבאות: יש לנו שתי
הצעות חוק. הצ"ח מימון מפלגות (תיקון - מימון פעילות הסיעות בכנסת),
התשס"ז-2007, הצעתו של חבר הכנסת משה שרוני ואחרים. במליאה נשמעו מספר
הצעות. נשמעו שלוש הצעות, ועדת חוקה, ועדת כספים, ועדת כנסת.

היועצת המשפטית של הוועדה, בבקשה.

ארבל אסטרחן:

נושא מימון מפלגות זה נושא ששייך לועדת חוקה, פעמים הוא נדון גם בוועדת
הכספים. מעולם לא נדון בועדת כנסת. הוועדה מתאימה ביותר לוועדת חוקה.

משה שרוני:

ועדת כספים, זה נושא כסף.

גדעון סער:

הדעה שלי היא שונה, למרות שאני מקבל מראש כל עמדה של המציע. אני רוצה לנמק
מדוע לפי דעתי זה נושא שנוגע לתחום פעילות הכנסת. נכון שזה נוסח כנושא
מימון מפלגות, ואם כך הכתובת היתה באמת ועדת הכספים, בוודאי שלא ועדת חוקה.
יחד עם זאת, מדובר במימון הסיעות בכנסת, בדגש על דבר שמקורו מלכתחילה היה
בועדת תקציב הכנסת. לכן ברמה ההגיונית, היה צריך להיות בוועדת הכנסת. אני
אתמוך בכל הצעה של המציע, כי בסופו של דבר זה החוק שלו.

היו"ר רוחמה אברהם:

הבנתי. לאור בקשתו של המציע, אנחנו נעבור להצבעה.

ועדת כספים - מי בעד? מי נגד? מי נמנע?

הצבעה

בעד - 10

נגד - אין

נמנעים - אין

הוועדה שתידון בהצעת החוק חוק מימון מפלגות תהיה כאמור ועדת הכספים. בעד
הצביעו 10, לא היו מתנגדים, לא היו נמנעים. לפיכך הצעת החוק הזאת עוברת
לוועדת הכספים.

 קביעת ועדות לדיון בהצעת חוק

הצעת חוק זכויות המורה

הצעת חברת הכנסת רונית תירוש

היו"ר רוחמה אברהם:

אני עוברת להצעת החוק הבאה, הצעת חוק זכויות המורה התש"ז 2007, הצעתה של
חברת הכנסת רונית תירוש (פ/2119/17). במליאה נשמעו הצעות להעביר את הצעת
החוק לדיון

בוועדת החינוך התרבות או לוועדה לזכויות הילד. יושב ראש ועדת החינוך,
התרבות והספורט

מבקש להעביר את ההצעה לדיון בוועדת החינוך, וגם יושבת ראש ועדה לזכויות
הילד סבורה שהנושא שייך לועדת החינוך, ולפיכך אנחנו נצביע שהחוק יעבור
לוועדת החינוך, כי זה מה שאנחנו צריכים לעשות. אני עוברת להצבעה. מי בעד
להעביר את זה לוועדת החינוך, מי מתנגד? מי נמנע?

הצבעה

בעד – 11

נגד – אין

נמנע – אין

11 הצביעו בעד, לא היו מתנגדים, לא היו נמנעים. לפיכך הצעת החוק עוברת
לדיון בוועדת החינוך.

אני עוברת לנושא הבא. חבריי חברי הכנסת, אני מקריאה פה מכתב שקיבלתי מאת
מזכיר הכנסת.

הריני להביא לידיעתך, כי הממשלה מבקשת להודיע לכנסת על החלטתה, בהתאם לסעיף
15א לחוק יסוד הממשלה, לצרף את חבר הכנסת יצחק אהרונוביץ לשר נוסף בממשלה.
בהתאם לסעיף 31א לחוק יסוד הממשלה לשנות את חלוקת התפקידים בין השרים
כדלקמן:

השר יצחק הרצוג יהיה שר הרווחה, במקום ראש הממשלה. השר יצחק אהרונוביץ יהיה
שר התיירות במקום יצחק הרצוג. השר ראלב מג'אדלה יהיה שר המדע התרבות
והספורט.

הנושא יעלה לדיון בכנסת בישיבתה היום, יום שלישי, ט"ז באדר התש"ז, 6 במרץ
2007. אודה אם תעמיד את הנושא על סדר יומה של הוועדה.

העמדנו את הנושא אדוני. בדיון הקודם שהיה על צירוף שר של ראלב מג'אדלה, וגם
שר המשפטים, נקבע כי הדיון במליאה יהיה חמש דקות לכל סיעה. זו הצעתי גם
עכשיו. זה דיון משולב.

מאיר פרוש:

זה לא כרוך קודם כל עם מה שרצינו לעשות?

היו"ר רוחמה אברהם:

אין לזה שום קשר.

גדעון סער:

הנושא השני ירד מסדר היום, מדוע להעלות אותו?

ראובן ריבלין:

יש לי שאלה. אני לא מדבר על הנושא הזה באופן נקודתי, האם לא ראוי שוועדת
הכנסת תחליט אולי מהפעם הבאה, שלכל שר יהיה דיון נפרד?

היו"ר רוחמה אברהם:

אנחנו מצרפים רק שר אחד. ולגבי חלוקת התפקידים, אנחנו עושים את זה משהו
אחר.

ראובן ריבלין:

גם חלוקת תפקידים צריך דיון בכנסת.

היו"ר רוחמה אברהם:

עושים את זה דיון משולב.

גדעון סער:

האם אני יכול להתייחס לדבריו של חבר הכנסת ריבלין?

היו"ר רוחמה אברהם:

כן, בקצרה.

גדעון סער:

אין ספק שמבחינת התקנון ניתן לקיים דיון משולב, וניתן לקיים דיון נפרד, כפי
שבצדק מעיר חבר הכנסת ריבלין. יחד עם זאת, מאחר שנושא הדחת יו"ר ועדת
הכספים ירד מסדר היום, ויש לו מצב רוח טוב, אני לא רוצה לקיים דיון נפרד.

ראובן ריבלין:

הייתי מציע בפעם הבאה שהממשלה לא תקבל את זה כדבר מובן מאליו. אני מציע
שכבוד

יושבת ראש הוועדה תאמר, כדי שהממשלה לא תקבל את זה כתפקיד מחייב. ייתכן
מאוד שהוועדה בעתיד לבוא תראה לנכון לפצל את הדיון, שכן לא כל דבר דומה
לדבר האחר.

היו"ר רוחמה אברהם:

חבר הכנסת ריבלין, הרי אתה יודע שכאשר מובאים נושאים כאלה על סדר יומה של
הוועדה, תמיד הוועדה מחליטה כראות עיניה לגופו של עניין. אני לא רוצה לומר
את זה לפרוטוקול שלגבי ההצבעות הבאות יהיה כך או אחרת. כאשר תהיינה בקשות
נביא את זה על סדר יומנו. אם נצטרך דיון, אז יהיה דיון.

ראובן ריבלין:

זה עניין נקודתי. את בהחלט יכולה בעתיד לבוא בקשה, לדון באופן נפרד על כל
---

היו"ר רוחמה אברהם:

הכל פתוח אדוני.

אני רוצה לעבור להצבעה. מי בעד קיום דיון משולב של 5 דקות לכל סיעה? מי
נגד? מי נמנע?

הצבעה

בעד - 9

נגד – אין

נמנע - אין

9 הצביעו בעד, לא היו מתנגדים, לא היו נמנעים. לפיכך אני קובעת שמסגרת
הדיון תהיה בת חמש דקות היום, דיון משולב.

אני רוצה לברך את בית הספר התיכון שמכבד אותנו בנוכחותו. אני מקווה שאתם
תהנו בכנסת.

מלבד זאת, אני מזכירה לכם חבריי חברי הכנסת, כפי שקבענו בשבוע שעבר, מחר
בשעה שלוש יתקיים דיון והצבעה בנושא של ההדחה של הנשיא. אין לנו זמן מוגדר.

גדעון סער:

רק הערה גברתי. אם יחזור ויעלה הנושא שהועלה היום, או לא עלה, אבל היה אמור
לעלות, בסעיף ג' לסדר היום, שהוא נושא כבד משקל. אני מבקש, שקודם הנושא
יתואם לפחות איתי, בטח עם יו"ר הקואליציה, או מי מטעמו. אבל גם איתי, כדי
שנוכל להיערך בהתאם.

היו"ר רוחמה אברהם:

אני מודה לך אדוני. תודה רבה, הערתך נשמע והתקבלה.

אני נועלת את הישיבה. תודה רבה, יום טוב.

(הישיבה נעולה) .
