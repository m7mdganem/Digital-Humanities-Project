הכנסת השבע-עשרה נוסח לא מתוקן

מושב שני

פרוטוקול מס' 133

מישיבת ועדת הכנסת

שהתקיימה ביום ראשון, כ"ב תמוז התשס"ז – 8 ביולי 2007 – בשעה 10:00

סדר היום: א. בחירת יושב-ראש זמני לוועדת הכנסת – לפי סעיף 10(ג) לתקנון
הכנסת

ב. בחירת ממלא מקום ליושבת ראש הכנסת בעת היעדרה מן הארץ – בהתאם

לסעיף 20א(ד) לחוק יסוד: הכנסת

נכחו:

חברי הוועדה:

יעקב מרגי – יו"ר זמני לוועדת הכנסת

יולי-יואל אדלשטיין

מנחם בן-ששון

אלחנן גלזר

נסים זאב

גדעון סער

דוד רותם

ראובן ריבלין

מוזמנים:

איל ינון, מזכיר הכנסת

ייעוץ משפטי: ארבל אסטרחן

מנהלת הוועדה: אתי בן-יוסף

רשמת פרלמנטרית: הדס דויטש

 

א. בחירת יושב-ראש זמני לוועדת הכנסת – לפי סעיף 10(ג) לתקנון הכנסת

יו”ר זמני לוועדת הכנסת יעקב מרגי:

בוקר טוב, אני מתכבד לפתוח את הישיבה.

מאחר שנעשה משאל טלפוני לגבי הבחירה שלי, ומספר חברים הביעו ביקורת, יכול
להיות שהיא מוצדקת, שזה נוהג שלא כדאי לאמץ אותו, התכנסנו הבוקר לאשרר את
הבחירה. במשאל, מה שעמד על הפרק זה בחירה ליושב-ראש זמני של ועדת הכנסת
לעשרה ימים או עד שייבחר יושב-ראש קבוע. במשאל היו 14 בעד, 1 נגד, 4 ביקשו
חוות דעת משפטית, 5 לא השיבו, סך הכל 24 חברים. אותם חברים שהעירו בצדק,
וטוב שמזכיר הכנסת בחר בהליך הזה כדי לאשרר את המהלך, זה בשמחה רבה.

ראובן ריבלין:

מי הגוף שהנחה את מזכירת הוועדה הנכבדה והנאמנה לעשות משאל טלפוני לגבי
יושב-ראש הוועדה?

יו”ר זמני לוועדת הכנסת יעקב מרגי:

מזכיר הכנסת.

ראובן ריבלין:

מי הנחה את מזכיר הכנסת – ההיגיון והתקנות?

איל ינון:

גם. ההנחיה הבסיסית באה מיושבת-ראש הכנסת.

ראובן ריבלין:

היא ממפא"י, היא יכולה לעשות מה שהיא רוצה, רק אין לזה שום בסיס בתקנון.

איל ינון:

גם היתה התייעצות עם הלשכה המשפטית בכנסת בעניין הזה.

גדעון סער:

כדי שלא יהיה מתח שבכוונתי ובכוונת חבריי להצביע בעד שתי ההצעות כי אנו
חושבים שחבר הכנסת מרגי הוא מועמד מצוין להיות יושב-ראש זמני ואף קבוע
לוועדת הכנסת. אנו גם חושבים שמגלי והבה בהחלט יכול למלא את מקומה ואף
להיכנס לנעליה של היושבת-ראש.

יחד עם זאת, בפרשה הזו, והיא לא היחידה בשבוע האחרון, ההתנהלות היתה –
להגיד שגויה זה אנדרסטייטמנט. אנו חיים פה הרבה זמן ולא מכירים נוהל שהוא
משאל טלפוני. אם אנו לא היינו מכירים ותקנון הכנסת היה מכיר, ניחא, אך גם
תקנון הכנסת לא מכיר. כשכיהנתי כמזכיר הממשלה ידעתי שיש סעיף בתקנון הממשלה
המאפשר לי להשתמש במשאל טלפוני בעת הצורך, אם כי גם לכך היה סייג, שכן אם
חבר מחברי הממשלה היה מתנגד לקיום המשאל ומבקש דיון במליאת הממשלה על אף
שהפרוצדורה קיימת, הדבר היה מחייב דיון במליאת הממשלה.

לא היתה סיבה של ממש לקיום משאל טלפוני אלא טעמי נוחות. גם הצעתי שהוועדה
תתכנס ביום חמישי, הייתי עוזב את עיסוקיי ומגיע לכנסת, שכן מכל עיסוקיי,
העיסוק שלי כחבר כנסת הוא החשוב ביותר, וודאי שניתן היה לעשות את זה גם
ביום רביעי בערב כשכולנו היינו פה אחרי מינויה של חברתנו רוחמה אברהם כשרה
בממשלה וכשמליאת הכנסת עדיין דנה בנושאים שונים עד שעות הערב.

הדבר הזה מצטרף גם לנושא נוסף בעייתי שהוא ההתנגדות לפיצול ההצבעה בצירוף
השרים בניגוד לחוות דעת משפטית שנמסרה לוועדה הנכבדה הזו שעות ספורות לפני
ההצבעה. בנסיבות של המקרה הזה שיקול הדעת שמסור ליושבת-ראש הכנסת לפי חוות
דעת משפטית קודמת משנת 2005 היה חייב בהכרח להוביל לתוצאה שהיא פיצול
ההצבעה שביקשו אותה לא רק חברי כנסת מהאופוזיציה אלא גם שרים מממשלת ישראל.
המסר של הישיבה הזו בעיניי הוא מסר שלא נאפשר בשום אופן לרמוס את תקנון
הכנסת, את הסדרים בבית הזה כי אנו רוצים להותיר לאחרים שיהיו מיעוט בכנסת
הבאה מורשת דמוקרטית שתאפשר להם לעמוד על הזכויות שלהם ולכן קיום הישיבה
חשוב.

עצם קיום הישיבה מעיד שההליך אינו היה נכון, לכן אנו מתכנים לאשר, לא
לאשרר, ואני בהחלט אתמוך בשתי ההצעות שעל סדר היום.

יו”ר זמני לוועדת הכנסת יעקב מרגי:

בימים הספורים שאחליף את יושב-ראש ועדת הכנסת אני מתחייב לא לפגוע בתקנון
ולא במורשת- -

גדעון סער:

אני משוכנע בזה, לכן אצביע בעד.

יו”ר זמני לוועדת הכנסת יעקב מרגי:

תודה. אני מביא את זה להצבעה, מי בעד המינוי שלי ליושב-ראש זמני לוועדת
הכנסת- -

יולי-יואל אדלשטיין:

יש כאן חברי קואליציה, חברי סיעתך, חברים מסיעות אחרות, אני מציע שמישהו
מהם יציע את ההצעה הזו ונצביע.

דוד רותם:

אני מציע, אדוני, שהוועדה תאשר את מינויו של חבר הכנסת יו”ר זמני לוועדת
הכנסת יעקב מרגי עד להיבחרו של יושב-ראש ועדה קבוע.

ראובן ריבלין:

כלומר ה"עשרה ימים" נפל.

יו”ר זמני לוועדת הכנסת יעקב מרגי:

כן.

מי בעד הצעתו של חבר הכנסת דוד רותם? 6. מי נגד? אין. מי נמנע? אין. הצעתו
של חבר הכנסת רותם עברה פה אחד, אני מודה לחברים.

ב. בחירת ממלא מקום ליושבת ראש הכנסת בעת היעדרה מן הארץ – בהתאם לסעיף
20א(ד) לחוק יסוד: הכנסת

יו”ר זמני לוועדת הכנסת יעקב מרגי:

נושא שני, בחירת ממלא מקום ליושבת ראש הכנסת בעת היעדרה מן הארץ – בהתאם
לסעיף 20א(ד) לחוק יסוד: הכנסת.

פונה מזכיר הכנסת למנהלת הוועדה: "על דעת יושבת-ראש הכנסת הנני מתכבד לפנות
אליך כדלקמן: יושבת-ראש הכנסת, חברת הכנסת דליה איציק, תיעדר מהארץ החל
מיום חמישי, י"ט בתמוז התשס"ז – 5 ביולי 2007 – ועד יום שלישי, כ"ד בתמוז
התשס"ז - 10 ביולי 2007. בהתאם לסעיף 20א(ד) לחוק יסוד: הכנסת, ועדת הכנסת
מתבקשת לקבוע ממלא מקום ליושבת-ראש הכנסת לתקופה זו.

יושבת-ראש הכנסת ממליצה למנות כממלא מקומה את סגן יושבת-ראש הכנסת, חבר
הכנסת מגלי והבה".

ראובן ריבלין:

האם הנסיעה באה בהפתעה, עד כדי כך היתה דחופה שלא ידענו מראש שהנשיא בפועל
ויושב-ראש הכנסת עוזבים את המדינה ואנו נאלצים בדיעבד לאשר?

שנית, האם יושב-ראש כנסת שהוא יוצא מפא"י בכלל צריך לבקש רשות מהכנסת?

גדעון סער:

אני רוצה לומר שאנו חייבים ראשית כל לוודא היטב שידידנו, חבר הכנסת מגלי
והבה, לא יעזוב את גבולות המדינה בימים הקרובים כדי שלא נישאר במצב המביך
שבו היתה המדינה בכל הימים האחרונים שבהם אין נשיא במדינה ואין גם יושב-ראש
לרשות המחוקקת.

אני רוצה להפנות באמצעותך, יושב-ראש הוועדה, את הדעת לסעיף 18 לחוק יסוד:
נשיא המדינה, שלפיו לא ייצא נשיא את גבולות המדינה אלא על דעת הממשלה, על
כן אם חבר הכנסת והבה ירצה לצאת את גבולות המדינה, הוא יצטרך לעשות זאת על
דעת הממשלה.

יחד עם זאת, כל הדברים שקבועים בחוקים שלנו ובתקנון שלנו צריכים להיות
ידועים ולא צריך להקל בהם ראש. אני גם רוצה לומר למי שחושב אחרת שהסמכות
הקיימת לממשלה היא סמכות לאשר את נסיעת הנשיא, אין לה סמכות לקבוע מיהו
ממלא מקום הנשיא, שכן ממלא מקום הנשיא הוא ממלא מקום היושב-ראש כאשר
היושב-ראש הוא בנעלי הנשיא רק בגלל שהוא יושב-ראש, לכן הסמכות היא רק
לוועדה הזו, לכן כל אחד צריך להקפיד על סמכויותיו.

נסים זאב:

צריך אולי בחקיקה קצת לשנות סטנדרטים שמדי פעם אנו מתבקשים לאשר ממלא מקום
של הממלא מקום. זה לא נראה יפה, זה לא מכובד. אם ההחלטה היא בדרך כלל שמי
שממלא מקום נשיא המדינה הוא יושב-ראש הכנסת, צריך להיות מספר אחד של ממלא
מקום יושב-ראש הכנסת שבאופן אוטומטי הוא יהיה גם ממלא מקום נשיא המדינה.
הרי יכולה להתעורר בעיה, למה ממלא מקום מגלי והבה ולא יולי אדלשטיין או
אמנון כהן, למשל. מי קובע פה מי בא במקום מי – רק ועדת הכנסת? היושבת-ראש
ממליצה מי יהיה במקומה. צריכה להיות הגדרה ברורה.

דוד רותם:

אין בחוק ממלא מקום קבוע ליושב-ראש הכנסת.

נסים זאב:

צריך לעשות חקיקה בעניין הזה. צריך שיהיה מישהו קבוע.

יולי-יואל אדלשטיין:

אדוני, ברכות והצלחה בימים שתכהן.

אני קצת חולק על ידידי גדעון סער - אני רואה את זה קצת אחרת, מה שהיה ביום
חמישי. זה עניין של עבודה תקינה של הכנסת וכנסת כגוף עצמאי, כנסת כגוף שרק
התקנון ולא בקשה זו או אחרת או חברות עומד לנגד עינינו. אני מציע לך בתפקיד
הזמני ולמי שיבוא אחריך בתפקיד החשוב של יושב-ראש ועדת הכנסת, ודאי מזכירות
הכנסת, להקפיד מאוד על הדברים האלה, כי פעם אחת פה מועדים, זה תקדים ואז זה
לא מעניין אף אחד.

עם כל הכביכול קטנוניות של הדבר הזה, פה זה עבודה תקינה, פרלמנטרית ואם אנו
לא רוצים לרמוס את כבוד הכנסת יותר ממה שנעשה, צריך להקפיד על זה.

ראובן ריבלין:

אני מצטרף לברכות, מקווה שהן יימשכו זמן רב כי אתה זקן וותיק וראוי לשמש
כיושב-ראש.

אני מבקש מאדוני להפיק לקחים מהעניין שהיה לפנינו, והחמור ביותר יכול להיות
חוות דעת שניתנה כפי שציין היושב-ראש, שאמר שיש חוות דעת משפטית שאמרה
שאפשר לערוך משאלים טלפונים בין חברי ועדת הכנסת. אבקש לזמן את היועץ
המשפטי שנתן את חוות הדעת הזו כדי לברר את העניינים, שאם חוות הדעת הזו היא
כורח הנסיבות, זה כורח שיגונה.

יו”ר זמני לוועדת הכנסת יעקב מרגי:

אני מביא את סעיף ב' להצבעה, מי בעד אישור סעיף ב' על סדר היום? 6. מי נגד?
אין. מי נמנע? 1, ראובן ריבלין. בחירת ממלא מקום ליושבת ראש הכנסת בעת
היעדרה מן הארץ – בהתאם לסעיף 20א(ד) לחוק יסוד: הכנסת אושר.

תודה רבה, הישיבה נעולה.

הישיבה ננעלה בשעה 10:30.
