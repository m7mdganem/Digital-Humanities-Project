הכנסת העשרים

מושב רביעי

פרוטוקול מס' 304

מישיבת ועדת הכנסת

יום שלישי, כ"ד בכסלו התשע"ח (12 בדצמבר 2017), שעה 12:01

סדר היום:

1.  הקמת ועדה משותפת של ועדת החוץ והביטחון וועדת החוקה חוק ומשפט להתקנת
      תקנות שירות ביטחון (סדרי הדין בוועדה לבחינת פטור מטעמי הכרה דתית
      והרכבה)(הוראת שעה) התשע"ח-2017.

2.  קביעת ועדה לדיון להצעת חוק נכסים של נספי השואה והטבות לניצולי שואה
      נזקקים (הוראת שעה), התשע"ח-2017

נכחו:

חברי הוועדה:

יואב קיש – היו"ר

יואל חסון

אלעזר שטרן

חברי הכנסת:

ניסן סלומינסקי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אהובה שרון, חבר תרגומים

הקמת ועדה משותפת של ועדת החוץ והביטחון וועדת החוקה חוק ומשפט להתקנת
תקנות שירות ביטחון (סדרי הדין בוועדה לבחינת פטור מטעמי הכרה דתית
והרכבה)(הוראת שעה) התשע"ח-2017.

היו"ר יואב קיש:

צהרים טובים. אני פותח את ישיבת ועדת הכנסת.

בדיוק בשעה זו מתקיימת הלווייתו של הרב שטיינמן וכולנו משתתפים בצער כל אלה
שרואים בו, וגם בסופו של דבר, כדמות משמעותית ביהדות החרדית. אני יכול
להגיד שלגבי סעיף ב' לסדר היום, אנחנו כמובן נדון בו רק אם יעלה לכאן יושב
ראש ועדת חוקה ויגיד ששוחח עם גפני והגיע להסכמות כי לא הייתה שום כוונה
להביא את גפני לכאן. מעבר לכך, לא תכננתי לעשות את הדיון, אבל פנה אלי
בבוקר חבר הכנסת ניסן סלומינסקי ואמר שיש לו דיון מתוכנן למחר, שזה עוצר את
חקיקת החוק וכי ממילא מדובר על הסכמות. לכן לפנים משורת הדין אמרתי לו שאם
הוא יצליח להשיג את הסכמתו של חבר הכנסת גפני ויצהיר על כך לפרוטוקול, אני
לא הולך לעצור את החקיקה. בסך הכול זה חוק חשוב ויש לו גם לחץ של זמנים עד
סוף השנה.

לגבי סעיף ב', לא בטוח שנספיק לדון בו, בהתאם למה שיאמר חבר הכנסת
סלומינסקי.

הקמת ועדה משותפת של ועדת החוץ והביטחון וועדת החוקה חוק ומשפט להתקנת
תקנות שירות ביטחון (סדרי הדין בוועדה לבחינת פטור מטעמי הכרה דתית
והרכבה)(הוראת שעה) התשע"ח-2017.

היו"ר יואב קיש:

אני עובר לסעיף א' בסדר היום, הקמת ועדה משותפת של ועדת החוץ והביטחון
וועדת החוקה חוק ומשפט להתקנת תקנות שירות ביטחון (סדרי הדין בוועדה לבחינת
פטור מטעמי הכרה דתית והרכבה) (הוראת שעה) התשע"ח-2017.

ראשית, מצורף מכתב, בהתאם להערתו של מרכז האופוזיציה יואל חסון שנשלח לכל
חברי הכנסת. כולכם ראיתם אותו. מדובר בקביעת תקנות שנדרשת משר הביטחון.
התקנות, מוגדר בחוק, צריכות להיות מאושרות בוועדה משותפת של חוץ וביטחון
וחוקה. אנחנו עושים כאן נוהל כפי שהחוק מחייב. פנייתו של השר בסעיף 6, מבקש
כי ועדת הכנסת תקים מחדש את הוועדה כדי שניתן יהיה לסיים את הליך התקנת
התקנות.

לוועדה יש כאן הצעה שאני אקריא אותה, אחרי כן נתייחס אליה ואחר כך נצביע
עליה.

ועדה משותפת להתקנת תקנות שירות ביטחון (סדרי הדין בוועדה לבחינת פטור
מטעמי הכרה דתית והרכבה) (הוראת שעה), התשע"ח-2017.

בהתאם להוראת חוק שירות ביטחון (נוסח משולב) התשמ"ו-1986 תוקם ועדה משותפת
לוועדת חוץ וביטחון ולוועדת החוקה חוק ומשפט. הוועדה תהיה בת עשרה חברים,
חמישה מכל ועדה, לפי ההרכב הבא:

מטעם ועדת חוץ וביטחון, חבר הכנסת אברהם דיכטר – שהוא לא מופיע כאן אבל הוא
יהיה יושב ראש הוועדה – חבר הכנסת אמיר אוחנה, חבר הכנסת יואב בן צור, חבר
הכנסת עפר שלח וחבר הכנסת עמר בר-לב.

מטעם ועדת החוקה חוק ומשפט, חבר הכנסת ניסן סלומינסקי, ממלאת מקום חברת
הכנסת טלי פלוסקוב, חבר הכנסת אורי מקלב, חבר הכנסת עודד פורר, חברת הכנסת
מרב מיכאלי וחברת הכנסת מיכל רוזין.

יושב ראש הוועדה המשותפת יהיה אבי דיכטר, חבר ועדת חוץ וביטחון.

לגבי הרכב הוועדה והחלוקה שעשינו. אנחנו עשינו ועדה של עשרה חברים, שישה
קואליציה וארבעה אופוזיציה כאשר הייתה חשיבות לתת שיתוף של מרב סיעות הבית.

שלום ניסן. אני אסיים ואז ניגש לסעיף שלך.

הקראתי ואני רוצה לדעת אם מישהו רוצה לשאול שאלות לגבי ההרכב.

אלעזר שטרן (יש עתיד):

כן. מה המשמעות של ממלא מקום?

היו"ר יואב קיש:

המשמעות היא שבמידה והיושב ראש איננו, היא יכולה להיות ממלאת מקום. הישיבות
לדעתי פתוחות. נכון?

ארבל אסטרחן:

כן. זה ממלא מקום קבוע. זה נותן עדיפות.

היו"ר יואב קיש:

אני יכול להגיד לך מהיכן זה הגיע.

אלעזר שטרן (יש עתיד):

אם זה ממלא מקום מטעם הסיעה, אין טעם לכתוב.

ארבל אסטרחן:

ממלא מקום קבוע. נכון. כל חבר ועדה שלא נמצא, כל אחד מסיעתו יכול לבוא
ולהצביע.

היו"ר יואב קיש:

אני יכול להגיד לך שכרגע רשמנו את עפר שלח, אבל אם תגיד לי שהחלטת סיעת יש
עתיד היא שזה אתה תהיה, אני מחליף אותו. שווה לעשות את זה כרגע. ההחלטה הזו
היא לשיקולכם. אפשר לעשות את זה גם אחר כך.

יש עוד מישהו שרוצה להתייחס?

אלעזר שטרן (יש עתיד):

רק דבר אחד. אני לא יודע אם נחליף. צריך אישור של הוועדה?

היו"ר יואב קיש:

צריך אישור של הוועדה.

אלעזר שטרן (יש עתיד):

רגע. אני אומר שהוועדה יכולה לאשר.

ניסן סלומינסקי (הבית היהודי):

כממלא מקום ואם בסוף יחליטו שאתה, אתה תהיה.

אלעזר שטרן (יש עתיד):

בדיוק. שלא נצטרך עוד פעם להתכנס לזה.

היו"ר יואב קיש:

אין לי בעיה. ממלא מקום של חבר הכנסת עפר שלח.

אלעזר שטרן (יש עתיד):

כן.

היו"ר יואב קיש:

הוא חבר בוועדת חוץ וביטחון.

אלעזר שטרן (יש עתיד):

אני לא.

היו"ר יואב קיש:

אתה לא חבר? אז איך היית בישיבה עכשיו?

אלעזר שטרן (יש עתיד):

ממלא מקום.

היו"ר יואב קיש:

אתה ממלא מקום ויכול להיות בוועדת המשנה?

אלעזר שטרן (יש עתיד):

כן. תלוי באיזה ועדות.

היו"ר יואב קיש:

כדי להיות בוועדה הזאת, אתה חייב להיות חבר בוועדה.

אלעזר שטרן (יש עתיד):

הנה, זה מה שהיא אומרת. אז בסדר. אז לא. אני מבין את זה, אם זה כך.

היו"ר יואב קיש:

זה כך.

ארבל אסטרחן:

אתה תוכל להחליף.

היו"ר יואב קיש:

תוכל להחליף. זה בלי קשר. אם תחליטו להחליף, אנחנו נחליף כאן בוועדה.

ארבל אסטרחן:

הוא גם יוכל להחליף אותו זמנית.

היו"ר יואב קיש:

בסדר. גם זמנית.

ארבל אסטרחן:

אם חבר הכנסת שלח לא מגיע, אתה יכול להגיע.

אלעזר שטרן (יש עתיד):

אין בעיה. ברגע שהוועדה פתוחה, הכול ברור.

היו"ר יואב קיש:

אני מעלה להצבעה את ההצעה להקמת ועדה משותפת של ועדת החוץ והביטחון וועדת
החוקה חוק ומשפט להתקנת תקנות שירות ביטחון (סדרי הדין בוועדה לבחינת פטור
מטעמי הכרה דתית והרכבה) (הוראת שעה) התשע"ח-2017.

מי בעד? מי נגד?

הצבעה

בעד – פה אחד

ההצעה להקמת הוועדה המשותפת נתקבלה.

היו"ר יואב קיש:

ההצעה נתקבלה פה אחד. החלטה נתקבלה.

ניסן, אנחנו עוברים לסעיף ב'.

קביעת ועדה לדיון להצעת חוק נכסים של נספי השואה והטבות לניצולי שואה
נזקקים (הוראת שעה), התשע"ח-2017 (מ/1181)

היו"ר יואב קיש:

אני אמרתי קודם שבגלל הלוויית הרב שטיינמן אנחנו לא נלך להצבעה אלא אם יש
הסכמה ברורה מצד חבר הכנסת גפני. אני מאמין לך. אם אתה אומר שהספקת לדבר
אתו ויש אישור, בסדר.

ניסן סלומינסקי (הבית היהודי):

לא. לא הספקתי. אי אפשר לתפוס אותו. אני רק רוצה להסביר. החוק הזה נדון
אצלנו ואנחנו חששנו שאנחנו נפרק את כל הגופים שקיימים היום ומצד שני לא
נצליח שהמדינה תעביר חוק שהיא מעבירה את הכסף ישירות. פחדנו שזה לא יקרה.
בהתחלה הייתה לנו מחשבה אולי לעשות את זה כהוראת שעה. בסוף אמרתי, לא, לא
נעשה הוראת שעה אלא נעשה פשוט. הקצבנו זמן שכל הגופים מתפרקים עד סף השנה.
האוצר התחייב שהוא ידאג להעביר חוק שמתחילת שנה הבאה הם מקבלים ישירות
מהאוצר והם יודעים. מה היה הלחץ? שהם יודעים שאם החוק הזה לא יעבור השנה,
פירוש הדבר שב-1 לינואר 2018, הכול מפורק ואין להם כלום לניצולים. אין את
הגופים הקיימים ואז האוצר לא יכול להרשות לעצמו. אכן זה מה שקרה.

לקראת הסוף, משרד המשפטים הגיש אתמול והעביר הצעת חוק, והעביר את זה. אני
מראש כבר התארגנתי ומחר יש לי ישיבה.

היו"ר יואב קיש:

באיזו שעה?

ניסן סלומינסקי (הבית היהודי):

ב-9:00 בבוקר. גם בשבוע הבא.

יואל חסון (המחנה הציוני):

איך אתה יכול?

היו"ר יואב קיש:

הוא לא יכול. נכון? הוא חשב שזה עובר אליו.

ניסן סלומינסקי (הבית היהודי):

היה כתוב על תנאי. כתבנו על תנאי. כל החשש שלנו, ואני אומר שאין לנו כאן
שום עניין, שאם החוק הזה לא יספיק לעבור, פירוש הדבר שיש שלב מסוים שהכול
מתמוטט.

יואל חסון (המחנה הציוני):

הכוונה היא ל-... לגבי גפני.

ניסן סלומינסקי (הבית היהודי):

לא. גפני לא הגיש.

היו"ר יואב קיש:

הוא חשב שזה יעבור אליו. הוא לא ידע.

ניסן סלומינסקי (הבית היהודי):

זה עבר.

היו"ר יואב קיש:

ניסן, בוא נעצר רגע את הדיון. אתה לא תורם כרגע בשיחה. אני רוצה לעצור אותך
רגע ותענה לשאלה ששאלתי בתחילה. האם הצלחת לדבר עם גפני?

ניסן סלומינסקי (הבית היהודי):

לא.

היו"ר יואב קיש:

אם כן, מה שהולך להיות זה כך. אנחנו לא נדון בהצעה כי ההצעה הגיעה לוועדת
הכנסת. מה שחשבת שיהיה במליאה וכל הדברים, זה בסדר גמור אבל זה לא קרה. מה
שקרה כרגע זה שיש הצעה לוועדת הכנסת או לוועדת כספים או לוועדת חוקה. אני
כן רוצה לבוא לקראתך ולכן אני מוכן לעשות מחר דיון בשעה 8:45 ואז יכולה
להיות גם רביזיה. אתה צריך לעשות דיון, הכול בכפוף להחלטת ועדת הכנסת.

ארבל אסטרחן:

צריך הודעה למליאה.

היו"ר יואב קיש:

אז הנה, אין לך. הודעה למליאה מחויבת.

יואל חסון (המחנה הציוני):

אנחנו חותמת גומי?

היו"ר יואב קיש:

זאת לא חותמת גומי.

יואל חסון (המחנה הציוני):

זה לא היה בסדר היום.

היו"ר יואב קיש:

מה הקשר? יואל, אני לא מסכים.

ניסן סלומינסקי (הבית היהודי):

מה אכפת לי שזה לא יהיה אצלי? אכפת לי הנושא.

היו"ר יואב קיש:

הוא רוצה לעזור לפתור את הבעיות של ניצולי השואה.

יואל חסון (המחנה הציוני):

הבנתי, אבל למה זה קשור אלינו שמישהו צעק במליאה להעביר לוועדה אחרת?

היו"ר יואב קיש:

לא. מישהו אמר שקשור אליך? לא קשור.

הוויכוח הזה מיותר. אני חוזר ואומר שלא שאני לא מצביע על זה ולא דן בזה
כרגע. אני אקבע ועדה שתדון על זה אחרי שניצור קשר עם חבר הכנסת גפני ונהיה
מסוגלים לשמוע את דעות שתי הוועדות. אם לא נספיק היום, ולא נודיע על זה
היום במליאה, אז המשמעות היא שאתה מחר לא יכול לעשות ועדה, עם כל הכבוד.

אלעזר רצה להתייחס. בבקשה.

אלעזר שטרן (יש עתיד):

נכון. נעשה את זה בקצרה. תראה, הדיון בתחום הזה עד עכשיו היה בוועדת חוקה.
למה הוא היה בוועדת חוקה? בגלל שבעיקר התעסקו כאן בפירוק החברה להשבה. כל
התוצרים האלה, הם של החברה להשבה. נהיה הפער הזה. על פניו, מהרגע הזה, זה
כאילו עניין יותר של הכספים. אבל אני חושב שמה שניסן אומר, וזה מה שנכון,
ואתה כיושב ראש ועדה צריך אולי אפילו לקבוע מחר בבוקר דיון על כך.

היו"ר יואב קיש:

לא. הוא לא יכול כי צריך מליאה. גם אם נחליט בוועדה, עד שלא נודיע במליאה,
הוא לא יכול לדון.

אלעזר שטרן (יש עתיד):

הדבר הכי חשוב כאן הוא שזה באמת יהיה מהר.

היו"ר יואב קיש:

אני מסכים.

אלעזר שטרן (יש עתיד):

זה הכי חשוב.

היו"ר יואב קיש:

לזה כולנו מסכימים. אני חושב שגם יואל מבין את זה ומסכים לזה. אני לא רוצה
לדבר בשמך, אולי אתה לא חושב שזה צריך להיות מהיר, יואל.

יואל חסון (המחנה הציוני):

אני בעד שזה יהיה מהיר.

היו"ר יואב קיש:

כולנו בעד שזה יהיה מהיר.

יואל חסון (המחנה הציוני):

לא אני קראתי את הקריאה במליאה.

היו"ר יואב קיש:

אף אחד לא אומר שאתה קראת. אני מבקש, ניסן, אני נשאר כאן עד 3:00.

ניסן סלומינסקי (הבית היהודי):

תנסה גם אתה.

היו"ר יואב קיש:

בעצם עד 1:00 כי ברגע שהמליאה מתחילה, זה נגמר.

אלעזר שטרן (יש עתיד):

לא. אפשר להכניס את זה למליאה.

היו"ר יואב קיש:

לא. צריך לעשות ועדה. עד שעה 1:00 אני ממליץ לך לנסות לתפוס. אם כן, תודיע
לי ונקבע ועדה. כולם כאן רוצים מהר ואתה שומע את זה.

אלעזר שטרן (יש עתיד):

אני רוצה לשאול עוד פעם את אותה שאלה ששאלתי את ארבל קודם. אין נוהל כזה
שאם זה עכשיו או או, שנסמיך את יושב ראש הוועדה?

היו"ר יואב קיש:

לא. זאת הצבעת ועדה.

ארבל אסטרחן:

זאת החלטת ועדה.

אלעזר שטרן (יש עתיד):

החלטת הוועדה להסמיך.

היו"ר יואב קיש:

לא.

אלעזר שטרן (יש עתיד):

העיקר שזה יהיה.

היו"ר יואב קיש:

בסוף כולם מסונכרנים על המשימה שהיא חשובה וצריכה להיות מושלמת.

אלעזר שטרן (יש עתיד):

לכן חשבתי כך.

היו"ר יואב קיש:

בסדר. חברים. תודה רבה. אני סוגר את הישיבה. תודה רבה.

הישיבה ננעלה בשעה 12:14.
