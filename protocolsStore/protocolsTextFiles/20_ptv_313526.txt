הכנסת העשרים

מושב ראשון

פרוטוקול מס' 34

מישיבת ועדת הכנסת

יום שלישי, י"ב באב התשע"ה (28 ביולי 2015), שעה 14:15

סדר היום:

1. פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940).

2. פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940) וחוק הפסקת חברות בכנסת של חה"כ המכהן כשר או כסגן שר
(תיקוני חקיקה), התשע"ה-2015 (מ/940).

נכחו:

חברי הוועדה:

דוד ביטן – היו"ר

יואב בן צור

צחי הנגבי

יואל חסון

ינון מגל

אברהם נגוסה

איילת נחמיאס ורבין

חברי הכנסת:

מיכאל אורן

זאב בנימין בגין

ענת ברקו

יעל גרמן

אורי מקלב

מיקי לוי

רויטל סויד

ניסן סלומינסקי

מיכל רוזין

נורית קורן

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדס צנוירט

פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940).

היו"ר דוד ביטן:

שלום רב, אני מתכבד לפתוח את הישיבה.

הוגשה רביזיה על ההחלטה בבוקר. חברת הכנסת יעל גרמן הגישה את הרביזיה. אני
מבטל את ההחלטה הקודמת, כי חיכיתי, ואף אחד לא היה. אמרו לי שאמרו לכם
שאחכה, ואף אחד לא אמר לי.

יעל גרמן:

חיכינו לך.

היו"ר דוד ביטן:

אז אני מבטל את ההחלטה הקודמת.

קריאה:

אני מבקש רביזיה על הביטול.

היו"ר דוד ביטן:

אני מבטל את ההחלטה, ופותח את זה כאילו לא היתה החלטה.

יעל גרמן:

אנחנו הגשנו רביזיה מאותה סיבה שנימקנו קודם – הבקשה לפתוח את זה כנושא
חדש.

היו"ר דוד ביטן:

זה רביזיה. רביזיה – רק את יכולה לדבר, ואני. זה הכול.

יואל חסון:

איפה זה כתוב בתקנון?

היו"ר דוד ביטן:

כתוב. אין חובה. אל תדאג, למדתי את התקנון. בבקשה.

יעל גרמן:

מאותה סיבה שנימקנו. אנחנו נותנים חשיבות רבה מאוד לחוקי היסוד, ורואים פעם
אחר פעם את חוקי היסוד מבוזים פה בכנסת הזאת.

היו"ר דוד ביטן:

למה את מדברת אליה ולא אליי?

יעל גרמן:

כי אני מבקשת את חוות דעתה.

היו"ר דוד ביטן:

היא כבר נתנה חוות דעת. היא לא תיתן פעמיים.

יעל גרמן:

אז אני מדברת אליך. אדוני היושב-ראש, אני חושבת שכיושב-ראש ועדת הכנסת, הרי
מחובתך לשמור על כבודה של הכנסת.

היו"ר דוד ביטן:

שומר.

יעל גרמן:

אם כל שבוע, ולפעמים פעמיים בשבוע אנחנו באים הנה כדי לשנות חוקי יסוד
בהוראת שעה – הרי מה זה אומר?

היו"ר דוד ביטן:

זאת הפעם השלישי, אם איני טועה.

יעל גרמן:

פעם שלישית או רביעית.

היו"ר דוד ביטן:

שלישית במושב הזה, אבל זה רק בהתחלה. אחר כך לא נצטרך לתקן כלום. כל הבעיות
במושב הראשון.

יעל גרמן:

זו פעם שלישית יותר מדי. יש פה תקדים מסוכן. כל פעם שבה אנחנו באים, ואנחנו
לוקחים חוק יסוד ומשנים אותו בהוראת שעה, אנחנו בעצם באים ואומרים – זה
הופך להיות הרגל – אנחנו אומרים גם למחוקקים שיבואו אחרינו: תראו, ניתן
לשנות חוק יסוד בהוראת שעה.

מה זה חוק יסוד? זה למעשה החוקה שלנו. על זה אנחנו יושבים. אם אנחנו בכנסת,
אם אתה כיושב-ראש ועדת הכנסת מזלזל בחוק יסוד- - -

היו"ר דוד ביטן:

למה מזלזל?

יעל גרמן:

מאפשר לשנות אותו בהוראת שעה, מה אתה אומר לבאים אחרים? שחוק יסוד הוא לא
דבר כזה חשוב. מה אתה אומר? שכל החוקה שלנו לא שווה, שניתן לשנות אותה
בהינף יד, שאין לנו בסיס חוקתי.

לכן אנחנו חושבים שלא ניתן בקלות כזו, כפי שעשו את זה היום, בתוך שעה -
עלינו למעלה, ירדנו למטה, עלינו למעלה, ירדנו למטה. איך אפשר להתנהל עם חוק
יסוד? זה נושא חדש, שמן הראוי שאתה כיושב-ראש ועדת הכנסת, תדרוש את זה, שזה
יהיה נושא חדש, ושנשב ונחשוב ונראה, אם בכלל ראוי לחוקק בהוראת שעה חוק
יסוד.

היו"ר דוד ביטן:

אני חוזרת, שאמרת דברי טעם מבחינה קונסטיטוציונית, אבל אין בהם שום דבר
לעניין הבקשה שלך לנושא חדש. שמענו את היועצת המשפטית אומרת שבנושא הזה,
והיתה החלטה דומה במצב הפוך. אמרתי את זה גם בלי שידעתי שיש פסק דין. מדובר
במעטפת. אין שום תיקון של הסעיפים בתוך החוק. על כן הנושא הזה ספציפית הוא
לא נושא חדש.

יעל גרמן:

מה לטעמך היה נושא חדש? אני רוצה לדעת.

היו"ר דוד ביטן:

כשיבוא, אחשוב על זה. כרגע לא עולה בדעתי.

יעל גרמן:

אפשר לומר על כל נושא, שהוא לא נושא חדש.

היו"ר דוד ביטן:

לא. יש דברים שאולי כן. למשל, אם היו מנסים להכניס נושא של חוק המצרכים או
השירותים לתוך החוק הזה, הייתי אומר: נושא חדש.

רויטל סויד:

אנחנו מדברים על הניואנסים בתוך החוק ספציפית.

מיקי לוי:

אדוני טועה. גם שינוי נוסח ומהות זה נושא חדש.

היו"ר דוד ביטן:

שינוי נוסח לא משנה. איזה מהות יש? רבותיי, זה לא דיון תיאורטי. במקרה
הספציפי הזה של הרביזיה הזאת, שמענו את היועץ המשפטית שהצדיקה אותנו,
שאומרת ששינוי מעטפת הוא לא נושא חדש.

יעל גרמן:

אדוני, אני רוצה להוסיף עוד דבר. שמענו בתשומת לב את היועצת המשפטית, אבל
היועצת המשפטית בדיוק דיברה על מקרה הפוך.

היו"ר דוד ביטן:

זה גם מתהפך.

יעל גרמן:

לא בטוח.

היו"ר דוד ביטן:

אנחנו טוענים שכן.

היו"ר דוד ביטן:

ואני לא שופט בית המשפט העליון. את פונה אליי?

איילת נחמיאס ורבין:

רויטל מצביעה במקום מרב.

היו"ר דוד ביטן:

מי בעד הרביזיה? מי נגד הרביזיה?

הצבעה

בעד הרביזיה – 9

נגד – 10

הרביזיה לא נתקבלה.

יואל חסון:

הצבעה שמית.

היו"ר דוד ביטן:

יש כולה תשעה.

מיכל רוזין:

השאלה, אם כולם בעלי זכות הצבעה.

היו"ר דוד ביטן:

כולם בעלי זכות הצבעה.

יואל חסון:

אתה לא רוצה שמחר יהיו פניות ליועצת המשפטית על תקינות.

היו"ר דוד ביטן:

הצבעתי. היא אמרה לי שהכול בסדר.

יואל חסון:

תעשה שמית.

היו"ר דוד ביטן:

יש לי מנהלת ועדה, היא אמרה לי שהכול בסדר.

יואל חסון:

תעשה שמית.

היו"ר דוד ביטן:

אני לא מוכן. הצבעתי.

פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
יסוד: הכנסת (תיקון מס' 42) (הפסקת חברות בכנסת של חבר הכנסת המכהן כשר או
כסגן שר) (מ/940) וחוק הפסקת חברות בכנסת של חה"כ המכהן כשר או כסגן שר
(תיקוני חקיקה), התשע"ה-2015 (מ/940).

היו"ר דוד ביטן:

עכשיו יש נושא חדש, שאתם טוענים שהוא חדש, למרות שהיתה הצבעה בבוקר על זה.

ניסן סלומינסקי:

מיקי, מי ביקש מכם נושא חדש? תסבירו. למה? הגשתם בקשה.

היו"ר דוד ביטן:

בבוקר היה דיון.

ניסן סלומינסקי:

זה לא נושא חדש, אבל הסכמנו להעלות את זה.

היו"ר דוד ביטן:

בבוקר היה דיון על הנושא. אתם טענתם שקבלת ההסתייגות שלנו היא נושא חדש.
הצבענו, שזה לא נושא חדש. מה זה משנה- - - אתם רוצים שוב?

מיכל רוזין:

אני רוצה להסביר.

היו"ר דוד ביטן:

לא הצבענו על זה בבוקר?

ארבל אסטרחן:

הצבענו על ההסתייגות.

היו"ר דוד ביטן:

מ-1 עד 3. הם אומרים שאם תיקנו את זה, זה חדש. זה חדש? אז אין.

מיכל רוזין:

ארבל, תרשי לי בכל זאת להסביר.

היו"ר דוד ביטן:

ההחלטה של הבוקר לא מספקת? מה השינוי? הורידו את ה-3. שוב נמשוך זמן.

צחי הנגבי:

תן להם להצביע ודי.

מיכל רוזין:

להסביר, לא להצביע.

היו"ר דוד ביטן:

בבקשה, תסבירי.

מיקי לוי:

מכיוון שזה חל על כל הסיעות, זה שינוי. ודאי שזה שינוי. זה חל על כל
הסיעות.

היו"ר דוד ביטן:

בבקשה, תסבירי. אני שומר על זכותה של חברת הכנסת, לפי התקנון.

מיכל רוזין:

חבר הכנסת ביטן, אני בבוקר להזכירך ישבתי לצדך. אמרתי לך, ולכן אני עקבית
בעמדתי, שלא מספיקה ההסתייגות שלך, מכיוון שההסתייגות שלך, אם לא תתקבל כמו
שהיא, שפותחת עד אפשרות של שלושה שרים להתחלף, בעצם לא תהיה לך אלטרנטיבה,
שהיא ההסתייגות שלנו- - -

היו"ר דוד ביטן:

אמרת לי את זה.

מיכל רוזין:

שאומרת להשוות בין הליכוד לשאר המפלגות. אמרתי את זה גם בפני הוועדה.

יעל גרמן:

אין ניגוד עניינים?

היו"ר דוד ביטן:

הכול פוליטי פה.

יואל חסון:

זה רעיון לא רע, ניגוד עניינים.

היו"ר דוד ביטן:

אז גם במליאה אתם לא יכולים להצביע.

מיכל רוזין:

אני מבקשת להסביר. אנחנו, לעומת זאת, היתה לנו הסתייגות, שאמרה בדיוק
להשוות את מצב שאר המפלגות לליכוד. כשהיו ההצבעות, גם אז הפרעתי בהצבעות,
ביקשתי לעצור ולהבהיר ששימו לה –חברי הקואליציה מצביעים נגד הסתייגות שבעצם
היא – מה שאתם טוענים עכשיו – חלק מתוך ההסתייגות היותר רחבה של אמסלם,
שתאפשר שלושה.

הפילו את ההסתייגות הזאת, לא הסכימו לכך. העבירו את ההסתייגות של אמסלם.
עכשיו רוצים להפוך את היוצרות.

היו"ר דוד ביטן:

זאת הגדולה שלכם: הגשתם הסתייגות, ואתם מתנגדים להסתייגות.

מיכל רוזין:

אנחנו אומרים: לא, אנחנו מושכים את ההסתייגות הזאת. לא רק שהצבעתם נגדה,
אלא בעצם אתם עכשיו אומרים, למרות שאתם מושכים אותה, אנחנו מגישים אותה, אז
ודאי שזה נושא חדש.

היו"ר דוד ביטן:

זה לא נושא חדש. זה הסתייגות, אבל לא נושא חדש.

מיכל רוזין:

ודאי שאם אתם משנים את החוק ומהות החוק, לא היה קיים בחוק ההשוואה - לא
היה. הביטול שאתם רוצים להציע עכשיו.

היו"ר דוד ביטן:

עברו שלוש דקות.

מיכל רוזין:

אתם דיברתם בלי הרף. אם אתם אומרים, יש פה עיקרון שנקבע בתוך החוק, וזה
שהמפלגות שיכולות לקבל עליהן את מנגנון ההחלפה של השרים עם חברי כנסת
נכנסים, היא 12 מנדטים ומטה. אם אתם מבטלים את הסעיף הזה, אתם משנים את
מהות החוק. זה שינוי מהותי בחוק, וזה נושא חדש לחלוטין.

ארבל אסטרחן:

זה נדון בוועדה. איך זה יכול להיות נושא חדש? מספר החברים בסיעה, זה הדיון
בוועדה.

מיכל רוזין:

אבל את מביאה משהו חדש לגמרי, ואומרת: עכשיו בואו נדון בו. הוא לא מנוסח
בחוק. הוא לא קיים בחוק. להפך - מנוסח ההיפוך שלו. איך זה לא נושא חדש?

היו"ר דוד ביטן:

חברת הכנסת רוזין, צחי ביקש ממני שנדון, למרות שלדעתי, לא צריך לדון בכלל
בבקשה הזאת, מהסיבה הפשוטה - החלטנו בבוקר בדיוק על אותה טענה, על אותה
הסתייגות, וגם היועצת המשפטית מסכימה אתי, שהיה דיון. מה זה משנה, אחד או
שלוש? הדיון, האם השינוי הוא נושא חדש או לא, כבר הוחלט בדיוק על אותה
הסתייגות ועל אותו עניין.

מיכל רוזין:

איך פותחים מחדש דיון חדש בוועדה?

היו"ר דוד ביטן:

חברת הכנסת רוזין.

מיכל רוזין:

הוא לא נושא חדש והוא לא הסתייגות. על סמך מה?

היו"ר דוד ביטן:

חברת הכנסת רוזין, את לא נותנת לדבר.

מיכל רוזין:

כי אתה מבטל בלי באמת להקשיב לטיעונים. אני באמת לא עושה את זה כקנטרנות.
יש פה באמת דבר חדש.

היו"ר דוד ביטן:

בהתחלה חשבתי להסכים למה שאמר לי צחי, שבוא נצביע, ותעשו לי רביזיה.
הסכמתי, כי לפעמים הייתי גומר תיקים כעורך דין כערך מטרד – הייתי אומר: אני
אגמור פשרה, אשלם 2,000 שקל, במקום לעשות דיונים של שנתיים. הטענה היא כמו
ערך מטרד. תגידי לי בבקשה, האם הדיון בבוקר מכסה את הטענה הזאת? אני לא
רוצה לעשות פעמיים דיון על אותו דבר. מה אומרת היועצת המשפטית?

מיקי לוי:

אני חבר כנסת, אני מבקש לומר משהו.

היו"ר דוד ביטן:

אני רוצה לשמוע את היועצת המשפטית.

ארבל אסטרחן:

יש פה כל מיני טענות על סדרי הפרוצדורה בוועדת החוקה, שאני בטוחה שנעשים
כמו שצריך ובליווי משפטי צמוד. אני לא הייתי שם, אז אני לא יכולה לומר איך
הצביעו על הרביזיה, ואיך פותחים את הדיון, אבל בבירור כל הנושא של גודל
הסיעות שלגביהן יחול ההסדר, מספר השרים שיוכלו להתפטר – בדיוק בשביל זה
נועד הדיון בוועדת החוקה.

מיכל רוזין:

אבל גמרנו את הדיון. הגענו להסתייגויות.

רויטל סויד:

- - -

מיכל רוזין:

להפך – יושב-ראש הוועדה סירב לפתוח דיון על כל דבר.

ארבל אסטרחן:

המכתב לגבי הנושא חדש לא מפורט בדיוק ולא מתאר את הנוסח. לכן אני לא יכולה
לומר, אם כדאי כן להצביע על הטענה כעת, אבל צריך לומר - המקום של הטענות
שלכם לא בהקשר נושא חדש.

היו"ר דוד ביטן:

אני מוכן לקבל, למרות שדעתי שונה.

מיכל רוזין:

אבל לא נותנים לנו לטעון על שאר הדברים שרצינו לפתוח. סגרת את הדיון.

ניסן סלומינסקי:

יום שלם קיימנו דיון. לא קיימנו דיון?

מיכל רוזין:

נכון, אז למה אתה פותח? למה אתה פותח דיון מחדש?

היו"ר דוד ביטן:

חברת הכנסת רוזין, קורא אותך לסדר פעם ראשונה. את רוצה להתווכח אתו –
תתווכחי עם ועדת חוקה. מה אתה רוצה ממני?

צחי הנגבי:

בואו נעשה הצבעה.

איילת נחמיאס ורבין:

אבל זה משמעותי לדיון פה - סליחה, אדוני היושב-ראש.

יעל גרמן:

אני מבקשת לשאול. גברתי היועצת המשפטית, אנחנו טוענים שזה נושא חדש, ואני
רוצה לחדד את מה שמיכל אמרה. כאשר העלינו את זה, אמרו: לא. החוק כפי שהוא,
זה החוק, אין בלתו, הצביעו, אמרו לא.

עכשיו מעלים נושא חדש. מה הוא אומר - לא רק סיעות של עד 12 אלא כל הסיעות.

היו"ר דוד ביטן:

אז כל תיקון בחוק הוא נושא חדש, לטעמך? יש חוק, תיקנתם. זאת הטענה. טוב,
אני לא מתחיל את זה שוב. עם כל הכבוד ליועצת המשפטית, מי שקובע זה אנחנו -
לא היא. אנחנו קובעים אם זה נושא חדש או לא – לא היועצת המשפטית.

ארבל אסטרחן:

למשל, אם הצעת החוק היתה עוסקת בשרים, והיו מוסיפים סגני שרים בדיון, יכול
להיות שפה היינו אומרים: זה שינוי חוקתי משמעותי מאוד. גודל הסיעה – היה
כתוב 12, עכשיו מורידים- - -

מיכל רוזין:

אז אתם מחליטים מה חשוב- - -

היו"ר דוד ביטן:

הסתיים הוויכוח. אם היינו מוסיפים את הדיינים לחוק – זה נושא חדש.

מי בעד, שזה לא נושא חדש? מי נגד?

הצבעה

בעד ההצעה – 10

נגד – 4

ההצעה נתקבלה.

יואל חסון:

אפשר שמית?

היו"ר דוד ביטן:

מה שמית? ברור ההבדל.

יואל חסון:

אני מבקש רביזיה.

היו"ר דוד ביטן:

רביזיה ב-15:25.

תודה רבה, הישיבה נעולה.

הישיבה ננעלה בשעה 14:55.
