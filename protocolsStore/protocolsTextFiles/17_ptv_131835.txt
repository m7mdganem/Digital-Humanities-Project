הכנסת השבע-עשרה נוסח לא מתוקן

מושב ראשון

פרוטוקול מס' 4

מישיבת ועדת הכנסת

שהתקיימה ביום שני, כ"ד באייר התשס"ו (22 במאי 2006), בשעה 10:30

סדר היום:

1.  המלצה למינוי יושב-ראש לוועדת העלייה, הקליטה והתפוצות

2.  הצעת חוק הכנסת (מספר חברי ועדת הכספים בתקופת כהונתה של הכנסת
    השבע-עשרה), התשס"ו-2006 – הכנה לקריאה שנייה ושלישית

3.  שונות

נכחו:

חברי הוועדה:

רוחמה אברהם – היו"ר

קולט אביטל

מנחם בן ששון

זהבה גלאון

יצחק גלנטי

נדיה חילו

שי חרמש

אחמד טיבי

אביגדור יצחקי

יעקב מרגי

אפרים סנה

ליה שמטוב

מזכיר הכנסת אריה האן

סגנית מזכיר הכנסת ירדנה מלר-הורוביץ

סגן מזכיר הכנסת נאזם באדר

מוזמנים:

חה"כ אברהם מיכאלי

חה"כ שרה מרום שלו

יועצת משפטית:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

דקלה אברבנאל

 

  א. המלצה למינוי יושב-ראש לוועדת העלייה, הקליטה והתפוצות

היו"ר רוחמה אברהם:

בוקר טוב לכולם. על סדר יומנו המלצה למינו יושב-ראש לוועדת העלייה, הקליטה
והתפוצות. אחר כך נדון בהצעת חוק הכנסת (מספר חברי ועדת הכסיפם בתקופת
כהונתה של הכנסת השבע עשרה), ואחר כך שונות. אני חייבת לומר שעד אתמול בערב
האופוזיציה הגישה שתי הצעות אי-אמון. מכיוון שראש הממשלה בחוץ-לארץ, ועד
עכשיו היה נהוג שלא להגיש אי-אמון כשראש הממשלה בחוץ-לארץ, אני מודה לחברי
הכנסת מהאופוזיציה שהסכימו להסיר את הצעת האי-אמון.

אפרים סנה:

איך יעבור יום שני בלי אי-אמון?

היו"ר רוחמה אברהם:

כן, חבר הכנסת יצחקי.

אביגדור יצחקי:

אני מציע למגישי הצעת האי-אמון להוריד את ההצעה בכלל, בעיקר בנושא הזה.
ההצעה היא בגין התרופות לחולי סרטן המעי הגס. אני חושב שלעשות פוליטיקה על
גבם של חולי סרטן זה לא נכון, במיוחד לנוכח ההחלטה הנוספת של ועדת הסל
מאתמול. שוחחתי ארוכות עם האנשים, לבי עם האנשים, וכך לבם של כולם. אבל מה
לעשות שחוות הדעת של אנשי המקצוע היא שגם אם יוסיפו עוד 500 מיליון ש"ח לסל
התרופות הם עדיין לא שם?

למשל, מדברים על הורמון הגדילה, שהוא הדבר הבא שהם היו רוצים לתת. זה לתת
איכות חיים שונה לילדים שכנראה יהיו בגובה 1.40 מ', ועם ההורמון יגיעו
ל-1.55 מ'. זה בהחלט דבר טוב, ויש עוד כמה תרופות אחרות שהיו מכניסים לסל.

שוחחתי עם כמה אונקולוגים בכירים מאוד, ושאלתי על זה. הם אומרים שכרגע אין
מוכחות רפואית לתרופה. יותר מזה, צריך לשים לב ולראות מי באמת דוחף את
המאבק הזה – וגם עיתונאי מ"ידיעות אחרונות" העיר שלחברות התרופות יש יד
ורגל בעניין הזה. צריך להבין מה הדבר הזה עושה. גם על פי ההוכחה הברורה
ביותר, במירכאות – מדובר על הארכת חיים בשלושה עד ארבעה חודשים. ואגב, זה
לא מקובל בכל העולם.

קשה נורא לדבר על דבר כזה, גם להדיוטות שלא מבינים כלום ברפואה, ועל אחת
כמה וכמה למי שמבינים. זו איכות חיים של ילד, לעומת שלושה חודשים של אדם –
לא באיכות חיים גבוהה במיוחד, כי הוא לא נהיה בריא מייד באותו יום ולא
מתחיל לרוץ בערי ישראל.

אני מציע שמגישי הצעת האי-אמון ישבו עם המומחים, ישבו עם האנשים, יבינו את
הבעייתיות בנושא, ידברו עם אנשי ועדת הסל – ויושבים שם האנשים הבכירים
ביותר ברפואה הישראלית, שהתייעצו עם ועדת האונקולוגיה הישראלית, ששם נמצאים
מיטב האונקולוגים במדינת ישראל. הם החליטו מה שהחליטו. שימצאו להם נושא אחר
לעסוק בו באי-אמון בפוליטיקה.

הפוליטיקה הזולה במיוחד היא של הליכוד ויהדות התורה, שבאמת רואים על פניו
למה הם הגישו את זה יחד פתאום: יהדות התורה רוצה לסמן שגם היא יכולה להגיש
הצעות אי-אמון, באמת לא על חולי סרטן; והליכוד רוצה להראות שהוא מחבר אליו
את יהדות התורה. זו באמת פוליטיקה זולה על גבם של חולי סרטן. אני מאוד מבקש
– אני לא אומר שלא תגישו הצעות אי-אמון, תגישו כמה שאתם רוצים; אבל הפעם
תמצאו נושא אחר. תודה רבה.

היו"ר רוחמה אברהם:

תודה רבה, חבר הכנסת יצחקי. נעבור להמלצת ועדת הכנסת למנות יושב-ראש לוועדת
העלייה, הקליטה והתפוצות.

קולט אביטל:

למה הוא לא פה?

היו"ר רוחמה אברהם:

הוא לא חבר ועדת הכנסת.

קולט אביטל:

אנחנו בוחרים אותו שלא בפניו?

אביגדור יצחקי:

כך בחרנו את האחרים, גם את גאלב מג'אדלה וגם את מיכאל מלכיאור בחרנו שלא
בנוכחותם.

היו"ר רוחמה אברהם:

זה עניין טכני לחלוטין. אבל אני מקבלת את הערתך לפעם הבאה, ונזמין את
המועמדים.

אביגדור יצחקי:

למה צריך להזמין אותם? אולי מישהו רוצה להצביע נגד ולא נעים לו?

היו"ר רוחמה אברהם:

מי שרוצה לבוא, דלת הוועדה תמיד פתוחה בפניו.

בהתאם להוראות סעיף 10(א) לתקנון הכנסת, ממליצה ועדת הכנסת לבחור בחבר
הכנסת מיכאל נודלמן ליושב-ראש ועדת העלייה, הקליטה והתפוצות. מי בעד?

ה צ ב ע ה

בעד – רוב

מתנגדים – אין

נמנעים – אין

היו"ר רוחמה אברהם:

נבחר פה אחד. תודה.

2.  
    הצעת חוק הכנסת (מספר חברי ועדת הכספים בתקופת כהונתה של הכנסת
    השבע-עשרה), התשס"ו-2006 – הכנה לקריאה שנייה ושלישית

היו"ר רוחמה אברהם:

נעבור לדיון בהצעת החוק שעליה הצבענו בשבוע שעבר, בהכנה לקריאה שנייה
ושלישית. נפתח את זה לדיון. זו הצעת חוק הכנסת (מספר חברי ועדת הכספים
בתקופת כהונתה של הכנסת השבע-עשרה), התשס"ו-2006. הוראה מיוחדת לתקופת
כהונתה של הכנסת השבע-עשרה. אני מקריאה: "על אף הוראות סעיף 3 לחוק הכנסת
התשנ"ג-1994, בתקופת כהונתה של הכנסת השבע-עשרה מספר החברים בוועדת הכספים
של הכנסת לא יעלה על 19". מישהו רוצה לומר משהו בנושא?

מנחם בן-ששון:

דיברנו על זה ארוכות במליאה.

היו"ר רוחמה אברהם:

אז אנחנו עוברים להצבעה.

ארבל אסטרחן:

אנחנו צריכים לאשר לקריאה שנייה ושלישית. אין פטור.

היו"ר רוחמה אברהם:

יש פטור. מי בעד להעלות את זה למליאה?

ה צ ב ע ה

בעד – רוב

מתנגדים – אין

נמנעים – אין

היו"ר רוחמה אברהם:

ההצעה עברה, אין מתנגדים, אין נמנעים.

3.  
    שונות

היו"ר רוחמה אברהם:

אני מבקשת לעדכן את חברי הוועדה. בשבוע שעבר דיברנו כאן על נושאי ממלאי
המקום. נקבתי במספר של שמונה חברים בוועדת חוץ וביטחון. במהלך היום היו
בקשות נוספות, גם של מרצ וגם של אגודת ישראל, להעביר נציגים מוועדת הכספים
לוועדת חוץ וביטחון. לפיכך המספר הסופי שהיה במליאה בסוף היום הגיע לעשרה
חברי כנסת, בסך הכול.

אפרים סנה:

זה מחייב חלוקה מחדש.

היו"ר רוחמה אברהם:

לא, כי פחות או יותר עמדנו במונה שקבענו קודם. לא סטינו.

אפרים סנה:

אני יכול לקבל את פירוט החלוקה של כל העשרה?

היו"ר רוחמה אברהם:

אין בעיה, תקבל גם פירוט את של כל ממלאי המקום בוועדת חוץ וביטחון וגם את
כל הרשימה של ממלאי המקום בוועדת הכספים. אם יהיו הערות, דלתי תמיד פתוחה
בפניך. זה היה בהסכמה מלאה.

אפרים סנה:

ועדת הכספים, אין בעיה. אבל היו שמונה ממלאי מקום, והייתה חלוקה מסוימת.
עכשיו יש עשרה חברים.

אביגדור יצחקי:

לא הבנתי את העניין של מרצ.

היו"ר רוחמה אברהם:

אסביר בדיוק מה הקראתי מעל בימת הכנסת. בוועדת חוץ וביטחון ממלאי המקום
הקבועים הם: שני נציגים מסיעת הליכוד, ואנחנו אמורים לקבל את שמם; שני
נציגים מסיעת קדימה, חברי הכנסת רוחמה אברהם ואביגדור יצחקי – חבר הכנסת
יצחקי הוסף למניין, לא ספרנו אותו בבוקר; וכן ממלא מקום מאחת מהסיעות
הבאות: מסיעת העבודה-מימ"ד חבר הכנסת אפרים סנה; מסיעת האיחוד הלאומי-מפד"ל
חבר הכנסת בנימין אלון; מסיעת ש"ס חבר הכנסת נסים זאב; מסיעת יהדות התורה
נציג אחד; מסיעת מרצ חבר הכנסת רן כהן; מסיעת ישראל ביתנו נציג אחד. אלה
החברים.

אפרים סנה:

מה המפתח? לסיעה של 19 חברים ולסיעה שהיא שליש מ-19 יש אותו מספר? הכנסת זה
לא מקום שבו שתי מפלגות מחלקות ביניהן את הדברים. למפלגת העבודה יש 19
מנדטים. ליהדות התורה יש שישה מנדטים, זה שליש. מרצ זה חמישית מזה. למה
לליכוד יש שני נציגים?

אביגדור יצחקי:

אסביר.

זהבה גלאון:

עשיתם הסדר כולל.

אביגדור יצחקי:

קודם כול, אם אתה שואל אותי, ממלא המקום צריך להיות של הסיעות הקטנות, לא
של הסיעות הגדולות, אבל זה לא שייך לעניין. כדי לשמור על המסגרת של סיעות
גדולות וקטנות, קבענו שכל מי שיש לו 12 מנדטים ומעלה מקבל שני נציגים בשתי
הוועדות. מי שיש לו פחות מזה, מקבל נציג אחד באחת הוועדות, באיזו ועדה שהוא
בוחר. הוא יכול לבחור.

קדימה קיבלו שני נציגים, העבודה קיבלו שני נציגים, הליכוד קיבלו שני נציגים
וש"ס קיבלו שני נציגים.

קולט אביטל:

לא.

אביגדור יצחקי:

אני בחיים לא אומר עובדות לא נכונות, אין דבר כזה.

אפרים סנה:

כמה ממלאי מקום יש בכל הכנסת?

אביגדור יצחקי:

את החבר השני שלך הסכמת לתת למרצ, לטובת ועדת הכספים.

היו"ר רוחמה אברהם:

יש לי הצעה לפתרון. עשיתי תיקון נוסח של הוועדה בפני המליאה. שבו ביניכם,
ואם יש שינויים, תביאו אותם לוועדה. כרגע אנחנו לא צריכים לעשות את זה.

זהבה גלאון:

היו הסכמות ביניהם.

אפרים סנה:

לליכוד אין ממלא מקום בוועדת הכספים?

אביגדור יצחקי:

אין. מספר ממלאי המקום בכנסת הוא 2 כפול 4, ועוד 1 כפול השאר.

אפרים סנה:

כמה בסך הכול?

אביגדור יצחקי:

עד חמישה חברי כנסת, אגב. לסיעות הערביות אין שום ממלא מקום.

אפרים סנה:

כמה ממלאי מקום יש בסך הכול?

אביגדור יצחקי:

13. לכולם.

אפרים סנה:

ועשרה מהם מרוכזים בוועדת חוץ וביטחון?

אביגדור יצחקי:

כרגע.

זה לא קשור לאקס-אופיציו שלי. זה לפי הצעת גדעון סער.

היו"ר רוחמה אברהם:

הצבענו על זה בשבוע שעבר. נכחת בהצבעה, ונדמה לי שגם הצבעת, חבר הכנסת סנה.

אני מבקשת לאשר את זה: מי בעד התיקון?

ה צ ב ע ה

בעד – רוב

נגד – אין

נמנעים – אין

היו"ר רוחמה אברהם:

תודה רבה.

זהבה גלאון:

אני מבקשת להעלות נושא במסגרת שונות. בפעם ה-70, לדעתי, אני מבקשת להעלות
את נושא החדרים, זה הופך להיות לא נעים. מוכרחים לפתור את זה. היינו צריכים
לקבל מש"ס מקום בהילטונים לטובת חבר הכנסת אבשלום וילן. לש"ס יש ארבעה
שרים, תשעה הילטונים חדשים וישנים. הם היו צריכים להחזיר חדר מתוך התשעה,
ולא מהחדרים שקיבלו בכנסת השש-עשרה. ש"ס נותנים לנו חדר בקומה השנייה, ממה
שהם קיבלו בכנסת השש-עשרה לשרים. זה לא מתקבל על הדעת. אנחנו מדברים על זה
יותר מחודש.

יעקב מרגי:

אני אמור לשבת עם אביגדור יצחקי ולהבהיר לו נקודה אחת: בקומת הממשלה יש 17
חדרים לשרים, אם אני לא טועה.

אביגדור יצחקי:

יש 22 חדרים.

יעקב מרגי:

כמה חדרים חסרים לממשלה בקומת הממשלה?

אביגדור יצחקי:

לא חסר. או אולי חסר. אבל מה שאמרנו, תן לי להגיד לך.

יעקב מרגי:

את הפריווילגיה של שאר המפלגות, לגבי השרים,

אביגדור יצחקי:

אבל זה בתוך המפלגה. אני עשיתי שלושה כאלה.

יעקב מרגי:

לכן, אתה לא יכול להכריח אותי לקחת את כל ארבעת השרים שלי לקומת הממשלה.
חדר אחד – אני לא כמו כל המפלגות?

אביגדור יצחקי:

אני מסביר עוד פעם, זה בתוך המפלגה.

יעקב מרגי:

בתוך המפלגה יש לנו הסדר שלנו, אין לי בעיה.

אביגדור יצחקי:

אתה רוצה לשים חבר כנסת שאינו שר בחדר שאינו חדר של חבר כנסת – אז שים אותו
בקומת הממשלה, ואת השר תעביר.

יעקב מרגי:

זה מה שאני רוצה לעשות. אבל אני רוצה להיות לפי אותו מפתח כמו שאר המפלגות.
יש לי ארבעה שרים, נתת לי ארבעה חדרים בקומת הממשלה.

אביגדור יצחקי:

הכול נכון, למעט דבר אחד. הסידור הוא בתוך הסיעה. לא מחוצה לה.

זהבה גלאון:

אתם עושים את הסידור אתי. אתה צריך להחזיר לי הילטון, אני צריכה לקבל חדר.

יעקב מרגי:

אני אשב עם יצחקי.

היו"ר רוחמה אברהם:

אני מבקשת לקבל דיווח על הנושא עד מחר בבוקר, לשמוע שנושא החדרים נפתר.

יעקב מרגי:

עוד היום זה ייסגר.

היו"ר רוחמה אברהם:

חברת הכנסת אביטל, בבקשה.

קולט אביטל:

רציתי להעלות הצעה לפני מזכיר הכנסת. אני מסתובבת כאן, כמו כל אחד שהולך
לאיבוד בפרוזדורים, ודיברתי עם עובדי הבית, עם מי שמאיישים החדרים. נשארו
המון שטחים שאין להם ייעוד כרגע. יש חדרים ריקים, או מקומות שאפשר להפוך
אותם לחדרים. אם יש מצוקה כזאת, במקום שיגידו לי שיש חדר ולא יודעים מה
לעשות אתו, אולי אפשר להכשיר עוד חדר או שניים?

מזכיר הכנסת אריה האן:

ראשית, אין הרבה מקומות פנויים, זה לא נכון. הייתי שמח למצוא חדר. לממשלה,
בקומה שנייה, צירפנו קבוצות של שני חדרים. אגיד לך איפה הטעות. עד היום
חברי הממשלה קיבלו חדרים בצד המערבי בקומה השנייה, חדרים מאוד מאוד קטנים.
מאחר שעברנו לבניין החדש, היה לי סיכום עם מזכיר הממשלה שניתן לחברי
הממשלה, בצד המערבי, שני חדרים לכל אחד. עושים יחידה, לשכה, מכל שני חדרים.
ברגע שנתנו שני חדרים, כל החדרים שלכאורה פנויים אינם פנויים כבר. זה דבר
אחד.

נכון שבבניין החדש יש שטח של כמה מאות מטרים, אולי קצת יותר, שעדיין לא בנו
אותו, לא סיימו את הבנייה בו. אנחנו מטפלים בזה עכשיו, אולי בעוד כמה
חודשים זה יפתור הרבה בעיות, אבל הבנייה עדיין לא הסתיימה בקומה השנייה,
בצד הזה של הבניין החדש. אשמח לראות במה מדובר.

קולט אביטל:

אנשים באו ואמרו לי. שאלתי: מה השטח הזה? ואמרו שאין לו ייעוד כרגע.

מזכיר הכנסת אריה האן:

שיראו לי. אני מוכן לראות אותו עכשיו.

היו"ר רוחמה אברהם:

עשי סיור עם מזכיר הכנסת, אם יש הצעות. חברי חברי הכנסת, יש למישהו עוד
משהו בסעיף שונות?

אביגדור יצחקי:

למי שלא יודע באגף קדמה יש חדר ישיבות יפה. אפשר להשתמש בו.

מזכיר הכנסת אריה האן:

יש שמונה חדרים. מי שרוצה צריך להזמין.

היו"ר רוחמה אברהם:

תודה רבה.

הישיבה ננעלה בשעה 10:55.
