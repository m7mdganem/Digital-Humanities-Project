הכנסת השש-עשרה נוסח לא מתוקן

מושב שלישי

פרוטוקול מס' 169

מישיבת ועדת הכנסת

יום שלישי, י"א בחשוון התשס"ה (26 באוקטובר 2004), שעה 9:00

סדר היום: א. ערעורים על החלטת יושב ראש הכנסת והסגנים שלא לאשר דחיפות
הצעות לסדר-

היום.

ב. בקשת יושב ראש ועדת הכלכלה להעברת הצעת הדיון בנושא: פיטוריו של מנכ"ל

רשות השידור, הצעה לדיון מהיר של חבר הכנסת אבשלום וילן, מוועדת הכלכלה

לוועדה המשותפת של ועדת הכלכלה וועדת החינוך, התרבות והספורט.

ג. בקשת חבר הכנסת גדעון סער להעברת הצעת חוק לתיקון פקודת העיריות (ייצוג

הולם לבני שני המינים), התשס"ה-2004, פ/2380, מוועדת הפנים ואיכות הסביבה

לדיון בוועדה לקידום מעמד האישה.

ד. קביעת ועדה לדיון בהצעת חוק הספקת חשמל (הוראת שעה) (תיקון – הסכמת שר

הפנים לפרסום רשימות מבנים), התשס"ד-2004, של חבר הכנסת ניסן סלומינסקי

(פ/2449).

נכחו:

חברי הוועדה: רוני בר-און - היו"ר

ענבל גבריאלי

זהבה גלאון

רשף חן

אהוד יתום

גדעון סער

מוחמד ברכה

ניסן סלומינסקי

יורי שטרן

מוזמנים: מזכיר הכנסת אריה האן

סגן מזכיר הכנסת דוד לב

גאולה רזיאל – מנהלת לשכת מזכיר הכנסת

אנה אוליקר – מנהלת סיעת האיחוד הלאומי

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר פוליבוי

א. ערעורים על החלטת יושב ראש הכנסת והסגנים שלא לאשר דחיפות הצעות לסדר-

היום

היו"ר רוני בר-און:

בוקר טוב, אני פותח את ישיבת ועדת הכנסת, ישיבה מספר 169. על סדר היום
ערעורים על החלטת יושב-ראש הכנסת והסגנים שלא לאשר דחיפות הצעות לסדר-היום.
נתקבל ערעור אחד, ערעורו של חבר הכנסת אהוד יתום. פעם שנייה או שלישית
ברציפות, שנציג הנשיאות איננו נמצא כאן. כשצד לא מתייצב בבית משפט, בדרך
כלל הערעור מתקבל באופן אוטומטי, אבל לפי הספירה של היושב ראש, ניתן לכם
קריאה שנייה לסדר בפעם התשיעית...

חבר הכנסת יתום, נא להרצות את ערעורך בקיצור רב.

אהוד יתום:

תודה רבה לך, אדוני יושב-ראש הוועדה. אני מבקש לערער על החלטת הנשיאות
בנושא ההצעה לסדר שלי ושל חבריי הטובים מרוב סיעות הבית, הגברת גלאון, דני
יתום, רוני בריזון ויורי שטרן, בנושא שקשור להתגברות האיומים על חיי ראש
הממשלה. אנחנו נמצאים בשבוע מאוד מאוד טעון. אנחנו נמצאים בשבוע שבו אנחנו
מעלים את זכרו של ראש ממשלתנו הנערץ יצחק רבין זכרונו לברכה. אנחנו נמצאים
בשבוע ובתקופה שבהם השסעים הם כל כך גדולים. אני חושב שמחובתה של כנסת
ישראל להעלות נושא זה לסדר היום הציבורי בימים קשים אלה. ביקשת אדוני היושב
ראש לקצר, וקיבלת.

היו"ר רוני בר-און:

כותב לי יושב ראש הכנסת, שזה עולה - אפרופו שבוע הזיכרון - ביום הזיכרון
הממלכתי לראש הממשלה המנוח יצחק רבין, ושתהיה בעיה בעניין הזה. סדר היום
מתקצר, והישיבה מסתיימת בשעה 13:15, נוכח האזכרה ליצחק רבין. מכיוון שכך,
סדר היום נלחץ ובאופן חריג אושרו רק שלושה נושאים, כאשר לפחות בנושא אחד יש
מספר רב מאוד של מציעים, שהדיון בו יהיה לא קצר.

בוקר טוב לאדוני סגן היושב ראש. אנו דנים בערעור של חבר הכנסת יתום בעניין
התגברות האיומים על חיי ראש הממשלה.

מזכיר הכנסת אריה האן:

יש חמישה נושאים.

סגן מזכיר הכנסת דוד לב:

ועוד שניים שנגררו משבוע שעבר.

היו"ר רוני בר-און:

ועוד שני נושאים שנגררו משבוע שעבר. הפעם באמת הכנסת נמצאת בסד זמן כבד,
ואפילו הפתרון של הצעה רגילה הוא לא פתרון שאני יכול לתת לך, כי הזמן הוא
זה שמהווה בעיה מבחינתך. הנושא, לטעמי לפחות, בוודאי חשוב. השאלה היא האם
אנחנו לא יכולים להעביר את זה לאיזה דיון מהיר בוועדת חוץ וביטחון או
לוועדת הפנים ואיכות הסביבה, שנוגעת בענייני ביטחון פנים.

אהוד יתום:

אני חושב שהנושא הזה צריך לעלות במליאת הכנסת, ולא בוועדה כזאת או אחרת.
יכול להיות שבהמשך יהיה follow-up לוועדה, אני לא אומר שלא.

היו"ר רוני בר-און:

זה בוודאי.

אהוד יתום:

אני מבקש שאם זה יעלה השבוע, שזה יעלה בשבוע הבא ושיחליטו על זה עכשיו. אני
מצטער מאוד, לוח זמנים לא משכנע אותי.

היו"ר רוני בר-און:

בשבוע הבא התקציב.

מזכיר הכנסת אריה האן:

עוד שבועיים.

גדעון סער:

יש פה הצעה מעניינת.

אהוד יתום:

אני מוכרח להשיב.

היו"ר רוני בר-און:

אין פה קרב, אתה לא מוכרח.

אהוד יתום:

אני כן מוכרח.

היו"ר רוני בר-און:

אתה מוכרח, ואני לא מרשה לך, אז עכשיו מה גובר? ההכרח שלך או הניהול שלי?
מה ההצעה המעניינת?

גדעון סער:

אני מציע שאנחנו נקבל את הערעור של חבר הכנסת יתום, ונבקש מהנשיאות לשבץ את
זה בהקדם האפשרי בסדר היום.

היו"ר רוני בר-און:

זה פתרון שבהחלט מקובל עליי.

אהוד יתום:

מה זה בהקדם האפשרי?

גדעון סער:

תאמין לי שהם יכבדו החלטה של ועדת הכנסת. נכון שיש מגבלות של יום הזיכרון
והתקציב. אדוני מזכיר הכנסת, אני לא בטוח שבשבוע הבא אי אפשר יהיה לקיים
דיון של חצי שעה בנושא.

היו"ר רוני בר-און:

חבר הכנסת אהוד יתום, תקבל את הפתרון שמציע חבר הכנסת גדעון סער. אלה בדרך
כלל הפתרונות שהם הכי נוחים. ברמה הרעיונית הם אומרים שוועדת הכנסת תמימת
דעים אתך, שצריך לתת לך את הבמה, המזכירות רושמת לפניה את ההערות האלה,
והיא גם פותרת את הבעיות האלה כמיטב יכולתה, בלי לתת התחייבות על יום, שעה
ודקה.

אהוד יתום:

קיבלתי, תודה רבה אדוני היושב ראש.

מוחמד ברכה:

אדוני היושב ראש, רבותיי חברי הכנסת, דעתה של הנשיאות לא היתה קלה בנושא
הזה, הנושא הזה הוא די חשוב, אבל גם מפאת קוצר הזמן שעומד לרשות המליאה
ביום רביעי - - -

היו"ר רוני בר-און:

אני אמרתי את זה.

מוחמד ברכה:

בנוסף למה שאמר יושב-ראש הוועדה, הנשיאות חשבה שהנושא הזה, מטבע הדברים,
השתרבב בדיון של היום ושל אתמול, ואכן כך היה. כל חבר כנסת שני או שלישי
דיבר על העניין הזה, וזה היה משולב בדיון. אם הוועדה רוצה לאשר את זה - אבל
כידוע זה כבר לא הופך לנושא דחוף, כי זה יעלה לסדר היום בעוד שבועיים - אני
חושב שגם בעוד שבועיים הנושא הזה יהיה רלוונטי.

היו"ר רוני בר-און:

אחרי שהתקרבנו, אתה לוקח אותנו אחורה?

מוחמד ברכה:

אני מתקרב אליכם.

היו"ר רוני בר-און:

לא, אנחנו כבר התקרבנו לפחות משבועיים. המזכירות שמעה את הדיון.

מוחמד ברכה:

אין שום אפשרות לעשות זאת בשבוע הבא. אני מעביר לכם את מה שנאמר בנשיאות.
תקשיבו, ותקבלו או לא תקבלו את זה. בשבוע הבא יש שלוש הצעות חוק שעומדות
לדיון, ויכול להיות שנצטרך להאריך את עבודת המליאה ליום חמישי. נאריך את
עבודת המליאה ליום חמישי לא כדי לדון בהצעות דחופות, אלא כדי לאשר את שלושת
החוקים או לדחות אותם.

גדעון סער:

ואם זה ישובץ ביום שני בעוד 13 יום, דהיינו ביום של הצעות אי האמון שאחרי
נושא התקציב?

אהוד יתום:

אני מאוד מקווה שזה ישובץ קודם.

זהבה גלאון:

זה יהיה רלוונטי.

מוחמד ברכה:

תשאירו את זה לשיקול הנשיאות.

מזכיר הכנסת אריה האן:

אני דיברתי מקודם עם חבר הכנסת יתום. אני מציע שאנחנו נכניס את זה לסדר
היום מחר, אבל אם נראה שמגיעה השעה 13:15 ועדיין לא עלה הנושא לסדר היום,
נדחה אותו.

היו"ר רוני בר-און:

האם הכנסת מפסיקה לעבוד מחר בשעה 13:15?

מוחמד ברכה:

היא חוזרת בשעה 17:00 לטקס האזכרה. העבודה השגרתית מסתיימת מחר בשעה 13:30.

היו"ר רוני בר-און:

כמה זמן תימשך ישיבת האבל? למה אי אפשר לעשות זאת אחר כך?

גדעון סער:

זאת ישיבה מיוחדת.

היו"ר רוני בר-און:

רשמנו לפנינו את הצעתו של יושב-ראש הקואליציה, את הסכמתו של חבר הכנסת
יתום, את דבריו של נציג הנשיאות, סגן היושב ראש, ואת הבטחתו של מזכיר
הכנסת. נוכח כל אלה, אני מניח שנמצא פתרון לבעיה. בנסיבות העניין, חבר
הכנסת יתום חוזר בו מן הערעור.

מוחמד ברכה:

לא, הוא התקבל.

גדעון סער:

אדוני היושב ראש, זאת היתה הצעתי. הערעור התקבל, אבל שיבוצו ייעשה בשיקול
דעת הנשיאות.

היו"ר רוני בר-און:

הערעור התקבל, בהסכמה.

ב. בקשת יושב ראש ועדת הכלכלה להעברת הצעת הדיון בנושא: פיטוריו של מנכ"ל

רשות השידור, הצעה לדיון מהיר של חבר הכנסת אבשלום וילן, מוועדת הכלכלה

לוועדה המשותפת של ועדת הכלכלה וועדת החינוך, התרבות והספורט

היו"ר רוני בר-און:

הנושא הבא על סדר יומנו: בקשת יושב-ראש ועדת הכלכלה להעביר הצעת הדיון
בנושא פיטוריו של מנכ"ל רשות השידור, הצעה לדיון מהיר של חבר הכנסת אבשלום
וילן, מוועדת הכלכלה לוועדה המשותפת של ועדת הכלכלה וועדת החינוך, התרבות
והספורט. חבר הכנסת וילן שאבל על מות אביו, ומכאן אנחנו שולחים לו באופן
רשמי את תנחומינו כוועדת הכנסת, לא משתתף בדיון.

כתב לי חבר הכנסת שלום שמחון, כי ביום 11 באוקטובר 2004 החליטו יושב ראש
הכנסת והסגנים להעביר לדיון בוועדת הכלכלה את הצעת חבר הכנסת אבשלום וילן
בנושא פיטוריו של מנכ"ל רשות השידור.

בתאריך 18 באוקטובר 2004, במהלך הדיון בוועדת הכלכלה, החליטה הוועדה כי
מאחר שהדיון בנושא מחייב התייחסות למגוון רחב יותר של שאלות הנוגעות
להתנהלות הרשות, ראוי לקיים דיונים אלה בוועדה המשותפת לוועדת הכלכלה
ולוועדת החינוך והתרבות. מציין יושב-ראש ועדת הכלכלה, כי ועדה משותפת כזאת
כבר הוקמה לפי חוק הרשות השנייה לטלוויזיה ורדיו, התש"ן-1990, והרכבה נקבע
על-ידי ועדת הכנסת. האם היא הורכבה אד-הוק לצורך עניין ספציפי או כוועדה
כללית?

ארבל אסטרחן:

אותו חוק מחייב הקמת ועדה משותפת.

גדעון סער:

מה הרכבה?

ארבל אסטרחן:

ועדת החינוך והתרבות וועדת הכלכלה.

היו"ר רוני בר-און:

החלטת הוועדה התקבלה בהשתתפות ובתמיכת יושב-ראש ועדת החינוך והתרבות, חברת
הכנסת מלי פולישוק-בלוך, וגם מציע ההצעה, חבר הכנסת אבשלום וילן. מבקש חבר
הכנסת שמחון שוועדת הכנסת תחליט להעביר את נושא הדיון המהיר מוועדת הכלכלה
לוועדה המשותפת האמורה, אשר תדון בנושא השידור הציבורי וההיבטים השונים
הקשורים לחוק רשות השידור, התשכ"ה-1965. אתי בן-יוסף, מה הרכב הוועדה?

ארבל אסטרחן:

אני רוצה רק להעיר שבעיקרון זה מעין ערעור על החלטת הנשיאות לקבוע לאיזו
ועדה יעבור הדיון המהיר.

היו"ר רוני בר-און:

אין בזה ערעור, זאת סמכות ועדת הכנסת להעביר מוועדה לוועדה. אני לא רואה
בזה שום ערעור. לגבי כל החלטה, גם של המליאה, להעביר מוועדה לוועדה או
לקבוע ועדה - וממילא אם המליאה, אז כמובן גם הנשיאות - הסמכות לנייד עניין
מוועדה לוועדה מסורה טוטלית לוועדת הכנסת.

ארבל אסטרחן:

לוועדת הכנסת יש סמכות לקבוע את תיחום ותיאום הוועדות. לגבי החלטות המליאה,
כתוב במפורש לגבי הצעת חוק - - -

היו"ר רוני בר-און:

אם על דילמה במליאה או על החלטה של המליאה יש לנו זכות להעביר מוועדה
לוועדה, אז אני גוזר על החלטת הנשיאות.

זהבה גלאון:

מה גם שזה בהסכמת כל הצדדים.

היו"ר רוני בר-און:

אין פה כל הצדדים. הנשיאות היא צד פה.

זהבה גלאון:

לא משנה.

היו"ר רוני בר-און:

ההחלטה היתה ב-12 במאי 2003, והוועדה מורכבת משבעה חברים מוועדת הכלכלה
ושבעה חברים מוועדת החינוך, בראשות יושב ראש ועדת הכלכלה. אלה הם השמות:
ועדת הכלכלה – חברי הכנסת שלום שמחון, יחיאל חזן, איתן כבל, מל
פולישוק-בלוך, אליעזר כהן, אבשלום וילן ואחמד טיבי. אני רואה פה שניים נגד
חמישה לטובתך או לרעתך, ובוועדת החינוך והתרבות – כמובן שזה לא רלוונטי,
אילן שלגי, גלעד ארדן, אורי אריאל, מרינה סולודקין, יולי תמיר, מוחמד ברכה
ומשולם נהרי.

רשף חן:

במקום חבר הכנסת שלגי, מלי פולישוק-בלוך.

היו"ר רוני בר-און:

מלי פולישוק כבר באה מוועדת הכלכלה. אם כן, בוועדת החינוך והתרבות מדובר
בחברי הכנסת שלגי, ארדן, אריאל, סולודקין, תמיר, ברכה ונהרי.

רשף חן:

חבר הכנסת שלגי לא חבר בוועדת החינוך והתרבות.

היו"ר רוני בר-און:

אמרתי שבוועדת החינוך והתרבות במאי 2003 הנציג הוא אילן שלגי. חברת הכנסת
מל פולישוק-בלוך שהיא היום בכובע של אילן שלגי נמצאת כבר ממילא בוועדה מכוח
היותה אז חברת ועדת הכלכלה.

גדעון סער:

אדוני היושב ראש, אין לי התנגדות להעביר את זה. מאחר שמדובר בדיון מהיר,
אני רק מפנה את תשומת הלב לכך שהרכב הוועדה הוא הרכב, על פניו ממה ששמענו,
לא מאוזן. יש למשל נציג מוועדת הכלכלה לאיחוד הלאומי ונציג מוועדת החינוך
והתרבות לאיחוד הלאומי.

היו"ר רוני בר-און:

במאי 2003 זה היה טוב.

זהבה גלאון:

יש סיעות שלא מיוצגות בכלל.

גדעון סער:

לעניין זה, זה לא רע לי גם היום, אבל אם הייתי צריך היום להרכיב את זה,
הייתי מרכיב את זה קצת שונה.

רשף חן:

מה הדין במצב הזה? כשהרכב ועדת אם משתנה, האם משנים גם ועדה כזאת, או שפשוט
משאירים את זה כפי שזה?

היו"ר רוני בר-און:

אני מניח שאם אתה תרצה להחליף חבר...

רשף חן:

אני לא מעוניין, ובעצם אילן שלגי הוא עכשיו שר.

היו"ר רוני בר-און:

אין לי שום בעיה נניח שאילן שלגי כשר ישתתף בוועדת המשנה הזאת, ו/או ארשה
לך להחליף אותו...

היו"ר רוני בר-און:

מי בעד קבלת בקשתו של חבר הכנסת שמחון? מי נגד? מי נמנע?

הצבעה

בעד - רוב

נגד - מיעוט.

בקשת יו"ר ועדת הכלכלה להעברת הצעת הדיון בנושא פיטוריו של מנכ"ל רשות
השידור מוועדת הכלכלה לוועדה המשותפת של ועדת הכלכלה וועדת החינוך, התרבות
והספורט, נתקבלה.

היו"ר רוני בר-און:

אישרנו את זה פה אחד.

ג. בקשת חבר הכנסת גדעון סער להעברת הצעת חוק לתיקון פקודת העיריות (ייצוג
הולם לבני שני המינים), התשס"ה-2004, פ/2380, מוועדת הפנים ואיכות הסביבה
לדיון בוועדה לקידום מעמד האישה.

היו"ר רוני בר-און:

תודיעו בבקשה לחבר הכנסת יורי שטרן להגיע.

אנה אוליקר:

הוא אמר שהוא תומך בבקשה.

היו"ר רוני בר-און:

נפלא, אני מאוד מודה לו. העניין הבא הוא בקשת חבר הכנסת גדעון סער להעברת
הצעת חוק לתיקון פקודת העיריות (ייצוג הולם לבני שני המינים), התשס"ה-2004,
פ/2380, מוועדת הפנים ואיכות הסביבה לדיון בוועדה לקידום מעמד האישה. כותב
לי יושב-ראש הקואליציה, כי הצעת החוק עברה במליאת הכנסת ביום 13 באוקטובר
2004 בקריאה הטרומית.

החלטת המליאה היתה להעביר את העניין לדיון להכנה לקריאה ראשונה לוועדת
הפנים ואיכות הסביבה. מבקש חבר הכנסת סער להעביר את הדיון, לשם הכנה לקריאה
ראשונה, מוועדת הפנים ואיכות הסביבה אל הוועדה לקידום מעמד האישה. ההנמקה:
הצעת החוק עוסקת בשוויון בין שני המינים, וסבור חבר הכנסת סער כי קיים צורך
להעביר את הדיון לוועדה לקידום מעמד האישה. זו הבקשה, ולאו דווקא עניין
פקודת העיריות אלא דווקא הייצוג ההולם לבני שני המינים.

אני שמעתי הבוקר מחבר הכנסת יורי שטרן שהוא מבקש להתייצב לדיון בוועדה והוא
מבקש לדחות זאת, כי נוכח עיסוקיו הוא לא יוכל לעשות כן. לא מצאתי לנכון
לדחות את הדיון. עכשיו אני שומע ממנהלת הסיעה של האיחוד הלאומי - ישראל
ביתנו, שחבר הכנסת שטרן מסכים לבקשה, ובנסיבות האלה אני חושב שכדאי שנאשר
אותה. מי בעד האישור הזה? מי נגד? מי נמנע?

הצבעה

בעד - רוב

נגד - אין

בקשת חבר הכנסת גדעון סער להעברת הצעת חוק לתיקון פקודת העיריות (ייצוג
הולם לבני שני המינים), התשס"ה-2004, פ/2380, מוועדת הפנים ואיכות הסביבה
לדיון בוועדה לקידום מעמד האישה נתקבלה.

היו"ר רוני בר-און:

אני קובע שפה אחד התקבלה ההחלטה. הנה הגיע חבר הכנסת יורי שטרן. באת לשמוע
את ההחלטה? אמרה אנה אוליקר שאתה מסכים לבקשה.

יורי שטרן:

אני לא מתנגד.

היו"ר רוני בר-און:

אז אנחנו משנים את עמדתך ממסכים ללא מתנגד. מישהו רוצה לשנות את הצבעתו
בנסיבות הדרמטיות של השינוי בהודעה של חבר הכנסת שטרן? אם כך, קבענו פה
אחד, בהסכמתך ובהגינותך הרבה, שזה יעבור לוועדה לקידום מעמד האישה. אנחנו
כמובן ממליצים למליאה.

ארבל אסטרחן:

המליאה לא העבירה את זה לוועדת הכנסת לקביעת עמדה, היא החליטה.

היו"ר רוני בר-און:

היא לא השאירה לנו את זה בסימן שאלה, אלא בסימן קריאה.

גדעון סער:

מתי אתם מעלים את זה למליאה?

מזכיר הכנסת אריה האן:

אפשר לעשות זאת היום, זה עניין של דקה.

גדעון סער:

כי כבר דיברתי עם יושבת-ראש הוועדה.

ד. קביעת ועדה לדיון בהצעת חוק הספקת חשמל (הוראת שעה) (תיקון – הסכמת שר
הפנים לפרסום רשימות מבנים), התשס"ד-2004, של חבר הכנסת ניסן סלומינסקי
(פ/2449)

היו"ר רוני בר-און:

הנושא הבא על סדר היום: קביעת ועדה לדיון בהצעת חוק הספקת חשמל (הוראת שעה)
(תיקון – הסכמת שר הפנים לפרסום רשימות מבנים), התשס"ד-2004, של חבר הכנסת
ניסן סלומינסקי (פ/2449). הצעת החוק הנ"ל עלתה במליאה ועברה בטרומית.
במליאה נשמעו הצעות להעביר את הצעת החוק לוועדת הכלכלה או לוועדת הפנים
ואיכות הסביבה. שר הפנים תמך בהצעת החוק, אך לא הביע עמדה לאיזו ועדה תועבר
לדיון לקראת הכנתה לקריאה ראשונה. חבר הכנסת סלומינסקי, מה אתה היית רוצה?

ניסן סלומינסקי:

להעביר את זה לוועדת הפנים ואיכות הסביבה, מאחר שחיבורי חשמל למבנים בלתי
חוקיים נקבעו על-ידי ועדה שקבעה קריטריונים.

היו"ר רוני בר-און:

אתה אומר שהמוביל בעניין הזה זה הוראות תכנון ובנייה ולא הוראות חוק החשמל.

ניסן סלומינסקי:

אמת. הבקשה היא לצרף את החתימה של שר הפנים, כי הוא האחראי על העניין, וגם
יש לו ועדות פיקוח שבעזרתן הוא יכול להשגיח, כי בפועל לא שמו לב.

היו"ר רוני בר-און:

מי בעד העברת הדיון לוועדת הפנים ואיכות הסביבה? מי נגד? מי נמנע?

הצבעה

בעד - כולם

נגד - אין

ההצעה להעביר את הדיון בהצעת חוק הספקת חשמל (הוראת שעה) (תיקון – הסכמת שר
הפנים לפרסום רשימות מבנים), התשס"ד-2004, לוועדת הפנים ואיכות הסביבה,
נתקבלה.

היו"ר רוני בר-און:

תודה, אני נועל את הישיבה.

הישיבה ננעלה בשעה 9:25
