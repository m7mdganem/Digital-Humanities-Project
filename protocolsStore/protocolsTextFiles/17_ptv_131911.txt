הכנסת השבע-עשרה נוסח לא מתוקן

מושב ראשון

פרוטוקול מס' 10

מישיבת ועדת הכנסת

יום רביעי, ד' בסיון תשס"ו, 31.5.2006, שעה 19:00

סדר היום:

קביעת סדרי הדיון בחוק התקציב ובהצעת חוק הסדרים במשק המדינה (תיקוני חקיקה
להשגת יעדי התקציב והמדיניות הכלכלית לשנת הכספים 2006), התשס"ו-2006
(מ/236) – לקריאה שנייה ושלישית

נכחו:

חברי הוועדה:

רוחמה אברהם – היו"ר

אורי אריאל

מנחם בן-ששון

אליהו גבאי

יצחק גלנטי

נדיה חילו

יואל חסון

אביגדור יצחקי

יעקב מרגי

אפרים סנה

מאיר פרוש

ראובן ריבלין

משה שרוני

מוזמנים:

חה"כ טלב אלסאנע

חה"כ זאב אלקין

אבי לוי - חשב הכנסת

מזכיר הכנסת: אריה האן

ייעוץ משפטי: ארבל אסטרחן

מנהלת הוועדה: אתי בן-יוסף

קצרנית: טלי רם

 

קביעת סדרי הדיון בחוק התקציב ובהצעת חוק הסדרים במשק המדינה (תיקוני חקיקה
להשגת יעדי התקציב והמדיניות הכלכלית לשנת הכספים 2006), התשס"ו-2006
(מ/236) –

לקריאה שנייה ושלישית

היו"ר רוחמה אברהם:

ערב טוב, חברי חברי הכנסת. אני שמחה לפתוח ישיבה של ועדת הכנסת. על
סדר-היום קביעת סדרי הדיון בחוק התקציב ובהצעת חוק ההסדרים במשק המדינה
(תיקוני חקיקה להשגת יעדי התקציב והמדיניות הכלכלית לשנת הכספים 2006),
התשס"ו-2006 (מ/236) – לקריאה שנייה ולקריאה שלישית.

לאחר שוועדת ההסכמות התכנסה והחליטה, תרשו לי לקרוא את הצעת ההחלטה שהגענו
אליה, כאשר אני מוסיפה ששתי הצעות החוק משוחררות מחובת הנחה על שולחן
הכנסת, לפי סעיף 125 לתקנון הכנסת, ככל שהדבר יידרש – זה חלק מההחלטה.

ההחלטה שהגענו אליה היא כזאת: ביום שני בצהריים, בהנחה שהאופוזיציה משאירה
את הצעות האי-אמון שהיא הגישה, המליאה תיפתח בשעה 14:00 בצהריים, ועל
סדר-היום יהיו הצעות האי-אמון, כאשר זה יימשך עד השעה 17:00 אחר-הצהריים,
ותהיינה הצבעות.

בשעה 17:00 יעלה חבר הכנסת ליצמן, יושב-ראש ועדת הכספים, ויציג את חוק
ההסדרים, דיון משעה 17:00 עד שעה 12:00 בלילה. החלטנו שהדיון יהיה דיון
אישי לכל אחד מחברי הכנסת. על חלוקת הזמנים וסדר הדוברים תבוא הודעה
ממזכירות הכנסת.

ביום שלישי המליאה תיפתח בשעה 9:00 בבוקר עד שעה 17:00 אחר-הצהריים, והדיון
על חוק ההסדרים יימשך. בשעה 17:00 תחלנה הצבעות על חוק ההסדרים, עד אשר זה
ייגמר.

ביום רביעי הכנסת תחל בשעה 9:00 בבוקר, הדיון יתחיל בנושא חוק התקציב. משעה
16:00, 12 חברי הכנסת האחרונים ישאו דברים, כאשר החלוקה תהיה לפי דיון
סיעתי – 5 דקות ל-12 הדוברים האחרונים, ואני חוזרת לתחילת סדר-היום: 12
הדוברים הראשונים ידברו 10 דקות.

הסכמה נוספת שהגענו אליה היא שהיחס הוא אופוזיציה – שני-שליש; קואליציה –
שליש. היועצת המשפטית הבהירה שאפשר להתחיל לדון בחוק ההסדרים גם אם לא כולו
הונח על השולחן – גם פה הגענו להסכמות.

מייד לאחר ש-12 הדוברים ידברו, תחלנה הצבעות על חוק התקציב, עד אשר
יסתיימו, אנחנו לא מגבילים זאת בזמן.

אריה האן:

לגבי הצעות האי-אמון צריך להחליט על גרסה של הודעת סיעות.

היו"ר רוחמה אברהם:

הודעת סיעות של 10 דקות, ו-5 דקות לכל דובר. מקובל עליכם?

ראובן ריבלין:

הודעות סיעות לפי התקנון.

היו"ר רוחמה אברהם:

הצגת האי-אמון – 10 דקות למציע; 5 דקות לכל סיעה. כמה זמן זה ייארך? כשעה
וחצי?

ראובן ריבלין:

אפילו ארבע דקות לכל סיעה.

היו"ר רוחמה אברהם:

סוכם. בשעה 17:00 הכנסת תחל את דיוניה על נושא חוק ההסדרים, ולאחר מכן חוק
התקציב.

ראובן ריבלין:

הדיונים שיתחילו ביום שני אחר-הצהריים – לאחר שיונח ראשיתו של חוק ההסדרים
– כפוף לכך שוועדת הכספים תסיים את הדיון.

היו"ר רוחמה אברהם:

ברור.

ראובן ריבלין:

שנית, שהדיון יהיה בהסתייגויות. זה לא דיון סיעתי ולא דיון אישי, אלא דיון
בהסתייגויות, כלומר מי שיכול לדבר זה רק אלה שהסתייגו.

בנוסף, חלוקת הזמן תהיה כזאת שמראש נותנים הוראה לאריה האן לקבוע את שמות
הסיעות, לפי המחשב.

אריה האן:

אני מבקש להבין. שני-שליש ושליש זה על הכל.

היו"ר רוחמה אברהם:

על הכל.

אריה האן:

כי הדיון על חוק ההסדרים הוא בעצם אישי, אלא מה? אני מחלק את הזמן סך הכל.

יעקב מרגי:

איך מחלקים שני–שליש ושליש בדיון אישי?

אריה האן:

נניח שיש 10 שעות לפי התכנון – הקואליציה נרשמת, האופוזיציה נרשמת – אני
יודע כמה שעות, אני נותן הוראה למזכירות לחלק כך שסך הכל של נרשמי
הקואליציה לא יעבור את השליש, וסך הכול האופוזיציה לא יעבור על שני-שליש.

ראובן ריבלין:

נקודה נוספת לפרוטוקול – הישיבה בחוק ההסדרים תימשך בימים שני ושלישי, אבל
אנחנו מסכימים כולנו שישיבת הכנסת תיפסק ביום שני בשעה 12:00 בלילה, ותחל
בשעה 9:00 בבוקר.

הדיון בחוק התקציב הוא דיון סיעתי, שתחילתו כפי שציינת, וסופו בגמר הדיון
בסיבוב האחרון.

אריה האן:

12 דוברים, כל אחד 5 דקות.

טלב אלסאנע:

אם אפשר לחזור על הסיכום בקיצור.

היו"ר רוחמה אברהם:

למען הסדר הטוב ולמען אלה שלא נכחו בתחילת הישיבה, אני מתחשבת בעצם העובדה
שוועדת ההסכמות גלשה מעבר לזמן, ולכן אני קוראת שוב את ההחלטה.

ועדת ההסכמות הגיעה להחלטה הבאה: מכיוון שהאופוזיציה הניחה שתי הצעות
אי-אמון, שתי הצעות האי-אמון יחלו בשעה 14:00 אחר-הצהריים, כאשר יינתנו 10
דקות להצגת האי-אמון, ולאחר מכן 5 דקות לכל סיעה, ייגמר כאשר ייגמר.

מאיר פרוש:

דיון משולב.

היו"ר רוחמה אברהם:

דיון משולב. בשעה 17:00 אחר-הצהריים של יום שני יעלה חבר הכנסת ליצמן ויציג
את חוק ההסדרים, כאשר לאחר מכן ייפתח דיון אישי, המליאה תתקיים עד השעה
12:00 בלילה.

ביום שלישי המליאה תחל בשעה 9:00 בבוקר, בהמשך דיון, עד השעה 17:00
אחר-הצהריים. בשעה 17:00 של יום שלישי תחלנה ההצבעות על חוק ההסדרים. אנחנו
איננו מגבילים בזמן, ייגמר כאשר ייגמר.

ביום רביעי המליאה תיפתח בשעה 9:00 בבוקר ויחל הדיון על חוק התקציב, כאשר
12 הדוברים הראשונים יזכו לקבל 10 דקות להצגת הנושא. בשעה 16:00
אחר-הצהריים אנחנו נתכנס ל-12 הדוברים האחרונים, כאשר כל אחד מ-12 הדוברים
האחרונים יקבל רשות דיבור של 5 דקות. מייד לאחר הצגת הנושא על-ידי 12
הדוברים האחרונים אנחנו נחל בהצבעות, הן תסתיימנה כאשר תסתיימנה.

לאופוזיציה יינתן זמן של שני-שליש, לקואליציה שליש – בשני הדיונים.

אריה האן:

בחוק ההסדרים גם יש 12 דוברים בהתחלה?

היו"ר רוחמה אברהם:

לא. בחוק ההסדרים מתקיים דיון אישי.

אני חייבת לציין ששתי הצעות החוק שעליהן דיברנו משוחררות מחובת הנחה על
שולחן הכנסת, לפי סעיף 125 לתקנון הכנסת, ככל שהדבר יידרש. אני מבקשת
להצביע.

מי בעד ההצעה? מי נגד? מי נמנע?

ה צ ב ע ה

בעד – פה אחד

נגד – אין

נמנעים – אין

הצעת ההחלטה לקביעת סדרי הדיון בחוק התקציב ובהצעת חוק הסדרים במשק המדינה
(תיקוני חקיקה להשגת יעדי התקציב והמדיניות הכלכלית לשנת הכספים 2006),
התשס"ו-2006 (מ/236), לקריאה שנייה ושלישית, נתקבלה.

היו"ר רוחמה אברהם:

פה אחד. אין מתנגדים, אין נמנעים. תודה רבה, הישיבה נעולה.

הישיבה ננעלה בשעה 19:15.
