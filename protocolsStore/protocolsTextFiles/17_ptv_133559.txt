הכנסת השבע-עשרה נוסח לא מתוקן

מושב שני

פרוטוקול מס' 9

מישיבת הוועדה המשותפת של ועדת הכנסת וועדת הכספים

לתקציב הכנסת

מיום שלישי א' בניסן, התשס"ז (20 במרץ, 2007) בשעה 14:30

סדר היום:

שימוש בעודפי תקציב הכנסת משנת 2006 בשנת 2007

נכחו:

חברי הוועדה:

יעקב מרגי – היו"ר

שי חרמש

אסתרינה טרטמן

מוזמנים:

מנכ"ל הכנסת אבי בלשניקוב

ארבל אסטרחן

אבי לוי - חשב הכנסת

מוחמד שמיה

נדב כספי – קצבאות חשבות

ייעוץ משפטי: נורית אלשטיין

מנהלת הוועדה: אתי בן יוסף

רשמת פרלמנטרית: לאה קיקיון

 

שימוש בעודפי תקציב הכנסת משנת 2006 בשנת 2007

היו"ר יעקב מרגי:

שלום לכם, אני מתכבד לפתוח את ישיבת הוועדה המשותפת של ועדת הכספים וועדת
הכנסת.

על סדר היום – שימוש בעודפי תקציב הכנסת משנת 2006 בשנת 2007.

מנכ"ל הכנסת אבי בלשניקוב:

כפי שציינתי שהוועדה המכובדת אישרה את תקציב 2007 – הודעתי שבשלושת החודשים
הקרובים נגיע כשם שמגיעים בכל שנה - שוב לוועדה המשותפת על מנת להעביר
עודפי תקציב, וגם דיברתי על זה בפעם הקודמת, בתקציב 2006 ו-2007 כפי
שעשינו, כפי שאני עשיתי עוד בתקופת כהונתי, העברתי תקציבים, סעיפים,
וסכומים כאלה ואחרים מתקציב 2005 ו-2006.

בסך הכל בנייר שמונח לפניכם מפורטים הסעיפים. אני מציע שהחשב ייתן סקירה
קצרה לגבי הסעיפים. אם יהיו שאלות וביאורים כאלה ואחרים -אני נמצא פה,
היועצת המשפטית של הכנסת נמצאת פה, וכמובן – החשב וצוותו ונשמח לענות על
שאלות.

אבי לוי:

המקור בדרך כלל לעודפי תקציב שעוברים משנה לשנה, נובע בעיקר מהתחייבויות
שנוצרו במהלך שנת 2006, התחייבויות -או שכרתו חוזים או הוצאו הזמנות, וטרם
שולמו ב- 2006. היות שבסיס התקציב הוא בסיס מזומנים, יש, לפי חוק יסודות
התקציב, טכניקה של העברה של אותם עודפים שהתחייבנו עליהם ואנחנו נשלם אותם
במהלך 2007 בגין 2006. זה המקור העיקרי. יש גם נושאים שתוקצבו ב- 2006
ואושרו, לפרויקטים שונים או רכישות שונות ושלא בוצעו, כולן או חלקן. כלומר,
לא נוצרה ממש התחייבות, אבל יש צורך לעשות אותם, ולכן הם לא תוקצבו מחדש ב-
2007, וכאשר אישרתם את תקציב 2007 ציינו באותם סעיפים שהיתרה תועבר לעודפי
2006 שנותרה ללא ביצוע.

אני אנסה לציין כמה סעיפים בולטים בהעברות הללו. אתחיל בסעיף 1.

אסתרינה טרטמן:

יש מצב של ניצול חלקי?

שי חרמש:

תת ניצול?

אבי לוי:

יש לא מעט סעיפים שהם בתת ניצול ולא בוצעו. זה מסתכם בקרוב ל - 17 מיליון
שקל - -

אסתרינה טרטמן:

אני שואלת שאלה אחרת – שהתקצוב היה יותר מאשר הצרכים באמת. הוא מדבר על תת
ניצול של כאלה שלא מומשו בכלל. לכן אני שואלת.

אבי לוי:

אותם סעיפים שלא בוצעו - כבר יש תוכנית, למשל - אני אתן את הדוגמה הקלאסית,
של מיגון גג המליאה, שאנחנו נראה את זה בהמשך. היתה תוכנית, יצאנו למכרז
והיה אפילו זוכה. אלא מאי? נעצר העניין הזה בגלל איזושהי בדיקה שהיתה צריכה
להיעשות לגבי המיגון, היקפו ועמידותו. לכן נעצר ההליך, הקפאנו את הפעילות,
ובינתיים נעשו הבירורים גם עם גורמי הביטחון. נכון לעכשיו הנושא עולה שוב,
כדי לממש את אותה התחייבות שנוצרה עם הקבלן, שטרם התחיל הביצוע. לכן, זה
סכום שאני חייב להעביר אותו.

מנכ"ל הכנסת אבי בלשניקוב:

מיגון גג המליאה- אני אשיב, כי זו דוגמה טובה. אני בפעם הקודמת העברתי את
התקציב בסך 5 מיליון שקלים משנת 2005 ל-2006 על מנת לשמור על הכסף. זו היא
טכניקה שלי שמקובלת, כדי לשמור על הכסף וכולכם מכירים. בפעם הקודמת ביקשתי
לשלם 5 מיליון שקלים ועכשיו אני מבקש להעביר 6 מיליון שקלים והסיבה היא
כזו: לאחר סדרה של דיונים עם גורמי הצבא, גורמי פיקוד העורף, גורמי שב"כ,
גורמי קצין הכנסת ואחרים - חלק מהדיונים קיימה יושבת ראש הכנסת, חלק
מהדיונים התקיימו אצלי, והגענו לכלל החלטה שאנחנו ממגנים את גג המליאה,
וזאת, על פי כל ההמלצות של גורמי הביטחון השונים, בהמלצה מאוחדת של כולם.
בזמנו נערך מכרז וזכתה חברה, זה לא היה בקדנציה שלי או של יושבת הראש,
והמכרז הוקפא. אני הנחיתי לשחרר את ההקפאה, להמשיך בהליכים ולהמשיך בהליכי
הזכיה על מנת לממש את הביצוע.

בינתיים עברה עלינו לצערנו הרב מלחמת לבנון השניה, שהראתה לנו שיטות לחימה
כאלה ואחרות של ירי כזה או אחר, והסיכונים עלו. בשל העובדה הזו יועצי
הבטיחות והביטחון וגורמי הצבא השונים - פיקוד העורף, יחד עם גורמי קצין
הכנסת הגיעו לכלל החלטה שצריך לעבות את המכרז, לשפרו ולשדרגו, ולכן אנחנו
מגיעים לסכום של 6 מיליון שקלים. בהנחייתי זומנה החברה, ולהערכתי - בימים
הקרובים צריך להיחתם אתם ההסכם על מנת להתחיל בעבודות, כאשר קודם תחילת
העבודות מדובר בניסוי שייערך על דעת כולם, על ידי התעשייה הצבאית, שהיא
הגוף שאתו עושים את הניסויים האלה, ייערך ניסוי על ידי המומחים ואנחנו
יוצאים לביצוע, כאשר לא תהיינה ישיבות מליאה בזמן שעושים שם את העבודות.
עבודת המליאה לא תיפגע כהוא זה. זה ייעשה בשעות מסוימות ובימים מסוימים
ואנחנו נפעל בתיאום, על פי כל ההנחיות של יועצי הבטיחות והביטחון.

אשר על כן, אותו סעיף של 6 מיליון שקלים - הפשרנו את הקפאת המכרז –מלשון
"להפשיר", ומבחינתי - אנחנו יוצאים לדרך. אשר על כן אני צריך להעביר את
הכסף ששמרתי, לשנת 2007 בתקווה שאנחנו נתחיל כבר בזמנן הקרוב בביצועו.

היו"ר יעקב מרגי:

- - על כל סעיף - -?

מנכ"ל הכנסת אבי בלשניקוב:

כיוון שהסוגיה של מיגון גג המליאה מעניינת את כולם, אפילו ראיתי את העניין
מתפרסם על חצי עמוד באחד מהעיתונים היומיים, וכיוון שיישאלו שאלות - העדפתי
פה להרחיב.

אבי לוי:

הסעיף הראשון לתוכנית הראשונה - קשר לציבור, הסכום של 1,220,000 נובע בעיקר
קודם כל מהזכות להעביר 12,000 שקלים משנה לשנה, זה הסדר שקבעה בזמנו ועדת
הכנסת. יש, כמובן, גם חשבוניות שלא שולמו, הן בגין תקציב קשר לציבור והן
בתקציב סעיפי התקשורת.

אבטחה ומיגון לחברי הכנסת - קרוב ל - 3 מיליון שקל. הסעיף הזה או בדרך כלל
סעיף שנעשה לפי הצרכים. אף פעם אי אפשר לתכנן בדיוק - - אלה דברים שבאופן
שוטף - -.

בתוכנית הבאה- סעיף 2 יש מקום, אולי, לציין את הנושא של שידורים מהכנסת, כי
זה קרוב ל -2 מיליון, אבל התשלום האחרון של חודש מרץ, של קרוב ל-1,600,000
טרם שולם, כמובן, ב- 31 לדצמבר, ולכן – את זה מעבירים משנה לשנה.

שי חרמש:

זה רק בפעם הראשונה היה צריך לקרות. זו לא פעולה שהתחלת אותה בשנה שעברה.

אבי לוי:

נכון. באופן שוטף.

שי חרמש:

אז לא צריך לקרות דבר כזה. זה במילא מתגלגל.

אבי לוי:

התשלום מיוחס לחודש מסוים. ואם, נניח, מונחת לפנינו חשבונית ב- 31 בדצמבר
וטרם שולמה - -

שי חרמש:

זה ברור לי. אני יודע מה זה סעיף מזומן. היות ותחנת התקשורת לא התחילה לשדר
ב- 2006, אלא התחילה ב- 2000 ומשהו - התופעה הזו של delay בחשבונות - -

אבי לוי:

התופעה הזו תחזור כל שנה.

שי חרמש:

אבל ההעברה לא צריכה להיות.

היו"ר יעקב מרגי:

שיטת הרישום, שיטת ניהול התקציב - -

שי חרמש:

בכל שנה יש גלישה מהשנה הקודמת, וחוסר של השנה המסתיימת. אם זה היה חד פעמי
היית צריך לראות כאילו שיש לך 13 חודשים באותה שנה. אבל בעצם, היות וזה
התחיל אי שם בעבר, ה- delay בתשלום אחד, והכיסוי בשנה שאחרי - מופיע כל
שנה. לכן, כשאתה תקצבת את ערוץ 99 ב- 10 מיליון שקל, זה היה צריך להספיק לך
בדיוק ל- 11 חודש של השנה הקודמת, ולעוד חודש אחד מהשנה ש - -

היו"ר יעקב מרגי:

שאלתי את השאלה הזו רשמית. החשב הסביר לי שגם בשנה הבאה כדי שהוא ישלם את
החשבונית של דצמבר בינואר, 2008- הוא יצטרך שאני אעשה לו העברה משנה לשנה.

שי חרמש:

אם אתה מתקצב תקציב של 12 חודש - מה הוא עושה פה? חסר לו פה כרגע כסף והוא
אומר - אני צריך להעביר מ- 2006 ל-2007 - -

היו"ר יעקב מרגי:

לא חסר לו. זה לא תקצוב מול ביצוע. זה לא חסר לו. מאחר והוא משלם, מבצע
היום תשלום ששייך ל- 2006 הוא חייב את ההעברה המנהלית הזו, אם הבנתי נכון.
זו העברה מנהלית.

אבי לוי:

השיטה שחבר הכנסת חרמש מדבר עליה היא שיטה יותר ב- - המצטברת. ואז אני אומר
שיש תקציב שנתי, לא משנה מתי שילמתי. בשיטה הנוהגת בבסיס מזומנים -מה ששולם
ונרשם – את זה הוצאת.

היו"ר יעקב מרגי:

השאלה נשאלה, וגם אסתרינה שאלה את השאלה שהיא שאלה - כי ככה נהוג בדרך כלל
לנהל תקציב. המושג שאתה מעביר עודפים מ- 2006 ל-2007 זה לא במובנים
שאנחנו - -

שי חרמש:

כי מקום - - משייך הוצאות הרי - - אתה חשב.

היו"ר יעקב מרגי:

העברה משנה לשנה זה לא אומר שיש לי יתרה ב-2006 ואני רוצה להשתמש בה ב-
2007.

אבי לוי:

אני מבין את זה, זה שייך לסעיף השני שאמרתי. הסעיף הראשון זה התחייבויות.

אסתרינה טרטמן:

אני חושבת שהפרנציפ מובן.

אבי לוי:

ולכן זה יחזור בהמשך לגבי חשמל, ארנונה וכל מיני תשלומים.

נעבור לסעיף הבא, סעיף 3 – קרן יו"ר הכנסת – אותם 25 אלף שקל. בכל שנה זה
תוקצב ב- 50 אלף שקל. אנחנו, כשאושר תקציב 2007 הצענו לבטל את זה בכלל, אבל
נוצר צורך כשהעלה אותו המנכ"ל לגבי סכום -מחצית ממה שתוקצב כל שנה, 25 אלף
שקל, בגלל צרכים מיוחדים.

היו"ר יעקב מרגי:

בדיון הקודם היתה עמדה של היועצת המשפטית שכל נושא הקרנות אינו חוקי, לא
מסמכותנו. יש משהו חדש?

נורית אלשטיין:

לא. אין שום דבר חדש. אני אבקש להתייחס לשני סעיפים. אני אבקש להתייחס
לסעיף הראשון בסעיף 3, לאמור - תקנה 02.03.02.01, והסעיף האחרון -
02.03.02.16 כי העמדה המשפטית היא די דומה, אבל ראשון ראשון ואחרון- אחרון.
לעניין קרן יושב ראש הכנסת. מדובר בקרן שנהוג היה לקרוא לה "קופה קטנה".
קרן שהחזיקה 50 אלף שקל בעבר. אנחנו בדקנו מה היו השימושים של אותה קרן.
השימושים היו כאורך כף רגלו של הצ'נסלור - לאמור, על פי החלטות יושב ראש
הכנסת ככל שנפשו תידבנו. כך למשל – פלוני נקלע למצוקה, ולא שילם ארנונה
בעירית ירושלים, תשלום הארנונה שולם מהקרן. היה אחר , שנקלע למצוקה בגין אי
תשלום חובות - -

היו"ר יעקב מרגי:

לא הצלחתם לבדוק לגבי זהות הפונה.

נורית אלשטיין:

בדרך כלל זה היו עובדי הכנסת, אבל היו גם אחרים. לאמור - -

אסתרינה טרטמן:

- - -

נורית אלשטיין:

חבר הכנסת מרגי וחברת הכנסת טרטרמן כבר מכירים את הסגנון שלי. על כל פנים,
אנחנו נעצרנו באותו שלב ולא העמקנו כי לא היתה לנו באמת כוונה להתחשבן עם
העבר. אבל אני רוצה לומר את הדברים הבאים, למען הדורות הבאים וההיסטוריה:
הכנסת היא רשות מחוקקת ורשות שמפקחת על פעולות הממשלה. ההוצאות שמותר לה
להוציא הן אך ורק בגדרי מטרותיה אלה. הכנסת לא מחליפה את הממשלה, היא לא
יכולה להעביר כספים לרשות המבצעת, ותכף נראה מדוע אני אומרת את זה, כי זה
כרוך בסעיף האחרון שאמרתי, שהוא קשור, והכנסת גם איננה רשאית משום חמלה
להוציא הוצאות בדרך כזו או אחרת על מנת לחלץ עובדים או אחרים ממצוקות.

בהיעדר חקיקה מפורשת שאומרת שהכנסת יכולה לתקצב את עצמה גם שלא בגדרי
מטרותיה אלה, לא ניתן לעשות זאת. וכדי להסיר ספק, וכיוון שבעבר כבר עלתה
טענה כזו - חוק התקציב כשלעצמו איננו מקור חוקי למיהות ההוצאה. הוא מקור
חוקי לתקצוב. אבל התקצוב יכול לבוא רק בגדרי הצורך לתקצב. הצורך קבוע בחוק.
ככל שהדבר נוגע לרשות המבצעת, לממשלה, החוק הוא חוק נכסי המדינה. לכנסת אין
חוק דומה. לטעמי, אגב, צריך היה שיהיה, אבל משאין - אנחנו חיים בתוך עולם
של השכל הישר, והתכלית שלשמה קיימת רשות כרשות המחוקקת, לאמור - הרי לא
ניתן לומר שאם אין חוק שמסמיך, הכנסת ידיה כבולות והיא לעולם לא תתקצב את
עצמה. אבל התקצוב הוא אך ורק בגדרי מטרותיה אלו. הכנסת איננה מוסמכת לבוא
ולבקש - - הדרישה היא דרישה בלתי לגיטימית והאישור הוא לא חוקי. שלא לדבר
על כך שמדובר בקרן שהיא חוסלה – כרגע היא לא קיימת. היא לא תוקצבה, והיא לא
קיימת. והעובדה שמבקשים כאן רק 25 אלף שקל – אגב, דין פרוטה כדין מאה ,
ולטעמי - 2.5 שקלים ו- 25 אלף שקל הם אותו הדבר, לצורך העניין. אין נפקא
מינא אם מדובר בשקל או יותר, וזה שזה מחצית ממה שהיה - אין הדבר מעלה או
מוריד.

ועוד דבר- לא ניתן להצדיק פעולה זו בטענה שכך נהגנו בעבר, כי בדקתי ולא
מצאתי שהיה איזשהו ייעוץ כזה או אחר. זאת אומרת - הכנסת לא נזקקה לייעוץ,
כדבר שבשגרה, יכול להיות שהיא חשבה שמותר לה. הדברים עולים עכשיו. כיוון
שהם עולים עכשיו והם באו לפתחי, אלו הם הדברים שאני טורחת לומר: האישור
לטעמי הוא בלתי חוקי. כשאני אומרת "בלתי חוקי" זה לא בלתי ראוי, וזה לא
ליד, זה בלתי חוקי. אי אפשר למצוא שום מקור משפטי שיכול שיעמוד כאן לחברי
הכנסת על סמכו אפשר להצדיק פעולה של אישור לעניין קרן כזו.

היו"ר יעקב מרגי:

שאלה – אני רוצה להתלות באילנות גבוהים. אחד מעובדי הייעוץ המשפטי של
הכנסת - - מה שאמרה קודם: המנדט של הכנסת הוא אכן לבקר את הממשלה. לי נראה
שנסחפת עם הפרשנות לגבי קיום הקרן. כי בסך הכללי אם הכנסת צריכה לבצע עבודה
מסוימת, היא עושה את זה - - . כמו שמחר את יכולה להחריב את זה – גיוס
עובדים, בכלל. אם יש לה כבר את המנדט להשתמש בכל העזרים, אני חושב שקרן
יושבת ראש הכנסת זה אחד העזרים. הוא לא בא להחליף. הוא לא בא להחליף את
משרד הרווחה. לא 25 אלף שקל, ולא 250 אלף שקל באים להחליף את משרד הרווחה,
אבל נהוג, מקובל, בכל מקום עבודה שמכבד את עצמו – ועברתי כמה מקומות
עבודה - -

נורית אלשטיין:

ממש לא. חבר הכנסת מרגי - ממש לא. בשום משרד ממשלתי אין תקציב על חשבון
המשרד.

היו"ר יעקב מרגי:

אל תאמרי. אני הייתי חשב של הקריה למחקר גרעיני - -

נורית אלשטיין:

ממש - -

קריאות:

- - -

אסתרינה טרטמן:

אדוני היושב ראש, וגברתי היועצת המשפטית. אנחנו כאן הוועדה המשותפת של ועדת
הכספים וועדת הכנסת. אנחנו התכנסנו לשם מטרה אחת של העברה תקציבית משנה
לשנה. אני מאד מכבדת את הדו-שיח שמתנהל פה, אבל יש לי תחושת בטן עמוקה
שאנחנו סוטים מהכותרת שלשמה התכנסנו פה. יש פה סוגיה אחת - האם הקרן חוקית,
ודנו על זה כבר בעבר, ואין טעם לפתוח את הסוגיה הזו שוב. אמרה היועצת
המשפטית דברים של טעם. היא אמרה שהשימושים שהיו בקרן הם, לטענתה, לא
חוקיים - אבל לא זה הפורום - -

היו"ר יעקב מרגי:

לא. היא אומרת שמהותה - - קיומה לא חוקי.

אסתרינה טרטמן:

על זה כבר דנו בישיבה הקודמת. הייתי שותפה לה. גם אדוני היה שותף לה. כך
שדיברנו על זה. אין טעם לדון שוב בסוגיות שכבר דנו בהן. הפעם היועצת הביאה
טיעונים של דוגמאות, שיכול להיות שהן דוגמאות לא ראויות. יכול להיות. לא זה
הפורום, לא זה השולחן לדון בזה. אני חושבת שהיועצת המשפטית, גם אם היא אמרה
דברים של טעם מבחינת הנתונים - צריכים למצוא איזה פורום נכון, אחר, לדבר
נקודתית על התכנים שתכיל קרן יושב ראש הכנסת, ואני זוכרת שהיא אמרה
שמלכתחילה – קרן היושב ראש אינה חוקית. אבל על זה כבר דנו קודם. יכול להיות
שאם אנחנו נגדיר מטרות ויעדים של הכנסת אנחנו נמצא גם דרך נכונה לעשות את
זה חוקי, כי אין ספק - ואני מסכימה אתך, גם אני באה מארגונים כאלה או
אחרים - -

היו"ר יעקב מרגי:

היתה קרן - -

נורית אלשטיין:

לא על חשבון הכנסת.

היו"ר יעקב מרגי:

הכנסת היא מעביד?

נורית אלשטיין:

אין מעביד ציבורי שיכול להוציא כספי ציבורי שלא דרך חוק. חברה', אני באה
מהממשלה. 25 שנים זד מספיק זמן - קמ"ג זה מקום שאני מכירה אותו לפניי
ולפנים. אין על חשבון המעסיק.

אסתרינה טרטמן:

דברייך נשמעו היטב, וגם אמרנו - חברי, חבר הכנסת חרמש אמר. יש הגיון בדברים
שנשמעו כאן, ואינני פוסלת, לא זה הזמן והמקום לדון בזה .

נורית אלשטיין:

- - הקרן לא אושרה.

שי חרמש:

למה הקרן לא אושרה? היא מתוקצבת ל- 2007.

נורית אלשטיין:

היא לא תוקצבה. היה רשום 50 אלף שקל – וזה נמחק. היא לא תוקצבה. לכן, כיון
שהיא לא תוקצבה - אין כאן העברה מתקציב לתקציב.

אסתרינה טרטמן:

עכשיו נעבור לסעיף המנורה.

אבי לוי:

בוועדת התקציב המשותפת בכנסת הקודמת, הכנסת ה- 16 התקיים דיון על בקשתו של
יושב ראש הכנסת להקצות 1/2 מיליון שקל לנושא הזה של מנורות שבעת הקנים.
עכשיו אני רוצה בקצרה לומר -בחפירות בית שערים נתגלו באקראי חצובות בסלע –
מנורות שבעת קנים - -

קריאות:

- - -

שי חרמש:

חשבתי שזו המנורה פה, בגן הוורדים.

נורית אלשטיין:

מה פתאום? של רשות העתיקות. הכנסת מעבירה כסף לרשות העתיקות. אני לא ראיתי
בחיים שלי דבר כזה.

אבי לוי:

היה דיון בוועדת התקציב, ואכן אז הועלו הטענות המשפטיות שהיועצת המשפטית
מעלה כאן, אלא שכאשר הוסבר הרקע לעניין ונאמר שהמנורות האלה בעצם מסמלות את
מקום מושבו של הסנהדרין בראשות רבי יהודה הנשיא -ולכן הקישור הזה של העניין
הזה שיש לכנסת, הפרלמנט של המדינה היום - -

נורית אלשטיין:

זה מה שנקרא – חשב ספרותי.

אבי לוי:

עם הסנהדרין דאז. ואז, הוזמנה משלחת של חברי כנסת, בראשות יושב ראש הכנסת
דאז, חבר הכנסת רובי ריבלין - -

היו"ר יעקב מרגי:

זו עבודה שבוצעה?

מנכ"ל הכנסת אבי בלשניקוב:

כן, כן.

אבי לוי:

התחילו לעשות אותה, ורוצים לחנוך אותה, הוצאה בזמנו גם התחייבות כספית.

נורית אלשטיין:

הכנסת - - לרשות העתיקות, ואם מחר - -

אסתרינה טרטמן:

מה שנעשה - נעשה. אני מציעה היועצת המשפטית תוציא חוות דעת מלומדת,
מבוססת - -

מנכ"ל הכנסת אבי בלשניקוב:

יש התחייבות כספית, יש הכל.

אסתרינה טרטמן:

מה שנעשה - נעשה. אנחנו לא יכולים לתקן רטרואקטיבית. העבודה נעשתה ולשלם
צריך. התחייבו. לכן אנחנו צריכים למנוע הישנות תופעות כאלה -- לכן את זה
אנחנו חייבים - - ולהבא - -

נורית אלשטיין:

אני רק רוצה להסביר על מה מדובר- מדובר פה בנושא שנמצא תחת הסמכות של רשות
העתיקות. זו, כידוע , היא לא חלק מהרשות המחוקקת, היא חלק דווקא מהרשות
המבצעת. לא יעלה על הדעת שהכנסת תוציא כספי ציבור שהיא מתקצבת - -

שי חרמש:

התחייבנו, גמרנו.

נורית אלשטיין:

אתם זכאים לדעת על מה התחייבנו? אני רוצה לשמוע, אני רוצה לראות את החוזה
שאנחנו התחייבנו על פיו.

אבי לוי:

זו התחייבות, התחייבות.

נורית אלשטיין:

איפה? אני רוצה לראות על פי מה התחייבנו.

אבי לוי:

זה לא חוזה. זו התחייבות.

קריאות:

- - -

נורית אלשטיין:

אבל אתם הולכים להצביע.

היו"ר יעקב מרגי:

אנחנו הולכים להצביע על העברה מסעיף לסעיף - לא על התשלום.

נורית אלשטיין:

אבל אתם זכאים לדעת בגדרי מה היתה ההתחייבות. האם העובדה שהכנסת תקצבה את
העניין עברה לרשות העתיקות? אתה יכול להראות לי נייר שאנחנו הודענו לרשות
העתיקות לתקצב אותה ב-1/2 מיליון שקל?

אבי לוי:

אל"ף- יש נייר, חתום - -

נורית אלשטיין:

אז אני רוצה לראות אותו.

שי חרמש:

בין לא לכבד התחייבויות לבין לשלם באופן בלתי חוקי - אני אומר פה, בקול רם:
אני מעדיף לשלם התחייבויות.אני כבר אומר לך את זה. אני לא נותן את זה לאדם
פרטי - -

היו"ר יעקב מרגי:

שייתן את הדין מי שהתחייב.

שי חרמש:

- - לא לקבלן פרטי, מקסימום - לרשות העתיקות, שהיא רשות ממשלתית - באופן
בלתי חוקי. אני מוכן לחתום על ההעברה הבלתי חוקית הזו.

קריאות:

- - -

אסתרינה טרטמן:

אומר אבי לוי שיש - - תסגרו ביניכם ברמה המשפטית, ונמשיך עם זה הלאה.

היו"ר יעקב מרגי:

אנחנו היום לא מאשרים שום תשלום, אנחנו מאשרים העברה מסעיף לסעיף. לגופו של
עניין - לגבי רשות העתיקות שיבדוק מי שצריך לבדוק את חוקיות ההחלטה, מי
התחייב, על סמך מה התחייב. זה לא ה - -. אנחנו לא באנו לאשר את ההתחייבות .

שי חרמש:

אם ישנה התחייבות והיא בלתי חוקית - -

היו"ר יעקב מרגי:

אני מודה לך על שהפנית את תשומת לבנו.

אסתרינה טרטמן:

תודה שהארת את עינינו.

מנכ"ל הכנסת אבי בלשניקוב:

חברים תראו. אני לא בא לבקש היום שום דבר, לא לעובדי הכנסת, לא לקבלנים או
זכיינים אחרים. מנמש לא. לא זו הבקשה לגבי הסעיפים הרלבנטיים האלה. ישנן
קרנות, מספר קרנות שקיבלתי אותן בירושה, לצורך העניין - קרנות ממלכתיות
שפעלו בכנסת מזה מספר שנים. בראשן – אפילו מי שהיה יושב ראש הוועדה המייעצת
של הקרנות האלה, מבקר המדינה של היום – השופט מיכה לינדנשטראוס, שכיהן
כיושב ראש הוועדה, ויושבי ראש כנסת קודמים מינו את חברי הוועדה. אני חייב
לציין שאני מכבד את עמדתה ודעותיה של היועצת המשפטית של הכנסת, אבל קודם
לכן, הייעוץ המשפטי שהיה פה, גם בידי היועצת המשפטית הקודמת – אני מניח, כי
עברתי על הפרוטוקולים, לא עלתה הטענה שהקרנות הן בלתי חוקיות.

נורית אלשטיין:

זה לא מדויק. יש מכתב מפורש של אנה שניידר, שאומר את הדברים לגבי קרן
הנזקקים. זה שהתעלמו מחוות דעת משפטיות של הייעוץ המשפטי איננו אומר
שהייעוץ המשפטי שתק.

מנכ"ל הכנסת אבי בלשניקוב:

קרן העמותות שהיתה קיימת בכנסת על פי החלטה של יושבת ראש הכנסת - הופסקה
פעילותה. זו היתה קרן שחילקה מדי שנה 2 מיליון שקלים לעמותות. החליטה יושבת
ראש הכנסת, אחרי שקיימה התייעצויות כאלה ואחרות, כולל עם יושב ראש הוועדה
המייעצת, השופט עזרא קמה, החליטה שלא להמשיך ולהפעיל את הקרן הזו, מסיבות
שאני חושב שכולכן גם קראתם וגם נימקנו בישיבה הקודמת.

ישנן קרנות נוספות. קרן אחת היא קרן מלגות שקיימת ופועלת עם קריטריונים
ברורים, גם כן, עם ועדה מייעצת בראשות שופט. הקרן הזו היא קרן שמתוקצבת
בסכום של כ- 2 מיליון שקלים.

נורית אלשטיין:

היא תוקצבה רק מפני שהיתה התחייבות קודמת ולא היתה החלטה אופרטיבית לקיים
את הקרן. היתה החלטה שחברי הכנסת כאן קיבלו אותה, ובצדק, בשים לב לכך שהיו
התחייבויות קודמות לתקצב את הקרן כדי לעמוד בגדרי ההתחייבויות, כדי לא
ליצור מצב שעליו הצבעת אתה, ובצדק, לאמור – שהיתה התחייבות והקופה ריקה. לא
היתה החלטה להמשיך את הקרן, כי אותה טענה שקמה לגבי הקרן האחת קמה גם לגבי
הקרן האחרת. והדבר הזה נתון כרגע בדיון ואתה יודע, וזו גם היתה המסקנה של
חברי הוועדה כאן, לאמור – אנחנו נשב, ונדון בנפרד בקרן הזו.

מנכ"ל הכנסת אבי בלשניקוב:

אני מודה על ההערה, רק הבהרה –ממה נבעה ההתחייבות? – שנת הלימודים, כפי
שכולכם יודעים, מתחילה באוקטובר, 2006. אשר על כן – על פי החלטה של יושבת
ראש הכנסת ושלי יצאנו בקול קורא לכל הסטודנטים במהלך חודש מאי –יוני בשנה
שעברה, וזו היתה בעצם ההתחייבות לגבי שנת הלימודים. לגבי שנת 2007 – הקרן
מתוקצבת.

ראוי רק להזכיר לכולנו, מפאת כבוד העניין: אין לאף אחד סביב השולחן הזה,
מהיועצת המשפטית וכולל המנהל הכללי וחברי הכנסת – אף אחד שיושב פה, אין לו
ידיעה מי המגישים, למי נותנים - -

נורית אלשטיין:

זה לא רלבנטי.

מנכ"ל הכנסת אבי בלשניקוב:

אף אחד לא יודע מי מקבל, מה מקבל. יש קריטריונים ברורים שאושרו, יושבת
ועדה, ועדה מייעצת בראשות שופט, ועל פי הקריטריונים – להזכירכם, לסטודנטים
עיוורים, חרשים, משפחות ברוכות ילדים, סטודנטים אילמים - -

נורית אלשטיין:

זה נכון. אין מניעה שחברי הכנסת יתרמו מכיסם. כולל עובדי הכנסת.

מנכ"ל הכנסת אבי בלשניקוב:

אני מבקש לאפשר לי להמשיך לדבר.

אם יש משאל אחד שאני אעשה ואשאל למה כן – יגידו שלזה כן. למי אנחנו נותנים
את זה? כאשר לגבי שנת 2007 ניתנה הנחיה שיינתן לסטודנטים שהם תושבי
הפריפריה, באזורי קו עימות, לאחר מלחמת לבנון השניה והמצב שנוצר באזור עוטף
עזה. לשם הולכים הכספים.

לגבי הסוגיה של הקרנות, ואני אומר לכם גם כמנכ"ל הכנסת וגם כממלא מקום
מנכ"ל בית הנשיא. אני יכול לומר לכם שבזמנו, סביב השולחן הזה, העלה יושב
ראש הכנסת הקודם, חבר הכנסת ראובן ריבלין, טענה- אולי כדאי להעביר את הכסף
או לעבות אותו, או אולי אפילו זה לא ענייננו כי יש גם קרן בבית הנשיא. אני
יכול לומר לכם שנכון להיום, 20 למרץ, בשל קיצוץ דרסטי שעברה קרן העזבונות
–עד לרגע זה, כמעט 4 חודשים מתחילת השנה, קרן נשיא המדינה מתוקצבת באפס.
אפס שקלים. האזרחים, אזרחים חסרי כל שמגיעים עד כדי כך שהם פונים או ליושב
ראש הכנסת או לנשיא המדינה בבקשת עזרה, אם זה בשיניים, במשקפיים, בניתוח –
הכל עם המלצות של שירותי רווחה, התשובה של משכן נשיאי ישראל היא -אין כסף.
אפס. אני יכול לומר לכם שקרן הנזקקים שקיימת מזה מספר שנים בכנסת, בהעברה
של ה- 800 אלף שקלים האלה, אנחנו מכסים את ההתחייבויות שהתחייבנו עליהן.
נותר בקרן בסכום של כ- 100-150 אלף שקלים לאזרח במדינת ישראל. אותה מערכת
שהקימו שהיא הפתח האחרון, המפלט האחרון – כשאדם מגיע לעובדת הרווחה, או
למנהלת מחלקת הרווחה בכל עיריה, כשאין להם מאיפה לתת יותר - אין לנו כסף
לתת לך לשיניים תותבות או לילד שצריך לעבור טיפול שיניים, או רכישת משקפי
ראיה – אין היום תשובה.

עכשיו- 100 אחוז, אז יושבת לה כנסת ישראל, ואני מכבד, ואעשה כל דבר שיוחלט
כאן, אני רק רוצה שאתם תדעו שנכון להיום - אין. מבחינת הקרן שאיפשרה את
הדבר החיוני, שלאף פוליטיקאי אין נגיעה בקרנות האלה. היו"ר יעקב מרגיי יעיד
– זה הרבה מהציבור שהוא מייצג, והוא בכלל לא מכיר את הקרן. אין כאן שום
פניה, אין כאן שום חריגה. את העמותות שכולנו הבנו שהן בעייתיות – הורדנו.
פה יש בעיה. אז אפשר להגיד שזה לא חוקי ומבטלים. אבל אין תשובה. אין תשובה.
אז כיוון שאין שום קשר בין פוליטיקה ובין הקרנות האלה, הקרנות האלה קיימות
ובראש הוועדה המייעצת עומד שופט, ואגב, מרגע שנכנסה יושבת ראש הכנסת דליה
איציק לכהונתה - -

נורית אלשטיין:

קרן יושב ראש הכנסת - - -?

מנכ"ל הכנסת אבי בלשניקוב:

לא, אני מדבר על קרן הנזקקים.

נורית אלשטיין:

מי מדבר על קרן הנזקקים?

מנכ"ל הכנסת אבי בלשניקוב:

אני מדבר על כל הקרנות.

אני רוצה להעיר עוד עובדה לסדר- מאז כניסתה לתפקיד לפני שנה של יושבת ראש
הכנסת היא לא שינתה את הרכב הוועדה המייעצת. נכון או לא נכון- לא ענייני.
היא לא שינתה. זה אותו הרכב שקיים, אין שום נגיעה. אנחנו לא חותמים על
הצ'קים. אין לנו שום נגיעה ואנחנו לא יודעים מה קורה שם. יש קריטריונים
ווועדה מייעצת בראשות שופט.

לגבי קרן יושב ראש הכנסת הקטנה – לאורך השנים זו היא קרן שליושב ראש הכנסת
היתה אפשרות, לאורך כל השנים – במקרים חריגים שבחריגים, היתה ועדה מצומצמת
בהשתתפות החשב - -

אבי לוי:

מזכיר וסגן המזכיר.

מנכ"ל הכנסת אבי בלשניקוב:

היה מזכיר הכנסת, חשב הכנסת וסגן המזכיר. אני רוצה לומר לכם שבמהלך שנת
2006 כשאני מוניתי לתפקיד- הקרן הזו היתה קיימת. היא היתה מתוקצבת. אני לא
אישרתי את כל הבקשות של עובדי הכנסת. אמרתי שזה לא מיועד לעובדי כנסת או
עובדי משמר. אני לא אישרתי שום בקשה ולא הבאתי אותה לדיון. החזרתי כסף
לאוצר. אושרה בקשה אחת בלבד והיא של משפחה שכולה ששכלה את בנם במלחמת לבנון
השניה. האח התאום לומד ב "בצלאל". המשפחה נכנסה למשבר בעקבות מות האח
התאום. אשר על כן – האב לא עבד, האם לא עבדה, וב "בצלאל" אמרו לו – אם לא
תשלם את שכר הלימוד, מאד מצטערים, עזרנו לך, סייענו לך, נתנו לך. כאן ישבנו
והחלטנו שהקרן הזו, לאור זה שמלחמת לבנון השניה - -

נורית אלשטיין:

זה פשוט נורא. אתה יודע כמה סיפורים טרגיים יש לי? אם הייתי יודעת הייתי
מביאה.

מנכ"ל הכנסת אבי בלשניקוב:

לכן – החלטנו לתת חצי מלגה. כל הבקשות המוזרות של עובדים, ועובדי משמר-
נדחו. אם זה נשיא מדינה או יושב ראש כנסת, חברים – אלה סמלים בעם. עם כל
הכבוד: ראש ממשלה, נשיא מדינה, יושב ראש כנסת. אלה סמלים. ישנם אזרחים שזו
הכתובת הכי אחרונה בשבילם להגיע. ואין דבר יותר נורא מכך שנשיא או יושב ראש
כנסת אומרים לאדם – מצטערים, לך מכאן.

שי חרמש, אתה היית ראש מועצה. אין דבר יותר מסתכל, כשמגיע אליך אחרון
האנשים עם המקרה הסוציאלי הכי קשה שיש, ואתה כראש המועצה אומר לו – sorry,
אני לא יכול לעשות כלום.

נורית אלשטיין:

אתה כן יכול. 9,000 שקל זה לא סכום שאתה לא יכול להוציא מכסך.

מנכ"ל הכנסת אבי בלשניקוב:

אני מבקש שתתני לי לסיים לדבר. זה לא קטע אישי בינך וביני. זה דעות וזה
לגיטימי.

אשר על כן – אלה הבקשות שלנו. אני חייב להזכיר שעדיין מתקיימים דיונים וסיג
ושיח ביני, לבין היועצת המשפטית ובין יושבת ראש הכנסת לגבי עתיד הקרנות,
ולראיה אני חושב שהכנסת, בכך שביטלה את אותה קרן של העמותות, הלכה צעד גדול
מאד לכיוון המנהל התקין . לשיטתי, אי אפשר לבוא בבוקר אחד ולהגיד שכל מה
שהיה לא טוב, לא נכון ולא חוקי, ומעכשיו משנים. אני חושב שבמדינה מתוקנת
צריכים להיות מנגנונים איך לסייע במקרים של אחרון העניים. אין לנו את
המנגנונים האלה. אין לנו. לכן אני מבקש לאשר את הבקשות האלה. אני רק רוצה
לומר לגבי הקרן של היו"ר הקטנה. בשיחה שלי עם השופט עזרא קמה, שופט מחוזי
בירושלים בדימוס, שהוא יושב ראש הקרנות, מונה בכנסות קודמות – ביקשתי ממנו
לגבי בקשות כאלה ואחרות של הקרן הקטנה - שאנחנו נתייעץ אתו על מנת לבחון אם
לגיטימי או לא. אני יכול להגיד לכם שאין בקשה שעומדת, אין כרגע רשימת אנשים
שאנחנו רוצים לתת להם כסף. אין. אני חושב שצריך להיות מנגנון כזה.

לכן לא ביקשתי את ה- 50 אלף שקל שהיו קיימים כל שנה דיונים עליהם. כיוון
שאנחנו במחצית השנה ביקשתי 25 אלף שקלים. אין לי שום בעיה, למען המנהל
התקין לבוא לכאן, לוועדת הכנסת ולפרט לגבי הקרן הזו למי ניתנו כספים, מה
ניתנו, מה היו השיקולים. אני חושב שזה ראוי. וזו בקשתה של יושבת ראש הכנסת.

נורית אלשטיין:

אני מבקשת להשיב. אני קיוויתי שלא אצטרך להגיע לזה, אבל אין מנוס: כשהיועצת
המשפטית לכנסת אומרת שאישור הקרן הוא בלתי חוקי, אין לכם מנוס – אתם חייבים
לקבל את זה. עם כל הכבוד, לא מדובר כאן על חקיקה. מדובר כאן על עניין
מנהלי, ואתם כפופים לחוות דעת של היועצת המשפטית, כי אם מחר תוגש עתירה
בעניין זה, אני אצטרך להופיע בעתירה. אלו הם דברים יותר מדי חשובים מכדי
ש - - זה דבר שלא רציתי להגיע אליו, אלו הם לא דברים שמשמחים אותי, אבל
לצערי לא יהיה מנוס. תראו, אני באתי לתפקיד שהיה תפקיד די רדום בעבר, ויכול
להיות שחברי הכנסת לא שמעו דברים כאלה בעבר, אבל אין ברירה. יש איזשהו רגע
של אמת.

בשנת 2001 תוקן חוק –חוק כנסת,ובנה מעמד ליועץ המשפטי לכנסת. המעמד של
היועץ המשפטי לכנסת, שהוא תמונת ראי של המעמד של היועץ המשפטי לממשלה מחייב
את חברי הכנסת וחברי הכנסת מחויבים בגדרי החוק. המשמעות היא שאם אני אומרת
שהקרן הזו היא בלתי חוקית, עם כל הרצון הטוב וכל הדברים - - אני רוצה לומר
לכם משהו, רבותיי: אני דווקא בן אדם שתורם, ותורם הרבה כסף לאותן פעולות
רווחה וצדקה ששמענו עליהן פה, אבל מכסי הפרטי. אף אחד לא מוסמך לעסוק בכספי
ציבור באופן בלתי שוויוני, והדרך שבה הקרן הזו מתוקצבת או פועלת היא אינה
שוויונית, החל מזה שהקרן לא קיימת והיא קרן ש - -

אסתרינה טרטמן:

שוב מדברים פה על מטרות הקרן. זה לא הפורום. אני מצטערת אני חייבת לעזוב.

נורית אלשטיין:

כדי לכונן כזו קרן - -

היו"ר יעקב מרגי:

את אומרת משהו, עמדה. היא צריכה להתברר, אין ספק.

נורית אלשטיין:

העמדה הזו, כעמדה משפטית, היא עמדה שאיננה שנויה במחלוקת. הטענות שאנחנו
שמענו כאן, שהן נוגעות ללב, הן אינן טענות משפטיות. הן באות לעבוד על
הקשרים אחרים שהם ראויים אבל הם לא הקשרים משפטיים? הכנסת איננה יכולה
לתקצב עניין שאיננו בגדרי מטרותיה. עם כל הרצון לבוא לקראת, עם כל הכבוד
לכל דבר. אגב, כבר שמעתם פה שקרן הנשיא היא לא מכספי הציבור אלא מכספי
עזבונות.

שי חרמש:

מה זה עזבונות? -זה שאני, לא עלינו, הלכתי והשארתי כסף לטובת הציבור.

נורית אלשטיין:

זה לא נכון.

היו"ר יעקב מרגי:

זה בגלל ברירת המחדל של - -

נורית אלשטיין:

זה מה שנקרא "בונה וקנטיה" – נכסים שלא נודע להם יורש. רוב כספי העזבונות
האלה הם למעשה מכספים שאין להם, למעשה, יורש. הם מועברים לאפוטרופוס, ולכן
האפוטרופוס, בגדרי מטרותיו, יכול לחלק כספים.

היו"ר יעקב מרגי:

להגיד לך את האמת – אין חברי כסף שיודו לך - - שטעית.

נורית אלשטיין:

על כל פנים, הקרן לא קיימת. מה שמבקשים עכשיו זה להקים קרן. הקרן לא קיימת.
היא היתה קיימת. כאשר תוקצב תקציב 2007 הקרן הזו נמחקה מתקציב 2007. מה
שמבקשים עכשיו זה לתקצב קרן שלא קיימת, ואתה זה אתם לא יכולים לעשות.

שי חרמש:

צריך להכריע בעניין. זה לא המקום וזה לא הפורום. קודם כל ישנה פה תקנה. אני
בא מחשבות, אני לא מבין במשפטים. יש פה תקנה. התקנה הזו היתה באפס, אבל זו
תקנה קיימת. לא המציאו פה שום תקנה שלא קיימת. לכן כדאי שהיועצת המשפטית
המלומדת תבחין בין קרן מבוטלת לבין תקנה שלא הוזנו אליה ערכים כספיים.

נורית אלשטיין:

היא לא קיימת, היא נמחקה. היא נמחקה מספר התקציב.

מנכ"ל הכנסת אבי בלשניקוב:

היא לא תוקצבה. היה כתוב – אפס.

היו"ר יעקב מרגי:

אני ניהלתי כמה שנים מועצה. אני, כדי למחוק סעיף תקציבי שהיה מתוקצב באפס -
-

נורית אלשטיין:

- - -

קריאות:

- - -

היו"ר יעקב מרגי:

זה היה צריך לבוא לאישור מליאה אצלי.

נורית אלשטיין:

אז אם כך אני מבקשת שזה יבוא לאישור, ואין אישור.

שי חרמש:

אני מבקש דבר אחד: אני התבקשתי לאשר פה 25 אלף שקל, העברה תקציביתמתקנה שיש
בה כסף לתקנה שאין בה כסף. כיוון שלא למדתי משפטים ואני בקושי מבין חשבות -
זה המקסימום באינטלגנציה שלי להבין מה המצב פה, כרגע. לכן, היות ובסמכותי
כחבר בתת ועדה להעביר כספים מתקנה אחת לתקנה שניה, כי לשם כך קראו לי פה,
אני מבקש להעביר את הסכום של 25 אלף שקל. אם היועצת המשפטית המלומדת סבורה
שיש פה פעולה בלתי חוקית בעליל - -

נורית אלשטיין:

נכון.

שי חרמש:

יש פורום - -

היו"ר יעקב מרגי:

-שתורה לחשב הכנסת לא למלא - -

נורית אלשטיין:

כבר הוריתי לו בעבר, לאבי לוי. הוא לא יוכל לעשות בזה שום שימוש.

קריאות:

- - -

קריאה:

הוא יעביר את זה ליושבת ראש הכנסת - -

נורית אלשטיין:

זה לא דיון אצל יושבת ראש הכנסת.

היו"ר יעקב מרגי:

אני אומר- אנחנו, באישורנו היום, לא מאשרים לחשבות לבצע, לממש את הסכום
הזה. הסכום הזה - ההנהלה של הכנסת צריכה - -יחד עם החשבות יש לכם את הערכת
האזהרה של היועצת המשפטית - -

נורית אלשטיין:

אולי תציע למשוך את זה כרגע ואנחנו נקיים על זה דיון לפני שהולכים לעשות פה
משהו קטסטרופלי.

שי חרמש:

עוד לא הולכים לכזו קטסטרופה, מה קרה?

נורית אלשטיין:

אז חבל שאני לא יכולה להסביר יותר טוב ממה שהסברתי.

שי חרמש:

את מסבירה את זה נהדר - -

נורית אלשטיין:

לא, אני מסבירה את זה מאד גרוע.

שי חרמש:

בואי לא נעשה דרמטיזציה מ- 25 אלף שקל. יש גם גבול לזוטות של דברים - -

נורית אלשטיין:

זה לא זוטות.

שי חרמש:

זה רק - - לעשות דרמטיזציה מזוטות של דברים – לא בתת הוועדה הזו. תפקידי
כרגע לאשר העברות תקציביות. אני מאשר העברה תקציבית. את רוצה לבלום את
הביצוע – יש לך את הכלים. ישנה ועדה, ישנו חוק של - - הכנסת - -

מנכ"ל הכנסת אבי בלשניקוב:

ישנה יושבת ראש כנסת - - יום יום, שעה שעה - -

היו"ר יעקב מרגי:

אני חושב שהדברים ברורים. אני ער לכך. אני מבהיר לפרוטוקול שבאישור ההעברה
לסעיף התקציבי מ- 2006 ל-2007 אני לא –

שי חרמש:

אני לא מתערב בזה, זה לא תפקידי.

היו"ר יעקב מרגי:

לגבי הביצוע – יחד עם המנכ"לות, יש לכם את ה - -

שי חרמש:

סמכותי לבצע העברה תקציבית, ואני בא לאשר העברה תקציבית, לא יותר מזה.

היו"ר יעקב מרגי:

הלאה, אבי.

אבי לוי:

הסעיף הבא – הוצאות עובדי כנסת. בשיא כוח אדם אתם, בשלהי 2006 אישרתם 10
מיליון שקל לתקצוב תוכנית הפרישה. אנחנו כמובן לא הספקנו עוד לנצל אותם,
וזה הסכום הנוסף - שלא מימשנו.

היו"ר יעקב מרגי:

זאת אומרת שההפרש בין 10 מיליון ל- 8.880 מיליון – את זה הספקתם - -

אבי לוי:

כמובן שאין זה אומר שזה סך הכל של עלות תוכנית הפרישה. זה יבוא לדיון נפרד.

בתוכנית של המנכ"לות, המספרים הגבוהים שם – יש שם כ- 3 מיליון שקל ארנונה,
יש פרויקטים בתהליך, של כ- 3 מיליון שקל, בתחום השינויים במבנה וה - -

שי חרמש:

איפה זה הארנונה?

אבי לוי:

בתוך ה - -

שי חרמש:

הבנתי. מה זה "שינויים במבנה והתקנות"?

אבי לוי:

למשל – השינוי במבואת הח"כים שעוד לא שילמנו אותו בסוף דצמבר.

שי חרמש:

זה לא עלה 4 מיליון.

מנכ"ל הכנסת אבי בלשניקוב:

כל מיני דברים כאלה. זה עשרות פרויקטים.

אבי לוי :

הבאתי דוגמה.

בסעיף 6 – ביטחון, המספר הכי בולט כנראה זה מיגון גג המליאה. דיברנו על זה
כבר.

בסעיף 7 – אחזקה ופיתוח מערכות מחשב, סדר גודל של 5.5 מיליון שקל
להתחייבויות . הסכום הנוסף הוא תוצאה של מה שקרה שבמכרז החדש גדלה עלות
מיקור החוץ בגלל הרחבת השירותים. היה מכרז חדש ולא היה צפוי לשנות את
התקציב - -ולכן נדרש סכום נוסף של 2 מיליון בתוך ה- 7,4.

בתוספת המבנה, שתי התקנות הראשונות – הראשונה נוגעת לתחום של יועצים,
תשלומי אגרות וכן הלאה. והתקנה השניה של ה – 18 מיליון נוגעת בעיקר לתשלום
דמי ההקמה, מה שנקרא – אני מזכיר את זה: התשלום נפרס על פני 25 שנה, אבל
ככל שמתקבל חלק מהמבנה אנחנו אמורים לשלם את החלק שלו, באגף "קדמה", האגף
הקיים.

ארגון האגף הקיים – זו תוכנית של שינויים כתוצאה מפינוי צפוי של חללים
שונים בבניין הקיים, כמו קומה 5 או קומת הוועדות, לכשתעבור. חניון הלאום –
יש הסכם עם משרד האוצר - -

היו"ר יעקב מרגי:

לפני כן – לגבי מרכז המבקרים. הרי זה ירד מהפרק.

מנכ"ל הכנסת אבי בלשניקוב:

לא. שים לב למה שכתוב בירוק. הבהרה: מדובר על סרט עבור המבקרים מהארץ
ומחו"ל. אני רוצה לומר לכם שהתקשרתי עם הלפ"מ ואנחנו בשלבים הסופיים. חתמנו
אתם על הסכם. היה מכרז. אולפני ירושלים זכו. עושים סרט של בין 7 ל-10 דקות
עבור הכנסת. מהיום והלאה - כל קבוצה שתגיע לכנסת, מהרגע שהסרט יהיה מוכן –
אני מניח שתוך חודשיים-שלושה - -

שי חרמש:

מה שקיים בכל מועצה אזורית במדינת ישראל.

אבי לוי:

חניון הלאום- זה תשלומים שטרם בוצעו, על 1,8 מיליון, במסגרת חוזה קיים עם
משרד האוצר ועם החברה המתפעלת של חניון הלאום.

שי חרמש:

החניון שלנו?

אבי לוי:

לא. יש לנו חלק בו. יש לנו חלק על פי הסכם עם משרד האוצר, תשלומים שנוגעים
לשנת 2005, 2006 - -

עד כאן.

היו"ר יעקב מרגי:

אני חושב שהדברים הובהרו, אלא אם כן יש שאלות לחברים?

מי בעד אישור ההעברות? 2 בעד. מי נגד? אין נגד . ההעברות אושרו.

מנכ"ל הכנסת אבי בלשניקוב:

חברים, אני מאד מודה לכם .

היו"ר יעקב מרגי:

תודה לכולכם, הישיבה נעולה.

הישיבה ננעלה בשעה 15:40
