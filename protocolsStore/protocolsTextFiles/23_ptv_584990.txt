הכנסת העשרים-ושלוש

מושב ראשון

פרוטוקול מס' 64

מישיבת ועדת הכנסת

יום שלישי, י"א בתשרי התשפ"א (29 בספטמבר 2020), שעה 11:45

סדר היום:

<< נושא >> 1. הצעה להקמת ועדה משותפת לוועדת הכספים ולוועדת החוץ
והביטחון, לפי סעיף 18 לחוק יסודות התקציב << נושא >>

<< נושא >> 33.3.2222. פניית יושב ראש ועדת החוקה, חוק ומשפט בדבר טענת
נושא חדש בעת הדיון בהצעת חוק סמכויות מיוחדות להתמודדות עם נגיף הקורונה
החדש (הוראת שעה) (תיקון מס' 2), התשפ"א-2020 (מ/1366)

3. בקשת יושב-ראש ועדת הכספים להקדמת הדיון בהצעת חוק להגדלת שיעור
ההשתתפות בכוח העבודה ולצמצום פערים חברתיים (מענק עבודה) (תוספת למענק
לעובד בעד עבודה בתקופת ההתמודדות עם נגיף הקורונה), התש"ף-2020 (מ/1364),
לפני הקריאה השנייה והשלישית

נכחו:

חברי הוועדה:

איתן גינזבורג – היו"ר

עוזי דיין

עמית הלוי

בועז טופורובסקי

אחמד טיבי

מתן כהנא

אופיר כץ

אוסנת הילה מארק

מיכאל מלכיאלי

חמד עמאר

יצחק פינדרוס

טלי פלוסקוב

תהלה פרידמן

עינב קאבלה

הילה שי וזאן

חברי הכנסת:

יעקב אשר

אריאל בוסו

ניצן הורוביץ

מאיר כהן

ניר ברקת

יואב סגלוביץ'

בצלאל סמוטריץ'

אוסאמה סעדי

איילת שקד

ייעוץ משפטי:

ארבל אסטרחן

תמי סלע

שגית אפיק

מנהל/ת הוועדה:

נועה בירן - דדון

רישום פרלמנטרי:

יפעת קדם

<< נושא >> הצעה להקמת ועדה משותפת לוועדת הכספים ולוועדת החוץ והביטחון,
לפי חוק יסודות התקציב << נושא >>

<< יור >> היו"ר איתן גינזבורג: << יור >>

בוקר טוב, גמר חתימה טובה לכולם, אני מתכבד לפתוח את ישיבת ועדת הכנסת.
היום יום שלישי, י"א בתשרי התשפ"א – 29 בספטמבר 2020. בהתאם להוראות סעיף
18(א) לחוק יסודות התקציב, צריך להקים ועדה משותפת של ועדת כספים וחוץ
וביטחון לתקציב הביטחון. מכיוון שטרם הגיעו להסכמות על הרכב קבוע לוועדה
המשותפת, ביקשו יושבי ראש הוועדות כספים וחוץ וביטחון להקים ועדה משותפת
זמנית למשך שלושה שבועות, כדי לדון רק בחלק הספציפי מתוך ה-11 מיליארד.
מוצע להקים ועדה משותפת שתהיה עד ה-22 לאוקטובר. הוועדה תמנה 8 חברים, 4
חברים בכל ועדה, לפי החלוקה הבאה: מטעם ועדת כספים: משה גפני, יושב-ראש
הוועדה המשותפת, הילה שי-וזאן, ינון אזולאי ואלכס קושניר, ומטעם ועדת חוץ
וביטחון: צבי האוזר, ניר ברקת, אבי דיכטר ומשה יעלון. כמו שאמרתי, ההרכב
יהיה בתוקף עד ליום ד' בחשון תשפ"א – 22.10.

<< דובר >> בצלאל סמוטריץ' (ימינה): << דובר >>

מה יש ב-22 באוקטובר? מה הם רוצים לאשר עכשיו דחוף שהם צריכים לעשות משהו
זמני?

<< יור >> היו"ר איתן גינזבורג: << יור >>

הם צריכים לאשר דחוף את חלוקת הכסף של תקציב הביטחון ב-11 מיליארד.

<< דובר >> בצלאל סמוטריץ' (ימינה): << דובר >>

אז תקימו ועדה נורמאלית. הקואליציה לא מסוגלת להקים ועדה משותפת לתקציב
הביטחון? אני חושב שזו בושה וחרפה שהקואליציה, שממשלת האחדות הגדולה,
שממשלת הקורונה לא מסוגלת עכשיו להגיע להסכמה על המינימום הזה של הקמת ועדה
נורמאלית לתקציב הביטחון. זאת אחת הוועדות הכי משמעותיות בכנסת, יש לה
השפעה על הביטחון של מדינת ישראל ועל תקציב הביטחון. הוועדה היחידה
שהביקורת והבקרה שלה אפקטיביים על מערכת הביטחון - אנחנו יודעים כמה הבקרה
התקציבית על מערכת הביטחון לוקה בחסר – זאת הוועדה המשותפת לתקציב הביטחון.
זאת הוועדה היחידה בכנסת שנכנסת לקישקס של תקציב הביטחון. עכשיו הם עושים
ועדה זמנית כזאת שתתכנס לשלושה שבועות. היא תהיה חותמת גומי, כי הרי כבר
עברו שלושה מיליארד בממשלה. תראו לפי ההרכב של הוועדה שהיא תהיה חותמת
גומי. אני לא אלך לבג"ץ על הכנסת, כי זה גם לא יעבור בג"ץ. צריכה להיות
ועדה כזאת שנכנסת לעובי הקורה, שעוקבת אחרי תקציב הביטחון, שלומדת מהשקל
הראשון שלו עד המיליארד ה-64 האחרון שלו. להקים ועדה אד-הוק רק כדי לאשר את
זה בהצבעה, בלי לבדוק, זה דבר הזוי לחלוטין.

<< דובר >> איילת שקד (ימינה): << דובר >>

למה אין לנו נציג בה?

<< דובר >> בצלאל סמוטריץ' (ימינה): << דובר >>

אתם כל הזמן מדברים על דמוקרטיה, על פרלמנטרי, על לא להגביל הפגנות, אבל
אפשר לרמוס את הדמוקרטיה עד דק, לפרק את הכנסת, לחסל אותה, לחסל את
ועדותיה, להעביר מיליארדים בלי שאף אחד יודע למה הם עוברים, למה הם משמשים.

<< דובר >> מאיר כהן (יש עתיד-תל"ם): << דובר >>

זה לא בהסכמת ראשי הסיעות. על זה יש ויכוחים, על ועדה משותפת? אחד, זה
מביש, ושניים, זה לא בהסכמת ראשי הסיעות, לכן אנחנו מתנגדים.

<< דובר >> ניצן הורוביץ (מרצ): << דובר >>

לא זו בלבד שאין תקציב והממשלה הזאת תלויה על בלימה שאולי יוגש תקציב בשבוע
האחרון של השנה, אפילו ועדה משותפת שהייתה פה בכל הכנסות והוקמה ללא כל
בעיה בעבר, אפילו את זה לא מצליחים לעשות. אני לא מבין מדוע צריך להקים
ועדה זמנית לשלושה שבועות בשביל משהו לא ברור. החלק הזה של ה-11 מיליארד
צריך להידון במסגרת ועדה רגילה. מה זאת אומרת שאתם לא מגיעים להסכמות?
תגיעו להסכמות. למה צריך לעשות את הוועדה הזמנית הזאת? אף פעם לא היה דבר
כזה.

<< דובר >> חמד עמאר (ישראל ביתנו): << דובר >>

אני מצטרף לדברים של חברי הכנסת. אני חושב שזאת בושה שקואליציה מעל 72 חברי
כנסת לא מצליחה להגיע להסכמים בשום דבר. חוץ מלשמוע אתכם רבים אחד עם השני,
הליכוד נגד כחול לבן וכחול לבן נגד הליכוד, לא רואים שום דבר שיכול להוביל
את המדינה קדימה. אתם הורסים את המדינה. שתי המפלגות היום, כחול לבן
והליכוד, הורסות את המדינה.

<< יור >> היו"ר איתן גינזבורג: << יור >>

חוסר ההסכמה הוא לא בין כחול לבן לליכוד.

<< דובר >> חמד עמאר (ישראל ביתנו): << דובר >>

אם יש הסכמה בין כחול לבן לליכוד, מחר בבוקר ניתן להקים ועדה. תקים ועדה
קבועה. אתה מכנס אותנו בשביל להקים ועדה לשלושה שבועות? לא היה דבר כזה
בכנסת. אנחנו כמה חודשים אחרי בחירות ושום דבר לא זז בכנסת הזאת. זו בושה.
אנחנו צריכים לשבת כאן ולהצביע על הקמת ועדה זמנית עם שמונה חברי כנסת? למה
שמונה חברי כנסת ולא תשעה חברי כנסת?

<< יור >> היו"ר איתן גינזבורג: << יור >>

כי ועדה משותפת היא תמיד פריטטית, זה התקנון בכנסת.

<< דובר >> איילת שקד (ימינה): << דובר >>

אני יו"ר סיעה. אף אחד לא דיבר איתי ולא דיבר עם ראשי הסיעות האחרות
מהאופוזיציה. עוד לא היה דבר כזה שקואליציה רמסה ככה אופוזיציה. אתם חרפה
לדמוקרטיה, אתם חרפה לניהול המדינה, אתם ממשלה מתקוטטת. בקרוב מאוד שאתם
תהיו אופוזיציה אני מבטיחה לך שאנחנו לא נתנהג ככה. לא היה דבר כזה מעולם
שאף אחד מראשי הסיעות באופוזיציה לא שמע על הוועדה הזאת, שזאת אחת הוועדות
הכי חשובות בכנסת. אתם, כנראה, הולכים "ללקק" למערכת הביטחון, בטח לא לבדוק
שם אף סעיף, רק לאשר כמו חותמת גומי. זו חרפה.

<< דובר >> יואב סגלוביץ' (יש עתיד-תל"ם): << דובר >>

זה בסדר, אפשר לעשות כל דבר, אבל השאלה אם זה נכון לעשות. רמת הטירוף היא
בלתי רגילה. אני לא יודע אם אתם יודעים, אבל לא כל ועדות המשנה של חוץ
וביטחון קמו עד עכשיו. אפילו ועדות המשנה לא פעלו כולן. אנחנו נמצאים פה
באירוע ממש מוטרף, והביטוי של זה זו הבקשה הזאת היום. צריך לשים לזה סוף.
אני חושב שהבטן של חברי הכנסת מהקואליציה שנמצאים כאן מתהפכת. שיעשו את
חובתם. מדובר במיליארדים על מיליארדים בלי שום בקרה. טירוף מערכות מוחלט.

<< יור >> היו"ר איתן גינזבורג: << יור >>

אני הייתי, כידוע לראשי הסיעות כאן, מעורב בהקמת ועדות משותפות קודמות, אני
דאגתי שכל ההרכבים יהיו מוסכמים. גם לגבי ועדת חוץ וביטחון שהובלתי הגעתי
לכדי סיכום כמעט סופי בנוגע להרכבה. בהודעה של יושב-ראש ועדת הכספים
ויושב-ראש ועדת חוץ וביטחון דובר על הסכמה. לאור העובדה שאני שומע פה שאין
הסכמה, אני מוריד את הנושא הזה מסדר היום, אנחנו לא נצביע על כך.

<< נושא >> הצעת חוק סמכויות מיוחדות להתמודדות עם נגיף הקורונה החדש
(הוראת שעה) (תיקון מס' 2), התשפ"א-2020 - טענת נושא חדש << נושא >>

<< יור >> היו"ר איתן גינזבורג: << יור >>

פניית יושב-ראש ועדת החוקה, חוק ומשפט בדבר טענת נושא חדש בעת הדיון בהצעת
חוק סמכויות מיוחדות על ההסתייגויות שהוגשו על ידי חברת הכנסת איילת שקד,
חבר הכנסת סגלוביץ' וחבר הכנסת אוסאמה סעדי.

<< דובר >> בצלאל סמוטריץ' (ימינה): << דובר >>

איפה כל אלפי ההסתייגויות?

<< יור >> היו"ר איתן גינזבורג: << יור >>

הוועדה הזאת דנה במה שוועדת חוקה מבקשת שנדון. אם יש עוד נושאים חדשים שטרם
עלו לכאן, הוועדה תתכנס ותדון שוב. מה שהוגש כנושא חדש והועבר לוועדת הכנסת
על ידי ועדת חוקה – בזה אנחנו דנים. כרגע יש שתי בקשות: בקשה של חברת הכנסת
איילת ושקד, ובקשה של חברי הכנסת סגלוביץ' ואוסאמה סעדי. ההסתייגויות
שהוגשו על ידי חברת הכנסת שקד עוסקות במתן סמכויות נרחבות לממשלה במצב
חירום. ההצעה לאפשר ליועצים חיצוניים לייעץ לממשלה במקום הגורמים המקצועיים
של הממשלה, שזה חלק מההסתייגויות, והבקשה שלהם לאסור הסתייגויות כשהמצב הוא
לא מצב חירום מיוחד - כל הנושאים האלה ועוד לא היו בהצעת החוק המקורית, לכן
אני חושב שהם בגדר נושא חדש להצעת החוק הזאת.

<< דובר >> איילת שקד (ימינה): << דובר >>

היועץ המשפטי של ועדת חוקה, ואני אשמח לשמוע את ארבל, חושב שזה לא נושא
חדש. אני מסכימה שמי שקובע הם חברי הכנסת. הסתייגות אחת אומרת שלא מקבלים
חוות דעת חיצונית, שמספיקה הסכמת שר הבריאות. לא צריך להוסיף את המשפט:
"וגורמי המקצוע במשרד הבריאות". לא צריך לתת לגורמי המקצוע מעמד בחקיקה, לא
היה דבר כזה. אני מקווה מאוד שלפחות על הסתייגות הזאת חברי הכנסת מהליכוד
יצביעו יחד איתנו.

<< דובר >> בצלאל סמוטריץ' (ימינה): << דובר >>

איתן, איזה חוק אתה מכיר שכתוב בו במפורש שצריכה להישמע עמדת גורמי המקצוע?

<< יור >> היו"ר איתן גינזבורג: << יור >>

באיזה חוק אתה מכיר שמגבילים הפגנות?

<< דובר >> איילת שקד (ימינה): << דובר >>

מה שעשיתם, ממשלת כחול לבן-ליכוד, זה פשע כלפי המדינה. למה? כי החלטתם על
סגר מלא כדי לאסור הפגנות. אני חושבת שההחלטה של היועץ המשפטי לממשלה ושל
שר המשפטים היא החלטה שערורייתית. אפשר להגביל הפגנות גם בסגר חלקי. אם 50%
מהמשק עובד ואין התקהלויות, אפשר לעשות מתווה להפגנות. זה שהיועץ המשפטי
לממשלה ושר המשפטים החליטו שלא, זה דבר, בעיני, חמור שאתם כשרים הייתם
צריכים להילחם בו. מה עשיתם? נתניהו לא רצה את ההפגנות, בין אם זה בגלל
הדבקה, בין אם זה כי לא נעים לו, ואתם לא הסכמתם להגביל את ההפגנות אם זה
לא סגר מלא. עשרות אנשים איבדו את פרנסתם רק כי הלכנו לסגר מלא, למרות שהיה
ברור שאפשר להסתפק גם בסגר של מרץ. מה אנחנו אומרים? כדי להציל את כלכלת
ישראל ולמנוע מאנשים חרפת רעב, תעשו את הדבר ההגיוני, תגבילו את ההפגנות
במצב של סגר חלקי, אל תאסרו אותן. אני לא חושבת שיש מישהו שיושב בחדר הזה
שלא יסכים איתי. כל אחד כבול באילוצים הפוליטיים שלו.

<< יור >> היו"ר איתן גינזבורג: << יור >>

את טועה, כי ביום שישי האחרון נכנסו לתוקפן תקנות שמגבילות הפגנות. לפי
המתווה שקבעה המשטרה ומשרד הבריאות יש היום במדינת ישראל הגבלות על הפגנות.

<< דובר >> איילת שקד (ימינה): << דובר >>

אז בשביל מה צריך את החוק הזה?

<< יור >> היו"ר איתן גינזבורג: << יור >>

הנושא החדש שאת מציעה כרגע אומר שגם במצב של סגר חלקי צריך לאסור כל הפגנה
שהיא.

<< דובר >> איילת שקד (ימינה): << דובר >>

אם היום יש הגבלות בלי החוק הזה, בשביל מה צריך את החוק?

<< דובר >> אוסאמה סעדי (הרשימה המשותפת): << דובר >>

באמת שלא צריך את החוק הזה.

<< יור >> היו"ר איתן גינזבורג: << יור >>

במקביל לחוק הזה גם הוגשו תקנות שמגבילות הפגנות.

<< דובר >> איילת שקד (ימינה): << דובר >>

אם התקנות מספיקות, בשביל מה צריך את החוק?

<< יור >> היו"ר איתן גינזבורג: << יור >>

מכיוון שיש כאלה שטוענים, גם בממשלה, שבמצב חירום מיוחד צריך להגביל עוד
יותר את ההפגנות, מעבר להגבלות שקבעה הממשלה ומשרד הבריאות. המגבלות קיימות
בכל מצב של סגר כלשהו, הרמטי או חלקי. המצב שבו מותר להפגין 1,000 מטר
ברדיוס הבית שלך חל אך ורק בסגר מוחלט ומלא שבו המשק לא מתפקד. ההצעה שלך
מדברת על כך שגם במצב של סגר חלקי אי אפשר יהיה להפגין בכלל.

<< דובר >> איילת שקד (ימינה): << דובר >>

אנחנו לא אומרים שאי אפשר להפגין, אל תכניס לי מילים לפה.

<< יור >> היו"ר איתן גינזבורג: << יור >>

אני קורא את מה שכתוב, לכן קראתי לזה נושא חדש.

<< דובר >> איילת שקד (ימינה): << דובר >>

אני מדברת על להגביל את ההפגנות.

<< יור >> היו"ר איתן גינזבורג: << יור >>

ביחס ליועצים המקצועיים כתבתם שזכותם להישען גם על עמדות מקצועיות של
מומחים חיצוניים.

<< דובר >> איילת שקד (ימינה): << דובר >>

תסתכל על ההסתייגות עצמה. ההסתייגות עצמה אומרת שצריך למחוק את גורמי
המקצוע, שמספיק שר הבריאות. השר מייצג את כל גורמי המקצוע.

<< יור >> היו"ר איתן גינזבורג: << יור >>

יש גם את הסעיף שאומר שכשיש מצב חירום לא צריכות להיות הגבלות על הממשלה.
כל הנושאים האלה הם נושאים חדשים.

<< דובר >> איילת שקד (ימינה): << דובר >>

לי שרים בכחול לבן ושרים בליכוד אמרו את האמת. כולם הסכימו שאפשר היה
להסתפק בהגבלות של מרץ. אנשים מאבדים את פרנסתם בגלל שלא הצלחתם להגיע
להסכמה על ההפגנות. זאת חרפה שאתם כולכם תשלמו עליה.

<< דובר >> אוסאמה סעדי (הרשימה המשותפת): << דובר >>

מהרגע הראשון אמרנו שזה חוק שבא לבטל כליל את הזכות להפגין, הוא לא בא
להגביל אותה. אתה בעצמך, כבוד היושב-ראש, אמרת שלפי סעיף 7(2) אפשר להגביל.
עובדה שהמשטרה עם הייעוץ המשפטי לממשלה ועם משרד הבריאות הגיעו למגבלות
ולמכסות לגבי מספר המשתתפים. אמרת, אדוני היושב-ראש, שלראש הממשלה זה לא
מספיק. ראש הממשלה לא רוצה 1,000, 2,000 או 1,500, הוא רוצה למנוע את כל
ההפגנות. מה שקורה עכשיו בחוץ מול הכנסת זו בושה וחרפה, זו אות קין וזה דגל
שחור. ברגע שאתה אומר שאתה מגביל את זכות ההפגנה רק ל-1,000 מטר, אתה מאיין
כליל את הזכות להפגין. אל תבואו ותגידו לנו שאתם שומרים על הזכות החוקתית
הזאת.

<< דובר >> מיכל וונש (כחול לבן): << דובר >>

בגלל זה יש על זה פיקוח של הכנסת.

<< דובר >> אוסאמה סעדי (הרשימה המשותפת): << דובר >>

איזה פיקוח? איזו זכות זו להפגין ברדיוס של 1,000 מהבית שלך עם הגבלה של 20
אנשים?

<< דובר >> מיכל וונש (כחול לבן): << דובר >>

זה לא קשור.

<< דובר >> אוסאמה סעדי (הרשימה המשותפת): << דובר >>

תבואו ותגידו שאתם אוסרים כליל את ההפגנות.

<< דובר >> מיכל וונש (כחול לבן): << דובר >>

אוסאמה, מדובר בכל הזכויות. מדובר גם על הזכות להתפרנס, גם על הזכות
להתפלל.

<< דובר >> אוסאמה סעדי (הרשימה המשותפת): << דובר >>

עם כל הכבוד, היועץ משפטי, משרד המשפטים ומשרד הבריאות אמרו שאפשר להפגין
בכיכר פריז ומול בית ראש הממשלה.

<< דובר >> מיכל וונש (כחול לבן): << דובר >>

אנחנו מספר אחת בעולם בהדבקות לנפש, אנחנו במצב חירום.

<< דובר >> אוסאמה סעדי (הרשימה המשותפת): << דובר >>

אדוני היושב-ראש, אסור לתת יד למהלך כזה. אם היום מגבילים ל-1,000 מטר עם
20 איש, מחר יגידו שזה יהיה גם לא בסגר מלא, גם לא במצב חירום מיוחד. אתה
יודע מה המטרה שלהם בסוף? למנוע את כל ההפגנות האלו, במיוחד כשאנחנו
מתקרבים לינואר.

<< דובר >> בצלאל סמוטריץ' (ימינה): << דובר >>

אני רוצה להתייחס לפרוצדורה ולמהות. אתה יודע שמה שאתה עושה עכשיו הוא הזוי
לחלוטין. אתה יכול לשאת את עקרונות הדמוקרטיה בגרונך עד מחר בבוקר, אבל מה
שאתה עושה זה בסך הכל משתיק. זאת ההסתייגות הכי לגיטימית שעלתה במסגרת
הדיון בוועדת חוקה. אתם רוצים - תצביעו בעדה, אתם רוצים – תפילו אותה, אתם
רוצים – תפילו אותה במליאה. הניסיון הוא למנוע אותה, למרות שאלפי
הסתייגויות אחרות עלו, נדונו והוצבעו. אתה מנסה למנוע את האפשרות להעלות את
ההסתייגות הזאת להצבעה, אתה מנסה למנוע להעלות אותה למליאה. אנחנו מבקשים
להעלות אותה למליאה, ושכל אחד יצביע לפי הבנתו. אתם, כנראה, בגלל משמעת
קואליציונית תפילו אותה. אתה עושה תרגיל באמצעות השימוש בנושא חדש. יש אלפי
הסתייגויות שהוגשו על החוק הזה. רובן חדשות, הן לא קשורות בכלל לנושא החוק.
פה יש משהו שהוא במהות, שהוא בליבת החוק, שהוא בליבת הוויכוח על האיזונים
ועל הגבולות של החוק הזה. אתה משתיק את הדיון ואת ההצבעה, אתה מונע מאיתנו
כחברי כנסת את הזכות שלנו להצביע על ההסתייגות הזאת בוועדת חוקה, אחר כך
במליאה. אתה יכול עד מחר לדבר על דמוקרטיה ועל הפגנות, אבל אתה, יושב-ראש
ועדת הכנסת, מחסל, סוגר, מרסק את הכנסת, את זכותה, את חובתה לאפשר לחברי
הכנסת להביע את עמדתם ולהצביע עליה באמצעות התרגיל הזה של נושא חדש. זה
לנושא הפרוצדורה.

עכשיו למהות. אני לא נכנס לשאלה עכשיו מה צריך לעשות עם הפגנות, תעשו עם זה
מה שאתם רוצים. יש ממשלה, יש גורמי מקצוע. אם יש שם הדבקות, תגבילו, ואם
אין הדבקות, אל תגבילו. אני לא חושב שזכות ההפגנה קדושה יותר מזכות התפילה,
מזכות הקניין, מזכות התנועה, מזכות הביטוי ומאין ספור זכויות וחירויות שהן
לא מוחלטות באף דמוקרטיה. כל הזכויות האלו נפגעות אנושות. הזכות לפרנסה
נפגעת אנושות עכשיו בגלל הקורונה. אף אחד בהסתייגות לא ביקש לקבוע שצריך
להגביל הפגנות. את זה תחליט הממשלה. אל תהפכו את הכלכלה, את המשק ואת
הפרנסה של אנשים לבני ערובה של המריבות המטופשות שלכם על ההפגנות. תנתקו את
הזיקה הלא אמיתית, המלאכותית שאתם יצרתם בין הכלכלה והמשק לבין ההפגנות. אם
מחר ירצו לפתוח את דוכני הפלאפל, את המאפיות, את הטייק אוויי למסעדות, אז
יגידו: לא, אי אפשר, כי אם נשחרר את הכלכלה מיד נהיה חייבים לשחרר את
ההפגנות. אתה לוקח היום את הפרנסה של מאות אלפי אזרחי ישראל, אולי של
מיליוני אזרחי ישראל, כבני ערובה לנושא הפגנות. תקבע מה שאתה רוצה בהפגנות.
לא מעניין אותי אם תביא הצעת חוק שאומרת שאסור להגביל הפגנות בכלל. אחת
מעילות ההתערבות הכי בסיסיות ושמרניות שעליהן אין מחלוקת זה העניין של
שיקולים פסולים. אם אתה הולך לקבל החלטה עכשיו אם לפתוח דוכן פלאפל, אם
לפתוח חנות נעליים לא בגלל השאלה של ההדבקה והמאבק בקורונה אלא בגלל שזה
מקביל לך לעניין של הפגנות, זה שיקול פסול, ההחלטה הזאת צריכה להיפסל. אתם
לא נורמאליים. תנתקו את הזיקה. זה לא נושא חדש, איתן, אתה יודע שזה לא נושא
חדש. אתה לא רוצה שזה יביך אותך ואת הליכוד. עמית, אני מבטיח לך שלא יהיה
מצביע ימין אחד שלא ידע, וזאת המשימה שלי מהיום עד הבחירות, לא חשוב מתי הן
תהיינה, שאתה והחברים שלך בליכוד מכרתם את מדינת ישראל. הסעיף הזה עכשיו
שחייבים את עמדת גורמי המקצוע הוא חסר תקדים בחוקים. אתם מכרתם את המשילות,
את מה שהימין נאבק עליו שנים, לניסנקורן ולמנדנבליט. אתם מוכרים עכשיו את
הכלכלה ואת הפרנסה של אזרחים בשביל איזה קשקוש פוליטי של שרידות מטופשת
שלכם. תתביישו לכם.

<< דובר >> אחמד טיבי (הרשימה המשותפת): << דובר >>

מכובדי היושב-ראש, לא רק שכל חבר כנסת יודע, גם כל אזרח במדינת ישראל יודע
שכל הוויכוחים וכל הסערה שהייתה בימים האלה בוועדת חוקה סביב החוק הזה,
מטרתה אחת ויחידה - לאסור על הפגנות לאורך זמן. לא רק להגביל אותן, אלא
באופן מעשי לאסור אותן לאורך זמן. מדינת ישראל היא המדינה היחידה בעולם
שמחוקקת חוק נגד הפגנות בתקופת הקורונה, אין עוד מדינה כזאת. נדמה לי
שאפילו מדינות עולם שלישי לא חוקקו חוק כזה. זה מצטרף לזה שמדינת ישראל היא
המדינה היחידה ששירותי הביטחון שלה עוקבים אחרי חולי קורונה. זה נוראי.
נתניהו, למרות שהוא מקטר כל הזמן שההפגנות עוזרות לו פוליטית – אגב, זה
ספין שהתחדש רק בשבוע האחרון, הוא לא היה קיים - מאוד-מאוד רוצה לראות את
כיכר פריז ריקה. עסקים קטנים נסגרים, עסקים בינוניים נסגרים, המשק משלם
מחיר, אבל מה שחשוב זה שאנשים לא יגיעו לבלפור כדי להפגין. מי משתף פעולה
עם הדבר הזה? אתם בכחול-לבן. אני לא יודע מה השיקולים שלכם, אבל זה נראה
נורא. אתם הרי יודעים מה הסגנון של בנימין נתניהו - הוא מעביר את ההגבלה
הזאת עכשיו, ואחר כך מאריכים אותה עוד ועוד ועוד. אנחנו מתדיינים פה על חוק
למניעת הפגנות כשמחוץ לכנסת המפגינים מוכים על ידי המשטרה.

<< דובר >> אוסנת הילה מארק (הליכוד): << דובר >>

התכוונת לכך שהם מרביצים למשטרה.

<< דובר >> אחמד טיבי (הרשימה המשותפת): << דובר >>

מוכים על ידי המשטרה. כדאי שתשקלו את העמדה שלכם שנית, וכדאי שהכנסת
תתעורר, זה מדרון חלקלק שאנחנו בתחתיתו. מדינת ישראל היא המדינה היחידה
בעולם שאוסרת הפגנות בתקופת קורונה, כדאי שהעובדה הזאת תהדהד.

<< דובר >> עמית הלוי (הליכוד): << דובר >>

אני רוצה להתחיל בתשובה לבצלאל סמוטריץ' ולומר שהשיקול שעמד לנגד עיניהם של
ראש הממשלה ויושב- ראש הכנסת בעניין הזה היה, על אף שהם מסכימים שמלכתחילה
היה ראוי שיהיו תקנות לשעת חירום, שהנזק לבריאות הציבור דרך ההפגנות האלו
ודרך העובדה שההפגנות האלו משליכות על כלל הציבור מחייב לשים לזה סוף. אני
מכבד את הבקשה הזאת של ראש הממשלה, למרות שאני מסכים עם הדברים שאמרת.
השיקול הוא על הכתפיים של ראש הממשלה בניהול המשבר הזה.

<< דובר >> בצלאל סמוטריץ' (ימינה): << דובר >>

13 שנים יש לו שיקולים על הכתפיים, לכן הוא מוכר אותנו למערכת המשפטית.

<< דובר >> עמית הלוי (הליכוד): << דובר >>

אני חושב שהוא עושה את זה משיקולים של בריאות הציבור.

<< דובר >> אוסנת הילה מארק (הליכוד): << דובר >>

13 שנים היית שם.

<< דובר >> בצלאל סמוטריץ' (ימינה): << דובר >>

אני פה חמש שנים. היחידים שעשינו היינו אנחנו.

<< דובר >> עמית הלוי (הליכוד): << דובר >>

אנחנו בחוק הזה, חבריי חברי הכנסת, לא פוגעים בחופש הביטוי, תפסיקו להלך עם
המנטרה הזאת בציבור. אף אחד לא פוגע בזכות היסוד של חופש הביטוי. מדובר
אולי בצמצום של סעיף אחד בחופש הביטוי. הרשת פתוחה לכולם, כולם יכולים
להתבטא. אנחנו מדברים רק על התקהלות, לא על חופש הביטוי, לא על זכות היסוד.
חופש הביטוי במדינת ישראל נשמרת גם בעת חירום, יש לה 1,000 ערוצים. אנחנו
מדברים על סעיף קטן של התקהלות. היו שלושה-ארבעה אסירי ציון ברוסיה שכל
העולם שמע עליהם. כולנו שמענו על הבחורה שהתפשטה על המנורה. לא היו 1,000
אנשים על המנורה, הייתה אחת.

השיח כאן הוא כאילו שיש פה דיקטטורה. אמצעי התקשורת עובדים. לא רק שהם
עובדים, הם גם לא מפספסים אף הפגנה ואף הזדמנות לצייץ מכל הפגנה. יש אמצעי
תקשורת, יש כנסת שיכולה ברוב של 61 לבטל את החוק הזה. העוול הגדול שאתם
עושים הוא הפגיעה בבריאות האזרחים, אין עוול יותר מזה. אתם מלינים על חרדים
שהולכים ומפגינים. לא רק שיש להם זכות, יש להם חובה דמוקרטית להפגין. הם
מפגינים כנגד העוול, כנגד הפשע הזה של להעדיף זכות אחת על פני כל הזכויות
האחרות.

<< דובר >> מתן כהנא (ימינה): << דובר >>

עמית, אז אל תפיל את זה פה, תן לזה להגיע למליאה.

<< דובר >> אוסנת הילה מארק (הליכוד): << דובר >>

מיום חמישי מטרללים אותנו כמו שצריך. ניסינו באיזו שהיא דרך להגיע להבנות,
להסכמות, אבל לא הלך לנו. אני חושבת שמצב התחלואה במדינת ישראל מחייב אותנו
לקחת אחריות, לא לטפל עכשיו בזכויות כאלו ואחרות. זכות לדמוקרטיה היא לא רק
זכות להפגנה. הבוקר אנחנו מתבשרים שחוסמים עשרות חשבונות בפייסבוק של
ימניים בלבד. לא שמעתי פה את סגלוביץ' מדבר, לא שמעתי אף אחד מכם בא ואומר
שסותמים פה את הפיות לאנשים. יש פה בעיה של תחלואה מטורפת. אל תדאגו,
בנימין נתניהו לא הולך לשום מקום, יהיה לכם מלא-מלא זמן להמשיך להפגין, אבל
לא עכשיו. הזמן כרגע הוא לקחת אחריות כנבחרי הציבור ולהגיד שאין התקהלויות.
עד עכשיו לא שמעתם את בנימין נתניהו אומר שהוא נגד הפגנות. הוא אמר שהוא
נגד התקהלויות. התקהלויות זה אירועים, התקהלויות זה לוויות, התקהלויות זה
מסעדות. יושב פה חבר הכנסת סמוטריץ' שמלין על כך ש-13 שנים לא עשינו כלום.
בכל הזמן הזה הימין, אם בווריאציה כזאת או אחרת, היה בתוך הממשלה.

<< דובר >> מתן כהנא (ימינה): << דובר >>

נתניהו נתן מטריית הגנה אווירית, הוא לא נתן שום דבר לעשות.

<< דובר >> אוסנת הילה מארק (הליכוד): << דובר >>

אם לא הייתם יושבים עכשיו באופוזיציה, לא היית מדבר, היית מרים בעד-נגד כמו
ילד טוב. בגלל שאתם נמצאים מחוץ לקואליציה אתם מנסים לטרלל פה את כולנו
מהטריבונה. תגיד לבנט שיפסיק להסתובב בין העסקים ולהמריד אותם.

<< דובר >> מתן כהנא (ימינה): << דובר >>

סוף סוף יש מישהו שמסתכל לעסקים בעיניים.

<< דובר >> אוסנת הילה מארק (הליכוד): << דובר >>

טוב שהוא נזכר אחרי הרבה שנים שהוא ישב פה. טוב שנזכר אדון בנט לדאוג
לעסקים ולכל העולם. עכשיו הגיע הזמן לדאוג לציבור. בריאות הציבור מחייבת
התגייסות שלנו, הנבחרים, אל מול הנגיף הזה שמשתולל.

<< דובר >> מיכל וונש (כחול לבן): << דובר >>

אני מוטרדת ממה שאנחנו עושים כאן, מזה שכל מגזר מושך לכיוון שלו. אנחנו
בשעת חירום אמיתית. אין מדינה אחרת בעולם שנמצאת במספר כל כך גבוה של
נדבקים. אנחנו נמצאים במצב חירום. אני שומעת את מנכ"ל משרד הבריאות אומר
שזה הרגע האחרון של כולנו לנסות להשתלט על הדבר הזה, אם זה יהודים, ערבים,
מתפללים, מפגינים, חרדים, אנשים שאינם דתיים. ללא אמון הציבור לא נצליח
לשמור על בריאות הציבור.

<< דובר >> אחמד טיבי (הרשימה המשותפת): << דובר >>

אפילו טראמפ לא הגביל הפגנות.

<< דובר >> מיכל וונש (כחול לבן): << דובר >>

מדובר פה אך ורק בהגבלה. היא מאוד מידתית, היא בחוק, היא מאפשרת ומחייבת את
פיקוח הכנסת, היא מדברת על זמן קצר מאוד. את העובדה שעל זה אנחנו מדברים
במקום לדבר על תכנית היציאה מהדבר הזה, במקום לדבר על תכנית למיליון
מובטלים שלא יודעים איך הם שמים אוכל על השולחן שלהם, את כל זה הציבור
רואה. אנחנו במו ידנו פשוט פוגעים באמון הציבור עוד ועוד ועוד. הגיע הזמן
שנשים את הדבר הזה מאחורינו, ושהמפגינים יהיו ככל מגזר אחר שנפגע. גם זכות
חופש העיסוק, גם זכות הפולחן נפגעות. במדינה היהודית שלי שומרים גם על
החופש להפגין וגם על חופש הפולחן. כולם נפגעים, אין פה יוצאים מן הכלל. לא
צריך לעשות את זה בתקנות שעת חירום, לא צריך לאפשר למומחים שאינם המומחים
שאנחנו מינינו אותם, כי מי יחליט מי יהיו המומחים? האם קהלת, או המכון
הישראלי לדמוקרטיה? את מי מהמומחים תקבל, ידידי עמית?

<< דובר >> עמית הלוי (הליכוד): << דובר >>

מה יקרה כשייגמר החירום המיוחד?

<< דובר >> מיכל וונש (כחול לבן): << דובר >>

אנחנו צריכים למצוא את הדרך להיות מגויסים לדבר הזה באחריות, בממלכתיות.
במקום זה כל אחד מושך לכיוון שלו וקורע את מדינת ישראל לגזרים.

<< דובר >> תמי סלע: << דובר >>

אני רוצה להתייחס לשאלה אם מדובר בנושא חדש או לא. הצעת החוק שאנחנו דנים
בה בוועדת החוקה עוסקת בהכרזה על מצב חירום מיוחד, על התנאים להכרזה, על מה
הסייגים שצריכים לשמור עליהם במצב חירום מיוחד, ועל התשתית העובדתית שצריך
להניח לפני הכרזה כזאת. כל הנושאים שהוצעו כאן לתיקון מתייחסים או לתנאים
להכרזה על מצב חירום מיוחד, או לתשתית העובדתית שצריכה להיות מונחת. אגב,
ההצעה היא למחוק גם את הצורך להניח את עמדת שר הבריאות וגם את חוות הדעת
המקצועית. השינוי הוא בתשתית העובדתית שצריכה להיות מונחת לפני הממשלה
כשהיא מכריזה על מצב חירום מיוחד. יש פה שינויים לעניין הזכות להפגין במצב
חירום מיוחד וההגבלות שניתן לקבוע. כל הדברים האלה הם במסגרת הנושא שהוועדה
דנה בו, אי אפשר לראות אותם כחריגה מגדר הנושא. גם בהסתייגות של הרשימה
המשותפת מדובר בסוגיה של ההגבלה על הזכות להפגין במצב חירום מיוחד. הם
מבקשים למחוק את ההגבלה כפי שמנוסחת כרגע בהצעת החוק ולומר שגם במצב חירום
מיוחד אין אפשרות למנוע כליל את הזכות להפגין. גם פה מדובר בשינוי בהיקף של
ההגבלות שניתן להטיל על הזכות להפגין. אין פה חריגה מגדר הנושא של הצעת
החוק, זה בפירוש עוסק בהגבלות על הזכות להפגין.

<< דובר >> מתן כהנא (ימינה): << דובר >>

בשורה התחתונה, מבחינתך זה אינו נושא חדש.

<< דובר >> תמי סלע: << דובר >>

אף אחד מהדברים האלה הוא לא נושא חדש.

<< דובר >> מתן כהנא (ימינה): << דובר >>

כולנו שמענו את היועצת המשפטית של ועדת חוקה אומרת שלא מדובר בנושא חדש. מה
שאנחנו רואים פה עכשיו זה תעלול פוליטי קטן של יושב-ראש הוועדה, שלא מאפשר
לחברי הכנסת להצביע על נושא למרות שברור לכולם שזה לא נושא חדש. תעלול
פוליטי מלא לחלוטין. אם אין פה נושא חדש, תביאו את זה למליאה. אולי אתם לא
כל כך סומכים אחד על השני, אתם לא יודעים מה יקרה במליאה, אתם חוששים
שאנשים יצביעו הפוך ממה שאתם חושבים. אני חושב שיש פה ביזיון. אתם, כחול
לבן, גוררים יחד עם הליכוד את כל הכלכלה להרס מוחלט רק מכיוון שאתם לא
סומכים אחד על השני. כורכים פה את נושא ההפגנות בנושא הסגר. זה פשוט חוק
עלוב. אתה בעצמך אמרת שיש תקנות שהן מספיק טובות לדבר הזה.

עכשיו אני רוצה להגיד לכל אזרחי ישראל הימניים, מי שהגיש את ההסתייגויות
האלו זה הליכוד. אנחנו הצטרפנו להסתייגויות האלו. השר לביטחון פנים ניסה
להביא לישיבת הממשלה בשבוע שעבר יועץ משפטי חיצוני. בגלל שהם פחדו שכחול
לבן יפרקו להם את הממשלה, הם לא נתנו ליועץ המשפטי הזה להיכנס. יש פה
הסתייגות שסוף סוף תאפשר לממשלה לשמוע יועצים משפטיים אחרים. זאת ההסתייגות
שהליכוד הגיש אותה. בגלל שהם כאסקופה נדרסת בפני כחול-לבן הם משכו את
ההסתייגות הזאת. אנחנו רואים שוב ושוב שהליכוד רק מדבר, הוא לא עושה שום
דבר שקשור בהתמודדות עם העריצות המשפטית של היועץ המשפטי לממשלה בהקשר הזה.
הליכוד שוב פעם מונע אפשרות להביא ייעוץ משפטי אחר לממשלה.

<< יור >> היו"ר איתן גינזבורג: << יור >>

אני רוצה להצטרף לדברים שאמרה חברת הכנסת מיכל וונש. אנחנו באמת במצב חירום
אמיתי. יש פה מצב תחלואה שעולה ומאמיר, אנחנו מגיעים לכדי 8,000 מאומתים
ביום. במצב כזה מבקשים לעשות סגר מלא. כשיש סגר מלא, מוחלט והרמטי כמו
שמוצע, יש הגבלה על הפגנות וגם הגבלה על תפילות. אנחנו לא אוסרים את
ההפגנות, חשוב להגיד את זה. בפרק זמן מוגבל חייבים לעשות את כל מה שאפשר
כדי להשתלט על הנגיף. כל שבוע מחדש ההחלטה תצטרך להיות מאושרת בממשלה ויהיה
פיקוח פרלמנטרי. הדמוקרטיה לא מתה. ההצעה של חברת הכנסת שקד מביאה סיום
לדמוקרטיה, כי היא מאפשרת לממשלה משילות מוחלטת בלי פיקוח פרלמנטרי, בלי
יכולת להתייעץ עם גורמי המקצוע, בלי לבקש אנשים חיצוניים. לפני שנעבור
להצבעה, יש בקשה להתייעצות סיעתית של יש עתיד. נתכנס כאן להצבעה ב-12:55.

<< הפסקה >> (הישיבה נפסקה בשעה 12:50 ונתחדשה בשעה 12:55.) << הפסקה >>

<< יור >> היו"ר איתן גינזבורג: << יור >>

אני מעלה להצבעה את הטענה שלי לנושא חדש על ההסתייגויות שהגישה חברת הכנסת
איילת שקד. מי בעד נושא חדש, ירים את ידו? מי נגד?

הצבעה

בעד – 12

נגד – 1

נמנעים – אין

אושר.

<< דובר >> מתן כהנא (ימינה): << דובר >>

רביזיה.

<< יור >> היו"ר איתן גינזבורג: << יור >>

הטענה לנושא חדש של חבר הכנסת סגלוביץ' הוסרה.

<< נושא >> בקשת יושב-ראש ועדת הכספים להקדמת הדיון בהצעת חוק להגדלת שיעור
ההשתתפות בכוח העבודה ולצמצום פערים חברתיים (מענק עבודה) (תוספת למענק
לעובד בעד עבודה בתקופת ההתמודדות עם נגיף הקורונה), התש"ף-202 << נושא >>

<< יור >> היו"ר איתן גינזבורג: << יור >>

בקשת יושב-ראש ועדת הכספים להקדמת הדיון בהצעת חוק להגדלת שיעור ההשתתפות
בכוח העבודה ולצמצום פערים חברתיים (מענק עבודה) (תוספת למענק לעובד בעד
עבודה בתקופת ההתמודדות עם נגיף הקורונה), לפני הקריאה השנייה והשלישית.

<< דובר >> שגית אפיק: << דובר >>

הצעת חוק מס הכנסה שלילי קובעת מענקים לאוכלוסיות החלשות ביותר. סוכם בין
הוועדה לבין משרד האוצר שאם הוועדה והמליאה יצליחו להעביר את ההצעה הזאת
היום, הם ישלמו מקדמה למענקים האלה כבר מחר, ולכן הדחיפות והבקשה לשחרר
מחובת הנחה.

<< דובר >> מיכאל מלכיאלי (ש"ס): << דובר >>

החוק הזה הוא רע במקצת. למה הוא רע במקצת? כי החוק הזה מפלה אוכלוסיות
שונות. עצם זה שהחוק לא מאפשר לנשים פחות מגיל 23 להגיש, זה דבר לא מובן.

<< דובר >> יעקב אשר (יהדות התורה): << דובר >>

למה לא תיקנו את זה?

<< דובר >> מיכאל מלכיאלי (ש"ס): << דובר >>

ביקשנו בוועדה, אבל משרד האוצר התעקש. אין שום היגיון למה אישה בת 24 יכולה
ואישה בת 22 לא יכולה.

<< דובר >> שגית אפיק: << דובר >>

הוועדה לא סיימה את הדיון בעניין הזה. התיקון הזה מתייחס למענק ספציפי.
הוועדה תדון בשאלה הזאת.

<< דובר >> יעקב אשר (יהדות התורה): << דובר >>

יש לי הצעת חוק כזאת.

<< דובר >> שגית אפיק: << דובר >>

ראיתי, עד גיל 21. אפשר לחוקק את ההצעה שלך באופן זמני לתקופה הזאת, למענק
הזה.

<< דובר >> אוסאמה סעדי (הרשימה המשותפת): << דובר >>

אנחנו כבר אמרנו שמבחן הגיל לא צריך להיות קריטריון. זה התחיל בצעירים
הערבים מ-18 עד 20 שהחרגתם בחל"ת.

<< יור >> היו"ר איתן גינזבורג: << יור >>

נעלה את זה להצבעה. מי בעד הקדמת הדיון בהצעת חוק להגדלת שיעור השתתפות
בכוח העבודה ולצמצום פערים חברתיים (מענק עבודה), ירים את ידו? מי נגד, מי
נמנע?

הצבעה

בעד – 10

נגד – אין

נמנעים – אין

אושר.

<< יור >> היו"ר איתן גינזבורג: << יור >>

הקדמת הדיון אושרה. חברים, תודה רבה, הישיבה נעולה.

<< סיום >> הישיבה ננעלה בשעה 13:05. << סיום >>
