הכנסת השש-עשרה נוסח לא מתוקן

מושב שלישי

פרוטוקול מס' 219

מישיבת ועדת הכנסת 

יום שלישי, כ"ז באדר א התשס"ה (08.03.2005), בשעה 16:00

סדר היום: פניית יו"ר ועדת הכלכלה בדבר טענת חריגה מגדר נושא הצעת חוק
המדיניות הכלכלית לשנת הכספים 2005 (תיקוני חקיקה), התשס"ה-2005, בעת הדיון
בסעיפים 39-40, מתוך פרק ט' העוסק בתקשורת.

נכחו:

חברי הוועדה: רוני בר-און -היו"ר

יולי-יואל אדלשטיין

  גדעון סער

דניאל בנלולו

ענבל גבריאלי

מיכאל גורלובסקי

זהבה גלאון

צבי הנדל

רשף חן

אחמד טיבי

שאול יהלום

אהוד יתום

איתן כבל

אפרים סנה

  מיכאל רצון

עמרי שרון

אהוד יתום

מוזמנים: חה"כ דוד טל

נגה רובינשטיין -משרד המשפטים

חיים פרננדס - משרד האוצר

ייעוץ משפטי: אתי בנדלר

מנהלת הוועדה: אתי בן יוסף

רשמת פרלמנטרית: מיטל בר-שלום

פניית יו"ר ועדת הכלכלה בדבר טענת חריגה מגדר נושא הצעת חוק המדיניות
הכלכלית לשנת הכספים 2005 (תיקוני חקיקה), התשס"ה-2005, בעת הדיון בסעיפים
39-40, מתוך פרק ט' העוסק בתקשורת.

היו"ר רוני בר-און:

שלום, אני פותח את ישיבת הוועדה. הזמן להתייעצות הסיעתית שביקש יו"ר סיעת
הליכוד, תם. במהלך הזמן הזה, הגיע חה"כ דניאל בנלולו, שביקש להעלות את נושא
הארכת הזיכיון של בעלי הזיכיון לשידורי הרדיו ל-8 שנים, לפשרה עם נציגי
הממשלה, לפיה הוא לא יעמוד על דרישתו זו בוועדה וכך יתייתר הצורך לבחון את
טענת חריגה מגדר נושא ("נושא חדש").

הממשלה מצידה מסכימה כי בנוסח העומד לדיון בפני ועדת הכלכלה תיכנס הפסקה
הבאה: "שוכנעו שרת התקשורת ושר האוצר, לאחר התייעצות עם המועצה, כי בעלי
הזיכיון לשידורי רדיו ייפגעו וכי יש לפצותם בשל שידורי רדיו דיגיטלי ובשל
מתן זיכיון להפעלת תחנת שידור, רשאים הם להחליט באשר לדרך הפיצוי המתאימה
בנסיבות העניין, ובכלל זה אם יש מקום לפעול להארכת הזיכיון של בעלי הזיכיון
לשידורי רדיו".

דברים אלה נרשמים בפרוטוקול ישיבת ועדת הכנסת, ובכפוף להתחייבות זו חוזר בו
חה"כ בנלולו מבקשתו לדון בהארכת הזיכיון ל-8 שנים. זוהי התחייבות של המדינה
בפני ועדת הכנסת. פרוטוקול הוועדה יעבור לישיבת ועדת הכלכלה. חה"כ בנלולו
מודיע בזה, כי הוא חוזר בו מהבקשה לדון בוועדת הכלכלה בהארכת משך הזיכיון
ל-8 שנים. אין עוד יותר עניין של "נושא חדש". תודה רבה, הישיבה נעולה.

הישיבה ננעלה בשעה 16:15
