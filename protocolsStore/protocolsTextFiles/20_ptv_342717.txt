הכנסת העשרים

מושב שני

פרוטוקול מס' 129

מישיבת ועדת הכנסת

יום שני, כ"ב באייר התשע"ו (30 במאי 2016), שעה 14:45

סדר היום:

1. בקשת הממשלה להקדמת הדיון בהצעת חוק בקריאה השנייה והשלישית

2. הצעה לסדר-היום בנושא: מצבם הקשה של חקלאי ישראל, הקפאת הליכים תלויים
ועומדים נגד חקלאים בגין אי-תשלום היטלים למועצת הצמחים – רביזיה על החלטת
ועדת הכנסת

נכחו:

חברי הוועדה:

יואב קיש – היו"ר

יואב בן צור

מכלוף מיקי זוהר

רועי פולקמן

חברי הכנסת:

שרן השכל

אכרם חסון

מוזמנים:

  ------------------------------------------------------------------------
  חגי בנימין   –   מנהל מחלקת קופות גמל באגף שוק ההון, משרד האוצר
  ------------ --- -------------------------------------------------------

  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

בקשת הממשלה להקדמת הדיון בהצעת חוק בקריאה השנייה והשלישית

היו"ר יואב קיש:

שלום לכולם. אנחנו נתחיל עם בקשת הממשלה להקדמת הדיון בהצעת חוק הפיקוח על
שירותים פיננסיים (קופות גמל) (תיקון מס' 15), לפני קריאה שנייה ושלישית.
נציג הממשלה, תציג את עצמך ותנמק.

חגי בנימין:

אני חגי בנימין, מנהל מחלקת קופות גמל באגף שוק ההון. אנחנו מעוניינים לקדם
את התהליך משתי סיבות. קודם כול, אנחנו חושבים שקופת גמל להשקעה זה בשורה
של ממש לציבור – לראשונה אנחנו מאפשרים לציבור להשקיע לפרק זמן קצר, לטווח
זמן בינוני, בקופות הגמל. מעבר לכך, ההצעה אושרה פה אחד בוועדה ולכן אנחנו
לא חושבים שיש מקום לעכב את התהליך.

היו"ר יואב קיש:

השאלה למה אי אפשר לחכות שבוע ולהביא את זה להצבעה ביום שני, שזה בעצם מה
שעל הפרק, כי הרי אין פה התנגדות לחוק והוא מן הסתם יאושר. למה לחץ הזמנים?

חגי בנימין:

שתי סיבות. אחת, באמת יש כמיהה בציבור למוצר הזה. מעבר לזה, מדובר פה בהצעה
שנפרסת על פני עמוד אחד לכל היותר ואני לא חושב שצריך שבוע כדי לעבור על
הצעה כזו. היא התקבלה פה אחד בוועדה ולכן להבנתנו נכון לקדם אותה.

היו"ר יואב קיש:

מישהו רוצה להתייחס?

רועי פולקמן (כולנו):

הייתי בדיון על ההצעה והיא אכן עברה והיא חשובה וזו בשורה, אבל לא ברור לי
למה זה משנה אם זה השבוע או שבוע הבא. זאת הצעה טובה, אבל אני לא יודע
להגיד למה פער של שבוע הוא דרמטי. אבל אם אפשר, תמיד טוב לעשות דברים מוקדם
ממאוחר.

היו"ר יואב קיש:

עוד מישהו? לא. דיבר איתי אישית סגן השר איציק כהן ואמר שהשבוע הזה הוא
חשוב. הוא אומר שאחרי החוק הזה צריך להוציא תקנות ולהיערך. אמרתי לו: אז
תתחיל עם ההכנה של התקנות ועוד שבוע זה יבוא. אבל הוא אמר שלא ניתן לעבוד
על תקנות לפני שהחקיקה הושלמה ולכן הנושא הזה מעכב אותם מהמשך פעילות של
הוועדה. לכן אני ממליץ לאשר, אבל אני מבקש שתעביר גם לאיציק וגם למשרד
בכללו שבאופן עקרוני אנחנו לא רוצים לאשר בקשות וצריך סיבה כדי שהדבר יגיע
לאישור בקשה כזאת.

מי בעד אישור בקשת הממשלה להקדמת הדיון? מי נגד? מי נמנע?

הצבעה

בעד אישור הבקשה – פה אחד

בקשת הממשלה להקדים את הדיון בהצעת חוק הפיקוח על השירותים הפיננסיים
(קופות גמל) (תיקון מס' 15), התשע"ו-2016 בקריאה שנייה ושלישית אושרה.

היו"ר יואב קיש:

אושר פה אחד.

הצעה לסדר-היום בנושא: מצבם הקשה של חקלאי ישראל, הקפאת הליכים תלויים
ועומדים נגד חקלאים בגין אי-תשלום היטלים למועצת הצמחים – רביזיה על החלטת
ועדת הכנסת

היו"ר יואב קיש:

אנחנו עוברים לנושא הבא: רביזיה על החלטת ועדת הכנסת בדבר קביעת ועדה לדיון
בהצעה לסדר היום בנושא "מצבם הקשה של חקלאי ישראל, הקפאת הליכים תלויים
ועומדים נגד חקלאים בגין אי-תשלום היטלים למועצת הצמחים, של חברי הכנסת שרן
השכל ואכרם חסון. נמצאים פה המציעים. לא הייתם בדיון הקודם?

שרן השכל (הליכוד):

לא.

היו"ר יואב קיש:

אז אנחנו ניתן למציעים לדבר. ההצעה הלכה לוועדת הכלכלה, בעוד המציעים
מעוניינים שזה ילך לוועדת הרפורמות.

שרן השכל (הליכוד):

אני אסביר בקצרה למה. הסיבה העיקרית היא שכרגע יש רפורמה שדנים בה ביחד עם
משרד האוצר והחקלאות ועוד משרדים בנוגע לעתידה של מועצת הצמחים. בינתיים יש
את החקלאים ויש ממש גבייה של חובות, כי הם לא שילמו את ההיטלים, ועומדים
בפניהם עיקולים, צווי בית משפט והכול. ההצעה בעצם אומרת שאנחנו רוצים לעכב
את ההליכים המשפטיים עד שהוועדה המיוחדת בראשות משרד האוצר והחקלאות תגיע
למסקנות. בגלל שגם הצעת החוק של מה שהולך להיות מועצת הצמחים תגיע בסופו של
דבר לוועדת הרפורמה - - -

היו"ר יואב קיש:

זה לא ברור. אגב, שמה של הוועדה הוא ארוך ואנחנו נקריא אותו פעם אחת
לפרוטוקול: הוועדה המיוחדת לדיון בהצעת חוק הרשות הממשלתית להתחדשות
עירונית; בהצעת חוק שירותים פיננסיים חוץ-מוסדיים; ובהצעת חוק התכנון
והבנייה (הוראת שעה... הנקודה היא שהנושא הזה לא נמצא תחת הנושאים של
הוועדה.

שרן השכל (הליכוד):

אבל הנושא של המועצות אמור להידון בוועדה הזאת.

ארבל אסטרחן:

באיזו מסגרת הוא אמור לעבור לשם?

שרן השכל (הליכוד):

זה מה שנאמר לי.

היו"ר יואב קיש:

אבל ברור שזה עוד לא הוסדר וזה יגיע - - -

רועי פולקמן (כולנו):

ועדת הכלכלה דנה כבר בנושאים האלה; בנושא החקלאות היו דיונים רבים מאוד
בוועדת הכלכלה.

היו"ר יואב קיש:

בוא נשמע את היועצת המשפטית.

ארבל אסטרחן:

זה נושא מובהק של ועדת הכלכלה. נכון שהוועדה בראשות חבר הכנסת אלי כהן
לוקחת נושאים ששייכים לוועדות אחרות והם מועברים לדיון בה מכל מיני
שיקולים, ולכן זה אפשרי. אבל - - -

רועי פולקמן (כולנו):

לא ברורה לי מהות הבקשה וגם אלי לא דיבר איתי על זה. מדובר בעיקר ברפורמות
שהן על סדר היום של משרד האוצר - - -

ארבל אסטרחן:

ובדרך כלל בנושאי חקיקה.

רועי פולקמן (כולנו):

דרך אגב, עד היום לא עברה לוועדה אפילו הצעה אחת לסדר, אז למה שזה לא יהיה
בוועדת הכלכלה, שדנה בנושא החקלאות?

אכרם חסון (כולנו):

רועי, אין לנו בעיה עם ועדת הכלכלה או כל ועדה אחרת, אבל מאחר שבנושא
החקלאים כל יום צץ משהו חדש וכל יום יש שינויים ויותר בעיות, אז אמרנו
שהוועדה של הרפורמות היא הוועדה המתאימה.

היו"ר יואב קיש:

זה לא הגיוני, אכרם. אם אנחנו כבר עושים דיונים בוועדת הכלכלה - - -

שרן השכל (הליכוד):

הנושא הזה ספציפית הוא נושא של גבייה של החובות, של הוצאות לפועל שעומדים
בפני - - -

רועי פולקמן (כולנו):

זו מומחיות של ועדת הכלכלה.

שרן השכל (הליכוד):

כל זה קשור ישירות לרפורמה שאמורה להתקיים בנושא של המועצות - - -

רועי פולקמן (כולנו):

שנדון בוועדת הכלכלה.

שרן השכל (הליכוד):

המועצות עצמן, כרגע, בגלל שהן מפוזרות זה נדון בוועדת הכלכלה. אבל יש עכשיו
ועדה שהתכנסה, עם משרד האוצר, משרד החקלאות, משרד הכלכלה ומשרדים נוספים,
שדנה בעתיד שלהן, וזה עתיד לעבור לוועדת הרפורמות, כי זו רפורמה בפני עצמה.

היו"ר יואב קיש:

עם זה אני לא מסכים. המסקנה שזה יהיה בוועדת הרפורמות – זה משהו שעוד לא
הוחלט, עוד לא הגיע לשולחן הכנסת, עוד לא עלה.

אני אגיד לך איפה הבעיה. אחת, מעולם לוועדת הרפורמות לא הועברה הצעה
לסדר - - -

שרן השכל (הליכוד):

אבל זה לא אומר שאי אפשר להעביר.

היו"ר יואב קיש:

נכון, אבל אם הייתה לנו הצעה לסדר בנושאים הספציפיים שהוועדה מטפלת בהם,
היה הגיוני לחשוב לצרף את ההצעה לסדר לשם. אבל ברגע שאת מדברת על נושא שכבר
נדון בוועדת הכלכלה ואולי יש סיכוי שהוא לא יהיה בסוף בוועדת הכלכלה - - -

שרן השכל (הליכוד):

הנושא הספציפי הזה לא נדון בוועדת הכלכלה. אמנם נדונים הנושאים של המועצות,
אבל פה ספציפית אנחנו מדברים על הוצאות לפועל ועיקולים. זה הנושא. הנושא
הוא לעכב את ההליכים האלה עד שהוועדה מגיעה למסקנות.

היו"ר יואב קיש:

אז תחכי עם ההצעה לדיון.

שרן השכל (הליכוד):

אבל זה כמו להגיד להוצאה לפועל "תעצרו, אל תעקלו להם את הטרקטורים עד שנדון
בזה".

היו"ר יואב קיש:

אבל אי אפשר להחליט שעכשיו יקראו לוועדה של אלי כהן, בנוסף לכל השמות שלה,
גם "החוק למועצות הצמחים". אנחנו לא נקרא לה ככה עכשיו. אז להבנתי יש שתי
אפשרויות: או שזה יישאר בוועדת הכלכלה או להשהות את הדיון בעניין.

ארבל אסטרחן:

אפשר לקבל את הרביזיה אבל לא להחליט עדיין.

שרן השכל (הליכוד):

אבל אנחנו רוצים לדון בזה כמה שיותר מהר.

אכרם חסון (כולנו):

אפשר לתת לזה עדיפות בוועדת הכלכלה?

היו"ר יואב קיש:

בהחלט.

רועי פולקמן (כולנו):

כבר קרה כמה פעמים שוועדת הכנסת אמרה "הוועדה הרלוונטית לא דנה חודש", ואז
מושכים את זה - - -

היו"ר יואב קיש:

הנה, הוא מנהל היום דיון בוועדת הכנסת בציר עוקף חוסאן בגלל שוועדת החוץ
והביטחון לא דנה.

בשביל להרגיע אתכם אני אעשה ככה: נשאיר את זה בוועדת הכלכלה, עם הבהרה
ליושב-ראש ועדת הכלכלה - - -

ארבל אסטרחן:

עכשיו, בתיקון התקנון האחרון, קיצרו את התקופה - - -

היו"ר יואב קיש:

אבל אני לא רוצה שהם יפספסו את המושב - - -

ארבל אסטרחן:

- - - אפשר לפנות ליו"ר ועדת הכלכלה - - -

שרן השכל (הליכוד):

יואב, יש כרגע מצב חירום – אנשים שמעקלים להם חשבונות בנק וטרקטורים שלא
יכולים לעבוד.

ארבל אסטרחן:

אז למה שיו"ר ועדת הכלכלה יעכב את זה?

היו"ר יואב קיש:

אני מציע שנפנה את זה ליו"ר ועדת הכלכלה ונגיד שוועדת הכנסת מבקשת בכל לשון
של בקשה שהוא ידון בזה בחודש הקרוב, ובמידה שהוא רואה שהלו"ז שלו צפוף מדי
והוא לא מסוגל, אנחנו בהחלט ניקח את זה בחזרה - - -

ארבל אסטרחן:

פורמלית אי אפשר לקחת.

היו"ר יואב קיש:

בהסכמתו.

שרן השכל (הליכוד):

אם אנחנו עושים את זה זה יהיה בלתי אפשרי, כי אתה לא יכול למשוך את זה ממנו
אחר כך. מדובר ב-75 יום.

אנחנו כבר דיברנו עם אלי והוא מוכן לקחת את זה ישר - - -

היו"ר יואב קיש:

אז בואי נשהה את הדיון. דיברת עם כבל?

שרן השכל (הליכוד):

לא דיברתי עדיין.

היו"ר יואב קיש:

אז בואי נשהה את הדיון, בינתיים תדברי עם כבל ותשיגי ממנו התחייבות, תגידי
לו שאנחנו מתלבטים מה לעשות פה, ויכול להיות שהוא יתחייב לך לתוך חודש.

אז אנחנו משהים את הדיון ברביזיה, ואת תדברי עם כבל ותראי לכמה זמן הוא
מוכן להתחייב, ואם לא, תערבי גם אותי ואנחנו נסגור את זה. מקובל? מקובל.
תודה רבה.

הישיבה ננעלה בשעה 15:00.
