הכנסת התשע-עשרה

נוסח לא מתוקן

מושב שני

פרוטוקול מס' 3

מישיבת הוועדה המשותפת לתקציב הכנסת

יום שני, ט"ו בכסלו התשע"ד (18 בנובמבר 2013), שעה 9:30

סדר היום:

שימוש בעודפי תקציב הכנסת משנת 2012 בשנת 2013 ושינויים בתקציב הכנסת לשנת
2013

נכחו:

חברי הוועדה:

מאיר שטרית – ממלא מקום היו"ר

צחי הנגבי

יעקב ליצמן

אברהם מיכאלי

ניסן סלומינסקי

חמד עמאר

יפעת קריב

סתיו שפיר

רוברט אילטוב

יצחק וקנין

בועז טופורובסקי

דב ליפמן

אורי מקלב

איילת שקד

מוזמנים:

מנכ"ל הכנסת רונן פלוט

  ------------------------------------------------------------------------
  חיים אבידור   –   חשב הכנסת
  ------------- --- ------------------------------------------------------
  נדב כספי      –   ראש מדור בכיר התקשרויות רכש תקציב ופיקוח, חשבות הכנסת

  טמיר כהן      ­–   מנהל ועדת הכספים, הכנסת

  דן עמר        ­–   מנהל חטיבת התפעול, הכנסת

  יותם יקיר     –   דובר הכנסת

  הודיה קין     –   יו"ר ועד עובדים, הכנסת
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אור שושני

שימוש בעודפי תקציב הכנסת משנת 2012 בשנת 2013 ושינויים בתקציב הכנסת לשנת
2013

היו"ר מאיר שטרית:

חברים, אני מתכבד לפתוח את הישיבה. הנושא הראשון הוא השימוש בעודפי תקציב
הכנסת משנת 2012 בשנת 2013. מי רוצה להציג את העניין?

רונן פלוט:

אנחנו רוצים להעביר את העודפים של 2012 ל-2013. אני רוצה לציין שב-2012 לא
הייתי מנכ"ל, אלא היה מנכ"ל אחר, והוא בנה תקציב מסוים, וכשנכנסתי לתפקיד
היו כל מיני תיקונים לתקציב של 2013, לא של 2012. ב-2012 יש עודפי תקציב
שאנחנו רוצים להעביר ל-2013, ויש לנו כבר הרבה מאוד תכניות מה לעשות.

היו"ר מאיר שטרית:

אבל התכנית לפנינו?

רונן פלוט:

כתובים פה דברים שאנחנו רוצים לעשות.

לפני שאני אמשיך אני רוצה לברך את בועז טופורובסקי ולאחל לו מזל טוב. נולד
לו בן.

קריאות:

מזל טוב.

היו"ר מאיר שטרית:

מה סך כל העודפים ב-2012?

רונן פלוט:

עוד שנייה החשב יגיד.

חברים, אנחנו הולכים לעשות עבודות מאוד יפות, ואני חושב שכבר התחלתם להרגיש
קצת שינויים בכנסת – גם בכניסה ובעוד דברים. הולכת להיפתח תערוכה מאוד יפה
של דברים שהיו במחסנים עם אבק. אנחנו לא מבזבזים שום שקל, כל דבר שאנחנו
עושים זה על מנת שהפרלמנט שלנו ייראה יותר יפה ומכובד. רק היום בבוקר
קיבלתי טלפון מ-40 אוונגליסטים מהולנד שרוצים לבקר פה מחר. זה אומר שכל
הזמן נמצאים בכנסת אנשים מחוץ לארץ, וכל אחד מכם שמבקר בפרלמנט בחוץ לארץ
אומר "וואו, כמה זה יפה". אלה הפנים של מדינת ישראל.

בבקשה, אדוני החשב.

חיים אבידור:

סך כל ההעברות זה 181,730,000. אני מבקש את אישור הוועדה להעביר עודפי
תקציב משנת 2012 לשנת 2013 בסכום הזה.

יעקב ליצמן:

יש לזה חריג השנה?

חיים אבידור:

אני אענה. 115 מיליון מתוך הסכום הזה זה סכום שאנחנו מגלגלים משנה לשנה
בגין תביעות שעומדות מול הכנסת. יש שתי תביעות שעומדות מול הכנסת. תביעה
אחת זה הקבלן שלקחו ממנו בחזרה את בית פרומין. הוא הגיש תביעה של 200
מיליון שקל, אם אני לא טועה. עד היום אנחנו שילמנו סכום של 47 מיליון, שזה
סכום שאינו שנוי במחלוקת, זה הסכום שקבע השמאי הממשלתי. בהליך המשפטי
החליטו ללכת לשמאי מכריע, כאשר השמאות שלו אינה מחייבת. השמאי המכריע קבע
סכום של 69 מיליון ש"ח, שמתוכם שולמו כבר 47. כמובן שהיזם לא מסכים לשמאות
הזאת, וההליך המשפטי ממשיך.

היו"ר מאיר שטרית:

אי אפשר לבטל את כל העניין?

חיים אבידור:

תוציא חוק שמבטל את כל העניין הזה.

היו"ר מאיר שטרית:

האמת, אני חייב להגיד שזה פשוט שיגעון. הכנסת השתגעה לגמרי בעניין הזה, אין
לזה שום הצדקה כלכלית ופיננסית. אם מבטלים את העניין, הוא מת.

ניסן סלומינסקי:

אני מציע שלא יבדקו את העסק הזה.

היו"ר מאיר שטרית:

אני התנגדתי לעסק הזה מההתחלה.

חיים אבידור:

בנוסף, יש לנו סכום של 36 מיליון שקל בגין תביעות, שזה גם סכום שאנחנו
מגלגלים משנה לשנה וצוברים שם כל מיני עודפים. זה בגין התביעה של "שפיר" על
המבנה. אנחנו בנינו פה בניין יפה בתקציב של 200 מיליון שקל, שזה היה פחות
או יותר הסכום של המכרז. חברת "שפיר" החליטה שה-200 מיליון שקל לא מספיקים
לה, והיא תובעת 670 מילוני ש"ח נוספים, מעבר ל-200 מיליון שקל.

רוברט אילטוב:

במכרז לא היה נקוב מספר?

חיים אבידור:

היה נקוב מספר של 200 מיליון שקל.

היו"ר מאיר שטרית:

היה מכרז, רק מה, עשו תוספות וכל מיני שינויים. אתה יודע, כל שינוי, נקודת
חשמל – אתה מעביר ממקום למקום, במקום 200 שקל רוצים ממך 2,000 שקל.

חיים אבידור:

יש שם דברים די הזויים, זו תביעה די אמוציונלית. התביעה המקורית היא 800
מיליון ש"ח, והוא הוריד אותה ל-670 מיליון ש"ח, משיקולי אגרה. זה כדי שתהיה
לכם אינפורמציה.

אז מתוך ה-181 מיליוני ש"ח, 115 זה בגין שתי תביעות. הם נשמרים בצד משנה
לשנה. אלה לא סכומים שמשקפים חוות דעת מקצועית לגבי הסכומים השנויים
במחלוקת, ההפך הוא הנכון.

היו"ר מאיר שטרית:

יש לי הצעה. אני לא חושב שאנחנו יכולים היום לאשר את כל השימושים של הכסף.
אני בעד לאשר את ההעברה, ולדון בישיבה אחרת על השימושים. נקיים ישיבה ארוכה
יותר על זה. אני מציע לאשר עכשיו את ההעברות של העודפים, ועל יתר השימושים
של התקציב, מלבד התביעות, נעשה ישיבה נוספת, ונדון בכך בניחותא.

יצחק וקנין:

אדוני היושב-ראש, יכול להיות שזה יפגע בעבודה השוטפת של עבודת הכנסת - - -

רונן פלוט:

אתה מעביר עכשיו?

היו"ר מאיר שטרית:

כן.

קריאות:

- - -

חיים אבידור:

אני חייב להגיד פה משהו. חלק גדול מהסכום הנותר שבין ה-115 ל-181 זה סכומים
שכבר הוצאנו אותם. הסיבה שלא אישרנו אותם עד עכשיו היא - - -

היו"ר מאיר שטרית:

אתה בגירעון?

חיים אבידור:

לא, אני לא בגירעון. תראה, אם אני שילמתי את הארנונה של חודש דצמבר בחודש
ינואר, או אם את החשבונית ל"שפיר" על תחזוקת המבנה בחודש דצמבר שילמתי
בינואר, זה הוצאה של חודש דצמבר ששילמתי בינואר. בדרך כלל אנחנו מעריכים
שהוועדה הזאת תאשר את הסכומים האלה. יש דברים נוספים שאנחנו משתמשים בהם
כתוצאה מעודפים, כמו למשל תוספת שוועדת הפנים החליטה עליה, שמתחילים לשלם
ארנונה על חניונים ציבוריים שלא בתשלום, שזה עוד 1.5 מיליון שקל. ויש עוד
דברים שוטפים שאנחנו משתמשים בהם. נכון שיש גם כל מיני פרויקטים שתוכננו
ולא השתמשנו בכסף הזה, פרויקטים שנמצאים בתהליכי ביצוע או שתוכננו. אבל בכל
אופן – חלק נכבד מהכסף זה פעילות שוטפת.

היו"ר מאיר שטרית:

ייפגע משהו מהפעילות השוטפת של הכנסת?

רונן פלוט:

בטח שכן.

יעקב ליצמן:

אני לא מבין את ההצעה שלך, אדוני.

יצחק וקנין:

הצעה שלך היא בעצם מסגרת, אבל היא לא יורדת לנקודות שהוא צריך אותן בחלק
מהדברים.

יעקב ליצמן:

אני מציע לאשר את זה, ואם אתה רוצה ועדה שתבדוק איך עושים את זה – אין לי
שום בעיה.

היו"ר מאיר שטרית:

זה מה שהצעתי. אני הצעתי לאשר את ההעברה. איציק, תראה, אין לי שום דבר נגד
הרעיונות והתכניות של הכנסת, ולכן אני מציע לאשר את ההעברה... אל תשכח
שאנחנו כבר בסוף 2013. אנחנו מעבירים מ-2012 ל-2013. יכול להיות שנמצא את
עצמנו במצב שאם הכסף לא מוצהר עד סוף 2013 אז יצטרכו לבקש להעביר אותו
ל-2014. לכן אני מציע שבלי קשר לאישור של ההעברה, נעשה לעצמנו עבודה
פנימית, אפשר שהוועדה כולה ואפשר שרק ועדת התקציב, ונדון בפרטים שמעבר
ל-115 שמחויבים. נדון על היתר ונראה. מה שצריך לכנסת – ניתן לכנסת, אבל מה
שלא צריך – אולי נבדוק רעיונות אחרים. ככה אנחנו עוזרים לכנסת, נותנים לה
פתרון מבחינת ההעברה הכספית, וגם יוצרים מצב שאנחנו עוברים על הפרטים. אם
נעבור עכשיו על כל סעיף ועל כל דבר – זה בעייתי. אני מציע אולי אפילו לעשות
ועדת משנה של כמה אנשים, שניים מכספים שניים מכנסת, שתעבור על הפרטים ותביא
לאישור הוועדה את הסיכום.

רונן פלוט:

אני רוצה לומר משהו. מכיוון ש-115 מיליון אנחנו יודעים בדיוק למה זה, אז
לגבי מה שנשאר, אני חושב שבכמה משפטים אפשר לומר איזה פרויקטים יש, ואם
החברים ירצו לדון על הפרויקטים, אפשר למצוא יום אחר לכך.

היו"ר מאיר שטרית:

זה מה שאני מציע.

רונן פלוט:

לא, קודם כול תן לחשב לספר מה ההפרש בין 115 ל-180 - - -

היו"ר מאיר שטרית:

אבל זה כתוב. ויש לנו רעיונות. אני לא רוצה להיכנס לדיון מפורט עכשיו,
אנחנו מבזבזים זמן של הוועדה. אני מציע לאשר את ההעברה, ולקיים בעתיד דיון
נפרד בפרטים השונים של זה, כמו שליצמן מציע.

חיים אבידור:

אני חייב להגיד משהו.

היו"ר מאיר שטרית:

מה מפריע לך?

חיים אבידור:

לא מפריע לי שום דבר, אני רק רוצה שניקח בחשבון שאנחנו נקלענו למצב שהיו
לנו פרויקטים שאנחנו עשינו אותם. אנחנו בדרך כלל מתכנסים פעמיים בשנה, אבל
השנה לא יכולנו להתכנס פעמיים, כי קודם כול עד חודש אוגוסט לא היה לנו
תקציב בכלל, אז בכלל לא יכולנו לאשר - - -

היו"ר מאיר שטרית:

אז אני מציע לעשות את הישיבה הבאה תוך שבוע עד עשרה ימים.

חיים אבידור:

אני רק אומר שאנחנו נמצאים כבר ב-18 בנובמבר, וב-31 בדצמבר זה כבר לדבר על
החלב שנשפך.

היו"ר מאיר שטרית:

לכן אני מציע לעשות ישיבה תוך עשרה ימים. חברים, מי בעד ההצעה שלי?

יעקב ליצמן:

לא, הוא לא הסכים. אני רוצה - - -

היו"ר מאיר שטרית:

מקובל עליך?

יעקב ליצמן:

אני רוצה להבין - - -

אברהם מיכאלי:

אני גם לא הבנתי עדיין. חיים, איפה זה תוקע אותך בביצועים שאתה כבר
התחייבת?

היו"ר מאיר שטרית:

אבל זה לא תוקע אותו בשום דבר.

רוברט אילטוב:

מאיר, הוא לא שלם עם מה שאתה מציע.

יצחק וקנין:

החשב לא שלם עם מה שאתה אומר.

יעקב ליצמן:

אני לא הבנתי. תגיד לי מה אתה רוצה.

חיים אבידור:

אני אומר ככה. ישנם פרויקטים שעדיין לא - - -

היו"ר מאיר שטרית:

כמה כסף יש של פרויקטים שכבר עשית מתוך היתרה?

חיים אבידור:

30 מיליון זה במסגרת תכניות.

היו"ר מאיר שטרית:

שכבר נעשו.

חיים אבידור:

לא, תכניות שעדיין לא בוצעו.

היו"ר מאיר שטרית:

והיתר?

חיים אבידור:

היתר זה דברים שאני השתמשתי בהם באופן שוטף.

היו"ר מאיר שטרית:

אז אתה אומר שההתחייבויות זה ל"שפיר" ולתביעה של בית פרומין, שזה 115; אתה
אומר ש-30 זה לא מחויב, אז זה 145; ומה שנותר באמצע זה כסף שאתה רוצה לשלם
אותו עכשיו. נכון?

חיים אבידור:

כן.

היו"ר מאיר שטרית:

אוקיי, אז אני מציע עוד פעם לאשר את ההעברה. אני רוצה שאתה תעבור על התקציב
ותקבע מה ה-30 שאתה צריך לתוך שימוש, וגם אותם נאשר, ואת ה-30 שנותרים
לדיון – לגביהם נעשה ישיבה נוספת ונחליט מה עושים איתם.

יעקב ליצמן:

יש לי שתי הערות. א', הגישה שלי היא קצת אחרת. הם עבדו והכינו העברות
תקציביות. אם יש לנו בעיה עם העברה כזאת או אחרת, אז צריך להגיד את זה
עכשיו. אם לא, אני מציע שדבר ראשון נאשר, ננקה שולחן - - -

היו"ר מאיר שטרית:

זה מה שהצעתי.

יעקב ליצמן:

לא, כולל ה-30... או כמה שזה. בנוסף, נחליט עכשיו שעל התקציב של 2014, שזה
השלב הבא – מהיום אנחנו נעשה סדר בצורה אחרת. אבל כרגע ננקה שולחן עד הסוף,
כלומר מצביעים ובזה זה נגמר.

היו"ר מאיר שטרית:

אתה רוצה להעביר בלי לדון באף תכנית שמוצעת?

יעקב ליצמן:

רק לשאול שאלות.

היו"ר מאיר שטרית:

לי יש.

יעקב ליצמן:

אז תשאל.

היו"ר מאיר שטרית:

בבקשה. אז אם אתם רוצים להיכנס לדיון על כל סעיף, בואו נעשה את זה. אני
חושב שצריך לעבור על זה עם החשב אחרי שנאשר לו את כל הכסף שהוא צריך – גם
את המחויבויות, גם את תקציב הדברים שנעשו - - -

יעקב ליצמן:

הנוהל הזה היה כל פעם, בוא לא נשנה את זה עכשיו.

רונן פלוט:

בשביל מה להעביר את זה לפעם הבאה? אם יש שאלות – בבקשה, אנחנו פה, הכול
פתוח.

חיים אבידור:

תראו, בדרך כלל כאשר אנחנו מכינים תקציב, אנחנו יושבים על התקציב עם כל חבר
ועדה ומסבירים לו את שימושי התקציב. כאן אנחנו לא עושים את זה, כי אנחנו
בסך הכול עושים פעולה טכנית של העברה משנה לשנה - - -

יעקב ליצמן:

חיים, אתה מקבל א מה שהצעתי?

חיים אבידור:

בטח שאני מקבל, כי אני תמיד עושה ככה.

היו"ר מאיר שטרית:

מה, אתה רוצה עכשיו דיון על הסעיפים?

יעקב ליצמן:

אם יש שאלה על סעיף כזה או אחר - - -

היו"ר מאיר שטרית:

יש הרבה שאלות.

יעקב ליצמן:

כל פעם זה ככה. בוא נגמור.

היו"ר מאיר שטרית:

ליצמן, אני חושב שלא צריך לאשר תקציב על עיוור, אבל - - -

יעקב ליצמן:

אני גם לא חושב. אבל אם יש לי שאלה, שישמעו אותה עכשיו.

יצחק וקנין:

מאיר, למה אתה לא רוצה שנדון עכשיו סעיף-סעיף? זה לא ארוך.

היו"ר מאיר שטרית:

זה ארוך.

רונן פלוט:

לא, זה לא ארוך.

היו"ר מאיר שטרית:

מאה אחוז, בואו נעבור על הכול. בואו נעבור על התכניות. תסבירו למה צריך
להעתיק אולפן ב-5.8 מיליון שקל.

חיים אבידור:

זה לא 5.8. תסתכל, מהסכום הזה אנחנו לוקחים 3.530 מיליון - - -

היו"ר מאיר שטרית:

איפה זה כתוב?

חיים אבידור:

למטה, בתחתית של סעיף 2.

היו"ר מאיר שטרית:

עבור תחנת כוח לבית פרומין?

חיים אבידור:

נכון. אני אסביר לך - - -

יעקב ליצמן:

בית פרומין עולה 1.5 מיליארד שקל, אז מה זה משנה...

רונן פלוט:

חברים, ברגע שאתם תחליטו שבית פרומין לא יהיה... אתם לא יודעים כמה אנחנו
יורקים דם עם בית פרומין. באנו לשם והתברר שאין חשמל.

יפעת קריב:

- - -

רונן פלוט:

סליחה, כרגע החוק מחייב אותנו לעבוד בזה. אם תחליטו אחרת – יהיה אחרת. אבל
כל עוד לא הוחלט אחרת, אנחנו פועלים כדי שזה יקום.

חיים אבידור:

אנחנו מקבלים את בית פרומין בסוף שנת 2014. אנחנו כבר עוסקים בתכניות של
מוזיאון הכנסת בבית פרומין. תוך כדי התכניות הגיעו למסקנה שאין מספיק חשמל.
אז פנו לחברת החשמל, והיא אמרה: אין לנו תחנות כוח שיכולות לספק לכם את
הזרם שאתם רוצים; אם אתם רוצים את הזרם שאתם מבקשים – תבנו תחנת חשמל. אז
עכשיו בונים תחנת חשמל, אין ברירה.

היו"ר מאיר שטרית:

אנחנו צריכים לבנות תחנת חשמל לעצמנו?

חיים אבידור:

אנחנו בונים ביחד עם העירייה וביחד עם חברת החשמל.

היו"ר מאיר שטרית:

חברת חשמל לא אמורה לספק לנו חשמל ולשבור את הראש בעצמה?

חיים אבידור:

לא בדיוק.

היו"ר מאיר שטרית:

אני לא מכיר דבר כזה. מאחר שבניתי כמה פרויקטים בחיי, אני לא זוכר מצב שבו
הייתי צריך לבנות תחנת כוח לחברת חשמל, לא היה דבר כזה. "אדוני, תן לי
מחיר. תגיד כמה זה עולה, ותן לי חשמל, לא מעניין אותי איך אתה פותר את
העניין". מה אם מחר תעשה תחנת כוח ואז חברת החשמל תגיד לך שהתחנה שלך לא
בסדר ואתה לא מקבל חשמל? ככה הם לא אחראים. אני לא חושב שאתה צודק, ולכן
אני מציע - - -

יצחק וקנין:

אבל הוא אומר שזה ביחד עם חברת החשמל.

היו"ר מאיר שטרית:

אני לא יודע. דוגמה נוספת: אתה אומר שיש 30 מיליון שקל מחויבים. אבל לי יש
רעיונות אחרים, עוד מהכנסת הקודמת: אולי לאשר עוזר שלישי לכל חבר כנסת. זה
כסף קטן יחסית, ואני חושב שצריך לעשות את זה. אז הנה הזדמנות לעשות את זה.
אני חושב שהדבר הזה - - -

רונן פלוט:

רגע, דבר כזה צריך לעבור - - -

היו"ר מאיר שטרית:

אתה צודק. לכן אני מציע שנעשה את ההעברה כולה, נאשר אותה, ועל ה-30 מיליון
שקל שנותרו פתוחים נקיים דיון נפרד אחרי שנעבור על הסעיפים יחד עם המנכ"ל
והחשב. מה לא בסדר בזה? ליצמן, למה אתה רוצה טבולה ראסה, להגיד "אני מאשר
הכול, לא מעניין אותי כלום"? אני חושב שיותר נכון להיכנס לעובי הקורה ולדון
בפרטים של התקציב שעדיין לא מיועד.

רונן פלוט:

מאיר, ברור שבינתיים, תוך כדי הזמן, הכנסת הכינה תכניות. חלק מהתכניות
צריכות לצאת לפועל. אל תשכחו: אנחנו באמצע נובמבר, ובסוף חודש דצמבר התקציב
נגמר. זאת אומרת שברגע שלא נעשה את ההעברה, כל הכסף הזה עובר בחזרה לאוצר,
ואז אפשר לדבר עד מחר בבוקר...

יפעת קריב:

המנכ"ל, לפחות כרגע אנחנו מרגישים כמו כל משרדי הממשלה – זה הכי אמיתי שיש,
אין משרד ממשלתי שלא חווה את זה.

רונן פלוט:

תני לי בבקשה לסיים. אני מציע דבר כזה: יש תכניות שאנחנו עשינו, ואי אפשר
בעוד שבוע או שבועיים לשבת, לעשות תכניות ולהספיק לגמור משהו עד סוף השנה.
זה לא רציני, זה לא קיים. אבל אם ייקבע פה נוהל חדש שלפיו החל משנה הבאה
נביא לפה לדיון גם את עניין ההעברות, או שנעשה על כך דיון מוקדם – בבקשה.
לא חשבנו שזה הולך להיות בישיבה, כי זה לא היה אף פעם, אבל הוועדה סוברנית
להחליט שיהיה הנוהל כמו שהציע ליצמן, שהחל משנה הבאה נביא דברים לשולחן
ונדון.

אבל עכשיו לעצור את כל התכניות ולהתחיל לשבת על תכניות חדשות שיהיו – אין
זמן לזה. אנחנו גם לא נספיק לעשות שום תכנית וגם נאבד את הכסף.

יעקב ליצמן:

יש תכנית אחת שאני מוכן לדון עליה כרגע – על העוזר השלישי.

יפעת קריב:

במיוחד לפניות הציבור.

רונן פלוט:

אני רוצה לומר לך משהו: אנחנו פותחים מחלקה לפניות הציבור, וחלק מחברי
הכנסת שמקבלים פניות מהציבור, כאשר אלה דברים מקצועיים גרידא, זה יעבור
אלינו, כדי לעזור לכל חברי הכנסת.

יפעת קריב:

זה לא כמו לפנות לכל אחד מאיתנו לחוד.

רונן פלוט:

כשזה דברים מקצועיים, זה יעבור אלינו.

יפעת קריב:

אבל אנשים רוצים תשובה מחברי כנסת, הם לא רוצים תשובה מגוף - - -

רונן פלוט:

אני מדבר על דברים מקצועיים. אני נותן לך עזרה, אני נותן לך פרוגרמה, ועל
סמך זה את יכולה - - -

היו"ר מאיר שטרית:

המנכ"ל, תראה, אנחנו בעד אישור עכשיו של העברה של כל הכסף, זה היה המשפט
הראשון שלי. מתוך ההעברה אתם אמרתם שיש מחויבות על 100 ומשהו מיליון - - -

חיים אבידור:

מאיר, אני לא יכול לעשות את זה. על מנת שאתה תאשר את ההעברה, אני צריך לגשת
עם ההעברה הזאת למשרד האוצר ולהגיד לו: תכניס את זה וזה בסעיפים האלה
והאלה. אם אני לא אומר לו את זה, אז ההעברה הזאת לא שווה לי כלום. לא שווה
כלום. לכן זה צריך להיכנס - - -

יעקב ליצמן:

מאיר, אתה נרדמת בשמירה. אם היית מציע את זה ביוני, זה היה משהו אחר, אבל
כרגע זה לא רלוונטי. לכן אני מציע להצביע - - -

היו"ר מאיר שטרית:

ביוני לא הייתה לנו הצעה.

חיים אבידור:

מאיר, אם אני לא מכניס את זה לפי סעיפים בספר התקציב של המדינה, ההעברה לא
שווה כלום, אני לא יכול להשתמש בזה. דבר שני, את הדפים האלה נתנו בשבוע
שעבר. בוועדת הכספים, כשהממשלה באה לבקש העברות, האם היא נותנת משהו?

ניסן סלומינסקי:

אתה מקבל הרבה לפני כן וגם יש לך אפשרות לקבל תשובות מהאוצר.

היו"ר מאיר שטרית:

החשב, מותר להכניס כסף לרזרבה על פי התקנות?

חיים אבידור:

יש לנו כסף ברזרבה, אבל אנחנו לא משתמשים בו.

היו"ר מאיר שטרית:

אבל מותר להגדיל את הרזרבה, לא?

חיים אבידור:

לא, אי אפשר.

רונן פלוט:

בשביל מה?

יעקב ליצמן:

לא יכול להיות שהכנסת תהיה תלויה באוצר כדי לשחרר מהרזרבה - - -

היו"ר מאיר שטרית:

אני מסכים איתך, אני לא חושב שהיא תלויה באוצר. חבר הכנסת ליצמן, עם כל
הכבוד לאוצר, היא לא תלויה באוצר – מרגע שתקציב הכנסת מאושר, לאוצר אין
אמירה בעניין, הוא לא יכול להגיד לנו מה לעשות.

יעקב ליצמן:

אבל הוא יכול לא לשחרר - - -

היו"ר מאיר שטרית:

חבר הכנסת ליצמן, נו באמת, אתה מלמד אותי את התקנון הבסיסי של הכנסת? ועדת
הכנסת יכולה להחליט להעביר מסעיף לסעיף כל רגע, כל סכום. אז אל תמכרו לי את
הסיפורים האלה, באמת.

יעקב ליצמן:

אדוני שר האוצר לשעבר, אתה לא מבין מה אמרתי. אם הוא מכניס את הכסף הזה
למחויבים, הוא צריך אישור מהאוצר, לא יעזור לו כלום.

היו"ר מאיר שטרית:

אני מציע לאשר את ההעברה, אני לא מציע לא לאשר את ההעברה. אבל לגבי השימוש
בכסף, אם אתם רוצים לאשר את זה על עיוור – בבקשה, נצביע. תצביעו בעד, אין
לי בעיה עם זה. אבל אני חושב שיותר נכון, אם אתם רוצים להיות מעורבים
בעבודת הכנסת, זה שנאשר את רוב הסכום, אבל על ה-30 מיליון, שיועברו גם כן,
אני מציע לעשות דיון בעוד שבוע או עשרה ימים ולדון בתכניות של הכנסת
ובתכניות אחרות שיעלו פה, ונחליט מה טוב. מה לא בסדר בזה?

יעקב ליצמן:

את זה לא עושים בנובמבר.

היו"ר מאיר שטרית:

למה לא? עושים את זה בכל יום. אתה יכול לשאול את צחי הנגבי, בוועדת הכספים,
בסוף 2012, ב-31 בדצמבר 2012, המדינה עשתה העברה של מיליארד ו-600 מיליון
שקל תוספת לתקציב הביטחון. אז מה אתה מספר לי סיפורים?

רונן פלוט:

סליחה, מה מונע מאיתנו לדון פה על כל סעיף וסעיף? למה למשוך את זה לעוד
עשרה ימים או שבועיים?

היו"ר מאיר שטרית:

בבקשה, אם רוצים לדון אז בואו נעשה דיון.

אברהם מיכאלי:

בואו נשאל שאלות.

רונן פלוט:

אנחנו באנו הנה כדי לענות.

חיים אבידור:

אנחנו הבאנו לפה את מנהל חטיבת התפעול, כי רוב הכסף הולך לשם.

היו"ר מאיר שטרית:

חברים, דברו.

אברהם מיכאלי:

מאיר, הוועדה יכולה גם ליזום דיון משלה, לא חייבים לחכות שהמנכ"ל יבוא עם
ההעברות התקציביות. בוא נקיים את הדיון הזה שאתה רוצה, כדי לשנות פרויקטים
אפילו בשנת 2014.

היו"ר מאיר שטרית:

מותר לקיים דיון כל הזמן, מתי שאתה רוצה. ניסן, בבקשה.

ניסן סלומינסקי:

יש לי שאלה לגבי תחנת הכוח לבית פרומין. בעמוד הראשון זה מופיע במסגרת
שירותים מקצועיים ונאמר שזה חלק מתוך ה-5.830 מיליון. בסעיף 3 הוא גם מופיע
בקשרי חוץ, טקסים וקרנות – 330 עבור תחנת כוח לבית פרומין. איך זה קשור
לקשרי חוץ? וזה גם ממשיך הלאה, גם בסעיף 4, בהוצאות עובדי הכנסת, וחוץ מזה
בסוף מופיע סעיף נפרד בפני עצמו. אני לא מצליח להבין את זה.

חיים אבידור:

אני אסביר לך מה אנחנו עושים. אנחנו מעבירים מ-2012 ל-2013 כל דבר בסעיף
שלו. ולכן בשירותים המקצועיים, אני משתמש בסכום של 3.530 מיליון – אני
מעביר בשנת 2013 לשירותים מקצועיים. בשנת 2013 אני מעביר מ-שירותים
מקצועיים ל-בית פרומין, סכום של 4.750 מיליון, שזה אוסף של כל הסעיפים
הקטנים האלה שהעברתי משנה לשנה. זאת הטכניקה לעשות את זה כדי להעביר את זה
לשיפוץ בית פרומין.

יפעת קריב:

אבל למה נקבע בראש סדר העדיפויות שבית פרומין צריך להיות במקום הראשון? למה
שלא נעשה סדר עדיפויות אחר?

רונן פלוט:

זה לא בראש סדר העדיפויות.

חיים אבידור:

זה לא בראש סדר העדיפויות בכלל.

יפעת קריב:

אז למה הוא מקבל כאלה סכומים?

רונן פלוט:

אם אנחנו לא נעשה, אז לא נפתח.

יפעת קריב:

אולי לא צריך לפתוח אותו.

רונן פלוט:

אבל יש חוק שמחייב אותנו.

היו"ר מאיר שטרית:

שינויים במבנה והתקנות – 16.8 מיליון שקל. מה זה? אני רוצה לדעת מה אתם
רוצים לשנות במבנה החדש והיפה הזה?

חיים אבידור:

אם תסתכל בירוק תראה את ההסבר של הסעיפים הגדולים של אותם 16 מיליון שקל.

היו"ר מאיר שטרית:

מיליון עבור כנסת ירוקה, למשל.

חיים אבידור:

לא, תשעה מיליון.

היו"ר מאיר שטרית:

תשעה מיליון? מה אתם רוצים לעשות עם זה?

רונן פלוט:

לעשות כנסת ירוקה.

היו"ר מאיר שטרית:

מה, לצבוע אותה בירוק?

רונן פלוט:

נו באמת...

היו"ר מאיר שטרית:

לא, אני שואל מה. אני מעדיף לקחת עוזר נוסף במקום לעשות כנסת ירוקה. אני
חושב שיותר חשוב לחברי הכנסת לקבל עוזר נוסף במקום כנסת ירוקה, זה עדיף פי
מאה בעיניי. אני נגד זה.

חברים, לכן אני מציע... אני הצעתי הצעה שהיא בעיניי הגיונית – לאשר את כל
ההעברה, לאשר את כל המחויבויות, לאשר את כל הכסף שהכנסת התחייבה לשלם,
ויישארו 30 מיליון שקל שעליהם אני מציע לקיים דיון נפרד שבו נדון יחד עם
החשב והמנכ"ל מה עושים איתם. לא חייבים לאשר כל פרט היום. מה, נאשר היום את
הכנסת הירוקה? תעשו את זה ב-2013?

רונן פלוט:

אני מציע למשוך את זה לגמרי. לא רוצים – אז לא רוצים. בלי טובות. אין צורך.

היו"ר מאיר שטרית:

זה לא עניין של טובות.

חיים אבידור:

מאיר, אני מבקש כזה מין דבר: ככל שהוועדה מחליטה לאשר את ההעברות האלה בלי
לאשר את הסעיפים שביקשנו, אני מבקש לא לאשר כלום. תחליטו לשבת, אנחנו נסביר
את הכול, ואז תאשרו את זה לפי מה שאתם רוצים.

היו"ר מאיר שטרית:

הנה, אנחנו יושבים.

חיים אבידור:

אם אתם רוצים עוזר שלישי, אז נאשר עוזר שלישי.

היו"ר מאיר שטרית:

הנה, אנחנו יושבים. אתם רוצים לדון? אז אמרתי "בואו נדון". אבל אתם לא
רוצים עכשיו לדון.

רונן פלוט:

מי אמר שלא?

היו"ר מאיר שטרית:

אתה. בבקשה, תסבירו לי למה אני צריך כנסת ירוקה כאשר אני יכול במקום זה
לעשות עוזר שלישי.

רונן פלוט:

אני רוצה להסביר לך. בכנסת ירוקה אנחנו מכניסים שמונה מיליון שקל בשמונה
שנים, ואחרי שמונה שנים אנחנו מקבלים את השמונה מיליון שקל בחזרה. זה כסף
שחוזר אחרי שמונה שנים. ואנחנו גם מצטרפים לעוד עשרה פרלמנטים בעולם עם
כנסת ירוקה. זה כולל גגות, זה כולל חיסכון במים, חיסכון בנייר.

היו"ר מאיר שטרית:

מאה אחוז. אז אם זה שמונה שנים, אז בואו נעשה כל שנה מיליון בתקציב הכנסת.

חיים אבידור:

לא, לא, זה לא עובד ככה.

היו"ר מאיר שטרית:

מה לא עובד? אתם לא רוצים לדון, זו הבעיה שלכם. אתם לא רוצים לדון, אתם
רוצים חותמת גומי. מאה אחוז, חברים, תצביעו מי בעד ומי נגד ונגמור את
העניין, למה לדון?

קריאות:

- - -

חיים אבידור:

מאיר, אתה מבין בכספים. זו השקעה של תשעה מיליון שקל היום שמחזירה את עצמה
בשמונה שנים.

היו"ר מאיר שטרית:

אה, אני הבנתי שאתה משקיע כל שנה - - -

חיים אבידור:

לא, לא, היא מחזירה את עצמה בשמונה שנים.

יעקב ליצמן:

חברים, יש לי הצעה.

יצחק וקנין:

ליצמן, תוציא אותנו מהבוץ.

היו"ר מאיר שטרית:

טוב, חברים, אני מבין את הכוונות. מי בעד אישור ההעברות כמו שהן מוצעות - -
-

רונן פלוט:

רגע, תן לי שנייה. אני מציע הצעה פשוטה: אני מאוד מבקש שוועדת הכנסת תדון
על כל הסעיפים שלנו - - -

היו"ר מאיר שטרית:

עכשיו? שנדון עכשיו?

רונן פלוט:

לא, לא, אני הולך לפי מה שאתה הצעת. בוא נאשר את כל התקציב, ואנחנו נחזור
לפה ונדון על ה-30. אבל מאשרים עכשיו הכול. אחרי זה נדון על ה-30. ואם בתוך
ה-30 מיליון יהיה משהו שהוא לא בסדר, אני מתחייב שלא נעשה את זה.

חיים אבידור:

לא, לא "שלא נעשה". אם תרצה את זה למשהו אחר אז נעשה עוד ישיבה ונעביר את
זה מסעיף לסעיף.

רונן פלוט:

מקובל.

היו"ר מאיר שטרית:

מקובל.

יעקב ליצמן:

רגע, יש לי הצעה - - -

היו"ר מאיר שטרית:

תן לי לסכם, חבר הכנסת ליצמן.

יצחק וקנין:

זה בסדר, ליצמן, זה הולך לסיכום טוב.

היו"ר מאיר שטרית:

אנחנו נאשר את כל ההעברה, עם הסעיפים הכתובים בהעברה כפי שהם. יחד עם זאת,
המנכ"ל והחשב מסכימים שנדון ב-30 מיליון שעדיין לא מחויבים. אני רק רוצה
לבקש מהחשב להעביר לוועדת הכנסת את ה-30 מיליון האלה, כדי שנוכל לקיים
עליהם דיון בעתיד. תהיה סמוך ובטוח שוועדת הכנסת תקיים דיון על זה, ונחשוב
על זה ביחד.

חיים אבידור:

הכול נמצא פה, אבל אני אדגיש אותם.

רונן פלוט:

מקובל.

היו"ר מאיר שטרית:

חברים, מי בעד?

הצבעה

בעד אישור ההעברות – פה אחד

ההעברות אושרו פה אחד.

היו"ר מאיר שטרית:

אין נגד. מאושר.

חיים אבידור:

יש גם לאשר את ההעברה מתכנית לתכנית של ה-4.750 מיליון לאותו בית פרומין.
בסוף בסוף כתוב לכם "העברה מתכנית לתכנית".

היו"ר מאיר שטרית:

זו תחנת הכוח עוד פעם?

חיים אבידור:

כן, זו אותה תחנה.

היו"ר מאיר שטרית:

בבקשה. מי בעד ההעברה לתחנת הכוח? מי נגד?

הצבעה

בעד אישור ההעברה – פה אחד

ההעברה אושרה פה אחד.

היו"ר מאיר שטרית:

אין נגד, ההעברה אושרה.

הישיבה ננעלה בשעה 11:00.
