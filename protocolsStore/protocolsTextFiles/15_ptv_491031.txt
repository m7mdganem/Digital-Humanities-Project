פרוטוקולים/ועדת הכנסת/3391

ירושלים, י"ט בתמוז, תשס"א

10 ביולי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 213

מישיבת ועדת הכנסת

יום שני, י"ח בתמוז התשס"א (9.7.2001), שעה 13:34

נכחו:

חברי הוועדה:

יוסי כץ - היו"ר

מוחמד ברכה

יצחק גאגולה

אמנון כהן

  סופה לנדבר

  יצחק סבן

יאיר פרץ

מוזמנים:

חברת הכנסת ענת מאור

חבר הכנסת רחמים מלול

אנה שניידר – היועצת המשפטית לכנסת

טובי חכימיאן – הגזברות

יועצת משפטית:

ארבל אסטרחן

קצרנית:

חנה אלטמן

סדר היום:

פניית חבר הכנסת יאיר פרץ לדיון נוסף בהמלצת ועדת אלוני בנושא חישוב הקצבה
של חברי הכנסת במקרה בו קוצרה תקופת כהונתה של הכנסת - הצבעה.

פניית חבר הכנסת יאיר פרץ לדיון נוסף בהמלצת ועדת אלוני

בנושא חישוב הקצבה של חברי הכנסת במקרה בו קוצרה תקופת כהונתה של הכנסת –
הצבעה

היו"ר יוסי כץ:

אני מתכבד לפתוח את הישיבה ולהבהיר לנוכחים שאיך שההצבעה תיגמר – היא
תיגמר, אני אכבד כל החלטה שתתקבל בה, יחד עם זאת אני מבקש לציין שאנחנו
חייבים לגבש חקיקה שתוציא באופן מוחלט מידינו או מידי ועדה ציבורות או כל
גוף אחר, את עניין השכר והגמלאות.

אני אומר לכם במלוא הכנות כי המצב הוא בלתי נסבל - - -

יאיר פרץ:

אני מסכים אתך.

היו"ר יוסי כץ:

כאמור, המצב הוא בלתי נסבל, הנושא חייב להיות מוסדר בחקיקה ראשית ומי שירצה
לתקן אותו יעבור שקיפות מלאה, לא בחדר סגור של הוועדה למרות שהישיבה פתוחה,
כמובן, לתקשורת.

אני לא מוכן לראות את עצמי פעם נוספת בסיטואציה של: או הנדיב הידוע, או
האיש הרע בסיפור הזה. המצב הוא בגדר בלתי נסבל. באותה מידה שלא נוח לי לחלק
פה החלטות חיוביות או החלטות שמשפרות את המצב של חברי הכנסת, גם לא נוח לי
להיות האיש הרע שמחליט נגד חבריו, וברשימה, כפי שאתם יכולים לראות, יש
חברים טובים מאד שלי.

אני מבקש מחברי הכנסת - - -

יאיר פרץ:

יש הצעת חוק בנושא הזה של חבר הכנסת אבי יחזקאל.

היו"ר יוסי כץ:

אני אציע יוזמת חקיקה שתוציא מידי ועדה ציבורית ותוציא מידי חברי הכנסת את
הנושא הזה והיא תקבע את מנגנון השכר והגמלאות בחקיקה בלי כל אפשרות של
שינוי על ידי ועדה של הכנסת.

ענת מאור:

עם כל הכבוד, ועדת הכנסת יכולה לשמוע את המלצות הוועדה הציבורית.

היו"ר יוסי כץ:

אני מעמיד להצבעה את הבקשה לרוויזיה של חבר הכנסת יאיר פרץ - - -

ארבל אסטרחן:

זאת לא בקשה לרוויזיה.

היו"ר יוסי כץ:

סליחה, טעות שלי. אני מעמיד להצבעה את הצעת חברי הכנסת שאול יהלום ויאיר
פרץ שמדברת על פנסיה לפי תקופת השירות בפועל החל מהכנסת הזאת ולא
רטרואקטיבית, זאת אומרת החל מהיום.

ההצבעה של חברי הכנסת יהלום ויאיר פרץ תועמד להצבעה מול ההצעה שלי; אני
מציע לאמץ את המלצות ועדת אלוני לגבי חברי הכנסת הוותיקים יותר, כלומר
להפחית את הפנסיה של חברי הכנסת שקיבלו 8% עבור התקופה של הכנסת הקודמת,
ל-6%, או בהתאם לאורך השירות שלהם, ולגבי חברי כנסת ששירתו אך ורק בכנסת
הקודמת – לתת להם פנסיה לפי אורך תקופת הכהונה שלהם, כלומר 6% ולא 8%, ומן
הצד האחר לא לשלול מהם לחלוטין את הפנסיה כפי שוועדת אלוני קבעה.

אני מעמיד להצבעה את ההצעה שלי. נא להצביע.

קריאות:

- - -

היו"ר יוסי כץ:

אני מציע לתת לחברי הכנסת פנסיה של 6%, לפי תקופת הכהונה שלהם בפועל ואני
מעמיד את הצעתי להצבעה מול הצעתם של חברי הכנסת יאיר פרץ ושאול יהלום.

כאמור, אני מעמיד את הצעתי להצבעה. נא להצביע.

הצבעה

בעד ההצעה – 3

נגדה – 5

הצעת יושב ראש ועדת הכנסת, חבר הכנסת יוסי כץ, לא נתקבלה.

היו"ר יוסי כץ:

אני מעמיד להצבעה את הצעתם של חברי הכנסת שאול יהלום ויאיר פרץ.

הצבעה

בעד – רוב

נגד – מיעוט

הצעת חברי הכנסת ש' יהלום וי' פרץ נתקבלה.

היו"ר יוסי כץ:

ברוב קולות הצעתם של חברי הכנסת שאול יהלום ויאיר פרץ התקבלה.

אני מודיע לכם כי אני פותח בהליכי חקיקה לגיבוש הצעת חוק בקריאה ראשונה,
להוציא מוועדת הכנסת ומידי ועדה ציבורית את הנושא הזה.

אני מודה לכם. הישיבה נעולה.

(הישיבה ננעלה בשעה 13:55)
