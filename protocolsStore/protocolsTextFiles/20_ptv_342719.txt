הכנסת העשרים

מושב שני

פרוטוקול מס' 132

מישיבת ועדת הכנסת

יום שלישי, א' בסיון התשע"ו (7 ביוני 2016), שעה 15:30

סדר היום:

1. רביזיה על החלטת ועדת הכנסת מיום 31 במאי 2016 בדבר מינוי סגנים
ליושב-ראש הכנסת.

2. מינוי סגנים ליושב-ראש הכנסת.

נכחו:

חברי הוועדה:

יואב קיש – היו"ר

דוד ביטן

חברי הכנסת:

עודד פורר

לרשימת השדלנים שנכחו בדיון – ראו בקישור זה.

מנהל/ת הוועדה:

אתי בן יוסף

רישום פרלמנטרי:

חנה כהן

רביזיה על החלטת ועדת הכנסת מיום 31 במאי 2016 בדבר מינוי סגנים ליושב-ראש
הכנסת

היו"ר יואב קיש:

שלום לכולם, אני פותח את הישיבה. על סדר היום: רביזיה על החלטת ועדת הכנסת
מיום 31 במאי 2016 בדבר מינוי סגנים ליושב-ראש הכנסת.

פנה אלי חבר הכנסת עודד פורר עם רביזיה על החלטת ועדת הכנסת מיום 31 במאי
בעניין קביעת סגנים ליושב-ראש הכנסת. חבר הכנסת פורר, בבקשה.

עודד פורר (ישראל ביתנו):

בהתאם להסכמות בינינו, אני מבקש לשנות - - -

היו"ר יואב קיש:

ההסכמות הקואליציוניות, לא ביני לבינך.

עודד פורר (ישראל ביתנו):

כן, כן, בין הסיעות. בהתאם להחלטות ולהסכמות בין הסיעות, בהתאם למשא ומתן
הקואליציוני, אני מבקש לבטל את החלטת ועדת הכנסת שהתקבלה ביום 31 במאי לגבי
מינוי סגנים ליושב-ראש הכנסת, על מנת שיינתן סגן יושב-ראש כנסת לנציג הסיעה
שלנו.

היו"ר יואב קיש:

אוקיי, הבנו את ההנמקה. אני לא רוצה להוסיף שום דבר ולכן נעבור להצבעה. מי
בעד הרביזיה?

הצבעה

בעד הרביזיה – 2

נגד – אין

נמנעים – אין

הרביזיה נתקבלה.

היו"ר יואב קיש:

פה אחד, הרביזיה התקבלה ולכן נתקן את ההחלטה הקודמת.

מינוי סגנים ליושב ראש הכנסת

היו"ר יואב קיש:

אנחנו מעלים החלטה נוספת לדיון בנושא הכהונה, וההחלטה היא כזאת: בהתאם
להחלטת הכנסת מיום 1 ביוני 2015 פקעה כהונתם של חברי הכנסת אורן חזן ונורית
קורן כסגני יושב-ראש הכנסת ביום 1 ביוני 2016.

ועדת הכנסת החליטה להמליץ לכנסת לבחור בחבר הכנסת חמד עמאר כסגן יושב-ראש
הכנסת. כהונתו של חבר הכנסת חמד עמאר תסתיים – לעניין זה רציתי לשוחח גם
איתך וגם עם ביטן אם יש הסכמה קואליציונית לגבי תאריך סיום הכהונה.

עודד פורר (ישראל ביתנו):

אין תאריך סיום כהונה. לפי ההסכם הקואליציוני לסיעה שלנו יש סגן יושב-ראש
כנסת. כשתסתיים כהונת הכנסת - - -

היו"ר יואב קיש:

הכהונה היא לכל התקופה. מכיוון שפה אנחנו הולכים למהלך לפיו כרגע המינוי
הזה הוא על חשבון הליכוד, יכול להיות שנגביל אותו בזמן ואם לא תהיה בעיה,
זה יחודש.

עודד פורר (ישראל ביתנו):

לא, לא. אתם יכולים להגביל בין החברים שלכם ככל שתרצו, אבל ההסכמה בינינו –
ההסכם הקואליציוני – שיש לנו סגן יושב-ראש כנסת.

היו"ר יואב קיש:

אם כך, אני אעשה הפסקה להתייעצות סיעתית עם יו"ר הקואליציה. אני אבדוק אם
יש לו איזושהי דרישה בעניין.

אנחנו נחדש את הדיון בשעה 15:40.

(הישיבה נפסקה בשעה 15:35 ונתחדשה בשעה 15:36.)

היו"ר יואב קיש:

הישיבה הסיעתית הסתיימה באופן מפתיע מוקדם מן הצפוי ואנחנו חוזרים לדיון.

אני מזכיר שהרביזיה התקבלה ועכשיו אנחנו מצביעים על ההמלצה. לפני כן נאפשר
לחבר הכנסת ביטן זכות דיבור.

אני אקריא שוב את ההודעה: בהתאם להחלטת הכנסת מיום 1 ביוני 2015 פקעה
כהונתם של חברי הכנסת אורן חזן ונורית קורן כסגני יושב-ראש הכנסת ביום 1
ביוני 2016.

ועדת הכנסת החליטה להמליץ לכנסת לבחור בחבר הכנסת חמד עמאר כסגן יושב-ראש
הכנסת.

אם אין פה שום הנחיה לסיום הכהונה, סיום הכהונה הוא יחד עם סיום הכנסת
העשרים. אבקש את אישורה של הכנסת להמלצה זו.

זכות הדיבור לחבר הכנסת דוד ביטן, בבקשה.

דוד ביטן (הליכוד):

מה שקרה כאן הוא דבר כזה: במשא ומתן הקואליציוני שהיה עם ישראל ביתנו הם
ביקשו מאתנו מינוי של סגן מטעמם. בבירור שעשינו עם יושב-ראש הכנסת ולאחר
שהם בדקו את העניין הם הודיעו לנו שזה לא צריך להיות על חשבון הליכוד,
מכיוון שיושב-ראש הכנסת רשאי להגדיל את המכסה בהמלצתו ובאישור נשיאות
הכנסת. זאת היתה חוות דעת מוטעית ובבירור שאני עשיתי מתברר שצריך לתקן את
החוק. עדיין לא החלטנו אם נתקן את החוק או לא נתקן.

תכננו לתת גם לישראל ביתנו וגם למרצ, כי הם היחידים שאין להם, אבל נקבל
החלטה לכשיחזור ראש הממשלה. כרגע אנחנו מבקשים להשאיר את המצב כפי שהוא
ולמנות רק נציג אחד מטעם הליכוד.

אין פה - ראיתי בתקשורת - שום קשר לא לאורן חזן ולא לנאוה בוקר. אנחנו קודם
כל מחויבים להסכם הקואליציוני בין הליכוד לבין ישראל ביתנו ולכן אנחנו נעשה
את זה. את הבעיות הפנים-ליכודיות אנחנו נפתור בתוך הליכוד עד כמה שאפשר.
לכן אני מקבל את הרביזיה הזאת, היא היתה על דעתי ואני מבקש לאשר את חמד
עמאר כנציג הליכוד.

עודד פורר (ישראל ביתנו):

נציג ישראל ביתנו.

דוד ביטן (הליכוד):

לא, הוא נציג הליכוד. לעניין זה הוא נציג הליכוד. אם נרחיב, הוא יהפוך
להיות נציג ישראל ביתנו. זה לא משנה, העיקר שהוא יהיה, נכון? הוא בא על
מכסת הליכוד ולכן הוא נציג הליכוד כרגע. וכן, לא נאוה בוקר תקבל הארכה ולא
אורן חזן. כרגע לליכוד לא יהיה נציג. יש לנו עוד מקום אחד למלא, נדון בזה
בשבוע הבא.

היו"ר יואב קיש:

בדיוק. זו החלטה פנימית של סיעת הליכוד שתתקבל בסיעת הליכוד. כרגע על הפרק
המינוי של חבר הכנסת חמד עמאר כסגן יושב-ראש הכנסת על חשבון מכסת הליכוד,
לפי ההודעה שהקראתי.

מי בעד ההחלטה?

הצבעה

בעד ההמלצה – 3

נגד – אין

נמנעים – אין

המלצת ועדת הכנסת לבחור בחבר הכנסת חמד עמאר כסגן יושב-ראש הכנסת נתקבלה.

היו"ר יואב קיש:

פה אחד. אני נועל את הישיבה, תודה רבה.

הישיבה ננעלה בשעה 15:40.
