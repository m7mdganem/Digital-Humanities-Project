הכנסת העשרים

מושב שלישי

פרוטוקול מס' 246

מישיבת ועדת הכנסת

יום שלישי, כ"ט בניסן התשע"ז (25 באפריל 2017), שעה 22:00

סדר היום:

קביעת סדרי דיון מיוחדים להצעת חוק השידור הציבורי הישראלי (תיקון מס' 7),
התשע"ז-2017, בקריאה שניה ושלישית, לפי סעיף 98 לתקנון הכנסת

נכחו:

חברי הוועדה:

יואב קיש – היו"ר

רוברט אילטוב

דוד ביטן

איילת נחמיאס ורבין

חברי הכנסת:

יוסי יונה

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

קביעת סדרי דיון מיוחדים להצעת חוק השידור הציבורי הישראלי (תיקון מס' 7),
התשע"ז-2017, בקריאה שניה ושלישית, לפי סעיף 98 לתקנון הכנסת

היו"ר יואב קיש:

אני פותח את הישיבה. שלום לחברים. בישיבה אנחנו דנים בנושא קביעת סדרי דיון
מיוחדים להצעת חוק השידור הציבורי הישראלי (תיקון מס' 7), בקריאה שנייה
ושלישית, לפי סעיף 98 לתקנון הכנסת. בזמן שאנחנו מדברים, בחדר מקביל ממשיך
הדיון בחקיקה בהכנה לקריאה שנייה ושלישית.

בבדיקה שעשינו, כרגע יש מעל 100 הסתייגויות. אני מדבר על הסתייגויות, לא
לחילופין. לדעתי זה כבר עכשיו קרוב ל-200 או 300. תכף נקבל עדכון מסודר.
אבל בכל מקרה ברור שבעניין הזה אין לי שום טענות לאופוזיציה, איילת.
האופוזיציה מתנגדת למהלך החקיקה. יש לך תשובה?

קריאה:

150 הסתייגויות.

היו"ר יואב קיש:

150 הסתייגויות. אוקיי. האופוזיציה יכולה לנצל את זכותה לדיון פרלמנטרי
ארוך מאוד על חקיקה מאוד קצרה, של שני סעיפים. אבל המשמעות של 150
הסתייגויות ש-50 חברי אופוזיציה נרשמים אליהן, כל אחד חמש דקות, זה אומר
שכל הסתייגות יכולה להגיע לארבע שעות. אז אנחנו מדברים על כ-600 שעות. זה
אומר שהחוק יכול להסתיים רק בשבוע שלאחר מכן, ואנחנו כבר ניכנס אחרי זה.
לכן אנחנו מתכנסים לדון פה על סעיף 98, שמטרתו לקבע זמני דיון שמצד אחד
יאפשרו כן זמן דיבור מספק לכל החברים שירצו לדבר, מצד שני עדיין ישמרו שני
דברים שהם בעייתיים כרגע. גם אנחנו בפגרה, אני מזכיר לכולם, ויש לזה
משמעות, וגם כמובן הנושא של לוחות הזמנים של החקיקה עצמה, שהיא באה לתקן
חקיקה שאמורה להיכנס לתוקף ב-30 בחודש. זה העניין.

אגיד בקצרה את ההצעה שלנו לדיון. המליאה תתחיל מחר ב-12:00 בצהריים.

איילת נחמיאס ורבין (המחנה הציוני):

לא ב-11:00?

היו"ר יואב קיש:

לא, היא תידחה ל-12:00. פשוט בגלל לוחות הזמנים גם עכשיו שהולך להתאחר, ומן
הסתם גם תהיה עבודה משרדית של הכנת החוק והדפסות, ולכן הכוונה היא 12:00.
על מנת לתת מספיק שעות לחברי האופוזיציה שירצו לדבר, חשבנו לסכם את הדיון
ב-22:30, עשר שעות וחצי לאחר מכן. אני לא רוצה להיות כנביא, אבל יש לי
הרגשה שאם נקבע את סעיף 98, אולי גם אפילו עשר וחצי השעות האלה כנראה לא
ינוצלו.

איילת נחמיאס ורבין (המחנה הציוני):

לא הגענו להסכמות.

היו"ר יואב קיש:

אין הסכמות.

איילת נחמיאס ורבין (המחנה הציוני):

אתה אומר לי: אני מציע, ותגידי לי אם אתם מקבלים או לא?

היו"ר יואב קיש:

לא. אני אעשה סדר. בשביל להפעיל את סעיף 98 אני צריך לתת הצעה ולהצביע
עליה. ההצבעה עוד לא קרתה. אגיד לך את האמת, אני משתדל להימנע מהפעלת סעיף
98. לכן מה שבכוונתי לעשות, ואני שוקל את זה, הוא לא להצביע עכשיו אלא
לנסות למצות את התהליך, ורק מחר בבוקר אם צריך לכנס שוב את ועדת הכנסת רק
להצבעה, לא לדיון, על ההצעה.

רוברט אילטוב (ישראל ביתנו):

אני רוצה להגיד לך שמחר אתה לא תראה אותי.

היו"ר יואב קיש:

בסדר, אז יהיה מחליף.

איילת נחמיאס ורבין (המחנה הציוני):

אי אפשר להסתדר בלעדיך, רוברט. אבל ינסו.

היו"ר יואב קיש:

זו החלטה רגילה.

רוברט אילטוב (ישראל ביתנו):

אז אפשר בלעדי.

היו"ר יואב קיש:

כולי תקווה שנצליח להסתדר עם האופוזיציה ללא הפעלת סעיף 98 או שנגיע לסדרי
דיון בהסכמה. יש יתרון לכולנו בקביעת שעה להצבעות, כי בסופו של דבר אנשים
בפגרה והם מנהלים את היום שלהם והם רוצים לדעת שהם באים להצביע. לכן הייתי
אפילו בונה מתווה שמצדי ישמש או כסעיף 98 או בהסכמה. אני מעדיף מאוד שיבואו
בהסכמה.

אתן לך דוגמה. אני למשל רציתי לסגור את הדיון ב-21:00, ובאו ואמרו לי שיש
משהו במחנה הציוני ומבקשים שההצבעות יתחילו ב-23:00. אז אמרנו אוקיי, אז
נעשה את זה עד 22:30 וב-23:00 הצבעות. ואז יש יתרון, כי כל מי שרוצה יכול
גם להשכיב את הילדים, לבוא לפה ב-23:00 להצבעות. נכון, שעה קשה, לא נוחה
להתחיל הליך הצבעה ב-23:00 בלילה, אבל זה לגיטימי ואנחנו בעניין הזה כמובן
מה שאפשר נתחשב. לכן אנחנו לא נצביע הערב על ההחלטה הזאת. אבל אני כן שם
אותה בסדרי הדיון, ואני אומר עוד פעם, אם לא נגיע להסכמות אנחנו נזמן מחר
ב-10:00 בבוקר את ועדת הכנסת, נצביע. לא יהיה דיון, אנחנו מנהלים את הדיון
עכשיו. כל מי שהוזמן לדיון הזה ורוצה לדבר, מוזמן לדבר. אנחנו מנהלים את
הדיון עכשיו. הדיון הוא על הנוהל שמצדי או שיופעל ב-98 או שייקבע בהסכמה,
אחד מהשניים.

הוא אומר כך: 12:00 תחילת דיוני המליאה. 22:30 בערב סיכומים של הממשלה
ויושב-ראש הוועדה עד 23:00, וב-23:00 בלילה תחילת הצבעות. בהצבעות עצמן,
בעניין בקשה של הצבעות שמיות, גם קואליציה גם ממשלה, עד ארבע בקשות מכל צד.
אם נישאר ברמה של 100 הסתייגויות, אז 100 הצבעות יכולות לקחת שעתיים-שלוש.
אני לא הולך לעשות מגבלות על ההצבעות. אם נהיה ברמה שאנחנו נעמוד – מה
שכרגע לא נראה – אבל אם יהיו 500 הצבעות, יכול להיות שניכנס לנוהל גם של
התייחסות לאיחוד הצבעות, כמו שעשינו בזמנו בתקציב, לפי סעיף, לפי משהו.
כרגע אני מצדי לא רוצה להיכנס לזה, אני מעדיף להשאיר את זה ככה. יהיו כ-100
או 150 הסתייגויות, נצביע עליהן. אני לא מפחד משלוש, ארבע, חמש שעות אם
צריך לעשות את ההצבעה הזאת. אז זה העניין. אני מבקש את התייחסויות חברי
הכנסת.

איילת נחמיאס ורבין (המחנה הציוני):

צריך להבין, אתה התייחסת לזה באיזושהי צורה בדברים שלך, אני לא אומרת - - -
אבל גם בוועדות המיוחדות - - - אני זוכרת את הסיטואציה שראש הממשלה עמד
בשעת השאלות שעמד ואמר שצריך להחזיר - - - זה לא יעזור לנו איך שאנחנו
עושים את זה, כי אני אומרת לך האמת, 20 וגם לא 60 שעות דיבור במליאה לא
יתקנו את הביזיון שכולנו חווים, אופוזיציה כקואליציה. בוא נגיד את האמת,
הדברים המהותיים הם סביב סוגיות העובדים - - - באופן מקומם משום שראש
הממשלה אמר לכחלון לסגור את הברז על הנושא של - - - אז בעצם חלק גדול בכלל
לא טופל. צריך להגיד את האמת, חלק גדול מההתנהלות הוא הבושה הזאת של שיסוי
עובדים בעובדים של עובדי רשות השידור - - -

אני לא יודעת מה להגיד על ההצעה עצמה. אני גם מוצאת שעדיף להגיע להסדר. אני
לא יודעת כרגע להגיד לך במה אנחנו יכולים - - - אבל שום שעות במליאה לא
יתקנו את הפרסה שמתרחשת כאן. אתה לא היית עכשיו בחלק מהדיון, משרד התקשורת
הסביר את כל הנושא של התאגיד שמפוצל מהתאגיד, ששם שומרים על ועד - - - על
הדירקטוריון שם ועל הדירקטוריון החדש - - - תבין, יש פה כל כך הרבה
אנומליות.

היו"ר יואב קיש:

בסדר, צריך לעבוד על החקיקה הראשית. לא הגענו אליה.

איילת נחמיאס ורבין (המחנה הציוני):

נכון, אבל אני אגיד לך עוד משהו - - - באמת מביך העניין הזה, ספק גדול אם
אנחנו נצליח בתוך שבועיים לעשות שם לכל האנשים האלה, שזה האינטרס הציבורי
שעומד לנגד עינינו. אני לא מהקואליציה.

היו"ר יואב קיש:

תודה. יוסי, אתה רוצה להתייחס?

יוסי יונה (המחנה הציוני):

לגבי הסוגיה - - -

היו"ר יואב קיש:

איילת, את מרכזת את זה? כי אני לא רואה מי נמצא פה. בואי תנסי. אני אומר
לך, זאת הסיטואציה כרגע. אני דוחה את ההצבעה למחר בבוקר. נגיע עם ההצעה
הזאת, ואם צריך שינויים כאלה או אחרים זה לגיטימי. אבל אין כוונה לגרור את
ההצבעה מעבר למחר.

איילת נחמיאס ורבין (המחנה הציוני):

בסדר. אני מתואמת עם מרב.

יוסי יונה (המחנה הציוני):

מצוין, אם את מתואמת עם מרב אז אין בעיה. יש תחושה של מערך כזה של טלאים
שלא כל כך ברור מה הולך - - - אדוני היושב-ראש קביעת העובדה הזאת שאתה
מסתכל על החוק הזה גם עכשיו ולא יודע כיצד בסופו של דבר תקום הישות הזאת
שאמורה לצאת מתוכו. נאמרו בוועדה שעומד בראשה דוד ביטן, נראה שיש כאן
איזשהו מן כלאיים, מן ייצור כזה שלא כל כך ברור מה הוא הולך להיות. לכן
ההתנגדויות שלנו והרצון שלנו להשתמש בכלים שיש בידינו, כי אנחנו יכולים
לבוא ולומר: התרענו, דיברנו. במיוחד בנושא של שתי הסוגיות המאוד מרכזיות של
העובדים שנעשה אתם אי צדק - - - אם הייתה איזושהי מחשבה בהתחלה בוועדה שם
כי אחת מהדאגות המרכזיות שנאמרו היא הבקשה של ראש הממשלה לשנות את ההסדר
הקיים, אחד ההסדרים, לדאוג לכך שהעובדים, שחלק מהם לפחות, לא ימצא את
עצמו - - -

היו"ר יואב קיש:

אני לא עושה הצבעה עכשיו. קבענו שאנחנו קובעים את הנוהל. עשית שם הפסקה?

דוד ביטן (הליכוד):

לא. ממשיכים לדבר.

היו"ר יואב קיש:

בבקשה.

יוסי יונה (המחנה הציוני):

דוד בעצמו דיבר בכנות ואמר בצדק - - - ברגע שיהיה איזשהו שילוב בין שני - -
-

דוד ביטן (הליכוד):

חלק מהעובדים נראה לי, לפי זה. אם הכוונה לעשות את שניהם ולחיות עם שניהם,
אז לא עשינו כלום. בוודאי שיש תנאי פרישה לאנשים. זה היה ההסכם עם
ההסתדרות, ולכן חלק ילכו הביתה, כן. בסופו של תהליך ילכו. מה זה חלק? בערוץ
הראשון יכולים לפרוש. מי שלא יכול לפרוש והוא לא ייקלט, אז הוא ילך הביתה.

יוסי יונה (המחנה הציוני):

זו אחת מהדאגות שלנו שמנחות אותנו.

דוד ביטן (הליכוד):

לא ראיתי שהנחו אתכם כשבאתי ואמרתי לכם בואו נבטל את התאגיד. עוד לפני
שקלטו עובד אחד בתאגיד, לא עכשיו. עוד לפני שקלטו עובדים. עכשיו פתאום
מעניין אתכם העובדים.

יוסי יונה (המחנה הציוני):

דוד, זה לא הוגן.

דוד ביטן (הליכוד):

למה לא הוגן? באתי אליכם, אמרתי לכם, אמרתם: לא, אנחנו בעד התאגיד. אמרתי
לכם: אבל לא חבל על העובדים? אמרתם: לא.

איילת נחמיאס ורבין (המחנה הציוני):

לא, זו הצגה לא נכונה.

היו"ר יואב קיש:

בואו לא ניכנס לדיון שאתם מנהלים בחדר השני. דוד, לא ניכנס לדיון שאתם
מנהלים בחדר השני. אני רוצה לסיים את הדיון. רוברט, אתה רוצה להתייחס? לא.
אז אני רוצה לסיים את הדיון. מה שקבענו זה כך: במידה שלא יהיו הסכמות
קואליציוניות-אופוזיציוניות, הסכמות פה אחד בעניין הזה, בכוונתנו לסכם את
הדיון שהמליאה תתחיל מחר ב-12:00. ב-22:30 סיכומים של הממשלה ויושב-ראש
הוועדה עד 23:00 וב-23:00 יתחילו ההצבעות. זו ההצעה להפעלת סעיף 98 מחר.

דוד ביטן (הליכוד):

ההצבעות לא יחלו לפני 23:00. אם לא יבואו מספיק אנשים, הם יפסידו את
הדיבור.

היו"ר יואב קיש:

נכון. הסיכומים ב-22:30, הצבעות לא לפני 23:00. ואנחנו לא ניתן יותר מארבע
בקשות לכל צד.

דוד ביטן (הליכוד):

שתיים לכל צד.

איילת נחמיאס ורבין (המחנה הציוני):

אני כבר כתבתי למרב. אמרתם ארבע, ארבע.

דוד ביטן (הליכוד):

אם היא מסכימה אין בעיה. אם היא מסכימה אני מסכים.

היו"ר יואב קיש:

מה שעוד אמרתי, ביטן, מכיוון שכל עוד מדובר בסדר גודל של 100 הסתייגויות,
אם יהיו יותר זו שאלה אחרת, אבל אם יהיו כ-100 הסתייגויות, 100 הסתייגויות
זה סדר גודל של שעתיים הצבעות.

דוד ביטן (הליכוד):

100 הסתייגויות זה שש שעות.

ארבל אסטרחן:

הצבעות אלקטרוניות.

איילת נחמיאס ורבין (המחנה הציוני):

מה פתאום, ביטן. לא שעתיים, אבל זה לא הרבה יותר.

דוד ביטן (הליכוד):

אז נישאר עד 02:00?

היו"ר יואב קיש:

כן. אני לא יכול לבטל את ההסתייגויות בעניין הזה.

דוד ביטן (הליכוד):

אבל יש יותר מ-100.

היו"ר יואב קיש:

אז אם יהיו יותר בכמות משמעותית - - -

איילת נחמיאס ורבין (המחנה הציוני):

ביטן, בוא כרגע נתייחס - - -

היו"ר יואב קיש:

נחליט על זה מחר. זה סופית מחר.

איילת נחמיאס ורבין (המחנה הציוני):

ביטן, יש כרגע 150 הסתייגויות. הרי בסוף אנחנו - - -

דוד ביטן (הליכוד):

קודם כל, יש 400-300. אנחנו מנסים לצמצם אותן. יש לחילופין, יש לחילופי
חילופין.

איילת נחמיאס ורבין (המחנה הציוני):

ביטן, אני כרגע בנטו, בסדר? כ-150. אנחנו רוצים שזה ייפול לאיזשהו מבחן
סבירות לפחות ביחס לדיונים שלנו, בסדר? בגלל זה יואב מנסה לדחות את זה.
מנסים להגיע לבנות. אם נצליח – נצליח. לא נצליח – תעשו מה שאתם רוצים.
עכשיו 22:22, שימו לב.

היו"ר יואב קיש:

אז זהו, אני רק רוצה לסכם - - -

דוד ביטן (הליכוד):

אני רוצה להבין. אם יש 100, נצביע על כל ה-100, או אפשרות להצביע על כל
ה-100.

היו"ר יואב קיש:

נכון.

דוד ביטן (הליכוד):

אם יש יותר, אז לא.

היו"ר יואב קיש:

אנחנו נחליט איך אנחנו מצמצמים. יכול להיות שנגדיר, למשל, שבסעיף המטרה, אם
זה ירכז לנו 50 הסתייגויות, תהיה הצבעה האם את סעיף המטרות מאשרים או לא.
אנחנו נמצא דרך לצמצם בקבוצות. כרגע אנחנו נשאיר את זה למחר. אני לא רוצה
להחליט עכשיו. תנסו לסגור עם מרב סיכום, ואת אותו סיכום מצדי תקבלו כהסכמות
הדדיות ללא הפעלת סעיף 98.

דוד ביטן (הליכוד):

אבל חייבים להביא את זה לאישור - - -

היו"ר יואב קיש:

לא, אם יש הסכמות - - -

דוד ביטן (הליכוד):

לא, אישור ועדת הכנסת.

ארבל אסטרחן:

אתה רוצה אישור – אוקיי.

דוד ביטן (הליכוד):

אתם עושים צחוק? פעם אחת אמרתי, אמרתם: לא, תביא את זה להחלטה - - -

ארבל אסטרחן:

אם ההסכמה היא - - -

דוד ביטן (הליכוד):

ואם הם יחזרו בהם, מה אני אעשה? - - - להסתכן?

היו"ר יואב קיש:

אז היה החלטה – לא סעיף 98 – החלטה בהסכמה בוועדה.

דוד ביטן (הליכוד):

לא, לא החלטה לפי סעיף 98. את ההסכמה - - -

היו"ר יואב קיש:

מביאים את זה בהסכמה. ב-10:00 בבוקר - - -

איילת נחמיאס ורבין (המחנה הציוני):

לא תהיה הסכמה.

היו"ר יואב קיש:

אם לא תהיה, נפעיל את סעיף 98. אני כבר אומר – מחר ב-10:00 בבוקר הצבעה. אם
נגיע להסכמות, נצביע על ההסכמות.

איילת נחמיאס ורבין (המחנה הציוני):

לא תהיה הסכמה.

היו"ר יואב קיש:

אז לא, אז נפעיל את סעיף 98 מחר.

איילת נחמיאס ורבין (המחנה הציוני):

אני חושבת שבנסיבות העניין קשה יהיה להגיע להסכמות.

קריאות:

- - -

דוד ביטן (הליכוד):

אני דיברתי אתה כמה פעמים - - - רק כשזה לטובתה ההסכמה תופסת.

איילת נחמיאס ורבין (המחנה הציוני):

דוד, אני פה, בסדר. אני פה.

דוד ביטן (הליכוד):

את לא מרכזת האופוזיציה.

איילת נחמיאס ורבין (המחנה הציוני):

אבל אני כרגע רוצה - - -

דוד ביטן (הליכוד):

היא אמרה לא. חשבתי שאת פחות נוקשה.

איילת נחמיאס ורבין (המחנה הציוני):

זה לא העניין. תקשיבו. אתה לא היית כאן כשאני דיברתי.

דוד ביטן (הליכוד):

אז מה מפריע לך?

איילת נחמיאס ורבין (המחנה הציוני):

אני ביטאתי את הקושי הגדול שלנו. יש לנו קושי מאד מאד גדול עם החוק הזה ועם
התנהלות הממשלה בעניין הזה. לכן אנחנו חושבים שצריך לתת לנו הזדמנות להביא
לידי ביטוי את כל ההסתייגויות שלנו ואת כל ההנמקות.

דוד ביטן (הליכוד):

לא ראיתי את ההסתייגויות. ראית את ההסתייגויות? - - -

היו"ר יואב קיש:

חברים, אנחנו ניפגש מחר ב-10:00 ונצביע או על הפעלת סעיף 98 או על משהו
שיהיה בהסכמה. הדיון סגור. תודה.

הישיבה ננעלה בשעה 22:25.
