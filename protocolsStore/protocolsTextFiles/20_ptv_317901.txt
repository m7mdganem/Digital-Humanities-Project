הכנסת העשרים

מושב שני

פרוטוקול מס' 81

מישיבת ועדת הכנסת

יום שלישי, ג' בטבת התשע"ו (15 בדצמבר 2015), שעה 14:15

סדר היום:

1. ערעורים על החלטת נשיאות הכנסת שלא לאשר דחיפות הצעות לסדר היום

2. בקשת יו"ר ועדת הכספים למיזוג סעיף 1(2)(ב) להצעת חוק לקידום השקעות
בחברות הפועלות בתחומי הטכנולוגיה העילית (היי טק), התשע"ה-2014 (מ/896) עם
יתר סעיפי הצעת חוק לקידום השקעות בחברות הפועלות בתחומי הטכנולוגיה העילית
(היי טק), התשע"ה-2014 (מ/896)

נכחו:

חברי הוועדה:

יואב קיש – מ"מ היו"ר

יואב בן צור

מכלוף מיקי זוהר

אברהם נגוסה

איילת נחמיאס ורבין

רועי פולקמן

חברי הכנסת:

יחיאל חיליק בר

ענת ברקו

יוסי יונה

שולי מועלם-רפאלי

קסניה סבטלובה

מוזמנים:

אייל לב ארי – הייעוץ המשפטי, ועדת הכספים של הכנסת

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדס צנוירט

ערעורים על החלטת נשיאות הכנסת שלא לאשר דחיפות הצעות לסדר היום

היו"ר יואב קיש:

שלום רב, אני מתכבד לפתוח את הישיבה. על סדר-היום: בקשת ערעור על החלטת
נשיאות הכנסת שלא לאשר הצעה דחופה. מדובר בערעורה של חברת הכנסת קסניה
סבטלובה על החלטת נשיאות הכנסת, שלא לאפשר דחיפות הצעתה לסדר-היום בנושא
תחילת הגזענות השנתית כלפי עולים מברית המועצות לשעבר בשל חגיגת הנובי גוד.
למה את קוראת לזה גזענות?

קסניה סבטלובה (המחנה הציוני):

אני קוראת לזה גזענות, כי כאשר אומרים שבעקבות הנובי גוד, כאשר אנשים
חוגגים את החג האזרחי שלהם, שהם באו אתו מארץ מוצאם, שהמדינה היתה בכלל
עצמה חילונית ואתאיסטית, בעקבות החג הזה הם מותקפים על-ידי גם אנשי ציבור,
גם על-ידי אנשים שחלקם דתיים, חלקם לא דתיים, אבל מנצלים את ההזדמנות הזאת
כדי לנגח את העולים מחבר העמים, ולומר להם שהם לא יהודים, מקומם לא במדינת
ישראל, שיחזרו הביתה, לרוסיה או למקומות אחרים.

היו"ר יואב קיש:

למה לא לעשות את זה שבוע אחרי זה, שאנחנו מתקרבים לתאריך עצמו?

יחיאל חיליק בר (המחנה הציוני):

כנציג הנשיאות אגיד – כי אין הבטחה שיאשרו לה את זה.

איילת נחמיאס ורבין (המחנה הציוני):

יואב, חיליק, אני יכולה להגיד לך שכבר היו לנו פה ערעורים, שביטן הצליח
להגיע להבנות, שעושים את זה בשבוע שאחרי. זה לא בדיוק היו הסכמות.

יחיאל חיליק בר (המחנה הציוני):

אם קסניה תסכים לקחת את הסיכון – סבבה. אני גם אנסה לדחוף את זה, אבל
אי-אפשר להבטיח לה את זה.

היו"ר יואב קיש:

למה לא הלכת להצעה רגילה לסדר?

קסניה סבטלובה (המחנה הציוני):

כי העניין דחוף, ולא נשאר הרבה זמן. ההתקפות האלה כבר התחילו.

היו"ר יואב קיש:

אני מבקש לתת לחברת הכנסת קסניה להציג את הנושא, שתיים-שלוש דקות, בקצרה.
אחרי זה נשמע את דעת הנשיאות. חיליק, סגן יושב-ראש הכנסת, יציג את דעת
הנשיאות, ואז החברים יוכלו להתייחס. בבקשה.

קסניה סבטלובה (המחנה הציוני):

אני הגשתי הצעה לסדר, שבעיניי, חשובה לכמיליון אזרחים ישראלי ממוצא רוסי,
שחוגגים את החג שלהם, ועל לא עוול בכפם מואשמים כל שנה בחג שהם אינם שייכים
למדינה ואינם שייכים ליהדות. הפקפוק המתמיד נמשך. אנחנו מרגישים שזה לא
לעניין, ויש צורך עז לדון בעניין הזה ולמגר את התופעה הזאת.

לא הגשנו הצעה רגילה, כי אין לנו מכסה לעניין הזה, וגם בגלל דחיפות העניין.
יש היתקלויות ראשונות. הביאו לשולחני תלונות מצד ישראלים דוברי רוסית,
שמתנגחים בהם, עולבים בהם. אני מוכנה גם לפרט מעבר לכך.

היו"ר יואב קיש:

למפלגה שלך יש מכסה, לא?

קסניה סבטלובה (המחנה הציוני):

לא. מה שמוזר הוא שלא ייתכן מצב שעוד טרם הנשיאות דנה בעניין, העניין מועבר
לשר שכביכול- - -

היו"ר יואב קיש:

זה לא קרה.

קסניה סבטלובה (המחנה הציוני):

אבל מתקשרים מלשכתו אליי, ושואלים מדוע הגשתם, כן הגשתם, לא הגשתם, מה מטרת
ההצעה לסדר הזאת.

היו"ר יואב קיש:

יש הפרדה ברורה בין הנשיאות לשר.

קסניה סבטלובה (המחנה הציוני):

אין הפרדה.

היו"ר יואב קיש:

השר אתך יכול לדבר.

קסניה סבטלובה (המחנה הציוני):

הוא לא דיבר אתי. דיברו מלשכתו, וניסו להניא אותנו מהעניין הזה. אני חושבת
שזה לא לעניין. יש הפרדת רשויות. היא צריכה להיות ברורה מאוד. אני מייצגת
פה ציבור שלם של אנשים שנפגעים מהתופעה הזאת. לכן אני סבורה שיש צורך
להעביר את זה לדיון. זו מהות הבקשה.

היו"ר יואב קיש:

תודה. חיליק, תציג את עמדת הנשיאות, בבקשה.

יחיאל חיליק בר (המחנה הציוני):

מאחר שאין לי זכות הצבעה כחבר, אבל אני מייצג את הנשיאות – אני רוצה לומר
כך: אני ייצגתי גם בנשיאות אתמול את הדעה שצריך לאשר את הדבר הזה – אל"ף,
כי הוא חשוב; בי"ת, כי מדובר בתופעה של גזענות; וגימ"ל, כי מדובר בציבור
ענק בקרב אזרחי ישראל.

אתה יודע איך זה בנשיאות – באים שלל נושאים, והיה נוח לאחרים, שחשבו
שנושאים אחרים יותר דחופים, לאשר את הנושא הזה בתירוץ שנושא אחר יותר חשוב.
לכן אני חושב שהערעור הוא במקום והוא נכון, ואני חושב שאם נדחה אותו לשבוע
הבא, אלא אם כן מישהו יוכל לתת לפה הבטחה – וגם לזה צריך הסכמה של קסניה –
אבל יכול להיות שהוא יאבד מדחיפותו, בעיקר שאנחנו יודעים שיש אנשים שמקבלים
איומים מתוקף הגזענות הזאת גם על חייהם וגם על אפשרות פגיעה בהם. קסניה
הציגה את זה. אני חושב שאי-אפשר להתעלם מבקשה של מיליון אזרחים.

היו"ר יואב קיש:

תוכל להגיד אילו נושאים כן קיבלו את ההצעה הדחופה לסדר?

יחיאל חיליק בר (המחנה הציוני):

כן. כריית פוספסים בערד, שזה נושא בהחלט חשוב – ביקשתי להצטרף אליו;
התפרצות סלמונלה, של חברת הכנסת גרמן; עלייה במספר תאונות הדרכים; החלטת
ממשלה 017 בעניין שיקום וסיוע לישובי עוטף עזה; וסכנה לבריאות הפועלים
הפלסטינים העובדים בישראל בהיתר, של חנין זועבי. אני לא אומר שהנושאים
הללו - - -

היו"ר יואב קיש:

יש אפשרות להוריד נושא, ולנשיאות לשקול? כי הנושא האחרון, למשל, אני לא
מבין למה הוא חשוב יותר.

קסניה סבטלובה (המחנה הציוני):

למה דווקא עכשיו.

היו"ר יואב קיש:

אני מבקש שחבר הנשיאות יציג לי, מדוע זה נושא יותר חשוב.

רועי פולקמן (כולנו):

אדוני, מה שהיה אפשרי בעבר, כשהיו מקרים מיוחדים – לבקש מהנשיאות להוסיף
עוד נושא אחד.

יחיאל חיליק בר (המחנה הציוני):

זה לא יהיה הוגן כשאנחנו – שנוריד את ההצעה היחידה לסדר שאישרנו לח"כית
ערבייה.

אני רוצה להצטרף להצעה של פולקמן. גם בנשיאות עצמה לפעמים היינו מאשרים
נושא אחד יותר אם היה – זה בדיוק עוד שלוש דקות לדובר, ולא ידפוק את
סדר-היום. אני חושב שהדבר הכי נכון והוגן לעשות כדי לא חלילה להוריד לא
סלמונלה- - -

קסניה סבטלובה (המחנה הציוני):

גם אני לא רוצה להוריד אף אחד.

יחיאל חיליק בר (המחנה הציוני):

לאשר עוד נושא אחד, אדוני היושב-ראש. שלוש דקות שלך.

היו"ר יואב קיש:

שמעתי את ההתייחסות שלך. אני חושב שברגע שאנחנו עוסקים בנושאים של הצעות
דחופות לסדר-היום, חשוב להבין את מוטיב הדחיפות, כי אם אין מוטיב דחיפות,
מה שייכנס למכסה. יושבת פה חברת הכנסת קסניה, ומציגה שהתאריך הוא כמובן
רלוונטי ויש פה דחיפות, ואני קורא פה נושא שאני מצטער, אבל אני שואל אותך
בשאלה כנה לנשיאות, שאלה אמתית – האם יש דחיפות בנושא סכנה לבריאות הפועלים
הפלסטינים העובדים בישראל בהיתר?

יחיאל חיליק בר (המחנה הציוני):

אני לא הייתי מאלה שהמליצו על הנושא, אבל שיבדקו בפרוטוקול של הנשיאות
אתמול - זה היה הנושא היחיד – ואתה יכול לצטט אותי – שיו"ר הכנסת בעצמו
שאמר שהוא חשוב להידון. זו ההצעה היחידה שאישרנו לח"כית ערבייה.

היו"ר יואב קיש:

חברת הכנסת איילת ורבין, בבקשה.

איילת נחמיאס ורבין (המחנה הציוני):

החילוניים בינינו יודעים שיש מקומות בארץ שנוהגים לציין את יום השנה האזרחי
החדש. אני מודה שאף פעם לא היה לי עניין בדבר הזה, אבל אני רוצה לומר לכם
שדווקא באופן שבו קסניה מעלה את זה, אני חושבת שזה נושא חשיבות מאוד-מאוד
גדולה לתופעות חברתיות מכוערות שהן גזענות, שנאה, הדרה. אנחנו רואים את זה
פה בבית, ואנחנו רואים את זה בחוץ.

במידה מסוימת, חבר הכנסת קיש, שאלת – מה יקרה אם זה יהיה עוד שבועיים?

היו"ר יואב קיש:

כי זה עדיין לפני התאריך.

איילת נחמיאס ורבין (המחנה הציוני):

הרי הרבה פעמים אנחנו מתמודדים עם שאלות אדמיניסטרטיביות פה בוועדה. לשם
הרפואה המונעת, חשוב וראוי שהדיון הזה ייערך השבוע. אני התוודעתי לדברים
האלה דרך קסניה וגם דברים שקראתי בעיתון. מדובר בתופעות שחברתית הן סופר
מסוכנות. לכן אני חושבת שאנחנו לא יכולים לשבת ולהגיד: תהיה עוד הצעה. זאת
הצעה מאוד חשובה לסדר. תודה.

היו"ר יואב קיש:

תודה. ידידי חבר הכנסת חיליק בר, אני רוצה להבהיר שאני הבנתי ממך, שכעמדת
הנשיאות אין לך התנגדות להוסיף את הנושא של קסניה.

יחיאל חיליק בר (המחנה הציוני):

אני אפילו מבקש את זה. אני כרגע מייצג את הנשיאות. עמדתי היא לבקש להוסיף
את הנושא הזה. זה קרה בעבר. אין פה דרמה.

היו"ר יואב קיש:

מכיוון שהנשיאות תומכת, אלא אם מישהו רוצה כנגד ההחלטה הזאת להגיד – אני
שומע את דעת הנשיאות. אני מקבל את בקשת הנציגות, לאשר, ואני מעלה את זה
להצבעה. מי בעד לקבל את הערעור? מי נגד? מי נמנע?

הצבעה

בעד קבלת הערעור – 7

נגד – אין

הערעור על החלטת נשיאות הכנסת שלא לאשר דחיפות ההצעה לסדר היום, נתקבל.

היו"ר יואב קיש:

תודה. אושר פה אחד.

יחיאל חיליק בר (המחנה הציוני):

חברים, הודעה לא רשמית – היושב-ראש ואני משיקים את אגודת יהדות ישראל
בריטניה עכשיו בוועדה לזכויות הילד, עוד עשר דקות. נשמח שתבואו.

בקשת יו"ר ועדת הכספים למיזוג סעיף 1(2)(ב) להצעת חוק לקידום השקעות בחברות
הפועלות בתחומי הטכנולוגיה העילית (היי טק), התשע"ה-2014 (מ/896) עם יתר
סעיפי הצעת חוק לקידום השקעות בחברות הפועלות בתחומי הטכנולוגיה העילית
(היי טק), התשע"ה-2014 (מ/896)

היו"ר יואב קיש:

הנושא הבא על סדר-היום: בקשת יו"ר ועדת הכספים למיזוג סעיף 1(2)(ב) להצעת
חוק לקידום השקעות בחברות הפועלות בתחומי הטכנולוגיה העילית (היי טק),
התשע"ה-2014 (מ/896) עם יתר סעיפי הצעת חוק לקידום השקעות בחברות הפועלות
בתחומי הטכנולוגיה העילית (היי טק), התשע"ה-2014 (מ/896).

בבקשה, אייל.

אייל לב ארי:

אייל לב-ארי, הייעוץ המשפטי של ועדת הכספים. הצעת החוק לקידום השקעות
בחברות הפועלות בתחומי הטכנולוגיה העילית עברה קריאה ראשונה בכנסת -19.
הכנסת אישרה את החלטת ועדת הכנסת, לפצל את ההצעה כך שסעיף 1(2)(ב) יידון
בוועדת הכלכלה, ויתר הסעיפים – בוועדת הכספים.

בכנסת הזאת שתי הצעות החוק עברו דין רציפות. הכנסת אישרה את החלטת ועדת
הכנסת, להעביר את סעיף לדיון בוועדת הכספים.

היו"ר יואב קיש:

כלומר ועדת הכלכלה לא רלוונטית לעניין.

אייל לב ארי:

נכון. הכול נעשה בהסכמה. ועדת הכספים הצביעה על מיזוג סעיף 1(2)(ב).

היו"ר יואב קיש:

מישהו רוצה להתייחס? אני מעלה להצבעה. מי בעד? מי נגד? מי נמנע?

הצבעה

בעד בקשת יו"ר ועדת הכספים – פה אחד

בקשת יו"ר ועדת הכספים למיזוג סעיף 1(2)(ב) להצעת חוק לקידום השקעות בחברות
הפועלות בתחומי הטכנולוגיה העילית (היי טק), התשע"ה-2014 (מ/896) עם יתר
סעיפי הצעת חוק לקידום השקעות בחברות הפועלות בתחומי הטכנולוגיה העילית
(היי טק), התשע"ה-2014 (מ/896), אושרה.

היו"ר יואב קיש:

ההצעה התקבלה פה אחד.

תודה רבה, הישיבה נעולה.

הישיבה ננעלה בשעה 14:31.
