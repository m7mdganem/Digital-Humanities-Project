פרוטוקולים/ועדת הכנסת/4137

ירושלים, א' בטבת, תשס"ב

16 בדצמבר, 2001

הכנסת החמש-עשרה נוסח לא מתוקן

מושב רביעי

פרוטוקול מס' 256

מישיבת ועדת הכנסת

יום שלישי, כ"ו בכסלו התשס"ב, 11.12.2001, שעה 12:00

סדר היום: 1. ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

2. בקשה להקדמת הדיון בהצעות החוק הבאות:

1.  הצעת חוק לעידוד השקעות הון (תיקון – קביעת העיר עכו כאיזור עדיפות
    לאומית א'), התשס"ב-2001, של חבר הכנסת יוסי שריד – בקריאה טרומית.

2.  הצעת חוק תיקוני חקיקה בתחום התקשורת (טלוויזיה ורדיו) הוראות שונות –
    התשס"ב, של חבר הכנסת אברהם פורז – בקריאה טרומית.

נכחו:

חברי הוועדה: אפי אושעיה – מ"מ היו"ר

זבולון אורלב

זאב בוים

מוחמד ברכה

  זהבה גלאון

עבד אלמאלכ דהאמשה

אברהם הירשזון

שאול יהלום

רחמים מלול

מרדכי משעני

מרינה סולודקין

אברהם פורז

אופיר פינס-פז

יאיר פרץ

מוסי רז

מוזמנים: חה"כ זבולון אורלב

חה"כ רחמים מלול

חה"כ מרדכי משעני

חה"כ אברהם פורז

חה"כ אופיר פינס-פז

חה"כ מיכאל קליינר

חה"כ מוסי רז

  דוד לב - סגן מזכיר הכנסת

גאולה רזיאל - מנהלת לשכת מזכיר הכנסת

דיאנה ירום - אגף תקציבים, משרד האוצר

יואל נווה - אגף תקציבים, משרד האוצר

יועצת משפטית: אנה שניידר

מנהלת הוועדה: אתי בן-יוסף

קצרנית: הילה לוי

1. ערעורים על החלטת יושב ראש הכנסת והסגנים שלא לאשר דחיפות הצעות לסדר
היום.

היו"ר אפי אושעיה:

שלום לכולם, אני פותח את ישיבת ועדת הכנסת. הנושא הראשון שעל סדר היום הוא:
ערעורים על החלטת יושב ראש הכנסת והסגנים שלא לאשר דחיפות הצעה לסדר היום
של חבר הכנסת אחמד טיבי בנושא: "מעורבות לשכת ראש הממשלה בתכני השידור
בערוץ 1 ובראיון עם ערפאת". חבר הכנסת טיבי לא נמצא ולכן אנחנו לא דנים
בנושא זה.

הצעתו של חבר הכנסת זבולון אורלב בנושא: "שידור הראיון עם ערפאת בערוץ 1".
בבקשה.

זבולון אורלב:

קבוצה של חברי כנסת הגישה בקשה לאשר הצעה דחופה ומנימוקים שלא ברורים לי
הבקשה הזאת לא אושרה. אנחנו חושבים שההצעה הזאת ראויה להיות מאושרת מפני
שהנושא אקטואלי ודחוף, הוא עומד על סדר יומו של הציבור הישראלי, הגישו את
ההצעה מכל צידי הקשת הפוליטית ולא רק מצד אחד ולכן אני חושב שזאת תהיה טעות
אם הכנסת לא תעסוק בנושא שעומד על סדר היום, מעניין את כולם, חם וממש
אימננטי לתפקידה של הכנסת.

עבד אלמאלכ דהאמשה:

אני רוצה להסב את תשומת לב כולם שסדרי היום של הכנסת השתנו בשבוע הזה בגלל
חג החנוכה. אנחנו יושבים בישיבות קצרות ומקוצרות. העניין הזה נדון, נשמע
מכל הצדדים וגם הוצבע בנשיאות.

זאב בוים:

יש להבדיל בין חנוכה לבין העניין המהותי.

עבד אלמאלכ דהאמשה:

יש שני נושאים, חנוכה ונושא ענייני.

זאב בוים:

עכשיו אתה עוזב את מעמדך כחבר הנשיאות.

עבד אלמאלכ דהאמשה:

אני מייצג את הנשיאות. שני הדברים חשובים: א. סדרי היום מקוצרים. ב. העניין
נדון, נשמעו כל הדיעות והייתה הצבעה. הוחלט שהנושא לא יעלה כי הוא איננו
דחוף, איננו נחוץ והדברים כבר נדונו במדיה ובכל המקומות. לכן הנשיאות לא
מצאה לנכון להעלות את זה היום.

אברהם הירשזון:

דעתי שונה מדעתו של זבולון, שחושב שהראיון הזה לא היה צריך להיות משודר.
אני חושב שחשוב מאד שערפאת הוצג במערומיו, אבל מה? ישנה בציבור הישראלי
דילמה בנושא הזה ואתה שומע את הדברים האלה בכל מקום שאתה הולך אליו. לכן לא
ייתכן שדווקא הכנסת לא תדון בנושא הזה.

היו"ר אפי אושעיה:

חברי הכנסת, אנחנו מצביעים על העלאת הנושא לדיון בשבוע הבא.

הצבעה

בעד – 7

נגד – מיעוט

נמנעים – אין

הצעתו של חבר הכנסת אורלב אושרה להעלאה לדיון במליאה.

היו"ר אפי אושעיה:

ההצעה לסדר היום של חבר הכנסת אורלב תועלה לדיון במליאה בשבוע הבא.

הצעתו של חבר הכנסת אופיר פינס יורדת. יש הצעה לסדר היום והוא מושך את
ההצעה.

אנחנו עוברים להצעתו של חבר הכנסת מיכאל קליינר: "האיום של חבר הכנסת אחמד
טיבי וחבר הכנסת מוחמד ברכה". בבקשה.

מיכאל קליינר:

אף אחד לא זוכר אותי מגיש ערעור על דחיית הצעה לסדר היום. אני לא מאלה
שמגיש ערעורים ואם דוחים הצעה, לא נורא, אבל הפעם זה חבל כי להתבטאויות של
טיבי וברכה אפשר להסכים או לא, אבל זה נושא שעל סדר היום והוא מסעיר את
הציבור.

מוחמד ברכה:

זה לא נושא שמסעיר את הציבור כי עובדה שלא קיבלתי אף איום אחד לשם שינוי.

מיכאל קליינר:

ראיתי את הנושאים שאושרו ואני חושב שהנושא הזה אקטואלי ועומד בכל
הקריטריונים.

עבד אלמאלכ דהאמשה:

לא יכול להיות שכל הנשיאות תשב ותצביע, והנושא הזה הוצבע פעמיים. הנשיאות
סבורה שהנושא איננו מסעיר את הציבור, הנושא איננו ראוי לדיון במליאת הכנסת,
הנושא מופרך מעיקרו והמעורבים דיברו עליו בתקשורת ובכל מקום. זה לא נכון
להעסיק את הכנסת בנושא כהצעה דחופה לסדר היום. בנוסף לזה אנחנו נמצאים
בחנוכה וסדר היום מקוצר. לא יכול להיות שבנשיאות יצביעו פעם ופעמיים בנושא
ולאחר מכן כל הנושאים יאושרו פה, בוועדת הכנסת.

היו"ר אפי אושעיה:

חברי הכנסת, מי בעד להעלות את הנושא על סדר היום של הכנסת?

הצבעה

בעד – 5

נגד – 5

נמנעים – אין

הצעתו של חבר הכנסת קליינר לא אושרה להעלאה לדיון במליאה.

היו"ר אפי אושעיה:

הצעתו של חבר הכנסת קליינר לא אושרה להעלאה לדיון במליאת הכנסת.

הצעתה של חברת הכנסת סולודקין בנושא: "הקפאת העברת תשלום הסיוע בשכר דירה
למאה אלף קשישים, נכים ומשפחות חד הוריות". חברת הכנסת סולודקין, בבקשה.

אברהם הירשזון:

אני מבקש רביזיה בהצבעה הזאת.

מרינה סולודקין:

יש לנו מצב איום. כל חמש דקות מטלפנים אנשים שלא קיבלו סיוע בשכר דירה
ומדובר במאה אלף איש. הפסקנו לעבוד בסיעות ישראל בעליה ובישראל ביתנו ובגלל
שיש הקפאת כסף לישיבות, ליצמן מקפיא את הכסף לסיוע בשכר דירה. יש ציבור
קשישים, אימהות חד הוריות, עולים שמקבלים עזרה בדיור וזה מאד קשה לאנשים.
אני אומרת לכם שאתם בלמתם את כל פעולות הכנסת בגלל שהיושב ראש לא איפשר לי
לעשות שאילתה בעל פה גם בנושא הזה.

אברהם פורז:

את מי רצית לשאול? את יולי אדלשטיין?

מרינה סולודקין:

את שר האוצר.

היו"ר אפי אושעיה:

תודה רבה.

עבד אלמאלכ דהאמשה:

הנושא אמנם חשוב ומעסיק את הציבור ודוח העוני נדון היום בכנסת גם מצד אחר.
הנושא עצמו נדון בשאילתה בעל פה של חברת כנסת אחרת, שהגישה כנראה לפני חברת
הכנסת סולודקין והנשיאות לא מצאה לנכון להכליל אותו. אפשר להתבטא בעניין
הזה גם תוך כדי הדיון על דוח העוני.

היו"ר אפי אושעיה:

תודה. מי בעד העלאת הנושא לסדר היום של הכנסת?

הצבעה

בעד – רוב

נגד – מיעוט

מתנגדים – אין

הצעתה של חברת הכנסת סולודקין אושרה להעלאה לדיון במליאה.

היו"ר אפי אושעיה:

הנושא אושר לדיון במליאה.

מרינה סולודקין:

אני מבקשת שהנושא יעלה עוד השבוע.

גאולה רזיאל:

אם יתאפשר.

2. בקשה להקדמת הדיון בהצעות החוק הבאות:

1.  הצעת חוק לעידוד השקעות הון (תיקון – קביעת העיר עכו כאיזור עדיפות
    לאומית א'), התשס"ב-2001, של חבר הכנסת יוסי שריד – בקריאה טרומית.

היו"ר אפי אושעיה:

חבר הכנסת יוסי שריד מבקש פטור מחובת הנחה לתת מעמד של עדיפות לאומית א'
לעיר עכו. יש תקנון, אבל חובתה של ועדת הכנסת לדון אחרת הנושא נופל. אנחנו
לא מצביעים היום אלא אני מעלה את זה לסדר היום של הוועדה. היום ידברו נציגי
האוצר ובשבוע הבא יימשך הדיון.

יואל נווה:

הממשלה מתנגדת לעניין הזה מהרבה טעמים: ההצעה הזאת מציעה לעגן בחוק עצמו
מעמד של איזור פיתוח א', דבר שלא קיים היום לגבי איזורי פיתוח אחרים. הם
מתעדכנים בצו, על פי החוק אמנם ובאישור הכנסת, אבל לא במעמד חוקי משל עצמם.
הכוונה היא כדי לאפשר לעשות שינויים מידי פעם גם בלי לתקן את החוק אלא בדרך
אחרת לגבי איזורי עדיפות.

שאול יהלום:

חוק הנגב לא קבע שום דבר לעניין הזה?

אנה שניידר:

עם כל הכבוד, כבר נעשו דברים כאלה בתחומים אחרים. הקלות במס הכנסה, למשל,
לישובים מסוימים, הוכנסו לחקיקה ראשית למרות שהסמכות המקורית היא של השר
בתקנות. לכן זה לא נימוק חזק לנושא עצמו. גם עכו עצמה הוכנסה בנושא מס
הכנסה.

יואל נווה:

עכו סמוכה מאד למפרץ חיפה וצריך להבין שנתינת מעמד איזור פיתוח א' לעכו
יוצרת מצב שבו מי שייפגע מזה בעיקר אלה אותם ישובים בגליל, שהם יותר
מרוחקים מחיפה, כגון כרמיאל, נהריה וישובים בפריפריה היותר רחוקה.

אברהם פורז:

החוק של אזולאי לא פותר את הבעיה?

אנה שניידר:

זה נותן הקלות במס הכנסה.

יואל נווה:

העניין הזה יצר בעיה מאד גדולה בעכו. מי שחשב לפתור בעיה אחת בעכו, יצר
בעיה אחרת.

אברהם פורז:

אני מבין שיש לכם עמדה נגד החוק, מה אכפת לכם לדון בזה יותר מוקדם?

יואל נווה:

הצו בתוקפו עד סוף פברואר. אושר לאחרונה מעמדם של איזורי עדיפות כאלה
ואחרים, חלקם בגליל לדוגמה. זה אושר בצו זמני והממשלה צריכה להביא לוועדת
הכספים מפה חדשה, שעליה היא עובדת. לכן אנחנו חושבים שבכל מקרה, גם אם הדבר
הזה ראוי וגם אם לא ראוי, השיקול הזה צריך להינתן לממשלה במועד שבו היא
תביא את המפה החדשה לדיון כולל ולא בעניין פרטני. החקיקה כרגע בנקודת הזמן
הזאת יכולה לחבל ולא להועיל.

דיאנה ירום:

השאלה היא אחרת, חבר הכנסת פורז. הכלל בכנסת אומר 45 ימים. השאלה היא למה
לתת פטור מחובת הנחה, כלומר למה לקצר?

אברהם פורז:

45 יום נועדו כדי לאפשר לממשלה לדון בעניין. הרי יש לכם דיעה נחרצת נגד, מה
אכפת לכם שידונו בזה מחר ואתם תגייסו רוב?

דיאנה רום:

תאשרו כל הצעת חוק ואנחנו נצטרך תוך שעתיים לשבת ולארגן עמדה.

אברהם פורז:

בעניין הזה ברור שאתם נגד וחבל אפילו לדון.

דיאנה ירום:

יואל נווה אמר שאנחנו עסוקים עכשיו בהכנת מפה חדשה. יהיו לנו השיקולים שלנו
ונציג אותם. 45 יום לממשלה זה דבר סביר והחוק הזה לא ישנה דברים מהיום
למחר.

אברהם פורז:

מה אכפת לכם שידונו בזה קודם? ממילא אתם נגד.

דיאנה ירום:

אם אתה רוצה לחרוג מהתקנון השאלה היא למה זה דחוף? למה אי אפשר לחכות 45
יום?

היו"ר אפי אושעיה:

תודה רבה לנציגי האוצר. המשך הדיון וההצבעות בשבוע הבא.

2.  
    הצעת חוק תיקוני חקיקה בתחום התקשורת (טלוויזיה ורדיו) הוראות שונות –
    התשס"ב-2001, של חבר הכנסת אברהם פורז – בקריאה טרומית.

היו"ר אפי אושעיה:

  הצעת חוק תיקוני חקיקה בתחום התקשורת (טלוויזיה ורדיו) הוראות שונות –
  התשס"ב-2001, של חבר הכנסת אברהם פורז, בבקשה.

אברהם פורז:

אדוני היושב ראש, בחוק ההסדרים, שכולכם נזקקתם לו יותר מפעם אחת, היה פרק
תקשורת שהטיפול בו מאד דחוף ואני אסביר מדוע. עכשיו אנחנו יודעים שבערוץ
השלישי יש שני זכיינים והם רוצים להתאחד אבל הם לא יכולים להתאחד. הזכיינים
של הערוץ השני גם לא יכולים להתאחד והם גם לא יודעים אם יאריכו להם את
הזכיונות או לא, אם יעברו למשטר של רשיונות או לא. הסוגיות האלה טעונות
פתרון דחוף ולא יכולות להמתין עד שתיושב המחלוקת בין שר האוצר לבין יושב
ראש הכנסת בשאלה לאיזו ועדה עוברים החוקים האחרים.

העתקתי את ההצעה הממשלתית מילה במילה. ביקשתי שיקפידו גם על הפסיקים ועל
הניקוד. אפילו את דברי ההסבר העתקתי בגלל שהיתה לי הסכמה גם בממשלה, שההצעה
הזאת תעבור לוועדה מיוחדת שתקום אחרי שהצעת החוק תעבור בקריאה מוקדמת. אני
מתחייב, וכך אמרתי ליוסי כץ, שאחרי שהצעת החוק תעבור בקריאה מוקדמת, אני
אבקש שמישהו מחברי הכנסת יציע ועדה אחרת ממני כדי שהנושא יגיע לכאן ופה
נוכל להקים את אותה ועדה שהסכמנו עליה – שלושה נציגים מוועדת הכספים, שלושה
נציגים מוועדת הכלכלה ושלושה נציגים מוועדת החינוך ונטפל בזה. זה עניין
דחוף שלא סובל דיחוי.

זאב בוים:

אתה תוכל לטפל בזה יותר מהר יותר ממה שזה יטופל במסגרת חוק ההסדרים?

אברהם פורז:

ממילא זה היה צריך להגיע אליי. היתה הסכמה שהנושא הזה עובר בכל מקרה לוועדה
משותפת. אני מציע שלא נחזיק את הפרק הזה בן ערובה על בעיות אחרות שלא
נפתרו. יש פה בעיות דחופות שחייבים לתת להם פתרון.

זאב בוים:

אגב, זה יכול להיות מסלול עוקף לגבי כל התחומים ואז זה לא יהיה תלוי בבורג
או בסילבן שלום או באחרים.

אברהם הירשזון:

אל תשכח שבנושא הזה מושקע כסף רב של אנשים, שלקחו הלוואות מהבנקים.

אברהם פורז:

חוק התקשורת ידוע כתיקון הגדול לחוק הבזק ועכשיו כולם שמחים שהוא התקבל.
היה ויכוח אין סופי בין האוצר למשפטים לתקשורת ואי אפשר להביא אותו לכנסת.
למה? ככה. לקחתי את הצעת משרד התקשורת, הכנתי אותה, שמתי אותה לקריאה
מוקדמת, היא עברה קריאה מוקדמת וראה זה פלא, פתאום הממשלה הגיעה עם הצעה
משלה.

זה שהמשרדים רבים ואנחנו רבים עם הממשלה לא מצדיק שאנחנו נגרום נזק. אם
בעלי הזכיונות בערוץ השני יודעים שיש מכרז ואין להם ביטחון, הם לא ייכנסו
לרכישות ולהפקות. הפקה של סדרת טלוויזיה היא לא מהיום להיום וכרוכה בהשקעת
כספים. אם אין להם זכיון, על מה הם ייכנסו?

היו"ר אפי אושעיה:

אבל מבטלים את התדרים.

אברהם פורז:

לא, זה לא כל כך פשוט. אני חושב שזה דחוף ולכן אני רוצה להביא את זה בקריאה
מוקדמת. זאת ממילא הצעת הממשלה שהיתה מגיעה אליי בכל מקרה והכל נעשה כדי
להתגבר על מכשול הזמן.

יואל נווה:

ודאי שאנחנו לא יכולים לטעון כנגד נוסח הצעת החוק. זה ברור. זה באמת נוסח
הצעת החוק הממשלתית ואני שמח שחבר הכנסת פורז חושב שיש חלקים בחוק ההסדרים
שהם ראויים וצריך לחוקק אותם במהירות, כמו שאנחנו חושבים. אנחנו חושבים
שהסיטואציה שנוצרה בחוק ההסדרים היא סיטואציה זמנית והיא תיפתר. אמר חבר
הכנסת פורז שבנושא הזה היתה הסכמה מלאה מתחילת הדרך גם בין שר האוצר או מי
שמייצג את שר האוצר בעניין הזה לבין יושב ראש הכנסת וראשי הוועדות על הדרך
שבה נכון לטפל בזה. אנחנו חושבים שהעניין הזה יוכרע אם לכאן או לכאן תוך
פרק זמן של ימים וזאת הדרך הנכונה ללכת בה.

אברהם פורז:

ואם לא?

יואל נווה:

בינתיים אני חושב שלהביא את זה לקריאה טרומית ולהעביר את זה כהצעת חוק
פרטית, אנחנו כממשלה קשה לנו להסכים למהלך הזה. להערכתי תוך שבוע נדע בדיוק
היכן אנחנו עומדים ואני מציע כרגע לא לקבל את הבקשה הזאת ולחכות.

היו"ר אפי אושעיה:

אתה רוצה שנתחיל את הדיון ונמשיך אותו בשבוע הבא?

אברהם פורז:

אני לא זכיין בערוץ 2.

שאול יהלום:

למעשה רציתי להציע את מה שהציע היושב ראש. כסיכום אני מציע שננהג בהצעה
הזאת כמו שנהגו בהצעה של חבר הכנסת שריד. התחלנו היום את הדיון ואת ההחלטה
נבצע בשבוע הבא בהתאם להתפתחות בחוק ההסדרים.

אברהם פורז:

אם אתם רוצים בשבוע הבא – בבקשה.

היו"ר אפי אושעיה:

היושב ראש הקבוע יחזור והוא ינהל את זה.

זאב בוים:

יש התחייבות כלפי היושב ראש הקבוע שכל נושא הנוגע לחוק ההסדרים אנחנו לא
מקדמים עד שהוא יחזור.

היו"ר אפי אושעיה:

אם כן, חברים, שמענו את עמדת האוצר, שמענו את עמדת המציע ובשבוע הבא יימשך
הדיון גם בנושא הזה. תודה רבה לכם, הישיבה נעולה.

הישיבה ננעלה בשעה 11:30.

 
