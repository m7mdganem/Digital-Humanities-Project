הכנסת השש-עשרה נוסח לא מתוקן

מושב רביעי

פרוטוקול מס' 263

מישיבת ועדת הכנסת

יום שני, כ"ח בתשרי התשס"ו, 31 באוקטובר 2005, שעה 10:00

סדר היום:

1. קביעת מסגרת לדיון משולב בהודעת ראש הממשלה על פעילות הממשלה בתקופה
שחלפה מאז המושב הקודם ועל תוכניותיה למושב הקרוב, עם פתיחת מושב הכנסת –
בהתאם לסעיף 34א לתקנון הכנסת – ובהצעות להביע אי-אמון בממשלה, שהוגשו בסוף
המושב הקודם על-ידי סיעות שינוי, מפד"ל-איחוד לאומי, ציונות דתית לאומית
מתחדשת, מרצ-יחד וחד"ש-תע"ל.

2. החלטה בדבר נאום חברי כנסת לשעבר בישיבה מיוחדת לציון מלאת 60 שנים
לתנועת המרי העברי בארץ.

3. אישור החלטת יושב-ראש הכנסת בדבר מינוי יועץ משפטי לכנסת, לפי סעיף 18
לחוק הכנסת, התשנ"ד-1994.

4. בקשת הממשלה לפטור מחובת הנחה:

א. הצעת חוק עונש מאסר שגזר בית משפט צבאי בחבל עזה (הוראות מעבר),
התשס"ו-2005;

ב. הצעת חוק סדר הדין הפלילי (סמכויות אכיפה – מעצרים)(עצור שאינו תושב,
החשוד בעבירות ביטחון – הוראת שעה), התשס"ו-2005.

5. בקשת יושב-ראש ועדת הכלכלה למיזוג הצעות חוק בהתאם לסעיף 122 לתקנון:

א. הצעת חוק שירותי הובלה (תיקון), התשס"א-2001, מטעם הממשלה;

ב. הצעת חוק לתיקון דיני חומרים מסוכנים (תיקוני חקיקה)(החמרת ענישה),
התשס"ה-2005, של חבר הכנסת אורי אריאל (כ/85).

6. מינוי ממלא-מקום זמני לוועדת הכנסת, במקרה שהיושב-ראש הנוכחי יתמנה לשר
בממשלה.

נכחו:

חברי הוועדה:

היו"ר רוני בר-און

יולי אדלשטיין

זהבה גלאון

רשף חן

אחמד טיבי

איתן כבל

אפרים סנה

גדעון סער

מאיר פרוש

יאיר פרץ

עמרי שרון

מוזמנים:

יושב-ראש הכנסת, מר ראובן ריבלין

אריה האן – מזכיר הכנסת

דוד לב – סגן מזכיר הכנסת

ירדנה מלר-הורביץ – סגנית מזכיר הכנסת

רביב מייזל – מתמחה בלשכה המשפטית

עו"ד נורית אלשטיין – היועצת המשפטית לכנסת הנבחרת

יועצת משפטית: עו"ד ארבל אסטרחן

מנהלת הוועדה: אתי בן-יוסף

קצרנית: שלומית כהן

1. קביעת מסגרת לדיון משולב בהודעת ראש הממשלה על פעילות הממשלה בתקופה
שחלפה מאז המושב הקודם ועל תוכניותיה למושב הקרוב, עם פתיחת מושב הכנסת –
בהתאם

לסעיף 34א לתקנון הכנסת – ובהצעות להביע אי-אמון בממשלה,

שהוגשו בסוף המושב הקודם על-ידי סיעות

שינוי, מפד"ל-איחוד לאומי, ציונות דתית לאומית מתחדשת, מרצ-יחד וחד"ש-תע"ל

היו"ר רוני בר-און:

בוקר טוב. ברוך שובכם מהפגרה. אני מתכבד לפתוח את ישיבת ועדת הכנסת מספר
262. אני מברך את כולנו, שיהיה לנו כנס נעים, מושב נעים, ושניפגש בשמחות או
שניפרד בשמחות – כל אחד לפי מה שהוא רוצה.

על סדר-היום כמה עניינים. הנושא הראשון הוא קביעת מסגרת לדיון משולב בהודעת
ראש הממשלה על פעילות הממשלה בתקופה שחלפה מאז המושב הקודם ועל תוכניותיה
למושב הקרוב, עם פתיחת מושב הכנסת – בהתאם לסעיף 34א לתקנון הכנסת –
ובהצעות להביע אי-אמון בממשלה, שהוגשו בסוף המושב הקודם על-ידי סיעות
שינוי, מפד"ל-איחוד לאומי, ציונות דתית לאומית מתחדשת, מרצ-יחד וחד"ש-תע"ל.

הבקשות הן כהאי לישנא: שינוי – תפקודה הכללי של הממשלה, והמועמד הוא חבר
הכנסת יוסף לפיד. מפד"ל-איחוד לאומי, ציונית דתית לאומית מתחדשת – התנהלות
הממשלה בפינוי יישובי גוש קטיף והשומרון, ללא מתן פתרון הולם לשמירת הצביון
הקהילתי של התושבים, והמועמד הוא חבר הכנסת זבולון אורלב. יחד-מרצ –
מדיניותה של הממשלה בתחום הכלכלי, החברתי והמדיני, והמועמד הוא חבר הכנסת
יוסי שריד. חד"ש-תע"ל – מדיניות הממשלה בתחום החברתי, הכלכלי והמדיני,
והמועמד הוא חבר הכנסת מוחמד ברכה.

על-פי התיקון שהכנסנו לפני שנה לתקנון הכנסת, אם הדיון בישיבה שבה נושא ראש
הממשלה את ההודעה שלו מתקיים בצמוד לדיון שבו ביקשו סיעות הכנסת להביע
אי-אמון, הוא דיון משולב, שבעקבותיו מתקיימות שתי הצבעות, הצבעה על ההודעה
והצבעות על האי-אמון.

בין לבין החליטה ממשלת ישראל אתמול על שינוי תפקודי שרים וכן על צירוף שרים
נוספים לממשלה. לגבי העניין הזה נקיים דיון סיעתי, שיתחיל אחרי שתסתיימנה
ההצבעות בעניין ההודעה המדינית ובעניין האי-אמון. אחר-כך נקיים גם בעניין
הזה הצבעה, וכמובן תתקיימנה הצבעות נוספות בענייני חוקים, בקריאות כאלה
ואחרות.

אריה האן:

חוק שירות ביטחון יועלה לקריאה שנייה ולקריאה שלישית.

היו"ר רוני בר-און:

תחולתו של החוק פגה היום ואני מבין שאין הסתייגויות, לכן זה יהיה מהיר.

ההצעה שלי אפוא אומרת כך: לגבי הדיון בהודעה המדינית ובהצעות האי-אמון, סדר
הזמנים יהיה זה הרגיל והמקובל עלינו מקדמת דנא. לליכוד ולעבודה יינתנו 10
דקות.

גדעון סער:

אני מבקש 20 דקות, כמקובל.

היו"ר רוני בר-און:

20 דקות לליכוד, 10 דקות לעבודה, 8 דקות לשינוי ולש"ס לפי הסדר, ו-5 דקות
לכל היתר. אין הצעות אחרות.

מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

ההצעה נתקבלה אפוא בהסכמה.

בעניין הדיון בנושא ארבע החלטות של הממשלה בקשר לשינויי תפקוד שרים ולצירוף
שרים לממשלה ההצעה שלי אומרת כהאי לישנא: 10 דקות לליכוד, 10 דקות לעבודה,
8 דקות לשינוי, 8 דקות לש"ס ו-5 דקות לכל היתר. מי בעד ההצעה הזאת? מי נגד?

ה צ ב ע ה

בעד – רוב

נגד – אין

נמנעים – אין

גם בעניין זה קיבלנו הסכמה פה-אחד, וזה אפוא סדר הדיון.

הדיון הראשון המשולב הוא הודעה מדינית ואי-אמון. כמובן שסדר הדוברים בהודעה
מדינית הוא כקבוע בתקנון: ראש הממשלה ויושב-ראש אופוזיציה בלי הגבלות זמן,
יושב-ראש הכנסת, נשיא המדינה וכל הדברים האחרים. זה מעבר לצורך ולרצון
וליכולת שלנו לקבוע בעניין הזה, וזה יתנהל ככל שיקבע יושב-ראש הכנסת.
תתקיים הצבעה על ההודעה המדינית ועוד ארבע הצבעות על האי-אמון. אחר-כך
תתקיים הצבעה בקריאה שנייה ובקריאה שלישית על חוק שירות ביטחון, שתוקפו פג,
ואחר-כך דיון בענייני החלטות הממשלה בשינוי תפקוד שרים ובתוספת שרים
והצבעות. לאחר מכן ימשיך סדר-היום כפי שקבעה הנשיאות.

יו"ר הכנסת ראובן ריבלין:

בטרם הצבעה על קריאה שנייה וקריאה שלישית, יושב-ראש הוועדה שאליה מתייחס
החוק מציג את החוק. אם מדובר ביושב-ראש ועדת החוקה, העניין יכול להימשך זמן
רב, כי הוא מקפיד שהאנשים יבינו על מה הם מצביעים.

2. החלטה בדבר נאום חברי כנסת לשעבר בישיבה מיוחדת

לציון מלאת 60 שנים לתנועת המרי העברי בארץ

היו"ר רוני בר-און:

הנושא הבא הוא החלטה בדבר נאום חברי כנסת לשעבר בישיבה מיוחדת לציון מלאת
60 שנים לתנועת המרי העברי בארץ. ביום שלישי, מחר, תציין הכנסת בישיבה
מיוחדת מלאת 60 שנה לתנועת המרי העברי בארץ. באירוע מיוחד זה, המגלם בתוכו
את אחדות ישראל, ייקחו חלק נשיא המדינה, שרים, חברי כנסת, חברי כנסת לשעבר
ונציגי ותיקי המחתרות. יושב-ראש הכנסת מבקש להיעתר לבקשת יוזם הרעיון, חבר
הכנסת אפרים סנה, לשתף בדיון גם חברי כנסת לשעבר בעלי זיקה לנושא. תקדים
לכך כבר היה בישיבה המיוחדת לציון יום השנה לכינונה של הכנסת בט"ו בשבט, גם
בשנת תשנ"ח וגם קודם, והאופציה מוסדרת גם בסעיף 58(ג) לתקנון הכנסת, בהערות
השוליים שבשולי העמוד.

ההצעה היא אפוא, שאנחנו נאשר שלבד מהנואמים שנואמים בזכות העובדה שהם חברי
כנסת מכהנים, והם השרה ציפי לבני, חבר הכנסת אפרים סנה וחבר הכנסת אריה
אלדד, ינאמו גם חברי הכנסת לשעבר יאיר צבן, לובה אליאב ודב שילנסקי.

אני מציע לאשר את פניית יושב-ראש הכנסת ולברך את חבר הכנסת אפרים סנה על
היוזמה. מי בעד? מי נגד?

ה צ ב ע ה

בעד – רוב

נגד – אין

הבקשה אושרה פה-אחד.

3. אישור החלטת יושב-ראש הכנסת בדבר מינוי יועץ משפטי לכנסת,

לפי סעיף 18 לחוק הכנסת, התשנ"ד-1994

היו"ר רוני בר-און:

הנושא הבא על סדר-היום הוא אישור החלטת יושב-ראש הכנסת בדבר מינוי יועץ
משפטי לכנסת, לפי סעיף 18 לחוק הכנסת, התשנ"ד-1994.

על-פי החוק, ההסדר לקביעת יועץ משפטי לכנסת, משנתעורר הצורך למנות יועץ
משפטי חדש לכנסת, בעקבות כל האפשרויות הקיימות שם, מתנהל כך: יושב-ראש
הכנסת ממנה ועדה ציבורית, שבעלי התפקיד הנמנים עליה הם תפקידים שקבועים
בחוק. מדובר על שופט, במקרה הזה שופט של בית המשפט העליון, השופט בדימוס
גבריאל בך; שלושה יושבי-ראש של ועדות הכנסת – יושב-ראש ועדת החוקה חוק
ומשפט, יושב-ראש הוועדה לענייני ביקורת המדינה ויושב-ראש ועדת הכנסת; נציב
שירות המדינה; נציג של לשכת עורכי-הדין ונציג האקדמיה שנבחר בדרכים
שהאקדמיה או החוק קובעים.

נבחרו האנשים השופט בך, שלושת יושבי-ראש הוועדות שכיהנו באותה עת שהם מיכאל
איתן, יורי שטרן ואנוכי, נציב שירות המדינה שמואל הולנדר, נציג לשכת
עורכי-הדין היה יושב-ראש הלשכה, ד"ר שלמה כהן, ונציג האקדמיה היה פרופ' רון
שפירא. הוועדה פרסמה פנייה בעיתונות היומית, העיתונות הרלוונטית, והזמינה
מועמדים להציג את מועמדותם. למיטב זכרוני הוגשו 19 מועמדויות. הוועדה ראתה
את האנשים. חלק מהאנשים נפסלו מניה וביה, כי לא עמדו בתנאי הכשירות. חלק
נפסלו עוד לפני שבאו, חלק נפסלו אחרי שנשמעו והתגלו בעיות כשירות תוך כדי
השמיעה שלהם. הוועדה קבעה את סדרי עבודתה ומיינה את המועמדים. היא הצביעה
בסיבוב הראשון ובסיבוב השני והעבירה ליושב-ראש הכנסת שמות של שני מועמדים.
על-פי החוק הוועדה יכולה להעביר שמות של עד ארבעה מועמדים ולא פחות משניים.
מכיוון שהפערים בין המועמדות שנבחרו למקום הראשון והשני לבין המועמדים
שנבחרו למקום השלישי והרביעי במיון הסופי היו פערים כל כך ניכרים, החליטה
הוועדה להעביר שמות של שתי מועמדות, ויושב-הכנסת הוא זה שהחליט ובחר.
בחירתו של יושב-ראש הכנסת כפופה לאישור ועדת הכנסת. המצאתי לכם בימים
האחרונים את קורות החיים של המועמדת שבחר יושב-ראש הכנסת, לרבות מכתבי
ההמלצה שצורפו לקורות החיים שהומצאו לוועדה. אתם רואים כרגע את החומר שראתה
הוועדה לפני שהיא ראיינה את המועמדת הנבחרת בראיון של פנים אל פנים.

אדוני יושב-ראש הכנסת, בבקשה.

יו"ר הכנסת ראובן ריבלין:

אני חוזר על בקשתי, כפי שהועלתה על הכתב, ומבקש מהוועדה שתאשר את הבחירה
שבחרתי מבין שתי המועמדות שהוצגו בפניי. הבחירה נעשתה לאחר שהייתי צריך לתת
את דעתי לנושאים שנאלצתי לטפל בהם ולאחר שהובהר לי מעל ומעבר לכל ספק, שכל
אותן מגבלות שיכולות היו למנוע ממני לאפשר לכם להצביע בעד המלצה של היועצת
המשפטית המיועדת הוסרו. אני מביא את עו"ד נורית אלשטיין בפניכם כמועמדת
ליועצת משפטית של הכנסת, בהתאם להחלטת הוועדה הסורקת והממליצה ועל-פי דעתי.

אני רוצה לומר דברים בשולי הבחירה. נדמה לי שטוב תעשה ועדת הכנסת אם בשלב
מאוחר יותר, לאחר שתיבחר היועצת המשפטית של הכנסת, תדון במהות החוק ותשאל
את עצמה האם הבקשה לקבוע שהמועמד להיות יועץ משפטי לכנסת יוכל גם להיות
מועמד לשיפוט בבית המשפט העליון – ואינני מתייחס כרגע לנבחרת על ידי מבין
שתי המועמדות שהוגשו לי, שכן להערכתי היא שואפת במידה מרובה לאותה רמה שאני
מבקש אותה – האם דרישה זאת היא דרישה פורמלית גרידא או דרישה מהותית. אני
לא מציע לפתוח את הנושא עכשיו. בעניין זה אומר, שהמועמדת המומלצת שואפת
בהחלט לאותה רמה, גם ברמה הפורמלית וגם ברמה המהותית. לכן אני חוזר ומודיע,
שבהתאם לסעיף 18א לחוק הכנסת, שחוקק בשנת 1994-התשנ"ד, בחרתי מבין שתי
המועמדות שהומלצו לפניי את עו"ד נורית אלשטיין כמועמדת מטעמי להיות היועצת
המשפטית של הכנסת.

היו"ר רוני בר-און:

תודה רבה. אני חייב מבחינת הגילוי הנאות לומר, שגם אלי נעשו פניות מהסוג
שנעשו ליושב-ראש הכנסת, לא רק בכתב אלא אפילו ניסיון מחוצף לפנות אלי
בעל-פה. הודעתי לאותו אדם שאין בדעתי לקרוא את מכתביו ולא לשמוע אותו, כי
מי שצריך לקבל את ההחלטה הוא יושב-ראש הכנסת.

גדעון סער:

מי זה שפנה?

היו"ר רוני בר-און:

אני לא רוצה לציין שמות.

גדעון סער:

אתם מדברים בתעלומות.

היו"ר רוני בר-און:

פנה אדם שהיתה לו כנראה מערכת קשרים מסוימת עם הגברת הזאת והוא ארב לי
במקום כלשהו, ניסה לדבר אתי בעל כורחי. גירשתי אותו מעל פניי ואמרתי שמי
שמסורה לו כרגע ההחלטה הוא יושב-ראש הכנסת. אמרתי לו שסיימתי את תפקידי
כחבר ועדת האיתור או ועדת החיפוש ואינני מתעסק בעניינים האלה עוד.

באשר להמלצתו של יושב-ראש הכנסת לפרש את עניין הכשירות, אם הוא עניין
פורמלי או עניין מהותי, אני מציע שהוועדה למינוי שופטים תקיים קודם כל דיון
בעניין הזה, ואידך זיל גמור. אנחנו נאמץ כל פרשנות שהיא תעשה, כי פעם זה כך
ופעם זה כך, ועינינו נשואות לגדולים ולטובים מאתנו.

יו"ר הכנסת ראובן ריבלין:

הואיל והחוק יצא מתחת ידינו מתוך עיקרון שבו רצינו לבטא את עצמאות הכנסת
כלפי הרשויות האחרות ולתת מעמד ציבורי רם מעלה ובעל משקל ליועץ המשפטי של
הכנסת, יכול להיות שהחוק הבא למינוי שופטים יאמר ששופט בית משפט עליון יכול
להיות מי שיכול ומסוגל לשמש כיועץ משפטי לכנסת.

היו"ר רוני בר-און:

או כחבר הכנסת.

יו"ר הכנסת ראובן ריבלין:

לא צריך להגזים עד כדי כך בדרישות שלנו לבית המשפט העליון.

היו"ר רוני בר-און:

הגברת אלשטיין נמצאת בחדר הסמוך. אם אתם מבקשים לדבר אתה, אני אאפשר לכם את
זה. אם אתם חושבים שזה מיותר, תקבלו את ההחלטות.

זהבה גלאון:

אדוני היושב-ראש, אני חושבת שמשבא יושב-ראש הכנסת לוועדה וממליץ לתמוך
במועמדותה של הגברת אלשטיין, אנחנו צריכים לתמוך בה ולא להיפגש אתה קודם
לכן. זאת נראית לי פרוצדורה קצת בעייתית. לכן אני תומכת במועמדות שלה.

היו"ר רוני בר-און:

אני מאוד מכבד את דעתך ואני גם מצטרף אליה. אבל ייתכן שמישהו חולק עליה.
אני נערכתי, על דעת היושב-ראש, לכל אפשרות שתהיה פה.

זהבה גלאון:

כאשר יתקיים הדיון שמציע יושב-ראש הכנסת בעניין הכשירות, אני מציעה לפתוח
את הדיון בכל החוק שקשור לבחירת היועץ המשפטי לכנסת. אני חושבת שאנחנו
צריכים לעשות שיקול דעת מחודש גם לגבי הרכב הוועדה.

היו"ר רוני בר-און:

יהיה דיון הפקת לקחים מהמהלך הזה, ובו תוכלי להעלות כל הצעה לשינוי החוק.
אני מבטיח לך שהדלת הזאת לא תיסגר.

זהבה גלאון:

אני מבקשת שמה שאתה אומר עכשיו יחייב גם את הבא אחריך בוועדה.

היו"ר רוני בר-און:

זה לא יכול להיות, אבל הזכות שלך לבקש שיתקיים דיון בוועדת הכנסת קיימת.

זהבה גלאון:

זאת היתה דרכי לאחל לך שלא תהיה יושב-ראש הוועדה.

היו"ר רוני בר-און:

מברכות אין פרנסה. אצבעות יתקבלו בברכה.

אחמד טיבי:

אדוני היושב-ראש, אני סומך את דעתי על החלטת יושב-ראש הכנסת. שמעתי הערה
לגבי פרסום מודעות בעיתונות, אבל לא זכור לי שקראתי מודעה כזאת בעיתונות
הערבית.

עו"ד ארבל אסטרחן:

זה הופיע בדרך הפרסום הרגילה שדובר הכנסת מפרסם מכרזים בעיתונים, וזה כולל
גם את העיתונות הערבית.

גדעון סער:

סמכות הוועדה במקרה זה היא סמכות אישור להחלטה שהיא החלטת יושב-ראש הכנסת,
ואני מציע לוועדה לאשר את החלטת יושב-ראש הכנסת. אני מברך אותו על הבחירה.
עבדתי עם עו"ד אלשטיין במשרד המשפטים, ואני חושב שטוב שיש יועצת משפטית
אישה, ומלבד זה גם מבחינת המקצועיות וגם מבחינת העצמאות המחשבתית שראויה
למי שמייצג או מייעץ לבית המחוקקים, היא עומדת בפרמטרים האלה. לכן אני גם
מברך על הבחירה.

היו"ר רוני בר-און:

אנחנו עוברים אפוא להצבעה. מי בעד אישור החלטתו של יושב-ראש הכנסת לבחור
בעו"ד נורית אלשטיין לתפקיד היועצת המשפטית של הכנסת? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

אני קובע אפוא שפה-אחד אישרנו את החלטתך, אדוני היושב-ראש, למנות את עו"ד
אלשטיין ליועצת המשפטית של הכנסת. אני מבקש לקרוא לה בבקשה.

עו"ד אלשטיין, בזה הרגע אישרה ועדת הכנסת את החלטת היושב-ראש פה-אחד
לבחירתך לתפקיד היועצת המשפטית של הכנסת. אני מאחל לך הצלחה רבה.

עו"ד נורית אלשטיין:

תודה רבה.

יו"ר הכנסת ראובן ריבלין:

אני מברך את היועצת המשפטית. לפנייך מטלה לא פשוטה. באת מהייעוץ המשפטי שבו
אנשים אשר מקבלים את הייעוץ גם כפופים לו וגם מכופפים את ראשם להחלטות. כאן
תיתקלי במערכת לעומתית שבה השיקולים יכולים להיות שיקולים פוליטיים, על אף
שיקולים משפטיים טהורים, והדברים האלה הם דברים שנקבעו בחוק, שהוא חוק כמעט
בעל ערך חוקתי. הוויכוחים והעימותים הם עם המערכת הפוליטית שחייבת להכפיף
את עצמה ברמות שונות למערכת החוקית, שכן יוצר החוק אומנם אינו נשבע כאשר
הוא נבחר לשמש כחבר הכנסת בשבועת האמונים שלו לכבד את החוק, אבל התובנה היא
שהוא יכול לשנותו אבל לא יכול להפר אותו, אם כי החסינות עדיין עומדת לו. יש
מערכות רבות, שאת בוודאי מודעת להן, ואני מאחל לך הצלחה. ברמה האישית אני
יודע שאת מסוגלת, כפי שעשית חייל במשרד המשפטים בתפקידך הקודם, גם בחמש
השנים הבאות להאדיר את שמה של הכנסת ולהביא את הנושא של עצמאותה של הכנסת
כדבר שיהיה ברור לכל אחד מאזרחי ישראל ולכל המוסדות האחרים המשמשים
בערבוביה במערכת השלטונית של עמנו הדמוקרטי. אני מאחל לך הצלחה רבה.

עו"ד נורית אלשטיין:

תודה רבה.

היו"ר רוני בר-און:

אני מצטרף לכל הברכות. אני מבקש לומר ברכה נוספת דווקא מהמקום שבו הייתי
חבר, בוועדת האיתור ובוועדת החיפוש, ויש לי חלק לא מבוטל בזה שאת יושבת כאן
עכשיו. אני מאחל לך הצלחה רבה. כמו שאמר היושב-ראש, תשכחי כל מה שידעת.

יו"ר הכנסת ראובן ריבלין:

תזכרי כל מה שידעת, אבל תלמדי גם דברים חדשים.

עו"ד נורית אלשטיין:

תודה רבה. אני מודה על האמון שנתתם בי, יושב-ראש הכנסת, יושב-ראש ועדת
הכנסת, חברי ועדת הכנסת. אני מקווה להצדיק את האמון.

ברוח הדברים שאמר יושב-ראש הכנסת, ושהצטרף אליהם יושב-ראש הוועדה, אני
מאמינה שאוכל לנתב בין מה שהיו רגילים לו לבין מה שאני מורגלת בו. זה לא
פשוט, זאת משימה לא פשוטה. אני גם ערה לציפיות שקיימות מהלשכה וממני באופן
אישי. לכנסת יש תפקיד חשוב ביותר, רם מעלה, בעיצוב הנורמה הבסיסית של החיים
שלנו. הלשכה המשפטית תעשה את כל הדרוש כדי לסייע לכנסת בביצוע אותו תפקיד
חשוב. ברוח החזון שהכנסת עצמה ראתה, עת היא תיקנה את חוק הכנסת וכללה את
תפקיד היועץ המשפטי לכנסת כתפקיד סטטוטורי, פירוש הדבר שהמלאכה רבה. בפרוס
השנה החדשה אני מאחלת לכולנו שנה טובה ומוצלחת, שנת עשייה, שנה פורייה, שנה
טובה במשמעות האמיתית של המלה.

היו"ר רוני בר-און:

תודה רבה. מינוי אחד עבר פה היום בהצלחה, נקווה להמשך יום פורה.

4. בקשת הממשלה לפטור מחובת הנחה:

א. הצעת חוק עונש מאסר שגזר בית משפט צבאי בחבל עזה (הוראות מעבר)

היו"ר רוני בר-און:

על סדר-היום שלנו שתי בקשות של הממשלה לפטור מחובת הנחה. הבקשה הראשונה היא
להצעת חוק עונש מאסר שגזר בית משפט צבאי בחבל עזה, הוראות מעבר. מבקשים
פטור מקריאה ראשונה, מקריאה שנייה ומקריאה שלישית ביום הנחת החוק. מי בעד?
מי נגד? מי נמנע?

ה צ ב ע ה

בעד – רוב

נגד – אין

נמנעים – אין

הבקשה אושרה פה-אחד.

4. בקשת הממשלה לפטור מחובת הנחה:

ב. הצעת חוק סדר הדין הפלילי (סמכויות אכיפה – מעצרים)(עצור שאינו תושב,

החשוד בעבירות ביטחון – הוראת שעה), התשס"ו-2005

היו"ר רוני בר-און:

בקשת פטור מחובת הנחה של הצעת חוק סדר הדין הפלילי (סמכויות אכיפה –
מעצרים)(עצור שאינו תושב, החשוד בעבירות ביטחון – הוראת שעה), התשס"ו-2005.
מבקשים פטור משלוש הקריאות. מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

הבקשה אושרה פה-אחד.

5. בקשת יושב-ראש ועדת הכלכלה למיזוג הצעות חוק בהתאם לסעיף 122 לתקנון:

א. הצעת חוק שירותי הובלה (תיקון), התשס"א-2001, מטעם הממשלה;

ב. הצעת חוק לתיקון דיני חומרים מסוכנים

(תיקוני חקיקה)(החמרת ענישה), התשס"ה-2005, של חבר הכנסת אורי אריאל (כ/85)

היו"ר רוני בר-און:

יש לנו בקשה למיזוג לפי בקשת יושב-ראש ועדת הכלכלה למזג דיון בהצעות חוק
בהתאם לסעיף 122 לתקנון: הצעת חוק שירותי הובלה (תיקון), התשס"א-2001, מטעם
הממשלה; וכן הצעת חוק לתיקון דיני חומרים מסוכנים (תיקוני חקיקה)(החמרת
ענישה), התשס"ה-2005, של חבר הכנסת אורי אריאל (כ/85).

מי בעד למזג? מי נגד?

ה צ ב ע ה

בעד – רוב

נגד – אין

הבקשה אושרה. תודה רבה.

6. מינוי ממלא-מקום זמני לוועדת הכנסת,

במקרה שהיושב-ראש הנוכחי יתמנה לשר בממשלה

היו"ר רוני בר-און:

למקרה שנצליח להעביר את יתר המינויים היום, לא ייתכן שמחר בבוקר לא יהיה
יושב-ראש, ולו זמני, לוועדת הכנסת. בדרך כלל ועדת הכנסת מטפלת בדברים האלה
בעבור ועדות אחרות. מכיוון שאין מי שיטפל בזה בעבור ועדת הכנסת, אני מציע
לכם, אם הינתן שהערב יאושר המינוי שלי לשר התעשייה, המסחר והתעסוקה, שחבר
הכנסת גדעון סער יכהן כממלא-מקום קבוע למשך שבועיים, עד שייבחר יושב-ראש של
קבע לוועדה.

מי בעד? מי נגד? מי נמנע?

ה צ ב ע ה

בעד – רוב

נגד – אין

נמנעים – אין

הבקשה אושרה. תודה רבה.

עו"ד ארבל אסטרחן:

אני מבקשת להעיר שהסמכות למנות ממלא-מקום היא של יושב-ראש הוועדה ולא של
הוועדה, והמינוי פוקע כאשר היושב-ראש מתמנה לשר.

היו"ר רוני בר-און:

תודה רבה. הישיבה נעולה.

הישיבה ננעלה בשעה 10:45
