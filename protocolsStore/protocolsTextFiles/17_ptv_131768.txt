הכנסת השבע-עשרה נוסח לא מתוקן

מושב ראשון

פרוטוקול מס' 2

מישיבת הוועדה המסדרת

יום שני, כ"ו בניסן התשס"ו (24 באפריל 2006), שעה 13:30

סדר היום: ישיבות הכנסת בשבוע הבא

נכחו:

חברי הוועדה:

חיים רמון - היו"ר

אביגדור יצחקי

דוד טל

רונית תירוש

יואל חסון

אפרים סנה

קולט אביטל

אופיר פינס-פז

אמנון כהן

גדעון סער

גלעד ארדן

ניסן סלומינסקי

יצחק לוי

יעקב בן-יזרי

משה שרוני

משה גפני

חנא סוויד

ג'מאל זחאלקה

ייעוץ משפטי:

ארבל אסטרחן

מנהלת הוועדה:

אתי בן-יוסף

קצרנית:

אסתר מימון

ישיבות הכנסת בשבוע הבא

היו"ר חיים רמון:

חברי הכנסת, אני רוצה לפתוח את הישיבה, אני מקווה שזאת תהיה ישיבה קצרה
מאוד. פנה אלי מזכיר הכנסת וביקש בשם נשיאות הכנסת הזמנית, שכרגע מונה את
חבר הכנסת דוד טל וחברת הכנסת קולט אביטל, להמליץ בפנינו לא לקיים ישיבת
כנסת בערב יום הזיכרון לחללי צה"ל, יום שני, ג' באייר התשס"ו, 1 מאי 2006,
ולא למחרת ביום הזיכרון, ד' באייר התשס"ו, 2 במאי 2006, ובמקום זה לקיים
ישיבת כנסת ביום חמישי, ו' באייר התשס"ו, 4 במאי 2006. זאת הבקשה.

גדעון סער:

האם זה אומר שבשבוע הבא תהיה רק ישיבה אחת?

היו"ר חיים רמון:

בשבוע הבא תהיה ישיבה אחת ביום חמישי.

אביגדור יצחקי:

מה הנושא?

היו"ר חיים רמון:

הנושא נקבע על ידי נשיאות הכנסת, הוא לא נקבע על ידינו.

אנחנו עושים מאמץ להציג ממשלה ביום ראשון, אני לא בטוח שהמאמץ הזה יעלה
יפה, אבל, כמעט בוודאות, אם לא ביום ראשון, זה יהיה ביום חמישי.

גדעון סער:

האם יש הסכמה של חברי הכנסת הנוצרים לקיים ישיבת מליאה ביום ראשון?

היו"ר חיים רמון:

אני מודה לחבר הכנסת גדעון סער, ואני רוצה להעלות על נס את הרגישות שהוא
מגלה לדת הנוצרית, אני מבקש שזה יהיה בפרוטוקול שגדעון סער רגיש לרגשות של
העדה הנוצרית. לכן כמובן נעשה ישיבה ביום ראשון רק אם תהיה הסכמה, ונבקש את
רשותם של חברי הכנסת הנוצרים. במידה והעניין לא יסתייע, ולא נוכל להציג
ממשלה ביום ראשון, ייעשה מאמץ גדול מאוד- - -

ניסן סלומינסקי:

מתי התאריך האחרון?

היו"ר חיים רמון:

נדמה לי שביום חמישי.

גדעון סער:

אתם יכולים לבקש ארכה, אדוני היושב-ראש.

היו"ר חיים רמון:

שוב אני רוצה שיהיה כתוב בפרוטוקול שאני מודה לחבר הכנסת סער על כך שהוא
מסייע לראש הממשלה בפועל למלא את שליחותו ולנסות להרכיב ממשלה, אני מקווה
שבליכוד לא יודעים על זה...

אביגדור יצחקי:

אם יציגו ממשלה ביום ראשון, לא צריך להחליט על ישיבת כנסת גם ביום ראשון?

היו"ר חיים רמון:

הפרוצדורה היא שונה. מרכיב הממשלה פונה אל נשיאות הכנסת ומודיע שעלה בידו
להרכיב ממשלה, ואז הנשיאות מחליטה לכנס את הכנסת ביום ראשון, בכפוף לרגישות
בעניינים דתיים.

גדעון סער:

גם כפוף להגשת ההסכמים, אנחנו צריכים להספיק לעיין בהם. במקום להפריע ביום
ההשבעה אני אומר מראש: פורסם שהיה הסכם בין שמעון פרס, עיין ערך הכותרת
הראשית היום במעריב, לבין אולמרט, שנוגע לתפקידו בממשלה. אני רואה בזה הסכם
שקשור בכינון הממשלה, ואני מבקש שהוא יונח על שולחן הכנסת.

היו"ר חיים רמון:

אין לי ספק שהעניין הזה יובא לידי היועצים המשפטיים של קדימה, והם יחליטו,
ואתה תפנה ליושב-ראש הכנסת, והוא יחליט.

גדעון סער:

כדי שלא תהיה מבוכה ביום ההשבעה, אני אומר מראש.

היו"ר חיים רמון:

אני באמצע תשובה לחבר הכנסת יצחקי, וחבר הכנסת סער לא נותן לי להשלים את
התשובה. יבוא לדיון כאן העניין לגבי מתכונת הדיון בהצגת ממשלה. הצגת ממשלה
מלווה בדיון סיעתי או אישי, הרבה פעמים אישי, תלוי כמה זמן יש וכדומה, ופה
נקבעת מסגרת הדיון.

גדעון סער:

האם יעלה על הדעת, אדוני היושב-ראש, שלא יתקיים דיון אישי?

היו"ר חיים רמון:

מה יעלה על הדעת או לא יעלה על הדעת, יהיה באותה ישיבה.

משה גפני:

מפלגת העבודה וקדימה הם מיעוט. לא הבנתי איך מציגים ממשלה.

היו"ר חיים רמון:

אנחנו עדיין לא מציגים.

גדעון סער:

לכן הצעתי ליושב-ראש הוועדה המסדרת, לנצל גם את הארכה שקבועה בחוק.

ניסן סלומינסקי:

הישיבה ביום חמישי בשבוע הבא תהיה בלי קשר לישיבה ביום ראשון?

היו"ר חיים רמון:

הישיבה ביום חמישי תהיה בלי שום קשר לכך אם תהיה ישיבה ביום ראשון.

משה גפני:

האם מדובר על הצגת ממשלה ביום ראשון?

היו"ר חיים רמון:

מכיוון שחלק מהחברים הגיעו באיחור, אני אסביר שוב מה אני מבקש מחברי הוועדה
המסדרת. אני מבקש על פי בקשת נשיאות הכנסת לאשר ישיבת כנסת ביום חמישי, 4
במאי, וזאת מכיוון שלא ניתן לקיים ישיבות כנסת בימים הרגילים, שני, שלישי,
רביעי, עקב אירועי יום הזיכרון ויום העצמאות. על זה אני מבקש שיצביעו. מי
בעד, ירים את ידו. מי נגד? תודה.

הצבעה

בעד - פה אחד

הוחלט פה אחד על קיום ישיבה ביום חמישי

היו"ר חיים רמון:

הישיבה נעולה. חג עצמאות שמח.

הישיבה ננעלה בשעה 13:40
