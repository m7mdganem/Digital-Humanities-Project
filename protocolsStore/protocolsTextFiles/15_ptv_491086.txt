פרוטוקולים/ועדת הכנסת/4501

ירושלים, ט"ז בשבט, תשס"ב

29 בינואר, 2002

הכנסת החמש עשרה נוסח לא מתוקן

מושב רביעי

פרוטוקול מס' 270

מישיבת ועדת הכנסת

יום שני, ח' בשבט תשס"ב, 21.1.2002, שעה 11:00

סדר היום:

1.  בקשות חברי הכנסת להקדמת הדיון בהצעות חוק בקריאה טרומית:

    1.  הצעת חוק הכנסת (תיקון – מנין מספיק של חברי כנסת במליאת הכנסת),
        התשס"ב- 2002 - של חבר הכנסת משה ארנס.

    2.  הצעת חוק שירות אזרחי – התשס"ב-2002 - הצעת חבר הכנסת יוסי כץ
        וקבוצת חברי כנסת.

    3.  הצעת חוק מימון מפלגות (תיקון – תרומות ופעולות של גוף חיצוני
        לקידום מטרות מפלגה), התשס"ב-2002 – חברי הכנסת אפי אושעיה, זאב
        בוים, שאול יהלום ויאיר פרץ.

2.  בקשת חברת הכנסת סופה לנדבר להקדמת הדיון בהצעת חוק להקמת בית חולים
    באשדוד, התשס"ב-2002 – בקריאה שנייה ושלישית.

3.  בקשת הממשלה להקדמת הדיון בהצעת חוק ההסדרים במשק המדינה (תיקוני חקיקה
    להשגת יעדי התקציב והמדיניות הכלכלית לשנת הכספים 2002)(מס' 3),
    התשס"ב-2002.

4.  קביעת מסגרת דיון להצעות אי-אמון בראש הממשלה.

5.  קביעת ממלא מקום ליושב ראש הכנסת בעת היעדרותו מן הארץ.

6.  בקשת הרוויזיה של חבר הכנסת יאיר פרץ בדבר הקדמת הדיון בהצעת חוק
    ההסדרים במשק המדינה (תיקוני חקיקה להשגת יעדי התקציב והמדיניות
    הכלכלית לשנת הכספים 2002)(מס' 3), התשס"ב-2002.

נכחו:

חברי הוועדה: יוסי כץ – היו"ר

אברהם הירשזון – מ"מ היו"ר

אפי אושעיה

זאב בוים

אלי בן-מנחם

מוחמד ברכה

יצחק גאגולה

זהבה גלאון

משה גפני

עבד אלמאלכ דהאמשה

אליעזר כהן

ישראל כץ

סופה לנדבר

יצחק סבן

מרינה סולודקין

יאיר פרץ

עמיר פרץ

נחמה רונן

מוזמנים: חה"כ משה ארנס

חה"כ אבשלום וילן

חה"כ מרדכי משעני

חה"כ יוסף פריצקי

חה"כ מוסי רז

חה"כ ויצמן שירי

יואל נוה – משרד האוצר

מנחם יפת - משרד האוצר

נעמה רוזן – מתמחה, לשכה משפטית, הכנסת

סגן מזכיר הכנסת: דוד לב

מנהלת הוועדה: אתי בן-יוסף

קצרנית: טלי רם

א. בקשות חברי הכנסת להקדמת הדיון בהצעות חוק בקריאה טרומית:

  1. הצעת חוק הכנסת (תיקון – מנין מספיק של חברי כנסת במליאת הכנסת),
  התשס"ב-‏2002

של חבר הכנסת משה ארנס

היו"ר יוסי כץ:

בוקר טוב. אני מתכבד לפתוח את ישיבת הוועדה ומבקש מכל הנוכחים להתחשב
בעובדה שאני מגיע הנה חולה.

על סדר היום שלנו שלוש בקשות של חברי כנסת לפטור מחובת המתנה, ובקשה נוספת
של חברת הכנסת סופה לנדבר להקדים את הדיון בהצעת חוק להקמת בית חולים
באשדוד, בקריאה שנייה ושלישית.

לאחר מכן, מיד באופן רצוף, אנחנו נצביע על בקשת הממשלה לפטור מחובת המתנה
את חוק ההסדרים ג'. אנחנו נשמע מיואל נוה הסבר מה אומרת הצעת חוק ההסדרים
ואחר כך נצביע על בקשת הממשלה.

אני רוצה ליידע את חברי הכנסת – בישיבות שהתקיימו בשבוע שעבר הגענו לסיכום
עם הממשלה, במעורבות פעילה של ראש הממשלה באופן אישי, על דרך פיצול חוק
ההסדרים. הנושא הזה עדיין לא מגיע לשולחן הוועדה. רק באותו רגע שהממשלה
תודיע שהיא חוזרת בה ממשיכת חוק ההסדרים ובהתאם לסיכום שהושג בינינו,
הפיצול יגיע לוועדה.

בשלב זה אני יכול לומר לכם שראש הממשלה הביע נכונותו – וזה גם מופיע בסיכום
עם משרד האוצר ובהשתתפות פעילה גם של ראשי הקואליציה ושל השר רובי ריבלין –
אנחנו הוצאנו את כל הגזירות שנגעו לגימלאים מחוק ההסדרים.

אבשלום וילן:

חוק ההסדרים לא קיים, איך אתה יכול להוציא?

היו"ר יוסי כץ:

אני חושב שזה הישג, אבל דיווח מפורט יותר אתן כמובן כשנגיע לפיצול.

ההצעה הראשונה היא הצעת חוק הכנסת (תיקון – מנין מספיק של חברי כנסת במליאת
הכנסת), של חבר הכנסת משה ארנס. בבקשה.

משה ארנס:

מדובר על חוק שיקבע מינימום נוכחות במליאת הכנסת. זה דבר שקשור לנוהלי
הכנסת, זה עניין פנימי של הכנסת, זה לא שייך לממשלה. לא דרושה כאן המתנה
לעמדת הממשלה בנושא הזה. זה גם דבר שהוא דחוף מכיוון שהמראה של כנסת ריקה
לא מוסיף לדימוי הכנסת בעיני הציבור.

היו"ר יוסי כץ:

מה מידת הדחיפות הראויה? מדוע דווקא היום?

חברי הכנסת, מעכשיו – כל מי שמנמק בקשה לפטור מחובת המתנה, חייב לנמק גם מה
מידת הדחיפות והחשיבות שבמתן הפטור. תודה.

משה ארנס:

המשך המצב הנוכחי של כנסת ריקה זה דבר לא טוב לכנסת.

עבד אלמאלכ דהאמשה:

אין שום סיבה להקדים את הדיון בנושא הזה. בשביל מה?

היו"ר יוסי כץ:

מי בעד בקשתו של חבר הכנסת משה ארנס?

ה צ ב ע ה

בעד – 9

נגד – 4

נמנעים – אין

בקשת חבר הכנסת משה ארנס לפטור מחובת המתנה של הצעת חוק הכנסת (תיקון –
מנין מספיק של חברי כנסת במליאת הכנסת), התשס"ב-2002, נתקבלה.

היו"ר יוסי כץ:

הבקשה אושרה.

יוסף פריצקי:

אני מבקש רוויזיה.

היו"ר יוסי כץ:

בקשת רוויזיה תידון, יותר מאוחר אני אודיע על השעה.

משה גפני:

לא היתה הצבעת נגד.

עבד אלמאלכ דהאמשה:

היושב ראש, לא הצבענו נגד. מה היתה ההצבעה שלי, האם אפשר לדעת? תעשה הצבעה
חוזרת.

היו"ר יוסי כץ:

ממילא יש רוויזיה.

2.  
    הצעת חוק שירות אזרחי, התשס"ב-2002 – הצעת חבר הכנסת יוסי כץ

וקבוצת חברי כנסת

היו"ר יוסי כץ:

ההצעה הבאה היא הצעת חוק שירות אזרחי. מאחר שאני יוזם ההצעה, ברשות מספר
חברי כנסת ולשם ההגינות וכדי שהצדק גם ייראה, אני מבקש מחבר הכנסת הירשזון
למלא את מקומי.

מוסי רז:

סליחה. חבר כנסת ארנס הצביע והוא לא חבר ועדה. ההצבעה פסולה.

היו"ר יוסי כץ:

רבותי, הנוהל החדש קובע שצריכים להיות נוכחים תשעה חברי ועדה קבועים, אבל
בהצבעה יכולים להשתתף מי שמשתתף, אין מגבלה.

מאחר שאני מיוזמי ההצעה, אני מעביר בסעיף הזה את רשות ניהול הישיבה לחבר
הכנסת הירשזון, ואם תרצה – אני אנמק מדוע הנושא חשוב ודחוף.

מ"מ היו"ר אברהם הירשזון:

תודה רבה. חבר הכנסת יוסי כץ, אני מבקש ממך לנמק את הצעת חוק שירות אזרחי,
התשס"ב-2002, ותאמר מדוע דחופה ההצעה הזאת. בבקשה.

יוסי כץ:

תודה רבה. אנחנו נמצאים עכשיו בלוח זמנים מוגבל שבו אנחנו דנים בהצעת חוק
שירות ביטחון (גיוס תלמידי ישיבות), שיש שם פרק שלם שמדבר על שירות אזרחי.
מטרת הצעת החוק היתה ליצור מצב שבו במדינת ישראל הנושא של שירות אזרחי
מוסדר ואין זה הגיוני שהנושא הזה יידון פעם אחת במסגרת חוק טל ופעם שנייה
במסגרת אחרת. צריכה להיות איזושהי התאמה בין הוראות החוק.

מטרת ההצעה היא להביא למליאת הכנסת כדי שהמליאה תחליט אם אכן זו המדיניות
שמקובלת עליה.

יוסף פריצקי:

אני מבין את עמדתו של חבר כנסת יוסי כץ, אני מוכרח לומר שיש בה גם היגיון,
אלא מאי? חוק הידוע כחוק טל כבר עבר קריאה ראשונה, הוא עומד היום בפני
קריאה שנייה ושלישית.

החוק הזה, גם אם יהיה פטור מחובת הנחה וגם אם יבוא לקריאה טרומית, הסיכויים
להעביר אותו לאותו סטטוס, לאותו מצב שבו עומד היום חוק טל לקריאה שנייה
ושלישית, הם קלושים.

לכן, אני לא חושב שזה המקרה לתת לזה דחיפות.

מוחמד ברכה:

בנוסף לנימוק של חבר הכנסת פריצקי, אני חושב שנושא כזה צריך לבוא בדרך
הסכמה והידברות היות שהוא נוגע לאוכלוסייה הערבית והוא בא כתחליף לשירות
הצבאי. המדינה לא חייבה את הערבים בשירות צבאי ולכן לא צריך לעשות תרגילים
של עקיפה של הרצון הזה בדרך של שירות אזרחי.

מה שלא יהיה, הדבר הזה צריך להיות בהידברות, ולכן גם אין מקום לדחיפות.

כמו כן, אני חושב שהמטרה כאן לסבך את הדיון ואת כל מה שנוגע לחוק טל ולמשוך
אותו מעבר לביקורת שהיתה בבג"ץ בימים האחרונים.

לכן אני חושב שאין שום מקום לבקשה הזאת.

עבד אלמאלכ דהאמשה:

אני מצטרף לנימוקי חבריי. אני חושב שמהותית ההצעה איננה ראויה והיא לא
צריכה להתקבל, ודאי לא להתייחס אליה בדחיפות או לתת לה קדימות.

מ"מ היו"ר אברהם הירשזון:

תודה רבה.

רבותי, אנחנו עוברים להצבעה.

ישראל כ"ץ:

מה עומד על הפרק? מי מבקש את הדחיפות?

יוסי כץ:

אני ביקשתי את הדחיפות. זה מאד חשוב.

ישראל כ"ץ:

אבל אני הבנתי שאתה מתנגד.

יוסי כץ:

לא. אני בעד מתן פטור מחובת הנחה כדי שנוכל לדון בכך במליאה. אני בעד כי
אני רוצה להקדים את הדיון, אני מבקש לאפשר לי להציג את החוק כי אם הוא
יתקבל – נוכל להעביר אותו לוועדת טל. זה הסיכוי היחיד של החוק לעבור.

מ"מ היו"ר אברהם הירשזון:

רבותי, אנחנו עוברים להצבעה. אני רוצה להזכיר שמדובר על כך שתשעה חברים
קבועים צריכים להצביע בכל הצבעה כדי שהיא תהיה חוקית.

מי בעד שחרור מחובת הנחה בהצעת החוק הזאת?

ה צ ב ע ה

בעד – 9

נגד – 6

נמנעים – אין

הבקשה לשחרור מחובת המתנה של חוק שירות אזרחי, התשס"ב-2002, נתקבלה.

מ"מ היו"ר אברהם הירשזון:

הבקשה אושרה.

3. הצעת חוק מימון מפלגות (תיקון – תרומות ופעולות של גוף חיצוני לקידום
מטרות מפלגה)

התשס"ב-2002 – חברי הכנסת אפי אושעיה, זאב בוים, שאול יהלום, יאיר פרץ

היו"ר יוסי כץ:

הצעת חוק מימון מפלגות (תיקון – תרומות ופעולות של גוף חיצוני לקידום מטרות
מפלגה), של חברי הכנסת אפי אושעיה, זאב בוים, שאול יהלום ויאיר פרץ.

אפי אושעיה:

הצעת החוק באה להכניס תיקונים שונים בחוק מימון מפלגות, התשל"ג-1973, בכל
הנוגע לדו"ח מבקר המדינה לגבי מימון סיעות ורשימות מועמדים ולסכומי
התרומות.

באשר לסכומי התרומות – במקום 5,000 שקל, יהיה אפשר לתרום 10,000 שקל.
בסעיפים 3 ו-5 מוצע לקבוע כי מפלגה לא תיקנס ולא תישא באחריות בגין
פעילות...

מוסי רז:

זה לא נכון. במקום 900 זה 5,000 ובמקום 1,700 זה 10,000.

אפי אושעיה:

בזמן בחירות.

מוסי רז:

לא, אין היום 5,000. היום מותר 900 בשנה רגילה.

היו"ר יוסי כץ:

חבר הכנסת רז, לא מתערבים באמצע.

מוסי רז:

אבל זה לא נכון עובדתית, הוא לא קורא נכון את החוק. היום מותר 900 בשנה
רגילה ו- 1,700 בשנת בחירות.

היו"ר יוסי כץ:

חבר הכנסת אפי אושעיה, נימוקי הדחיפות.

אפי אושעיה:

בבחירות האחרונות התברר שמפלגות שלא היו אחראיות על הוצאות כספיות או על
פעולות שנעשו בשמן על ידי עמותות וכל מיני קבוצות חוץ-מפלגתיות, עם תום
הבחירות הוטלו קנסות על המפלגות עצמן בשל פעילות של גורמים חיצוניים.

החוק בא לקבוע שמפלגה תהיה אחראית לפעולותיה היא, ואדם שעשה פעולה באמצעות
עמותה או קבוצה שלא באישור המפלגה – יישא באחריות אישית.

אבשלום וילן:

חוק נפלא, אבל למה הוא דחוף?

אפי אושעיה:

זה דחוף משום שזמני הבחירות במדינת ישראל אינם קבועים, משתנים חדשות
לבקרים, ושמא נעמוד לבחירות בהקדם, נהיה מוכנים.

היו"ר יוסי כץ:

אני מעמיד להצבעה את הבקשה.

מוסי רז:

אפשר להתייחס למה לא? הוא אפילו לא הסביר נכון את החוק.

היו"ר יוסי כץ:

לא.

מי בעד הבקשה, ירים את ידו?

ה צ ב ע ה

בעד – 10

נגד – מיעוט

נמנעים – אין

הבקשה לשחרור מחובת המתנה של הצעת חוק מימון מפלגות (תיקון – תרומות
ופעולות של גוף חיצוני לקידום מטרות מפלגה), התשס"ב-2002, נתקבלה.

היו"ר יוסי כץ:

הבקשה אושרה.

ב. בקשת חברת הכנסת סופה לנדבר להקדמת הדיון בהצעת חוק להקמת בית חולים
באשדוד,

התשס"ב-2002 – בקריאה שנייה ושלישית

היו"ר יוסי כץ:

הבקשה האחרונה במישור הפרטי היא של חברת הכנסת סופה לנדבר. היא מבקשת פטור
והקדמת הדיון בהצעת חוק בקריאה שנייה ושלישית להקמת בית חולים באשדוד.

זאב בוים:

למה צריך? אני לא מבין את זה.

משה גפני:

על מה צריך פטור? זו קריאה שנייה ושלישית.

זאב בוים:

בשביל מה צריך הקדמה בקריאה שנייה ושלישית? זה לפי תקנון הכנסת.

היו"ר יוסי כץ:

היום הוועדה אישרה את זה וזה מחכה להצבעה.

סופה לנדבר:

אני חשבתי שזה צריך לעלות היום, לא ידעתי שיש את חוק ההסדרים. משום שאני
חשבתי שזה צריך לעלות היום, הייתי צריכה לבקש פטור.

דוברת:

זה לא עולה היום.

היו"ר יוסי כץ:

את רוצה להצביע על זה היום?

סופה לנדבר:

כן.

היו"ר יוסי כץ:

איפה הצעת החוק נמצאת היום?

אתי בן-יוסף:

היא הונחה על שולחן הכנסת, באה מטעם הוועדה לשחרור מחובת המתנה לקריאה
שנייה ושלישית. אם היא עולה היום, צריך פטור.

היו"ר יוסי כץ:

התשובה היא כדלקמן: אם את מביאה את זה היום, את צריכה באמת פטור מחובת
הנחה. אם את מביאה את זה ביום אחר, אנחנו נצביע על הבקשה שלך.

מי בעד?

ה צ ב ע ה

בעד – רוב

נגד – מיעוט

נמנעים – אין

הבקשה לשחרור מחובת המתנה של הצעת חוק להקמת בית חולים באשדוד,
התשס"ב-2002,

בקריאה שנייה ושלישית נתקבלה.

היו"ר יוסי כץ:

הבקשה אושרה.

3.  
    בקשת הממשלה להקדמת הדיון בהצעת חוק ההסדרים במשק המדינה (תיקוני חקיקה
    להשגת יעדי התקציב והמדיניות הכלכלית לשנת הכספים 2002)(מס' 3),
    התשס"ב-2002

היו"ר יוסי כץ:

בקשת משרד האוצר לשחרור מחובת הנחה של הצעת חוק ההסדרים (מס' 3). יואל נוה
מנמק.

אבשלום וילן:

אדוני היושב ראש, הערה לסדר, ברשותך. הממשלה, שר האוצר היה כאן בישיבה ומשך
את החוק. אני לא ראיתי את החוק והאם הוא הונח על שולחן הכנסת.

היו"ר יוסי כץ:

כל אחד מחברי הוועדה קיבל את הצעת החוק. המטרה של הדיון כאן היא בדיוק
שקיפות מלאה, כלומר יואל נוה הניח בפניך את הצעת החוק וגם יסקור בפניך מה
כתוב שם. בבקשה.

עמיר פרץ:

אדוני היושב ראש, אני לא זוכר שהמליאה נפתחה השבוע. על פי החוק, על מנת
שנדון בביטול חובת הנחה, קודם כל צריך להניח על שולחן המליאה, והמליאה
נפתחת רק בשעה 16:00, אדוני ולפני כן אין לאף אחד זכות לבוא הנה ולבקש
ביטול חובת הנחה.

זו פגיעה מוחלטת בכל הכללים.

זאב בוים:

אבל זה לא דבר חדש, זה כבר חוק שהונח.

היו"ר יוסי כץ:

רבותי, הפסקה של חמש דקות להתייעצות משפטית. (השעה 12:35).

שעה 12:40.

היו"ר יוסי כץ:

רבותי, אנחנו פותחים בדיון לבקשת הממשלה – הצבעה נקיים רק כאשר יהיו תשעה
חברי ועדה קבועים.

חוות הדעת שקיבלתי היא כדלקמן: זהו נוהג שקיים בוועדת הכנסת - לגבי הצעות
חוק של הממשלה די בהנחת הנוסח הלבן על שולחן ועדת הכנסת, אין צורך בהנחה על
שולחן המליאה, להבדיל מהצעות חוק פרטיות.

עמיר פרץ:

מכיוון שהנושא חיוני וחשוב, אני מוותר.

היו"ר יוסי כץ:

תודה רבה. אתה היית צריך להיות הראשון שתומך בהצעה הזו.

יואל נוה, בבקשה.

אבשלום וילן:

הערה לסדר, אדוני. כבוד היושב ראש, אני מקווה שקראת את חוות הדעת המשפטית
של עורכת-דין אנה שניידר, שכל נוהל – גם שתעביר – חייב לתת מספיק זמן לדון
בוועדה בחוק ההסדרים.

היו"ר יוסי כץ:

אני רוצה להבהיר – בשלב הזה מדובר אך ורק בבקשה לפטור מחובת הנחה. אין ספק
שהצעת החוק הזו, אם יינתן לה הפטור, תובא לדיון לא כאן אלא במליאת הכנסת
וכל חבר כנסת- מאחר שמדובר בקריאה ראשונה – יוכל להביע את עמדתו.

יואל נוה, בבקשה.

יואל נוה:

אני אנסה להסביר לחברי הכנסת איפה אנחנו עומדים בשלושת חוקי ההסדרים. הבקשה
עצמה היא בקשה יחסית מצומצמת ואני אתייחס אליה.

יש כרגע שלושה חוקי הסדרים. חוק ההסדרים הראשון עבר בקריאה ראשונה, הגיע
לכאן ונמשך - למעט סעיפים מסוימים שהועברו לוועדת הכספים על ידי הממשלה ,
וכמו שנאמר, לאחר שיש סיכום – יש לנו איזושהי מחלוקת על הסיכום, אבל לא
משנה – הוא יחזור להידון כאן לגבי גורלם של הסעיפים השונים לאן הם הולכים –
הפיצולים וההעברה של חלקים משמעותיים ממנו לוועדת הכספים. זה פרק אחד.

הפרק השני הוא חוק שיש בו תיקוני חקיקה נוספים על אלה שנכללו בחוק הראשון –
לא שינויים לתיקוני חקיקה שנכללו בחוק הראשון אלא תיקוני חקיקה נוספים שהם
תולדה של ישיבת הממשלה שנערכה כמדומני לפני שלושה שבועות על התיקון בהצעת
התקציב לשנת 2002, לאור השינוי בתחזית הצמיחה והירידה בהכנסות.

החוק הזה הונח על שולחן הכנסת, הוא לא נדון עדיין בקריאה ראשונה, הוא הונח
כבר לפני מספר שבועות ולכן אין איתו בעיה והוא מוכן לדיון.

משה גפני:

יש איתו בעיה, רק אין בעיה מבחינה תקנונית.

יואל נוה:

בישיבת ממשלה שנערכה אתמול בלילה התקבלו החלטות שחלקן הן שינוי מעמדת
הממשלה לגבי נושאים מסוימים וחלקם הם נושאים נוספים שצריך להעביר אותם
בחקיקה ראשית.

יש שלושה כאלה, הם כלולים בהצעת החוק הזאת. שניים מהנושאים עוסקים במיסוי.
אחד מדבר על היטל של חצי אחוז על הכנסה חייבת של אנשים שמשתכרים מעל 30,000
שקל, השני עוסק בזקיפת הטבה על שימוש בפלאפונים או בטלפונים ניידים שניתנים
על ידי מעבידים לעובדיהם. הפרק השלישי עוסק בעידוד העסקתם של עובדים חדשים
במגזר העסקי עד תיקרה של 1,100 שקל בחודש במשך שנה.

שלושת הנושאים האלה לא נכללו עדיין באף אחד מחוקי ההסדרים ולכן נדרשת
הממשלה, כדי להעביר אותם ולכלול אותם – ההחלטה היתה כמובן לכלול אותם
במסגרת התקציב - לפני סיום כל הנושא שקשור לתקציב והליך החקיקה בו, נדרשים
גם הנושאים האלה לעבור קריאה ראשונה.

הכוונה שלנו – אם הוועדה תאפשר היום פטור מחובת הנחה על החלק השלישי –
לקיים דיון משולב בהצעת חוק ההסדרים מס' 2 ו- מס' 3 היום במליאה כדי להעביר
אותם בקריאה ראשונה.

לשאלות ששאלו חברי כנסת לגבי נושאים הכלולים בהצעת חוק ההסדרים מס' 2 או 1,
שלגביהם החליטה הממשלה שהיא משנה מעמדתה, בגלל קוצר הזמנים וכאן אני אתייחס
אולי לנושא של הדחיפות – כידוע לכם, אנחנו פועלים כבר כמעט חודש ללא תקציב,
נוצר נזק די גדול למשק מהעובדה שהממשלה פועלת ללא תקציב ויש כוונה עכשיו
להאיץ את תהליך החקיקה לאחר שהושגו לפי ידיעתי הבנות כאלה ואחרות עם סיעות
הקואליציה – חלקן או מרביתן – להאיץ את החקיקה כדי לסיים את הכנת התקציב
בהקדם האפשרי ולהביא אותו לקריאה שנייה ושלישית – את התקציב המתוקן ואת חוק
ההסדרים.

זאת כמובן הסיבה של הדחיפות. לגבי הנושאים שהממשלה החליטה לשנות מעמדתה
וכלולים בחקיקה - או שעברה קריאה ראשונה או שכבר הונחה – מפאת קוצר הזמן
ההליך שנבחר הוא לאשר את החוקים כפי שהונחו בקריאה הראשונה, כאשר שר האוצר
יודיע מעל הדוכן את שינוי עמדתה של הממשלה בנושאים השונים. הנושאים האלה
יגיעו להערכתנו לוועדת הכספים ושם תציג הממשלה את עמדתה כדי שיתוקנו לקראת
הקריאה השנייה והשלישית.

לפי הבנתנו, זהו ההליך הזריז ביותר שיאפשר בסופו של דבר גם חקיקה נכונה
ותקינה וגם השלמת הכנת התקציב במועד הקרוב ביותר.

הבקשה, כפי שאמרתי, היא בקשה שמבקשת פטור מחובת הנחה לחוק שמצוי בפניכם.
מפאת קוצר הזמן לא הספקנו עדיין להכין את ה"כחול", הוא יגיע במשך שעות אחר
הצהריים לכנסת כדי שאפשר יהיה לדון בו.

עמיר פרץ:

מדבריו של יואל נוה עלול להשתמע שאנחנו נותנים איזו לגיטימציה להמשך הליך
של חוקים שהיו כאן, ואני אומר באופן מפורש – עם כל הכבוד להסכמות
הקואליציוניות, הפורום היחיד שיכול לאפשר המשך החקיקה זה רק הפורום שיושב
כאן, קרי ועדת הכנסת.

יואל נוה:

לכן אמרתי שהבקשה היא מאד מצומצמת.

עמיר פרץ:

לכן אני מבקש שאדוני היושב ראש יקפיד שביטול חובת ההנחה מצרף את החוקים
האלה להליך שאנחנו נמצאים בו בשני החוקים הקודמים שיעברו לפירוט אחד-אחד
בנפרד לדיון המהותי.

היו"ר יוסי כץ:

אני רוצה להבהיר. חוק ההסדרים הראשון – אם הממשלה חוזרת בה מהמשיכה –
אוטומטית חוזר לוועדה הזאת.

חוק ההסדרים השני והשלישי – אם הם יעברו במליאה, אם יהיו חברי כנסת שיבקשו
ועדה אחרת, גם הוא יחזור הנה ואז אנחנו נחליט לגביו.

אני לא רואה בעיה בעניין הזה. אני גם חושב שהממשלה צודקת ואין זה משנה אם
אתה איש קואליציה או אופוזיציה – הממשלה צודקת בדחיפות העניין. המצב לפיו
אנחנו נמצאים בשלהי חודש ינואר ואין עוד תקציב למדינה, וכל נושא ההסדרים לא
מוסדר כפי שצריך, הוא מצב בלתי נסבל שמחייב התייחסות בדחיפות ראויה, ולכן
אני באופן אישי תומך בהצעה.

שאלה אחרונה לחבר הכנסת גפני.

משה גפני:

תודה, אדוני היושב ראש. מה שאתה מציג כאן זו מציאות שבה שר האוצר מראש בא
ואומר שחלק מהחוקים הם כבר לא רלוונטיים או שהם משונים באופן דרמטי.

ראשית, אני רוצה לדעת האם שר האוצר יאמר את זה במליאת הכנסת, אבל יותר מזה
מה שחשוב לי לדעת האם זה לא ייקרא נושא חדש. למשל ניקח את חוקי הנגב – אם
בא שר האוצר ומודיע שחוקי הנגב, ההקפאה שלהם בטלה, ועושים דברים חדשים, האם
זה לא יהיה דבר חדש? גם אני מעוניין שהתקציב יעבור כמה שיותר מהר. השאלה אם
אנחנו לא עולים כאן על מוקש משפטי.

יואל נוה:

אני ...

היו"ר יוסי כץ:

אל תסתבך בעניינים משפטיים, אני מציע לך. אתה הבהרת, אני מבין, ששר האוצר
מתכוון בנאום שלו בהצגת הצעת החוק בקריאה ראשונה להציג את ההסכמות ואת
הדברים שהוא מבקש בסופו של דבר להשלים בחקיקה.

רבותי, אני מעלה להצבעה את בקשת הממשלה. מי בעד קבלת בקשת הממשלה לפטור
מחובת הנחה לחוק ההסדרים השלישי, ירים את ידו.

ה צ ב ע ה

בעד – 11

נגד – 5

נמנעים – אין

בקשת הממשלה להקדמת הדיון בהצעת חוק ההסדרים במשק המדינה (תיקוני חקיקה
להשגת יעדי התקציב והמדיניות הכלכלית לשנת הכספים 2002)(מס' 3),
התשס"ב-2002, נתקבלה.

יאיר פרץ:

אני מבקש התייעצות סעיתית, אדוני.

דובר:

אתה לא יכול. אתה יכול רק לבקש רוויזיה.

יאיר פרץ:

אני מבקש רוויזיה.

היו"ר יוסי כץ:

בשעה 12:00 תוצבע בקשה הרוויזיה. (המשך בעמוד 17 בפרוטוקול).

4.  
    קביעת מסגרת דיון להצעות אי-אמון בראש הממשלה

היו"ר יוסי כץ:

מסגרת לאי-אמון של סיעות מרצ ומל"ע על מדיניות הריסת הבתים היום אחר
הצהריים. אני מציע שלוש דקות לכל סיעה. האם זה מקובל?

זאב בוים:

שלוש דקות סיעתי, דיון בשתי ההצעות ביחד.

היו"ר יוסי כץ:

דיון משולב. מי בעד, ירים ידו.

ה צ ב ע ה

בעד – רוב

נגד – אין

נמנעים – אין

מסגרת הדיון להצעות אי-אמון בראש הממשלה של שלוש דקות לכל סיעה בדיון
משולב, נתקבלה.

היו"ר יוסי כץ:

אושר.

5.  
    קביעת ממלא מקום ליושב ראש הכנסת בעת היעדרותו מן הארץ

היו"ר יוסי כץ:

ממלא מקום ליושב ראש הכנסת – יושב ראש הכנסת ייעדר מהארץ מיום שלישי, 22
בינואר, ט' בשבט תשס"ב, עד יום שישי, 25 בינואר.

המלצת היושב ראש שסגן יושב ראש הכנסת, חבר הכנסת אברהם הירשזון, ימלא את
מקומו.

זאב בוים:

הערה – אני בעד, אבל הייתי מעדיף שבמקרה הזה היושב ראש יישאר בביתו.

היו"ר יוסי כץ:

מי בעד קבלת הבקשה?

ה צ ב ע ה

בעד – רוב

נגד – אין

נמנעים – אין

הבקשה למילוי מקום יושב ראש הכנסת בעת היעדרותו מהארץ על ידי חבר הכנסת א'
הירשזון נתקבלה.

היו"ר יוסי כץ:

אושר.

6.  
    בקשת הרוויזיה של חבר הכנסת יאיר פרץ בדבר הקדמת הדיון בהצעת חוק
    ההסדרים במשק המדינה (תיקוני חקיקה להשגת יעדי התקציב והמדיניות
    הכלכלית לשנת הכספים 2002), (מס' 3), התשס"ב-2002

היו"ר יוסי כץ:

רבותי, מי שמצביע בעד קבלת הרוויזיה של סיעת ש"ס, פירושו של דבר שהוא נגד
ההחלטה שלנו לתת פטור מחובת הנחה.

מי בעד קבלת בקשת ש"ס לרוויזיה?

ה צ ב ע ה

בעד – 8

נגד – 11

נמנעים – אין

בקשת הרוויזיה לא נתקבלה.

היו"ר יוסי כץ:

הבקשה לרוויזיה נדחתה.

בקשת הממשלה להקדמת הדיון בהצעת חוק ההסדרים במשק המדינה (תיקוני חקיקה
להשגת יעדי התקציב לשנת הכספים 2002)(מס' 3), התשס"ב-2002, נתקבלה.

תודה רבה, הישיבה נעולה.

הישיבה ננעלה בשעה 12:05.
