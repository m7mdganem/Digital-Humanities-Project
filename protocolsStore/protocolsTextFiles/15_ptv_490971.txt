פרוטוקולים/ועדת הכנסת/2562

ירושלים, י"ד בטבת, תשס"א

9 בינואר, 2001

הכנסת החמש-עשרה נוסח לא מתוקן

מושב שלישי

פרוטוקול מס' 152

מישיבת ועדת הכנסת

מיום רביעי, כ"ג בכסלו, התשס"א (20 בדצמבר, 2000) בשעה 14:30

נכחו:

חברי הוועדה:

סאלח טריף – היו"ר

בנימין אלון

יצחק גאגולה

זהבה גלאון

יעל דיין

משה גפני

עבד אלמאלכ דהאמשה

אמנון כהן

שאול יהלום

אליעזר זנדברג

עופר חוגי

רחמים מלול

מרינה סולודקין

מוסי רז

ויצמן שירי

מוזמנים:

אריה האן – מזכיר הכנסת

דוד לב – סגן מזכיר הכנסת

חה"כ יצחק כהן

יועמ"ש: צבי ענבר, ארבל אסטרחן

מנהל/ת הוועדה: אתי בן יוסף

קצרנית: לאה קיקיון

סדר היום:

1.  סדרי ישיבות הכנסת בשבוע הבא וקביעת מועד צאת הכנסת לפגרה

2.  בקשה לפטור מחובת הנחה את הצעת חוק שירות הביטחון (הוראת שעה),

  התשס"א-2000.

א. סדרי ישיבות הכנסת בשבוע הבא וקביעת מועד צאת הכנסת לפגרה

היו"ר סאלח טריף:

שלום לכולם, אני פותח את הישיבה.

ניסחנו לא נכון את ההצעה שדובר פה עליה. אני מבקש לומר שוב, להעביר את
ההחלטה שאני מבקש שנצביע עליה: מהשבוע הבא, על פי בקשת יושב ראש הכנסת
והנשיאות לא תתקיימנה ישיבות בגלל החגים, למעט המסיבה של חנוכה. בשבוע
שלאחר מכן, ב- 1 לחודש, יום שני, תתקיים ישיבת הכנסת, ומייד לאחריה תצא
הכנסת לפגרה עד ה- 13 בפברואר. זאת ההצעה שאני מבקש להצביע עליה.

צבי ענבר:

אדוני היושב ראש, אמרתי בפעם הקודמת, הצבעתי על הבעיה – מונחת בפניך הצעה
לתיקון חוק יסוד: הכנסת - -

היו"ר סאלח טריף:

האם הניחו הצעת חוק גם כאשר הכנסת יצאה לפגרה בבחירות קודמות?

צבי ענבר:

לא היה צורך, כי לגבי בחירות יש הוראה בחוק.

היו"ר סאלח טריף:

אבל אדוני היה צריך לתקן את החוק בהתאמה לחוק בחירה ישירה. זה לא תוקן עד
עכשיו, ועכשיו אתה אומר שהחוק מתייחס רק לחוק של בחירות לכנסת. למה זה לא
תוקן בזמן? הדברים נרשמו, והיתה הצבעה. עכשיו יש הצבעה חוזרת על ההצעה שלי
שבשבוע הבא לא יתקיימו ישיבות, למעט מסיבת חנוכה, שאורגנה על ידי הכנסת.
ביום שני שלאחר מכן תתקיים ישיבת הכנסת, ומיד לאחריה תצא הכנסת לפגרה עד ה-
13 לפברואר, לאחר הבחירות.

מי בעד ההצעה? מי נגד? ההצעה אושרה, ותועבר ליושב ראש הכנסת ולנשיאות. לגבי
הוועדות – הן תוכלנה, כמובן, לעבוד, עד היציאה לפגרה, כרגיל.

בנימין אלון:

היועץ רוצה להציע, לא בניגוד להצעה הזו.

היו"ר סאלח טריף:

שמעתי, תודה.

יעל דיין:

אני רוצה לשאול על סיבוב שני.

היו"ר סאלח טריף:

אני לא רוצה להתעסק עם זה. אני לא רוצה לפתוח את הדיון.

ב. בקשה לפטור מחובת הנחה את הצעת חוק שירות הביטחון(הוראת שעה), התשס"א-
2000

היו"ר סאלח טריף:

יש כאן בקשה של חבר הכנסת יצחק כהן. הוא פנה אלי בבקשה לפטור מחובת הנחה את
הצעת החוק הפרטית שהונחה על שולחן הכנסת היום – הצעת חוק שירות ביטחון,
הוראת שעה, התשס"א-2000. אני מבקש מחבר הכנסת יצחק כהן לומר לחברי הוועדה
במה מדובר, ומה הדחיפות בבקשה לפטור מחובת הנחה.

יצחק כהן:

בעקבות פסיקת בג"ץ היום נכנסנו למצב בלתי נסבל. הצעת החוק הזו היתה, למעשה,
הצעת חוק ממשלתית שהונחה על שולחן הכנסת. בג"ץ דחה את הבקשות לדחייה לשלושה
חודשים. מה שאני מבקש הוא לפטור מחובת הנחה בכל הקריאות, וגם דיון לאלתר.
אנחנו נשתדל לעשות היום את הכל. הבקשה היא ל – 4 חודשים. זו בקשתי ואבקש
לאשר את זה. הפטור הוא במקום שנה, כפי שמופיע, ל- 4 חודשים. עד לאחר
הבחירות. כתבתי בדברי ההסבר: "כידוע, הגישה הממשלה הצעת חוק, המבוססת על
המלצות ועדת טל, אשר באה להסדיר את נושא הפטור משירות צבאי הניתן לתלמידי
הישיבות. הוועדה המיוחדת בכנסת שדנה בהצעת החוק טרם הספיקה להשלים את
דיוניה, ובינתיים תמה הארכה שהעניק בית המשפט העליון לשר הביטחון בבג"ץ
שהוגש בנושא". היום בג"ץ פסק שהוא דוחה את הבקשות.

מה שמציעים הוא לקבוע בחוק הוראת שעה שתותיר על כנו למשך 4 חודשים את ההסדר
הקיים היום בנושא פטור משירות צבאי לתלמידי ישיבות. אני מבקש פטור מהנחה
בכל הקריאות, כולל בקשה לדיון לאלתר.

היו"ר סאלח טריף:

אם כן – בגלל החלטת הבג"ץ היום והחוק העיקרי, שמבקש לחוקק בגלל המצוקה של
תלמידי הישיבות – מבקשים פטור מחובת הנחה בכל הקריאות להצעת החוק שהוגשה
היום.

שאול יהלום:

יש לי הצעה לסדר. אולי לפני שאנחנו דנים, תוכל לעדכן אותנו, כיושב ראש ועדת
טל: איפה עומדים הדיונים שם?

היו"ר סאלח טריף:

הדיונים לא מתקיימים, עדיין. הודעתי שבתקופה זו של בחירות אינני רוצה לדון
בחוק כל כך חשוב, יסודי ועמוק, שמחלק את העם היהודי, ולכן אני משאיר את זה
לשעה אחרת, שיש בה פחות דיונים על בחירות ועל חילוקי דעות. אתה יודע מה היה
במליאה בשבוע שלפני כן.

אליעזר זנדברג:

אדוני היושב ראש. קודם כל, אני מבקש לשמוע על החלטת הבג"ץ מפי גורם משפטי.
שנשמע מה נאמר שם בדיוק. מי אמר מה, ואיך, מה אמרו שופטי בג"ץ.

דבר שני – לדעתי צריך להיות איזשהו גבול לקרקס הזה. מביאים לנו חקיקות
בחטף. שמעתי כרגע את יושב ראש הוועדה הזו, שהוא גם יושב ראש ועדת טל. אם
היה צורך לבוא לאיזשהו הסדר, אני חושב שהדברים האלה צריכים להיות לאחר
כינוס הוועדה שלך, שתדון, בשים לב להחלטת בג"ץ מהיום, מה לעשות. הצעת חוק
פרטית של חבר כנסת אחד, עם כל הכבוד - -

היו"ר סאלח טריף:

אני רוצה להסב את תשומת לבך לכך שאני לא יכול למנוע חקיקה פרטית.

אליעזר זנדברג:

לא אמרתי, אבל כאן, בוועדה הזו, אני חושב – אין מקום לקיים את הדיון שאנחנו
מקיימים עכשיו, לפטור, חקיקה חפוזה מהיום להיום.

היו"ר סאלח טריף:

אנחנו דנים בבקשה לפטור מחובת הנחה.

אליעזר זנדברג:

דבר שני – אני מבין שלשון החוק אינה עולה בקנה אחד עם - -

היו"ר סאלח טריף:

הוא תיקן את זה, והוא הודיע לנו שהוא תיקן את זה.

יצחק כהן:

תיקנתי את זה ל- 4 חודשים.

אופיר פינס-פז:

קודם כל – צריך ללמוד את החלטת בג"ץ. אני עדיין לא ראיתי את ההחלטה. אני לא
חושב שאיזשהו חבר כנסת ראה את ההחלטה. אני מציע לחבר הכנסת יצחק כהן ולכנסת
לא לעשות עכשיו ניסיון למחטף ולגניבת חוק. אני אומר את זה באופן הברור
ביותר. אני מאפשר קודם כל לאפשר ללמוד את החלטת הבג"ץ.

יצחק כהן:

אין מימון מפלגות. אין.

היו"ר סאלח טריף:

אני מודיע לכם שכל מי שיפריע יצא מהישיבה.

אופיר פינס-פז:

אני פונה אל חבריי מש"ס. אני מבקש מהיושב ראש לעצור את הישיבה. תחדש אותה
אחרי ההצבעות במליאה.

משולם נהרי:

לא, לא. אנחנו מכירים את הסיפורים האלה, מכירים אותם.

היו"ר סאלח טריף:

חברים, אני קורא אתכם לסדר. חבר הכנסת פינס. כינסתי ישיבה, אני לא יכול
לעשות קרקס מישיבת ועדת הכנסת. היינו שם. הודעתי שאנחנו מתכנסים מייד לאחר
ההצבעה. קרה מה שקרה, והם ימתינו. אני לא יכול לעשות קרקס. זה לא קשור למה
שאתה מציע או לא, אבל זה קשור להתנהלות הדיון כאן.

אופיר פינס-פז:

אני מציע בעניין הזה לחבריי מש"ס לשבת, להידבר, לא להביא את זה במחטף. אם
בקשותיי לא תתקבלנה, אני מבקש התייעצות סיעתית.

מוסי רז:

אני לא מבין למה מנסים לעשות מאתנו קרקס ולבזות אותנו. אנחנו החלטנו להפסיק
את החקיקה של חוק טל, וידענו שיש סיכוי גדול מאד שהבג"ץ יחליט את מה
שהחליט. עכשיו, לשיטתו של יצחק כהן – אם אתם רוצים להמשיך את החקיקה של חוק
טל – זה מה שצריכים להציע, ואנחנו צריכים להתנגד.

יצחק כהן:

בינתיים בג"ץ הכניס אותנו לכאוס.

מוסי רז:

1.  -

אליעזר זנדברג:

2.  -

היו"ר סאלח טריף:

תודה למוסי רז. מודי זנדברג, אני קורא אותך לסדר פעם ראשונה.

שאול יהלום:

אני חושב שבאיזה שהוא מקום אנחנו צריכים להיות ענייניים. אני מייצג מפלגה
שמתנגדת לאישור, ושכל בניה משרתים, אבל אני אומר שכאן יש נושא שדנים בו,
והקימו ועדה מיוחדת, וגם הממשלה הקימה. מה שמבקשים כאן זה 4 חודשים - -

אליעזר זנדברג:

3.  -

היו"ר סאלח טריף:

אני קורא אותך לסדר פעם שניה. פעם שלישית – אתה תצא.

שאול יהלום:

זו תקופת בחירות ופגרה.

אליעזר זנדברג:

4.  -

היו"ר סאלח טריף:

צא החוצה בבקשה.

אליעזר זנדברג:

אני אצא. אני רוצה בינתיים לראות איך מצביעים. אני אצא עכשיו, לא אשתתף
בקרקס הזה - -

היו"ר סאלח טריף:

אתה בא ממפלגה נאורה. מה אתה עושה לי בריונות?

אליעזר זנדברג:

5.  -

היו"ר סאלח טריף:

אני חייב לנהל דיון. על מה אתה מדבר? נתתי לך לדבר, תן גם לאחרים לדבר.
הבריונות הזו לא מתאימה לך.

ראובן ריבלין:

6.  -

שאול יהלום:

אני פונה כאן לאנשי מפלגת העבודה. הגישה שלי היא כמו שלכם. אם היה מבוקש
להאריך בשנה – הייתי מבין, אבל הוא מבקש 4 חודשים. אנחנו הרי יוצאים לפגרה
מכל עבודת הכנסת. מה הוא מבקש? – פסק זמן של 4 חודשים. אין דבר הגיוני יותר
מזה. אני פונה לחבריי להסכים.

משה גפני:

אני קראתי את החלטת הבג"ץ. בג"ץ אמר באופן ברור וחד משמעי שהכנסת נמצאת
בעיצומה של חקיקה בעניין הזה. הוא אמר את זה ברוב דעות. שני שופטים אמרו
אחרת, והבג"ץ אמר שהכנסת תשלים את החוק. אמר בית המשפט שהוא מודע לבעיות
הפוליטיות הקיימות. הוא אמר שהכנסת נמצאת בעיצומה של חקיקה, ולכן היא צריכה
להשלים אותה. בלאו הכי אי אפשר לגייס מהיום למחר. יש גם החלטה שקיבלה תוקף
של פסק דין מפברואר 99, גם לגבי בני המיעוטים. יש בעניין הזה בעיה, כך אומר
בית המשפט העליון. אי אפשר לעשות את הדברים האלה מהיום למחר, וצריך או
להשלים את החקיקה, או - -

היו"ר סאלח טריף:

חבר הכנסת גפני, תיקנתי אותך מיליון פעם: לא בני מיעוטים, אלא ערבים.
תיקנתי אותך מיליון פעם על כך, כי לדרוזים אין בעיה. אל תכניס אותנו לזה.

משה גפני:

מה אתה רוצה ממני, אני מצטט את בג"ץ.

היו"ר סאלח טריף:

בסדר, אז בג"ץ טעה, אתה מוכרח לטעות אחריו?

משה גפני:

לכן אדוני היושב ראש – אני מבין שיש רגישות. היות והצעתו של חברי, חבר
הכנסת יצחק כהן, מדברת על 4 חודשים, בואו נעבור את התקופה הזו. הוויכוח הזה
הרי יימשך גם בממשלה הבאה, יהיה ראש הממשלה מי שיהיה. אנחנו גם מתבזים
בעיניי הציבור.

אני מבקש, אדוני היושב ראש. אם רוצים לא להתבזות בעיניי הציבור, ולא להפוך
את החוק לפלסתר – אתה יושב ראש הוועדה המיוחדת. אתה הבאת ביום שני שעבר
הוראת שעה. התקיים על זה דיון. לא התקיימה הצבעה. אני מודע לרגישות הזו.
אני מציע, אם אנחנו יכולים לקבל החלטה, שהחוק הזה לא ייקרא חוק ממשלתי,
נביא אותו להצבעה בקריאה ראשונה, נהפוך אותו ל- 4 חודשים במקום שנה, כפי
שמופיע בהוראת השעה, ונשלים את החקיקה עוד היום.

היו"ר סאלח טריף:

אני מבקש להצביע על בקשתו של חבר הכנסת יצחק כהן לפטור מחובת הנחה.

קריאה:

- -

אופיר פינס-פז:

זה לא קשור לוועדת הכנסת.

יצחק כהן:

אני מבקש את זה מהוועדה.

אופיר פינס-פז:

אתה לא יכול לבקש - -

יצחק כהן:

יש פה את מזכיר - -

אופיר פינס-פז:

אי אפשר. אפשר לבקש פטור מחובת הנחה.

היו"ר סאלח טריף:

ועדת הכנסת יכולה להמליץ, ההחלטה היא של היושב ראש.

ראובן ריבלין:

היושב ראש הוא המחליט.

היו"ר סאלח טריף:

הבקשה שלי, חבר הכנסת יצחק כהן, כמובן, שהדיון יהיה היום. בכל מקרה, ההחלטה
היא של היושב ראש, אין מה לעשות.

רבותיי, מי בעד לאשר פטור מחובת הנחה? בעד – 11. נגד- 6.

היו"ר סאלח טריף:

אני נמנע.

בקשתו של חבר הכנסת יצחק כהן אושרה. תודה.

ראובן ריבלין:

רביזיה. עוד שתי דקות.

היו"ר סאלח טריף:

מי מסכים לרביזיה עוד שלוש דקות?

מי בעד? 6. מי נגד? רוב. 2 נמנעים. הרביזיה לא התקבלה. אני מודה לכולכם,
הישיבה נעולה.

הישיבה ננעלה בשעה 15:40
