הכנסת העשרים

מושב שני

פרוטוקול מס' 70

מישיבת ועדת הכנסת

יום שלישי, ה' בכסלו התשע"ו (17 בנובמבר 2015), שעה 14:30

סדר היום:

תיקון להחלטה בדבר סדרי הדיון בהצעת חוק התקציב והצעות החוק הנלוות

נכחו:

חברי הוועדה:

דוד ביטן – היו"ר

ישראל אייכלר

יואב בן צור

צחי הנגבי

מכלוף מיקי זוהר

יואל חסון

אחמד טיבי

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

חברי הכנסת:

עמר בר-לב

מסעוד גנאים

משה גפני

שרן השכל

יצחק וקנין

דב חנין

מיקי לוי

שולי מועלם-רפאלי

בצלאל סמוטריץ

עודד פורר

נורית קורן

מיכל רוזין

עפר שלח

מוזמנים

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אירית שלהבת

תיקון להחלטה בדבר סדרי הדיון בהצעת חוק התקציב והצעות החוק הנלוות

היו"ר דוד ביטן:

אני פותח את הישיבה. חבר הכנסת דב חנין, רצית להגיד הצעה לסדר? 3 דקות
לרשותך.

דב חנין (הרשימה המשותפת):

תודה לך, אדוני היושב-ראש, נדמה לי שחלה טעות בהזמנה לישיבה הזו מכיוון
שוועדת הכנסת כבר קיבלה החלטה בעניין סדרי דיון מיוחדים. על ההחלטה הזו
התבקש דיון מחודש, ובאותו דיון מחודש שהתבקש החליטה ועדת הכנסת שלא לקיים
דיון מחודש. כך שאנחנו נמצאים במצב שיש החלטה סופית של ועדת הכנסת לגבי
סדרי דיון מיוחדים. את ההחלטה הזו אי אפשר לשנות.

היו"ר דוד ביטן:

איפה זה כתוב?

דב חנין (הרשימה המשותפת):

מייד אקרא לך, לא אשאיר את הדברים בלי ליווי.

היו"ר דוד ביטן:

תגיד לי איפה כתוב שאי אפשר לשנות.

דב חנין (הרשימה המשותפת):

את ההחלטה הזו אי אפשר לשנות.

היו"ר דוד ביטן:

איפה זה כתוב? היועצת המשפטית לימדה אותי, כמה פעמים רציתי לעשות כל מיני
דברים, פירשתי איך שאני מבין, והבנתי היטב, האמן לי, והיא אמרה לי: אם זה
לא כתוב אתה לא יכול. אני שואל אותך איפה זה כתוב.

דב חנין (הרשימה המשותפת):

מייד אגיד לך איפה זה כתוב.

היו"ר דוד ביטן:

אתן לך דקה להסתכל על התקנון עוד פעם.

דב חנין (הרשימה המשותפת):

אני את התקנון הזה, אפילו במהדורה החדשה שארבל אסטרחן הכינה, מכיר כמעט
בעל-פה.

היו"ר דוד ביטן:

אקל עליך.

דב חנין (הרשימה המשותפת):

לא צריך, אקרא לך.

היו"ר דוד ביטן:

לא צריך גם את זה, אגיד לך מדוע. כתבו לי ב"וואטסאפ" המשותף, אחמד טיבי כתב
את זה. למרות שאני חשבתי שהוא לא צודק כי אני תמיד יכול לתקן ולעשות רביזיה
לתיקון. שאלתי את היועצת המשפטית ועכשיו היא תגיד לכם את מה שהיא אמרה לי.

דב חנין (הרשימה המשותפת):

לפני שהיא תגיד את מה שהיא אמרה לך בואו נגיד את מה שאנחנו אומרים. אני
מפנה לסעיף 115(ז)(1): "הצבעה בבקשה לדיון מחדש בנושא מסוים תתקיים פעם אחת
בלבד". אנחנו נמצאים בסיטואציה שהיתה בקשה לדיון מחדש בסדרי הדיון
המיוחדים, התקיימה ההצבעה הזאת. בזה הסתיים הדיון בנושא.

היו"ר דוד ביטן:

יש לי הפתעה בשבילך, עשינו כבר עוד פעם דיון.

דב חנין (הרשימה המשותפת):

כי אני לא הייתי פה. יכול להיות שוועדת הכנסת טעתה.

היו"ר דוד ביטן:

היה עוד תיקון שעשינו פה, תיקון על התיקון.

מרב מיכאלי (המחנה הציוני):

התיקון ההוא היה בהסכמה.

דב חנין (הרשימה המשותפת):

בהסכמה הכול אפשר.

היו"ר דוד ביטן:

בהתחלה לא הסכמתם ולאחר מכן הסכמתם. לא טענתם את הטענה הזאת אז ולא תוכלו
לטעון אותה היום. יש שיהוי בטענה הזאת.

דב חנין (הרשימה המשותפת):

אני רוצה להסביר כי עוד לא סיימתי את הזמן שלי.

היו"ר דוד ביטן:

נתתי לך 3 דקות. עם כל הכבוד, עד כאן, מספיק.

דב חנין (הרשימה המשותפת):

אדוני, לא סיימתי.

היו"ר דוד ביטן:

נתתי לך. אתה לא יכול עד אינסוף.

דב חנין (הרשימה המשותפת):

תן לי לדבר דקה ברצף.

היו"ר דוד ביטן:

חצי דקה יש לך.

דב חנין (הרשימה המשותפת):

מאה אחוז. הדבר הזה מאוד-מאוד ברור. הנושא שנקרא סדרי דיון מיוחדים הובא
על-ידי הממשלה והקואליציה, הוכרע. התבקשה רביזיה בעניין הזה כדי לשנות משהו
בסדרי הדיון המיוחדים. ועדת הכנסת אמרה: סוגרים את הדלת לשנות משהו בסדרי
הדיון המיוחדים, אין עוד יותר אפשרות. כן, זה מה שהיא אמרה, זה המשמעות של
דחיית הרביזיה.

היו"ר דוד ביטן:

לא אמרנו את זה. מעולם לא אמרתי: סופי.

דב חנין (הרשימה המשותפת):

אדוני היושב-ראש, רק אסביר את המשמעות של ההחלטה.

היו"ר דוד ביטן:

הסברת את זה כבר.

דב חנין (הרשימה המשותפת):

המשמעות של ההחלטה הזאת היא שמרגע זה ואילך אין סופיות בהחלטת הוועדות.
נשמע את הפרשנות של היועצת המשפטית.

היו"ר דוד ביטן:

אני לא מסכים אתך.

דב חנין (הרשימה המשותפת):

זכותך לא להסכים. אני רק אומר את דעתי.

היו"ר דוד ביטן:

אתה מזכיר לי חבר טוב שהיה תופס אותי בטלפון שעה וחצי עד שכל האוזן שלי
היתה מתחממת. הוא אמר לי: "הבנת?" ואני אמרתי לו: "כן," אז הוא אמר: "טוב,
אסביר לך עוד פעם"... עזוב את זה, כבר הסברת את זה 8 פעמים.

דב חנין (הרשימה המשותפת):

אני אומר למען הפרוטוקול- - -

היו"ר דוד ביטן:

גמרנו, מספיק. אני אוציא אותך. אתה רוצה שאוציא אותך עוד פעם?

דב חנין (הרשימה המשותפת):

תוציא, תעשה מה שאתה רוצה.

היו"ר דוד ביטן:

אתה כל הזמן מנסה להשתלט. הבנו את מה שטענת.

דב חנין (הרשימה המשותפת):

אני לא מנסה להשתלט. אני מבקש לומר משפט אחרון.

היו"ר דוד ביטן:

אני אומר לך שאני לא מסכים אתך.

יצחק וקנין:

תן לנו לשמוע את היועצת המשפטית.

דב חנין (הרשימה המשותפת):

משפט אחרון.

היו"ר דוד ביטן:

אני לא רוצה לשמוע. אין משפט אחרון. בבקשה.

דב חנין (הרשימה המשותפת):

תהיה בריא. למה אתה כל-כך עצבני?

היו"ר דוד ביטן:

כי מכבדים אותך ואתה לא מכבד את היושב-ראש. זו התוצאה של מה שאתה עושה.

דב חנין (הרשימה המשותפת):

תהיה בריא.

ארבל אסטרחן:

אני סבורה שאין מניעה שוועדת הכנסת תשנה את החלטתה, גם מסיבה עובדתית שקרתה
במקרה הזה וגם באופן עקרוני. קודם כול, מבחינה עובדתית, אני רוצה להזכיר
שבדיון הראשון שהתקיים פה היו דיבורים על כך שיכול להיות שיהיו שינויים
במשך השבוע. למשל, דובר לא מעט, היו דרישות של חברי כנסת שהנושא של הגיוס
יעלה אולי לקריאה שנייה ושלישית, ונשאלה כאן שאלה האם רוצים להביא את הנושא
של ההצבעות השמיות. ואז נאמר גם על-ידי, ואני לא זוכרת אם רק על-ידי- -

היו"ר דוד ביטן:

גם על-ידי.

ארבל אסטרחן:

- -שאם ירצו לעשות שינוי בסדר היום יצטרכו לבוא עוד פעם לוועדה, אבל אחרי
שתתחיל ההצבעה לא ניתן לשנות שום דבר.

היו"ר דוד ביטן:

זה לא המצב.

ארבל אסטרחן:

זה נאמר כמה פעמים. אמרו: אם תתחיל ההצבעה וידרשו- - -

דב חנין (הרשימה המשותפת):

אין בעיה. אז אין הגבלה על נושאים חדשים בוועדות הכנסת. מצוין. גמרנו.

ארבל אסטרחן:

זה לא מה שאמרתי. גם במקרה הזה אני לא חושבת שוועדת הכנסת שקיבלה לפני שבוע
החלטה לא יכולה לקבל החלטה עכשיו.

היו"ר דוד ביטן:

תודה רבה. עכשיו אגיד מה השינויים שאני רוצה לעשות, ואם מישהו רוצה
להתייחס, בבקשה.

איילת נחמיאס ורבין (המחנה הציוני):

כולנו רוצים להתייחס. זה לא נושא חדש, זה נסיבות חדשות.

קריאה:

נערוך פה דיון אם זה נושא חדש או לא נושא חדש.

היו"ר דוד ביטן:

השינויים שאני מבקש לתקן בהחלטה הקודמת פשוטים ביותר: אחד, בניגוד לזמנים
שסיכמנו, מכיוון שיש את העצרת-האזכרה לזכר בן גוריון- - -

דב חנין (הרשימה המשותפת):

פתאום נודע שבן גוריון מת.

אחמד טיבי (הרשימה המשותפת):

אגב, אני גר בטייבה, אדוני. אנחנו יודעים על מותו של בן גוריון מזה שנים
רבות. זה לא נושא חדש. מה התחדש שפתאום אתם משנים החלטה שכבר התקבלה? לא
ידעתם שיש אזכרה לבן גוריון?

מיכל רוזין (מרצ):

הם חשבו שהוא קבור בהר הרצל. הם התבלבלו.

היו"ר דוד ביטן:

אענה לך. זה נכון, אבל מכיוון שראש ממשלת ישראל נתניהו עומד לעקוף את משך
הזמן בו כיהן בן גוריון אז זה משהו מיוחד.

מיכל רוזין (מרצ):

הוא רוצה כבר את הקבר מוכן. סליחה, חס וחלילה, לא התכוונתי. לא הבנתי את
ההשוואה.

היו"ר דוד ביטן:

שעה 14:45 היא ההתחלה של הדיון ביום רביעי. בניגוד למה שכתוב, שמייד נצא
להצבעות.

איילת נחמיאס ורבין (המחנה הציוני):

לא הבנתי. אנא תגיד פעם נוספת.

היו"ר דוד ביטן:

שעת פתיחת הישיבה ביום רביעי תהיה 14:45 במקום 11:00. כל הבוקר פנוי לכם,
תבואו ב-14:45.

מיכל רוזין (מרצ):

לשם מה?

היו"ר דוד ביטן:

תנו לי להגיד. כאשר אתן לך את זכות הדיבור תגידי מה שאת רוצה. תנו לי להגיד
את השינויים.

בסעיף 6 כתוב שמייד נתחיל בהצבעות. אנחנו לא נתחיל מייד בהצבעות. סיכמנו
בזמנו, קיבלנו החלטה שביום שלישי בשעה 20:00 יתחילו לסכם. לפיכך המשך
הסיכומים יהיה גם ביום רביעי, של יושב-ראש ועדת הכספים ואולי גם של שר
האוצר, נראה של מי.

יואל חסון (המחנה הציוני):

נמשוך זמן.

רועי פולקמן (כולנו):

זה לא אולי. ידברו יושב-ראש ועדת הכספים ושר האוצר.

היו"ר דוד ביטן:

ואחר-כך מייד נתחיל בהצבעה.

מרב מיכאלי (המחנה הציוני):

ויושב-ראש האופוזיציה. אם ביום רביעי יש דיבורים אז יושב-ראש האופוזיציה
ידבר ביום רביעי.

היו"ר דוד ביטן:

לא. בסך הכול נקצה לעניין 45 דקות לכולם, לא יותר מזה. הסיכומים יתחילו
היום ב-20:00 וימשיכו, עוד שלושה יסכמו ביום רביעי בשעה 14:45, רבע שעה לכל
אחד. האחרון יהיה שר האוצר.

מיכל רוזין (מרצ):

אפשר ב-9 בבוקר. מה הבעיה להיות פה ב-9?

יצחק וקנין:

אני חושב שיש פה איזו טעות. אני לא חושב שיושב-ראש האופוזיציה צריך לדבר
במקרה הזה. אני אומר את זה חד וחלק. מעולם לא היה דבר כזה. זה לא ראש ממשלה
שצריך לדבר אחריו. זה בסך הכול סיכום של יושב-ראש הוועדה ושל שר האוצר.
אחרת, תפתח את זה לראשי המפלגות.

צחי הנגבי (הליכוד):

אתה צודק. הם ביקשו. יש דברים שהלכנו לקראתם, שהסכמנו עליהם, עשינו ג'סטה.

היו"ר דוד ביטן:

בבקשה, יושב-ראש הקואליציה הסכים לזה.

עכשיו הגענו לנושא העיקרי, יש 32,000 הסתייגויות.

מרב מיכאלי (המחנה הציוני):

יושב-ראש האופוזיציה אמור לדבר היום ביחד עם שר האוצר. שר האוצר מבקש לדבר
מחר.

אחמד טיבי (הרשימה המשותפת):

הם גילו רוחב-לב ובאו לקראת יושב-ראש האופוזיציה. אנחנו נציגי הרשימה
השנייה בגודלה באופוזיציה. גם אנחנו מבקשים לדבר.

היו"ר דוד ביטן:

היו לכם יומיים לדבר. תדברו כמה שאתם רוצים.

אחמד טיבי (הרשימה המשותפת):

גם להם היו, גם ל"עבודה" היו.

צחי הנגבי (הליכוד):

גם סיעות הקואליציה לא מדברות.

היו"ר דוד ביטן:

אף אחד לא מדבר.

מיכל רוזין (מרצ):

אנשי הקואליציה דיברו עכשיו הרבה.

היו"ר דוד ביטן:

היום משעה 20:00 יהיו סיכומים ונמשיך אותם ביום רביעי.

יואל חסון (המחנה הציוני):

היום הסיכומים יימשכו עד מתי?

היו"ר דוד ביטן:

מ-8 ואילך, עד שייגמר.

הנושא הבא שאני רוצה לתקן, יש 32,000 הסתייגויות. אני מבקש שתתקבל החלטה
שניתן יהיה להצביע על קבוצת הסתייגויות בכל פעם ולא הסתייגות-הסתייגות. יש
הרי דף של תקציב. בכל דף אפשר יהיה להצביע בנפרד. היועצת המשפטית, תסבירי
את העניין הזה, מה שדיברתי אתך. בסופו של דבר ההצבעות על ההסתייגויות יהיו
באופן מצומצם, יגיעו ל-600-700. בבקשה, יושב-ראש הקואליציה.

צחי הנגבי (הליכוד):

לא היינו מתכנסים כאן בהקשר הזה אילולא נערכה ספירה והסתבר שלראשונה
בתולדות הכנסת אנחנו אמורים להצביע 266 שעות.

דב חנין (הרשימה המשותפת):

רק 11 יממות. מה יש? זה לא נורא.

צחי הנגבי (הליכוד):

בלי בדיחות עכשיו, תן פעם אחת לדבר ברצינות. מספר כזה, 32,000 הסתייגויות,
לא הוגש מעולם.

יואל חסון (המחנה הציוני):

על-ידי האופוזיציה, יש לומר. צריך להדגיש את זה.

צחי הנגבי (הליכוד):

אם זה לטובת העשרת הדיון ולא משיכת הדיון, אז זה לא מניפולציה. אם זה לטובת
"פיליבסטר" של הפלת הממשלה, זה לא דבר מקובל. ניסינו להידבר עם מי שנדברים
אתו בהקשר הזה. בשלב זה אין הצלחה. לכן נצטרך להביא את הדברים להכרעה של
ועדת הכנסת.

היו"ר דוד ביטן:

היועצת המשפטית, תוכלי להסביר?

ארבל אסטרחן:

היו מקרים בעבר שבמסגרת קביעת סדרי דיון מיוחדים נקבעו גם סדרי דיון
מיוחדים להצבעות. נקבע בעבר – לא פעמים רבות, אבל נקבע, גם בכנסת הזאת –
שכאשר יש הסתייגויות מסוג מסוים, מה שנקרא סדרת הסתייגויות, יושב-ראש
הישיבה רשאי להעמיד אותן להצבעה אחת. אם היה רוב בהצבעה האחת הזאת מצביעים
הסתייגות-הסתייגות. אם לא היה רוב, רואים את כל ההסתייגויות באותה סדרה
כ"נדחו".

מיכל רוזין (מרצ):

לְמה את קוראת "סדרה"? את יכולה להבהיר?

ארבל אסטרחן:

הפעם היתה מחשבה להצביע – אנחנו מדברים רק על התקציב. חוק התקציב מורכב
מסעיפים, כאשר כל סעיף זה משרד. יש 83 סעיפים כאלה לשנת 2015 ו-83 לשנת
2016. ההסתייגויות הן משלושה סוגים: תוספת תקציב, הפחתה או תוכנית חדשה.
המחשבה היא על כל משרד ומשרד מה-83 האלה, על כל סעיף וסעיף להעמיד להצבעה
את השאלה האם תהיה תוספת, האם תהיה הפחתה או האם תהיה תוכנית חדשה. אם יש
רוב לתוספת – מצביעים אחת-אחת על כל התוספות. כנ"ל במקרים האחרים. כך לחוד
על שנת 2015 ואחר-כך על שנת 2016.

היו"ר דוד ביטן:

קיבלתם הסבר. מי רוצה להתייחס?

מרב מיכאלי (המחנה הציוני):

זה בינתיים, אבל אנחנו שומרים לנו את הזכות להירשם ולבקש לדבר בהמשך.

היו"ר דוד ביטן:

תמיד. קודם כול, לחברי הוועדה יש יתרון. השיטה היא שחברי הוועדה מדברים
ראשונים ואחר-כך חברים אחרים.

מכלוף מיקי זוהר (הליכוד):

יואל חסון, איזה דבר שנון תוכל להגיד עכשיו כדי שתוכל לשנות את הרעיון?
מעבר לעובדה שאנחנו כל-כך יודעים שאתה רוצה להפיל את הממשלה, מה הדבר השנון
שתוכל עכשיו להגיד כדי לשכנע?

היו"ר דוד ביטן:

הוא חייב להגיד משהו.

איילת נחמיאס ורבין (המחנה הציוני):

אתה יודע שיבוא משהו מעניין.

מכלוף מיקי זוהר (הליכוד):

משהו שנון, משהו שיש בו משמעות, לא סתם לדבר.

היו"ר דוד ביטן:

אני מבקש ממך, תעקוף אותו, את מה שהיה בוועדת הכספים.

יואל חסון (המחנה הציוני):

אני לא מתחרה במיקי זוהר, קטונתי. הוא עשה עבודה יפה בוועדת הכספים. הוא
הבהיר לקהל שהוא מייצג הרבה כסף. זה יפה מאוד.

לגופו של עניין, אני מבין את המציאות כפי שהציג אותה יושב-ראש הקואליציה,
מבחינת היקף השעות שהוא באמת לא הגיוני ולא סביר. מצד אחד, אני רוצה להתריע
בפני חברי הכנסת. בכל זאת ההסתייגויות הן כלים פרלמנטריים חשובים ביותר
ובסיסיים בהיגיון של תהליך העברת התקציב. כאשר אתה לוקח – לא משנה כמה
הסתייגויות יש, ואני שמח שהאופוזיציה על כל חלקיה הצטיינה ובאמת הגישה יותר
מ-30,000 הסתייגויות, זה לא היה עד כה מעולם.

רועי פולקמן (כולנו):

צריך להיות בהן תוכן, אתה יודע.

יואל חסון (המחנה הציוני):

זה לא היה מעולם. אמרתי לך, כדאי שתלמד דברים.

רועי פולקמן (כולנו):

אתה יכול להצטיין בלהגיש הרבה הסתייגויות. כתוב שם: "0.1, 0.2". זה תרגיל
פרלמנטרי אבל המילה הצטיינות לא נכונה כאן, לא הייתי נסחף.

היו"ר דוד ביטן:

הם הצטיינו במספר.

רועי פולקמן (כולנו):

זה להגיש "על אוטומט", שהעוזרים יגישו.

יואל חסון (המחנה הציוני):

אני מציע לך להיות הרבה יותר צנוע בכל הקשור לביקורת על האופוזיציה. אני
מאחל לך שיום אחד תחבוש את ספסלי האופוזיציה, תשב שם ותבין את זה.

מיכל רוזין (מרצ):

תלמד מ"יש עתיד". תלמד שיעור בצניעות מ"יש עתיד".

יואל חסון (המחנה הציוני):

אתה לא תבין כי אתה הרי איש הממסד עכשיו, אתה מייצג את שר האוצר, אתה הרי
"לא רואה בעיניים". לא משנה המהות, אתה מייצג את שר האוצר. אגיד לך, במדינה
דמוקרטית, מה לעשות, יש הסתייגויות.

רועי פולקמן (כולנו):

שהן טכניות.

יואל חסון (המחנה הציוני):

והאופוזיציה עושה את העבודה שלה. אל תזלזל בעבודה הזאת. אולי יום אחד תבין
את זה. אולי כשתגדל תבין.

מיקי לוי (יש עתיד):

- - -

יואל חסון (המחנה הציוני):

עם כל הכבוד להתחשבות – אדוני היושב-ראש, חשוב לי שתקשיב לי. חבר הכנסת
פולקמן, אמרתי לך, כדאי שתקשיב.

איילת נחמיאס ורבין (המחנה הציוני):

יש מספיק הסתייגויות רציניות.

יואל חסון (המחנה הציוני):

כאשר אני הייתי במצבך הקשבתי יותר, האמן לי.

רועי פולקמן (כולנו):

אל תטיף. אני מקשיב לך בקשב רב אבל אל תטיף.

יואל חסון (המחנה הציוני):

אתה מטיף. אתה לא מבין בכלל את הרוח של הבית הזה. אתה חושב שאנחנו מין
פקידים פרלמנטריים שאמורים להצביע "כן, כן, כן" כי מישהו אומר לנו לעשות את
זה.

רועי פולקמן (כולנו):

כשיש הסתייגות עניינית אני מתייחס אליה בענייניות.

יואל חסון (המחנה הציוני):

אנחנו לא פקידים פרלמנטריים, אדוני.

מרב מיכאלי (המחנה הציוני):

גם "יש עתיד" חשבו כך כשהם היו בקואליציה.

יואל חסון (המחנה הציוני):

אולי אתה פקיד פרלמנטרי. אנחנו לא פקידים פרלמנטריים.

רועי פולקמן (כולנו):

לא נכון, אנחנו מאוד ענייניים בדיונים, מאוד. אם יש הסתייגויות רציניות- -
-

מיכל רוזין (מרצ):

חלק מן הענייניוּת זה להבין את הפרלמנטריזם ואת הדמוקרטיה.

מרב מיכאלי (המחנה הציוני):

לפעמים אתם ענייניים.

רועי פולקמן (כולנו):

את יודעת כמה אנחנו רציניים.

מרב מיכאלי (המחנה הציוני):

אתם מחליטים מה בעיניכם ענייני ומה לא. אתם מתבלבלים לחשוב שכאשר אתם
בקואליציה אז יש לכם זכות להחליט מה ענייני ומה לא.

רועי פולקמן (כולנו):

חס וחלילה. את יודעת שלכתוב סתם מספרים זה לא הסתכלות רצינית.

מרב מיכאלי (המחנה הציוני):

כאשר אתה תהיה באופוזיציה אני מקווה בשבילך שתעשה- - -

היו"ר דוד ביטן:

כמה מההסתייגויות אתה כתבת?

יואל חסון (המחנה הציוני):

אלפים.

מכלוף מיקי זוהר (הליכוד):

תשאל את העוזרים. אל תדבר אתו.

יואל חסון (המחנה הציוני):

אדוני, אזכיר לך, בתחילת דרכך הייתי מורה הנבוכים שלך בתקנון הכנסת. אני
חייב להגיד שמאז אתה כבר עפת למעלה.

היו"ר דוד ביטן:

לא היית מורה נבוכים שלי. אתה היית טוען טענות ואני הייתי מסתכל בתקנון.

יואל חסון (המחנה הציוני):

אתה עפת למעלה והתקנון עף אתך.

היו"ר דוד ביטן:

אני יכול להפריע לך לרגע? חבר הכנסת פולקמן, בנושא הגדרת מספר השרים, אתה
יודע מה ההסתייגות שאהבתי הכי הרבה: "במקום 'שר בלי תיק' יבוא 'תיק בלי שר'
". זו היתה אחלה הסתייגות.

מיכל רוזין (מרצ):

היו עוד הסתייגויות הרבה יותר יצירתיות.

איילת נחמיאס ורבין (המחנה הציוני):

כפי שאומרים" "הפוסל, במומו פוסל". אני מציעה שתבדקו את עצמכם לגבי שר בלי
תיק.

יואל חסון (המחנה הציוני):

לחבר הכנסת פולקמן אני רוצה להסביר, כאשר יש הסתייגות, גם ההסתייגות
שדיברתם עליה, כאשר היא במקרה עוברת בכנסת, מה לעשות, כל התקציב שלך נופל
והממשלה מוחקת את החוק הזה. זאת מטרתנו, מה לעשות. אנחנו לא תומכים בתקציב
שעשית, לא מאמינים בתקציב של שר האוצר שלך, לא מאמינים בממשלה שלך, מה
לעשות, ורוצים להפיל את התקציב.

רועי פולקמן (כולנו):

אל תקרא לזה רציני.

מיכל רוזין (מרצ):

זה רציני ביותר.

יואל חסון (המחנה הציוני):

אנחנו לא מאמינים בתקציב הזה, ומה לעשות, אלה הכלים הפרלמנטריים שעומדים
לרשותנו.

אני רוצה לסכם. אני פונה גם ליועצת המשפטית. אני באמת מבין את הבעיה הטכנית
אבל אנחנו הולכים כאן על מדרון באמת חלקלק ומסוכן של החלשת הכלי הפרלמנטרי
של הסתייגויות בידי חברי הכנסת.

היו"ר דוד ביטן:

לא נכון. יש 32,000.

יואל חסון (המחנה הציוני):

אל תגיד לי לא נכון, כי גם אם אחליט מחר להגיש 80,000 הסתייגויות, כל עוד
יש לי אפשרות לעשות את זה, ואני חושב שיש לי סיבה להגיש את ההסתייגויות
האלה, אז מחר יחליטו שמצביעים על חוברות שלמות ועל עמודים שלמים.

היו"ר דוד ביטן:

לא, ההחלטה סבירה והגיונית לגופו של עניין.

יואל חסון (המחנה הציוני):

לכן אני אומר לך, אדוני, הייתי מצפה לפתרון הרבה יותר יצירתי.

היו"ר דוד ביטן:

תשאיר משהו לאיילת נחמיאס-ורבין.

יואל חסון (המחנה הציוני):

אני "מחמם" את החבר'ה שלי, אני רק "להקת החימום". אדוני, הייתי מצפה שוועדת
הכנסת תדון בזה באורך רוח ותמצא פתרון יצירתי יותר. יש הסתייגויות שאני
מאמין בהן מעומק הלב ואני מבקש שיצביעו עליהן אחת-אחת. אני לא מוכן שיצביעו
על ההסתייגויות שלי כמקשה אחת, לא יקום ולא יהיה, ויחברו אותן להסתייגויות
כאלה ואחרות.

היו"ר דוד ביטן:

כמעט שכנעת אותי... איילת נחמיאס ורבין.

איילת נחמיאס ורבין (המחנה הציוני):

אתמול אתה הסכמת אתי.

היו"ר דוד ביטן:

על מה הסכמתי?

יואל חסון (המחנה הציוני):

מנהלת הסיעה שלנו הזכירה לי. אדוני, אני רוצה לומר לך, ואני זורק את זה פה
על השולחן, ואני לא אוהב להשתמש בכלי הזה. אני אומר לך שהאופוזיציה גם
תשקול לפנות לבג"ץ בעניין הזה. אנחנו רואים בזה פגיעה בסדרי המדינה ותקדים
מסוכן מאוד שמסכן את הדמוקרטיה.

מכלוף מיקי זוהר (הליכוד):

חבר הכנסת חסון, בג"ץ לא מתערב בשיקולים פוליטיים. בג"ץ לא רוצה להפיל את
הממשלה.

יצחק וקנין:

אנחנו זקנים פה בכנסת. לא ראיתי אופוזיציה כמוכם, לא היה דבר כזה מעולם
שמגישים 32,000 הסתייגויות. תמיד הגענו בסוף לכל מיני הסכמות דרך ועדת
הסכמות, וכאשר לא הגיעו להסכמות- - -

איילת נחמיאס ורבין (המחנה הציוני):

האופוזיציה מגיעה מצוידת באנשים מיומנים. מה אתה רוצה?

יצחק וקנין:

רוני בר-און במפלגה שלו, לא מישהו אחר, במפלגה של יואל חסון, אבל יש לו
זיכרון קצר.

קריאה:

בליכוד או בקדימה?

איילת נחמיאס ורבין (המחנה הציוני):

גם אתם כשהייתם באופוזיציה הגשתם הסתייגויות. נו, באמת.

יצחק וקנין:

רוני בר-און זרק אותנו מן החדר.

איילת נחמיאס ורבין (המחנה הציוני):

חבר הכנסת וקנין, היום יש לנו יום לא טוב עם ש"ס אז אל תרגיז אותנו. היום
הצליחו להרגיז אותי.

יצחק וקנין:

מה זה שייך לש"ס?

עודד פורר (ישראל ביתנו):

אם חבר הכנסת רועי פולקמן עבר על 32,000 הסתייגויות אז אפשר להצביע עליהן.

יואל חסון (המחנה הציוני):

אדוני היושב-ראש, אין לנו פה את חבר הכנסת רועי פולקמן אלא יש לנו רב-ח"כ
כי הוא כרגע הודה שהוא קרא 32,000 הסתייגויות אז אפשר גם להצביע עליהן.

רועי פולקמן (כולנו):

התשובה היא כן.

יואל חסון (המחנה הציוני):

אז יש לנו רב-ח"כ. אני מבקש להגדיל לו את השכר. אתה רוצה אולי עוזר שלישי
ועוזר רביעי?

רועי פולקמן (כולנו):

אני בעד.

יואל חסון (המחנה הציוני):

אני חושב שאתה צריך עוזר רביעי.

היו"ר דוד ביטן:

אוריד לו לעוזר אחד אם הוא מסוגל לבד...

רועי פולקמן (כולנו):

תוסיף לי עוד עוזר.

היו"ר דוד ביטן:

המסקנות שלך הפוכות. אני מתפלא עליך, אחרי מה שלימדתי אותך בראשון לציון...

ישראל אייכלר (יהדות התורה):

אני מציע לקבל את ההצעה של יואל חסון, ללכת לבג"ץ ושבג"ץ יישב 200 שעות
ויצביע על כל ההסתייגויות.

איילת נחמיאס ורבין (המחנה הציוני):

הרב אייכלר, אני נשבעת לך, מעולם לא הפרעתי לך בוועדת הכנסת. אתם לא נותנים
לממש את זכות הדיבור ואנחנו באמת נישאר פה עכשיו שבוע-שבועיים, אין בעיה.

מיקי לוי (יש עתיד):

זה קשור לכלים פרלמנטריים.

איילת נחמיאס ורבין (המחנה הציוני):

דעו לכם שחברי הכנסת פולקמן, ברושי ואני היום הרמנו את שדולת התעשייה במרץ.

היו"ר דוד ביטן:

הוא קורא את ההסתייגויות באופן תעשייתי.

רועי פולקמן (כולנו):

יש לי קריאה מהירה.

יואל חסון (המחנה הציוני):

מצד שני, הוא לא שומר על שקט תעשייתי.

איילת נחמיאס ורבין (המחנה הציוני):

בעניין התעשייה יש הרבה מה לקרוא, הרבה הסתייגויות.

מכלוף מיקי זוהר (הליכוד):

- - - הצבעה על נושא חשוב. הוא לא עובר בכנסת. זה כלי פרלמנטרי.

איילת נחמיאס ורבין (המחנה הציוני):

מיקי זוהר, הכסף שקיבלת לא הספיק לך?

יואל חסון (המחנה הציוני):

זאת לא ועדת הכספים.

איילת נחמיאס ורבין (המחנה הציוני):

אני רוצה שיירשם בפרוטוקול שאני לא הפרעתי ושכל הזמן מפריעים לי.

היו"ר דוד ביטן:

מיקי זוהר, אני קורא לך לסדר פעם ראשונה.

איילת נחמיאס ורבין (המחנה הציוני):

מיקי זוהר, אתה מנהל שיחות ביניים ואתה מפריע לי.

כפי שאמר קודם יושב-ראש הקואליציה, בואו רגע מילה של רצינות. אזכיר לך במה
הסכמת אתי אתמול ולרגע אפילו נטית ללכת אתי. בעניין חוק הגיוס, כשדיברנו על
הוועדה המיוחדת ואמרנו שזה נושא חברתי ולא נושא ביטחוני הסכמת אתי שלא יכול
להיות, שזה לכל הפחות לא יהיה אלא בוועדת חוץ וביטחון פתוחה לדיון ציבורי.
הסכמת אתי?

היו"ר דוד ביטן:

נכון, אמת.

איילת נחמיאס ורבין (המחנה הציוני):

אז קודם כול ראית שהשבוע הסכמת אתי פעם אחת.

רועי פולקמן (כולנו):

זה מראה שיש ענייניוּת בנושאים רציניים בין קואליציה ואופוזיציה.

איילת נחמיאס ורבין (המחנה הציוני):

אנחנו מדברים על זה הרבה, דוד ביטן, ובשיחות בינינו אנחנו מדברים למשל על
הנושא של פטור מחובת הנחה, על כל מיני כלים שבהם הממשלה בעצם יכולה בקלות
רבה מאוד – תסלחו לי שאני לא אומרת את זה כרגע בצורה דיפלומטית או
פרלמנטרית – לרמוס את האופוזיציה מאוד-מאוד בקלות.

היו"ר דוד ביטן:

לא רומסים.

איילת נחמיאס ורבין (המחנה הציוני):

דוד ביטן, באמת תן לי לסיים. זה לא אישי אלא עניין פרלמנטרי והתנהגות
דמוקרטית, איך אנחנו רואים את הדמוקרטיה. מתחילת הקדנציה הזאת אנחנו רואים
כמה פעמים מביאים פטור מחובת הנחה.

אני לא מאמינה שאי פעם אגיד למזכירת הכנסת שהיא מפריעה לי באמצע הדיון. אני
בזכות דיבור. אם הייתי מתנהגת כך במליאה אז היית מביאה לי סדרן.

יש עניין פרלמנטרי, אילו כלים אתה מנצל ואיך אתה מנצל אותם. פטור מחובת
הנחה, למשל, בקדנציה הזאת מנוצל בצורה – לא אגיד מי מיושבי החדר הזה מן
הקואליציה חושב כמונו, שיש בעיה עם הפטור מחובת הנחה. הסתייגויות זה כלי.
בואו נאמר את האמת, בוועדות בחוקים סביב חוק ההסדרים היתה לנו הרבה מאוד
משמעות והרבה מאוד השפעה. אתה יכול להשפיע. כשבאים בסוף לדון בחוק התקציב
ההסתייגויות הן חלק מרכזי מבין הכלים שיש לנו. יש שם הרבה מאוד הסתייגויות
ענייניות, הסתייגויות רלוונטיות.

מכלוף מיקי זוהר (הליכוד):

מה דעתך לשכנע את הציבור להצביע בשבילכם? זה אחלה רעיון. תשכנעו את הציבור
להצביע בשבילכם.

יואל חסון (המחנה הציוני):

היוהרה שלכם תעלה לכם. האמן לי, אני אומר לך את זה מניסיון.

איילת נחמיאס ורבין (המחנה הציוני):

אמר תמיד אריק שרון: הגלגל הוא עגול.

מכלוף מיקי זוהר (הליכוד):

היהירות מצויה בשמאל.

היו"ר דוד ביטן:

מיקי זוהר, אני קורא לך לסדר פעם שנייה.

איילת נחמיאס ורבין (המחנה הציוני):

מה השטויות שאתה מדבר? מיקי זוהר, אתה פשוט מדבר שטויות שבאמת לא קשורות
לעניין. לחברי כנסת מן הקואליציה מותר לא להסכים אתי על ההסתייגויות ומותר
לא להסכים אתי על אופן ההצבעה אבל לא מותר להם לזרוק סתם מילים פופוליסטיות
חסרות כל ערך כפי שעשה עכשיו מיקי זוהר.

מכלוף מיקי זוהר (הליכוד):

אנחנו לא פופוליסטים. זה החלק שלכם.

היו"ר דוד ביטן:

מיקי זוהר קראתי לך לסדר פעמיים.

איילת נחמיאס ורבין (המחנה הציוני):

לא, מה פתאום, חס וחלילה. כבר כתוב בעיתונים שאתה פופוליסט, אני לא צריכה
להגיד את זה.

דוד ביטן, מוכרחים למצוא מנגנון שמכבד את האופוזיציה.

היו"ר דוד ביטן:

ניסינו.

איילת נחמיאס ורבין (המחנה הציוני):

לא מספיק.

היו"ר דוד ביטן:

ניסינו – ואשיב לכם בסוף – לגבש איזו הסכמה. זה לא הלך.

עפר שלח לא נמצא פה. מיכל רוזין, בבקשה, 3 דקות לרשותך.

מיכל רוזין (מרצ):

אני אורחת, אתה צריך לתת לי יותר, לאורחים נותנים יותר.

היו"ר דוד ביטן:

בואי נתחיל ונראה מה הולך.

אחמד טיבי (הרשימה המשותפת):

למה אני לא מדבר? אני לא מבין.

היו"ר דוד ביטן:

רצית לדבר מאוחר יותר.

אחמד טיבי (הרשימה המשותפת):

אמרתי ראשון. שמרתי לעצמי את הזכות להיכנס בכל שלב של הישיבה.

היו"ר דוד ביטן:

זה לא הולך כך. ויתרת על המקום. אמרתי לך שאתן לך אחר-כך.

מיכל רוזין (מרצ):

אני רוצה להתחיל בשיעור בדמוקרטיה לחברי חבר הכנסת רועי פולקמן. הוא דווקא
מקשיב לי. כשאני אומרת לו "חטא היוהרה" אני מדברת לא על מה ענייני או לא
ענייני. אין ספק, כולנו שיודעים שחלק גדול מן ההסתייגויות לא ענייניות.
אנחנו יודעים גם את זה, זה גם לא דבר חדש.

רועי פולקמן (כולנו):

רוב ההסתייגויות.

מיכל רוזין (מרצ):

זה לא רלוונטי. העניין המהותי והענייני הוא עצם העניין. כלומר, יש פה מערכת
פרלמנטרית, יש פה אופוזיציה וקואליציה. הרי כמעט בכל הצעות החוק, למרות
שאני מודה, נתתם לנו כמה שמחות לאחרונה, וכך כדאי שימשיך להיות- - -

מכלוף מיקי זוהר (הליכוד):

את מככבת בכל השמחות שם.

מיכל רוזין (מרצ):

בהחלט, ושזה ימשיך.

מכלוף מיקי זוהר (הליכוד):

את חוגגת כל ניצחון כאילו מרצ הביאה 15 מנדטים.

מיכל רוזין (מרצ):

הרי ממילא לקואליציה- - -

רועי פולקמן (כולנו):

יש דיון ענייני, לא יהירות.

מיקי לוי (יש עתיד):

אתם יודעים שלא היה כדבר הזה. אל תקל בזה ראש.

היו"ר דוד ביטן:

מיקי זוהר, אתה רוצה שאוציא אותך בכוח? אוציא אותך ל-5-10 דקות.

מכלוף מיקי זוהר (הליכוד):

- - -

היו"ר דוד ביטן:

אתה לא נותן לה בכלל לדבר.

מיכל רוזין (מרצ):

חבר הכנסת ביטן, אתה צריך להקשיב לי. איך תדע? איך תלמד?

קריאה:

חבר הכנסת ביטן כבר למד.

מיכל רוזין (מרצ):

דרך אגב, אני חושבת שבאמת חבר הכנסת ביטן מבין את המערכת הפוליטית ואת מה
שנקרא במירכאות "המשחק הפוליטי". הרי יכולת להגיד: תקשיבי, אנחנו קואליציה,
יש לנו 61 אצבעות, הרי בכל מקרה אנחנו מנצחים בכל דבר. לכו הביתה, שבו
בבית, תקראו עיתונים, עזבו, תנו לי. ממילא הממשלה היא זאת שמביאה הצעות
חוק, היא מעבירה, היא מחליטה על התקציב.

רועי פולקמן (כולנו):

לא אמרתי את זה ואני לא חושב כך.

מיכל רוזין (מרצ):

מה שאתה אומר הוא הרחבה של זה. למה? זה בדיוק העניין. אתם לאט-לאט מכרסמים
בכלים הפרלמנטריים של האופוזיציה. לאופוזיציה אין הרבה כלים אבל גם בכלים
שיש לה, מן הראוי לשמור אותם על מנת לשמור על הדמוקרטיה בישראל. אתם רוצים
לקצץ בהצבעות אי-אמון.

רועי פולקמן (כולנו):

זה בהסכמות.

מיכל רוזין (מרצ):

בכל דבר אתם אומרים: "מה זה חשוב, זה פארסה, באי-אמון הרי אתם יודעים שלא
תפילו את הממשלה, בשביל מה לדבר שעות ואז יפילו". אתה לא מקשיב. אתם
מפריעים לי. הרי בסופו של דבר על כל דבר אתם אומרים: "עזוב, זה פארסה,
בשביל מה לדון שעות, בשביל מה אנחנו עומדים היום במליאה ומדברים למליאה
ריקה?" אתם מגחכים את כל המערכת הפוליטית. בזה שאתה אומר לי: "לא", כי זה
ענייני או לא ענייני – אתה מבטל את המערכת הדמוקרטית הפרלמנטרית במדינת
ישראל. שיישבו רק הפקידים ויחליטו מה נכון למדינת ישראל, מה התקציב, מה
הסעיפים הנכונים, כן או לא, אולי נעשה איזה משא ומתן עם עוד כמה אנשים
ותחליטו.

רועי פולקמן (כולנו):

אנחנו יושבים פה ימים ושבועות ודנים בהסתייגויות של האופוזיציה ומשנים
חוקים.

מיכל רוזין (מרצ):

וטוב שכך, וזה בזכות האופוזיציה.

מיקי לוי (יש עתיד):

אלה הכלים שעומדים לרשותנו.

רועי פולקמן (כולנו):

תודו שאנחנו עושים את זה. כמה תיקונים הכנסנו בהצעות חוק?

מיקי לוי (יש עתיד):

- - -

רועי פולקמן (כולנו):

מה אתה רוצה שנעשה, שנשב פה עכשיו שבועיים לדון בהסתייגויות?

איילת נחמיאס ורבין (המחנה הציוני):

- - -

מיכל רוזין (מרצ):

יושב-ראש הוועדה, תשמור על זכות הדיבור שלי.

מיקי לוי (יש עתיד):

תביאו הצעת חוק לבטל את הכלים הפרלמנטריים. מה הבעיה? ממילא יש לכם 61
אצבעות.

רועי פולקמן (כולנו):

זה זילות בכלי אופוזיציה.

היו"ר דוד ביטן:

מיקי לוי, אני קורא לך לסדר פעם ראשונה.

מיקי לוי (יש עתיד):

תעשו את זה. נראה אתכם.

היו"ר דוד ביטן:

אם אתם רוצים שאוציא אנשים, אוציא, אין בעיה.

מיקי לוי (יש עתיד):

נראה אתכם.

היו"ר דוד ביטן:

מיקי לוי, אני קורא אותך לסדר פעם שנייה.

מיקי לוי (יש עתיד):

המלחמות שלהם הן לא רק מולנו. יש ציבור.

מיכל רוזין (מרצ):

אם מדברים על זילות וחוסר ענייניות – אני חוזרת שוב כי זו נקודה חשובה
מאוד. הרי כל סדרי הדיון האלה, שאנחנו מדברים מ-10 בוקר ועד 8 בערב, גם
מוציאים את העוקץ מדיונים חשובים של תקציב. יש עניין גם של מראית עין
לציבור. יש מה שהציבור רואה. כפי שהוא רוצה שאתה תיאבק על הדברים שלמענם
הוא בחר בך הוא רוצה שאני איאבק, גם אם בחוסר הצלחה, כי מה לעשות, אני
באופוזיציה, על הדברים שבעבורם הוא בחר בי. לכן אל תבטל את המקום הזה. אל
תבטל את זה שאני עומדת היום במליאה ומגיעה לכנסת למרות שאין הצבעות ואין
לכך לכאורה משמעות ואני עומדת ומדברת. דרך אגב, אתה בין היחידים בקואליציה
שנוהגים כך. רוב חברי הקואליציה זלזלו בציבור שלהם, לא טרחו לבוא, לעמוד
ולדבר, כאילו "מה זה משנה, השרים ממילא מחליטים, לנו אין שום משמעות".

זה בדיוק כרסום ביסודות הדמוקרטיה וכרסום בפרלמנטריזם הישראלי. להגיד כל
הזמן "זה לא חשוב" – אתה יודע ממתי אני שומעת את זה? כבר עשרים שנים אני
שומעת: "אוי, מה זה השטויות האלה? ממילא כל ההסתייגויות הן 'תיק', 'שר בלי
תיק', 'תיק בלי שר', הוספתם שקל, הוספתם פה ושם." שמענו את זה לאורך שנים.
ועדיין יש משמעות, גם ציבורית, הציבור רואה משמעות בכך שיש קואליציה
ואופוזיציה במדינת ישראל, שיש משטר פרלמנטרי, שלא סוגרים אי-שם בחדרים כל
מיני עסקאות, שהאופוזיציה לא הולכת הביתה ואומרת: "טוב, מה לעשות, הרי
ממילא אין לנו די אצבעות להצביע". בסופו של דבר סדרי הדיון האלה מעקרים את
הענייניות.

היו"ר דוד ביטן:

שמענו והבנו. אתייחס לזה בסוף. אשיב לכולם בסוף.

מיכל רוזין (מרצ):

נכון שלא לכל הסתייגות יש תוכן.

אני מבינה שהתעוררתם אתמול בבוקר או היום בבוקר וגיליתם על האזכרה של בן
גוריון. ההזמנה מחכה על השולחן שלי כבר לפחות שבועיים.

אחמד טיבי (הרשימה המשותפת):

לא יפה שלא מעדכנים אותם...

מיכל רוזין (מרצ):

זה קונספירציה של השמאל...

איילת נחמיאס ורבין (המחנה הציוני):

בטייבה יודעים. בירושלים לא. בטייבה היו הראשונים לזהות...

אחמד טיבי (הרשימה המשותפת):

אתה יודע מתי ידענו? נהרנו באוטובוסים מהדרום לצפון, מהצפון לדרום...

היו"ר דוד ביטן:

עברתם דרך שדה בוקר...

מרב מיכאלי (המחנה הציוני):

זה היה כשהם עוד היו בדואים והם נדדו...

איילת נחמיאס ורבין (המחנה הציוני):

אני יודעת איפה עצרתם, בשדרות בן גוריון בתל-אביב...

מיכל רוזין (מרצ):

אני מבינה את החשיבות להיות באזכרה, ועדיין אני חושבת שלשנות שוב את סדרי
הדיון, להתחיל את הדיון בשעה 15:00 – אז שוב נראה את התמונות שאנחנו זוכרים
ב-4-5 לפנות בוקר.

היו"ר דוד ביטן:

רצינו לעשות קיזוז אבל מרב מיכאלי לא הסכימה.

מיכל רוזין (מרצ):

כולם עדים פה שאם מישהי תהיה ערה כל הלילה וערנית זה יהיה אני ועליזה. ולכן
מן הראוי שנקיים דיון ענייני במשך כל היום על רוב ההסתייגויות.

שאלה אחרונה, כבוד היושב-ראש, אליך ואל היועצת המשפטית, זה חשוב. אם אפשר
בכל סעיף להחליט להצביע על כל ההסתייגויות ואז להחליט אם עובר או לא עובר,
על-פי אותו עיקרון אפשר להצביע על כל ההסתייגויות ביחד.

היו"ר דוד ביטן:

את זה אי אפשר לעשות.

מיכל רוזין (מרצ):

ואם הן לא עוברות – זה לא עבר, ואם זה עובר – צריך להתחיל להצביע על כל
הסתייגות בנפרד. זה אותו דבר. זאת היתה שאלה ואני רוצה תשובה מהיועצת
המשפטית.

היו"ר דוד ביטן:

אענה לך. אם אפשר אני מבקש שחברי הכנסת לא יחזרו על עצמם.

מיכל רוזין (מרצ):

אתה אמנם עורך-דין אבל אני רוצה תשובה מהיועצת המשפטית.

יואל חסון (המחנה הציוני):

הערה ליושב ראש הקואליציה. כיושב-ראש הקואליציה בעבר, ובאמת קטונתי ליד צחי
הנגבי שהוא ותיק חברי הכנסת בבית, אני חושב שבעולם נורמלי כאשר צצה בעיה
כפי שצצה, מן הראוי היה לא ללכת לפתרונות משפטיים, לשינויי תקנון וכדומה- -

היו"ר דוד ביטן:

ניסינו להגיע להסכמות.

יואל חסון (המחנה הציוני):

- -אלא לשבת "עד שייצא עשן לבן" ולהגיע למסגרות הסכמה.

היו"ר דוד ביטן:

אתייחס לזה בסוף.

יואל חסון (המחנה הציוני):

צחי הנגבי, זה הדבר הנכון לעשות פרלמנטרית. צריך ללכת לכיוון הזה, אדוני.

היו"ר דוד ביטן:

אבל כבר דיברת. זה לא שאלה אליו.

צחי הנגבי (הליכוד):

תדע שעשינו את זה, נפגשנו אצל יושב-ראש הכנסת עם יצחק הרצוג לפני שעתיים
ועם מרב מיכאלי ואיל ינון.

היו"ר דוד ביטן:

לא מצליחים. דרך אגב, היתה הבנה כל הזמן, לאורך כל הדרך, שיקצצו, שיוותרו
על חלק מן ההסתייגויות, וזה לא קרה. אחמד טיבי, בבקשה.

אחמד טיבי (הרשימה המשותפת):

תודה רבה. אני מבקש הקשבה, לרבות מן האופוזיציה. אדוני יושב-ראש הוועדה וגם
אדוני יושב-ראש הקואליציה, התחלת הדיון בשעה 14:45 לא מוצדקת. יש בוקר שלם
שצריך ואפשר לנצל אותו, החל מהשעה 10:00. יהיו סיכומים. אני מבקש להתחיל את
הדיון בשעה 10:00, סיכומים – 45 דקות, ואחר-כך להתחיל בהצבעות.

היו"ר דוד ביטן:

מרב מיכאלי לא הסכימה לעשות קיזוזים.

מרב מיכאלי (המחנה הציוני):

אני מצטערת, זה לא נכון. אדוני, יש עוד דבר שצריך להגיד לפרוטוקול שהוא לא
נכון- - -

אחמד טיבי (הרשימה המשותפת):

היות ונודע לי, גם בטייבה יודעים, שגם ראש הממשלה וגם יושב-ראש האופוזיציה
נוסעים לשדה בוקר, אני לא רואה שום בעיה ששניהם יתקזזו בהצבעה. אם מפלגת
העבודה מתנגדת – ההתנגדות לא לעניין.

היו"ר דוד ביטן:

אנחנו אתך בעניין הזה.

אחמד טיבי (הרשימה המשותפת):

לכן אני מבקש לחזור להצעה המקורית: מתחילים בשעה 10:00, דיונים במשך 45
דקות, הצבעות החל מ-10:45, קיזוז לראש הממשלה עם יושב-ראש האופוזיציה.

נורית קורן (הליכוד):

וגם יושב-ראש הכנסת.

אחמד טיבי (הרשימה המשותפת):

אם שלושה מפה אז שלושה גם מפה, אם שניים מפה אז שניים גם מפה.

מכלוף מיקי זוהר (הליכוד):

בתנאי שיסכימו להיות אזוקים זה לזה. אחרת, אני מתנגד...

אחמד טיבי (הרשימה המשותפת):

מי שנוסע, מתקזז. נסעת קוזזת, לא נסעת לא קוזזת. במקרה הזה, נסעת – קוזזת,
כי אחרת זה "לעשות דווקא" ולירות לעצמנו ברגל. זה מיותר לחלוטין. אני חבר
כנסת ותיק. אני לא אוהב את ה"שטיקים" האלה.

היו"ר דוד ביטן:

סיימת?

אחמד טיבי (הרשימה המשותפת):

אני לא מסיים לפני שאני מקבל הסכמה על הדברים.

היו"ר דוד ביטן:

זה תלוי בהם.

אחמד טיבי (הרשימה המשותפת):

בואו נדון על ההצעה שלי, שתעמוד להצבעה, אני מבקש.

יואל חסון (המחנה הציוני):

אני גם בעד ההצעה של חבר הכנסת טיבי, כפוף לאישור של יושבת-ראש הסיעה מרב
מיכאלי.

אחמד טיבי (הרשימה המשותפת):

אולי מפלגת העבודה תגיד כן.

היו"ר דוד ביטן:

הבעיה היא שיוצאים 3 מהימין ו-1 מהשמאל.

אחמד טיבי (הרשימה המשותפת):

מי נוסע? תנו לי שמות.

היו"ר דוד ביטן:

אם תיתן לנו שני קיזוזים – נעשה.

מרב מיכאלי (המחנה הציוני):

אחמד טיבי, אתה "סוגר" כאן לבד? אם אתה עובד לבד, מאה אחוז. מי האופוזיציה?
סליחה, עם כל הכבוד.

מיקי לוי (יש עתיד):

יש חבר כנסת בבית-חולים.

אחמד טיבי (הרשימה המשותפת):

אני אומר את הדברים בפומבי, מול מצלמות. את מדברת עם יושב-ראש הכנסת מאחורי
הגב שלי.

מרב מיכאלי (המחנה הציוני):

ממש לא.

אחמד טיבי (הרשימה המשותפת):

בחיים לא אסכים לדברים שנעשים מאחורי הגב שלי, לשום דבר, לא באופוזיציה ולא
בקואליציה.

מרב מיכאלי (המחנה הציוני):

מאוד מרשימה הדרמה הזאת.

אחמד טיבי (הרשימה המשותפת):

איזו דרמה? אני מדבר פה ממש לידך. אני מבקש לקיים את ההצבעה החל משעה
10:00. אם ראש הממשלה נוסע ויושב-ראש האופוזיציה נוסע, כפי שהם לפעמים
ביחד, הם יתקזזו ביחד. לא חייבים למצוא לכל אחד קיזוז. למה היא חייבת לנסוע
בשם הכנסת?

נורית קורן (הליכוד):

יושב-ראש הכנסת – אני מחליפה אותו.

אחמד טיבי (הרשימה המשותפת):

אז ששניים ידברו בשם הכנסת.

היו"ר דוד ביטן:

תן לנו שני קיזוזים ונסתדר. מה אתה רוצה?

יואל חסון (המחנה הציוני):

נשלח את חברת הכנסת חנין זועבי עם חברת הכנסת נורית קורן, הן ייהנו ביחד
בנסיעה. שייסעו גם באותו רכב...

אחמד טיבי (הרשימה המשותפת):

אני לא נותן קיזוז אפילו לבן גוריון. בן גוריון כבר מקוזז לדעתי...

יואל חסון (המחנה הציוני):

הוא מקוזז עם הרצל...

היו"ר דוד ביטן:

חבר'ה בואו נעצור. מי שימשיך לדבר בלי רשות דיבור אבקש ממנו לצאת.

יואל חסון (המחנה הציוני):

אדוני, שמעתי שאורן חזן מאושפז. האם אנחנו צריכים לאשפז גם חבר כנסת שלנו
במקביל? נדרש קיזוז בכל מחיר?

היו"ר דוד ביטן:

למה לא? בבקשה, מרב מיכאלי.

מרב מיכאלי (המחנה הציוני):

תודה אדוני. קודם כול, בואו נחזור לרגע להתחלה. אני רוצה להגיד שבניגוד
לדבריו של יושב-ראש הקואליציה, "פיליבסטר" הוא כלי לגיטימי בדמוקרטיה. זה
כלי פרלמנטרי ממדרגה ראשונה. לכן לא ברור לי למה הוא מוצג פה כאילו הוא כלי
לא לגיטימי.

שנית, הסתייגויות הן כלי לגיטימי בשביל להשתמש בהן ל"פיליבסטר", גם אם הן
ענייניות בעיני חלקים מן הקואליציה וגם אם הן לא ענייניות בעיני חלקים מן
הקואליציה. עצם עובדה שאדם נמצא בקואליציה לא מסמיך אותו להחליט מה ענייני
ומה לא.

דבר שלישי, לרצות להפיל את הממשלה זה הדבר הכי לגיטימי בדמוקרטיה וזה למעשה
התפקיד של האופוזיציה. זה לא רק לגיטימי אלא תפקידנו לעשות כל מה שאנחנו
יכולות ויכולים בשביל לנסות להפיל את הממשלה ולהשתמש לצורך זה בכל הכלים
שעומדים לרשותנו.

להציג את מה שאנחנו עושים, את העבודה שלנו – ובכל הכבוד, זה שהאופוזיציה
ישבה וטרחה וכתבה 32,000 הסתייגויות – זה עבודה פרלמנטרית, זה עבודה שעשתה
האופוזיציה וחבל להתייחס לזה בקלות ראש ובזלזול משום שזאת העבודה בפרלמנט:
מדברות, כותבים.

היו"ר דוד ביטן:

אנחנו לא מתייחסים בזלזול. אנחנו מתייחסים לתוכן הזלזול, לתוכן ולא לעצם
הגשת ההסתייגויות.

מיכל רוזין (מרצ):

המשמעות רחבה יותר, היא לא השקל לפה או שקל לשם.

מרב מיכאלי (המחנה הציוני):

שוב אני אומרת, אני מבקשת, שאף אחד לא ישים את עצמו פה בתור שופט התוכן
הבלעדי. עצם העובדה שאדוני – ואתה יודע שיש לי אליך כבוד רב – עצם זה
שאדוני הוא יושב-ראש ועדת הכנסת לא שם אותו בתור השופט להחליט מה התוכן
הלגיטימי והלא לגיטימי של איזו הסתייגות.

היו"ר דוד ביטן:

זאת דעתי.

מרב מיכאלי (המחנה הציוני):

זכותנו, גם התקנונית וגם המהותית, לדרוש להצביע על כל הסתייגות והסתייגות.
זכותכם להיאבק בנו על הדבר הזה.

צריך להגיד, עד היום לא היתה הסכמה. גם לא נכון להגיד לעניין ההסכמה על
השעות – וכבר היה על זה סבב גדול מאוד – שלא הסכמנו לתת קיזוז לראש הממשלה
לעניין האזכרה לדוד בן גוריון, ולו משום שלא נתבקשנו לתת.

שנית, לא נכון בשום אופן, אני מעולם לא העליתי- - -

צחי הנגבי (הליכוד):

אמרת לי שלא יהיו קיזוזים.

מרב מיכאלי (המחנה הציוני):

בתקציב. אמרתי שלא יהיו קיזוזים בתקציב, אבל לא התבקשתי – זה היה לפני
ובנפרד מהדיון.

יתרה מזאת, ביום הראשון שנתכנסנו כאן בוועדת הכנסת לדון בעניין סדרי הדיון
ניגש חבר הכנסת דב חנין ואמר: "אבל ביום רביעי יש טקס אזכרה לדוד בן
גוריון". הקואליציה לאורך שבוע שלם, שבו היתה גם עוד פנייה מצדי, אמרה: "לא
נורא, הם יתנצלו ולא ילכו". אני מבקשת לא להפיל עלינו את העניין הזה.

מעולם לא היה דיבור על משיכת הסתייגויות, מעולם לא. זה לא עלה. בשום פנים
ואופן לא אמרתי מעולם שאנחנו נמשוך הסתייגויות.

היו"ר דוד ביטן:

זה מה שהבנו בדיון. זה גם מה שהוא הבין.

מרב מיכאלי (המחנה הציוני):

כן אמרתי, ואגיד שוב, שלא היתה לנו כוונה לעשות שימוש לרעה בהצבעות שמיות,
ואני עומדת מאחורי הדברים שאמרתי.

היו"ר דוד ביטן:

דובר על זה.

מרב מיכאלי (המחנה הציוני):

זה הדבר היחיד שדובר עליו ואת זה באמת אמרתי ומאחורי זה אני עומדת.

סיכמנו כבר בינינו סדרי דיון ואתם אלה שפתאום נזכרתם ואמרתם: בעצם יש לכם
הרבה הסתייגויות אז בעצם אנחנו רוצים למנוע מכם לעשות את הדבר שמותר לכם
תקנונית ומהותית מבחינה פרלמנטרית ודמוקרטית. אנחנו נגד הדבר הזה, עומדים
עכשיו ואומרים: לא. לא יכול להיות שתמנעו מאתנו את הזכויות הבסיסיות שלנו.

היו"ר דוד ביטן:

אתייחס לזה בסוף. תודה.

אחמד טיבי (הרשימה המשותפת):

אגב, אף אחד לא דיבר על הורדת הסתייגויות.

היו"ר דוד ביטן:

הבנתי את זה בדיון. אחרת, מה, נשאיר 32,000 הסתייגויות? חבר הכנסת וקנין.

יצחק וקנין:

רבותי, אני הצבעתי כ-18 פעמים על תקציב המדינה, מלבד פעמיים שעשו תקציב
דו-שנתי. אני רק אומר מה היה ומה קרה. ותמיד הגענו להסכמה.

מרב מיכאלי (המחנה הציוני):

עושים כאן רשומון, זה דבר נהדר.

יצחק וקנין:

אפשר "לטרטר" את כל העולם ואת עצמנו. הרי אנחנו מתייחסים לתקציב כאילו הוא
של הקואליציה.

יואל חסון (המחנה הציוני):

כמה הסתייגויות הגשת בשנתיים שהיית באופוזיציה, אתה וסיעתך ש"ס? היית
באופוזיציה במשך שנתיים.

יצחק וקנין:

אתה רוצה שאתחיל אתך? אל תהיה תמיד ה"חוכמולוג" של העולם. אתה תמיד מנסה
להראות שאני לא יודע מה אתה.

יואל חסון (המחנה הציוני):

כמה הסתייגויות הגשת?

יצחק וקנין:

תקשיב לדבר אחד. יש אופוזיציה ויש קואליציה, אבל יש קצת שכל שצריך להיות לך
ולי.

יואל חסון (המחנה הציוני):

בהסכמה, לא בכפייה.

יצחק וקנין:

אתה רוצה שנשב עד הבוקר על: "מי בעד, מי נגד, מי בעד, מי נגד"?

יואל חסון (המחנה הציוני):

כן. אני רוצה להכשיל את התקציב.

יצחק וקנין:

אין לי בעיה. אתה יכול לנסות להכשיל אותו. הרי אתה יודע שבסופו של יום גם
אם תעשה שמונה גלגולים לא תצליח להכשיל את התקציב, ואסביר לך למה.
פרלמנטרית אין לך את הרוב לעשות את זה. נגיד שהעברת הסתייגות מסוימת על-פי
השכל שלך, על-פי מה שאתה מדבר. מה יעשה יושב-ראש ועדת הכספים? הוא ימשוך את
הצעת החוק לוועדת הכספים.

מיכל רוזין (מרצ):

אז בואו נלך הביתה. אני לא מבינה את שיקול הדעת שלך. בואו נלך הביתה, לא
נעשה הצבעות.

מיקי לוי (יש עתיד):

אבל תקציב 2013- - -

יצחק וקנין:

חבר'ה, לא הפרעתי לכם. ישבתי פה בשקט ושמעתי את כולכם. תבינו את מה שאני
מדבר אתכם פרלמנטרית. אין את המציאות הזאת. מה שעשינו עד לרגע זה בתוך ועדת
הכספים, גם קואליציה וגם אופוזיציה, בדברים שהיו חשובים גם לאופוזיציה
ועברנו אותם ושינינו אותם בחוק ההסדרים, אתם הצבעתם עליהם ביחד אתנו. כאילו
זה איזה תקציב של הקואליציה. אני מבין שצריך להיות פה איזה תהליך פרלמנטרי
והוא מקובל והגיוני, זו בעצם העבודה בכנסת, אבל אי אפשר לקחת את הדבר הזה
ולעשות ממנו איזה צחוק גדול.

יואל חסון (המחנה הציוני):

אתה עושה תהליך של תוצאה ידועה מראש.

יצחק וקנין:

לא. אני לא עושה.

מיכל רוזין (מרצ):

בוודאי שכן. אתה מזלזל בתהליך.

יצחק וקנין:

אני מנסה להסביר מה היה במשך כל השנים. היו 4,000-5,000 הסתייגויות. זה
הגיוני. "מי בעד, מי נגד". ובאו הקואליציה והאופוזיציה ואמרו: יש
הסתייגויות מהותיות שאנחנו רוצים להצביע עליהן הצבעה אלקטרונית או הצבעה
שמית. אין בעיה, אבל מגיעים להסכמה. אתם רוצים לקחת את הדבר הזה – הרי כל
בר דעת מבין שאי אפשר לגמור את זה, גם בשבועיים לא תגמרו את 32,000
ההסתייגויות האלה. זה לא הגיוני. בואו נהיה קצת עם שכל, בואו ניקח אחריות.
אני אומר את זה גם לקואליציה וגם לאופוזיציה. נגיע להסכמה: אלו
ההסתייגויות. יהיה רכז אחד מטעמכם שיגיד: רבותי, אלו ההסתייגויות שעליהן
אנחנו מצביעים. תשבו ביניכם ותחליטו על אילו הסתייגויות אתם רוצים להצביע.
ועל חלק מן ההסתייגויות יהיה מי שיגיד: את זה אנחנו מורידים. מה שאתם רוצים
להצביע – תצביעו, מה שאתם רוצים לנהל הצבעה אלקטרונית – יהיה בהצבעה
אלקטרונית, מה שרוצים בהצבעה ידנית – ידנית, אבל אל תנסו לקחת את זה למקום
שהוא בלתי אפשרי.

היו"ר דוד ביטן:

חבר הכנסת מיקי לוי.

מיקי לוי (יש עתיד):

אני חושב שכל סדרי הדיון שכרגע מתנהלים כאן בהחלט לא ראויים, שלא להגיד
הזויים, בעצם דרישת הכיווץ. אם היו אומרים: בואו תתמקדו בנושאים החשובים
לכם, תתמקדו בצורה כזו או אחרת, אבל כיווץ – אני מעולם לא שמעתי.

היו"ר דוד ביטן:

אסביר מה הכוונה בכיווץ הזה. זה לא כיווץ. אנחנו מצביעים על ההסתייגויות,
אבל בקבוצות.

מיקי לוי (יש עתיד):

זה כיווץ.

היו"ר דוד ביטן:

תיכף אסביר למה זה לא כיווץ. אענה לכולם בסוף, על הדברים החשובים.

מיקי לוי (יש עתיד):

לגבי עצם דרישת הכיווץ, אני רוצה להזכיר לכולנו שאלה הכלים שהעמידו לרשות
האופוזיציה. חבל שחבר הכנסת הנגבי יצא, אבל אני מזכיר לכם שהיו ימים
שלליכוד היו 12 מנדטים והגלגל הפוליטי מסתובב. כשנכנסתי לעסק לפני 3 שנים
וחצי הסבירו לי את זה: תישאר על הגלגל, אבל הגלגל מתהפך.

זה באמת דריסה ברגל גסה גם של התקנון. בסדר, קיבלתם איזה ייעוץ משפטי שזה
אפשרי. גם אני ארצה לבדוק אותו, בלי לפגוע באף אחד.

מרב מיכאלי (המחנה הציוני):

אנחנו מבקשים לצאת להתייעצות בסיום הדיבורים, אחרי שנשמע את כולם.

היו"ר דוד ביטן:

בסדר.

מיקי לוי (יש עתיד):

יואב קיש, יש לך הודעה מיוחדת לוועדה? אם כן, אנחנו נעצור.

יואב קיש (הליכוד):

הכול בסדר, תמשיך.

קריאה:

חוזרים לחוק השוויון בנטל?

מיקי לוי (יש עתיד):

אחרי ששמעתי אותו באודיטוריום- - -

יואב קיש (הליכוד):

רק לא הבנתי, סנקציות פליליות – כן טוב? לא טוב? כל פעם אתם משנים את הדעה
שלכם. שיאיר לפיד יחליט פעם אחת מה הוא רוצה.

מיקי לוי (יש עתיד):

יואב קיש, יהיו לי הפתעות בשבילך רק בגלל המשפט הזה, הפתעות פרלמנטריות.
שמעתי אותו נושא נאום חוצב להבות באודיטוריום בפני המילואימניקים, למה
הדחייה והביטול של חוק השוויון בנטל הוא טוב. לא יאומן.

היו"ר דוד ביטן:

מיקי לוי, סיימת?

מיקי לוי (יש עתיד):

לא, מה פתאום. אדוני, אתה מפריע לי.

קריאה:

אתה הפרעת לעצמך.

יצחק וקנין:

אני אלך, הגיע חבר הסיעה שלי. אחרת, אשאר פה עד הלילה.

מרב מיכאלי (המחנה הציוני):

אבל וקנין, לא נוכל ליהנות מן הניסיון שלך.

מיקי לוי (יש עתיד):

חבר הכנסת וקנין, הרי באותם כלים השתמשתם בשנים 2013-2014 כאשר ישבתם בצד
השני של האולם. נכון? אז תנו לנו את המעט – זה לא כבוד – את מה שמגיע לנו.
אין הגבלה בתקנון. אם אתם רוצים, תשנו את התקנון, אבל כרגע אין הגבלה
בתקנון. תנו לנו להביא את מה שהתקנון מאפשר לנו.

בכל מקרה, אדוני, הצבעות מהותיות, גם אם "תדרסו" אותנו – וזו המילה,
"תדרסו" אותנו – והרי תצביעו בעד כי יש לכם רוב בוועדה הזאת, הדרישה של
האופוזיציה היא שכאשר יופיעו חוקים מהותיים אנחנו נרצה הצבעות בנפרד. אני
מבקש להכניס את זה, אדוני. אני אומר שגם אם "תדרסו" אותנו, והרי "תדרסו"
אותנו כי יש לכם רוב בוועדה הזו, אני שם את הדברים על השולחן, אנחנו נבקש –
כי אם אדרוש אתם "תדרסו" אותנו עוד פעם – נבקש להצביע על נושאים מהותיים,
כי לא הכול נושאים לא מהותיים. אני מבקש שהייעוץ המשפטי עכשיו יחווה דעתו
בנפרד. זאת אומרת, אם כיווצת עמוד ובתוכו מופיע שאנחנו דורשים משהו מהותי,
על הסעיף הזה אני מבקש שתהיה הצבעה.

היו"ר דוד ביטן:

אני מוכן להגיע להסכמה בעניין הזה. אם נגיע להסכמה כוללת, זה יהיה מקובל
עליי. חבר הכנסת פורר.

עודד פורר (ישראל ביתנו):

חברים, כפי שאני רואה את זה, יש שני נושאים מהותיים שנמצאים על שולחן ועדת
הכנסת. הנושא הראשון, אני חושב שיש פה מעשה חמור גם באמירות של חברי
הקואליציה לגבי הלגיטימיות של ההסתייגויות. אם אני צריך להחליט היום על
אילו מההסתייגויות אני מוותר – על מה? אם הגשנו הסתייגות על כך שצריך לסלול
כביש עוקף כפר קנא כדי שהוא לא ייסגר פעם בחודש כל אימת שיש מהומות, אז
עכשיו יגידו לנו שזה לא חשוב או כן חשוב? אולי מישהו מחברי הקואליציה כן
יתמוך בזה? אז למה אנחנו צריכים להסיר את זה? אם מדברים על כך שיסירו את
ההסתייגויות כי מסירים אותן באופן גורף אז נסיר את ההסתייגויות על נושא
תקציב משרד החוץ וחיסול השירות הדיפלומטי של מדינת ישראל. צריך להחליט איך
אנחנו רואים את ההסתייגויות הללו.

אתה יכול להגיד: בואו נצביע בכלל. אם יש הסתייגויות ואם אין הסתייגויות,
תצביע פעם אחת, תוריד את כל ההסתייגויות ו"בא לציון גואל", תעשה הצבעה על
התקציב באופן כולל.

היו"ר דוד ביטן:

הטענה הזאת נטענה.

עודד פורר (ישראל ביתנו):

אני חושב שצריך למצוא איזה מנגנון שבאמת לא ייתר את ההסתייגויות של
האופוזיציה כי יש מהות מאחוריהן.

אדוני היושב-ראש, אני רוצה לדבר על עניין סדרי הדיון. בואו נסתכל על עצמנו
קצת מבחוץ. על מה נלחמים פה? גם הקואליציה וגם האופוזיציה באיזה מקום מנסים
להפוך את האזכרה של בן גוריון לאיזה קרדום לחפור בו. שני הנושאים שיושבים
סביב השולחן, בואו את הנושא הזה לפחות נוריד מסדר היום. בוודאי אם יושב-ראש
האופוזיציה מתכוון לנסוע וראש הממשלה מתכוון לנסוע, שיתקזזו ואפשר לקיים את
הדיון, שיתחיל בשעה 10 בבוקר ושניהם יהיו מקוזזים ו"בא לציון גואל". אם ראש
הממשלה מכבד בנוכחותו את האזכרה וכך גם יושב-ראש האופוזיציה אפשר להמשיך את
הדיונים עוד כמה שעות. אבל אם הקואליציה תתחיל להפוך את זה לקרדום לחפור
בו, שגם ההוא רוצה להתקזז וגם הוא רוצה להתקזז ואז חצי מן הכנסת לא נמצאת
פה, גם זה לא ראוי. צריך למצוא את המינון הנכון ולהוריד את הנושא הזה מסדר
היום ולהגיע לאיזו הסכמה על ההסתייגויות. תודה.

יואל חסון (המחנה הציוני):

דברי טעם, אדוני.

יצחק וקנין:

אדוני היושב-ראש, יש לי הצעה קצרה.

היו"ר דוד ביטן:

לא. אבל אתה מסיט אותנו מן הדיון. נעשה התייעצויות אחר-כך. גם אתם ביקשתם
התייעצות. נעשה הפסקה בהמשך.

יואל חסון (המחנה הציוני):

התייעצות סיעתית, התייעצות מפלגתית.

היו"ר דוד ביטן:

אולי נגיע לאיזו הסכמה, אחרת נצטרך לעשות את ההצבעה הזאת בלי הסכמה. נעשה
הפסקה של 10 דקות ונדבר בינינו. רועי פולקמן, אתה רוצה להגיד משהו?

רועי פולקמן (כולנו):

כן, בקצרה. אני אומר בעיקר ליואל חסון ולמיכל רוזין. לפחות לחברת הכנסת
רוזין העניין הפרלמנטרי חשוב. אני כאן 7 חודשים עסוק בעיקר בללמוד, ואני
אומר את זה בהקשר של כל האמירות כאן.

יואל חסון (המחנה הציוני):

אז אתה לא מצליח.

רועי פולקמן (כולנו):

יכול להיות. אני לא חושב שתפקידך לתת ציונים. ישבתי כאן עם רבים מחברי
הכנסת בבית הזה ואני כל הזמן לומד ושואל ומקשיב. אני חושב שצניעות היא לשני
הצדדים. דרך אגב, אני אומר את זה כי אני משתדל מאוד שבאופן כללי אצלנו
בסיעה כל הזמן תהיה הקשבה ולמידה, וזה נעשה גם בפנים וגם בחוץ, אז צניעות
היא משני הצדדים. יושבים פה חברי כנסת ותיקים, וחבר הכנסת וקנין דיבר על
זה, יש פה הרבה ניסיון. אין שום כוונה "לדרוס" את האופוזיציה. מעסיק אותי
מאוד העניין הפרלמנטרי, גם לפני שהגעתי לכנסת וגם היום בתוך הכנסת. זה חשוב
לי, וחשוב לי שתהיה אופוזיציה.

לקחתי את ספרי ההסתייגויות, הסתכלתי, קראתי. יש פה דיון. אני כמובן מסכים
שזה המשחק הפרלמנטרי, מרב מיכאלי.

יואל חסון (המחנה הציוני):

זה לא משחק. זה המהות. זה מה שהתקנון נותן לנו.

רועי פולקמן (כולנו):

אבל אם היו לכם 32,000 הסתייגויות מה הייתם עושים? כפי שאמר כאן חבר הכנסת
וקנין, מעולם לא היה דבר כזה. חבר הכנסת פורר, יש הבדל כאשר אתה מדבר על
כמה הסתייגויות מהותיות. ישבתי כאן ימים אין-ספור בוועדות וכל ההסתייגויות
שעלו בכל הצעות החוק – בקורנפלקס, בווטרינרים, במה שאתה לא רוצה – קיימנו
עליהן דיוני עומק והקשבנו ותיקנו ועשינו שינויים.

עודד פורר (ישראל ביתנו):

אז שבו ותגיעו להסכמות על ההסתייגויות. אל תצביעו עליהן כמקשה אחת.

יואל חסון (המחנה הציוני):

אל תשנה את תקנון הכנסת פה כאילו זה הוראת הפעלה של מכשיר חשמלי. מספיק
כבר. אתם מתעללים בתקנון הכנסת. אתם מתעללים בו. אני לא זוכר מתי שיחקו
בתקנון הכנסת כפי שהצליחו לשחק ב-7 החודשים האחרונים. לא היה כדבר הזה.

רועי פולקמן (כולנו):

אני מסכים שהיו פה לא מעט שינויים. אני לגמרי מבין כמה הגלגל מסתובב ואין
כאן שום עניין של יהירות ו"דריסה". צריך רק למצוא את הדרך, גם בדיון בתוך
האופוזיציה. גם הסיכומים אליהם הגיעו עם חברת הכנסת מרב מיכאלי, יושבת-ראש
הסיעה, אני חושב שהם נכונים. כלומר גם אי-אמון צריך- - -

יואל חסון (המחנה הציוני):

וחבר הכנסת - - - נותן יד לכל הדברים האלה.

רועי פולקמן (כולנו):

גם אי-אמון, שזה כלי פרלמנטרי חיוני וחשוב, צריך לדעת איך עושים אותו בצורה
קונסטרוקטיבית.

איילת נחמיאס ורבין (המחנה הציוני):

אז הגענו להבנות.

רועי פולקמן (כולנו):

אני יודע, ואני מברך על כך. לכן אני אומר שצריך למצוא את הדרך.

איילת נחמיאס ורבין (המחנה הציוני):

הגענו גם להבנות לגבי סדרי הדיון בנושא חוק התקציב. פשוט עכשיו לא נוח לכם
לדון.

רועי פולקמן (כולנו):

כי אי אפשר טכנית, אי אפשר להצביע על 32,000 הסתייגויות. זה לא היה אף פעם
בהיסטוריה של הכנסת.

יואל חסון (המחנה הציוני):

אולי תחמיא לאופוזיציה. אולי תפסיק להיות פקיד של האוצר. עם כל הכבוד לכך
שמנהיגך הוא שר האוצר, האמן לי, הייתי יושב-ראש הקואליציה כשהמנהיג שלי היה
ראש הממשלה, ואני באתי לראש הממשלה ואמרתי לו: "יש גבולות שאי אפשר לחצות
אותם בכנסת". ראש ממשלה צריך לכבד את הכנסת, ובטח שר אוצר צריך לכבד את
הכנסת.

רועי פולקמן (כולנו):

אחת הבקשות היא שלא משנה אם חבר כנסת הוא צעיר, יש יתרון בלהיות חדש באיזה
מקום, שלפעמים אתה קצת רואה מבחוץ, אז לא תמיד ותק הוא סגולה לתקן את כל
הדברים. אז בואו נגיד שצניעות צריכה לבוא משני הכיוונים.

דבר אחרון, לעניין האזכרה לבן גוריון. זה יצא כך. אני פתוח לחלופות שהוצעו
כאן. אבל יש ערך בעיניי שגם ראש הממשלה וגם יושב-ראש האופוזיציה יהיו
בהצבעות התקציב, גם סמלית. לכן בעניין הזה, אם אתה שואל אותי אם אני רוצה
לגלוש ליום חמישי ול"לילה לבן" – בוודאי עדיף שלא, אבל יש ערך בזה. אם זה
רק הם, אולי ניחא, אבל יש עוד נציגים. פנו אליי גם חברי כנסת מן המחנה
הציוני שרצו לנסוע וגם אצלנו היו אנשים שרצו לנסוע. צריך לדון בזה. זה
אירוע ממלכתי חשוב, האזכרה לראש הממשלה הראשון, וגם ההצבעה על התקציב
חשובה.

עודד פורר (ישראל ביתנו):

האופציה שראש הממשלה לא יהיה באירוע לא קיימת.

רועי פולקמן (כולנו):

ברור, אבל השאלה אם בזמן הזה צריך להצביע על התקציב בכנסת.

יואל חסון (המחנה הציוני):

דוד בן גוריון לא ישאל מי הגיע ומי לא הגיע.

רועי פולקמן (כולנו):

האמירה "להגיע להסכמות", בשורה התחתונה, צריכה לבוא משני הצדדים. אם אתם
רוצים לצמצם מ-32,000 הסתייגויות ל-4,000, כפי שהיה כאן בעבר, או ל-2,000 –
בואו נדבר על זה, בכיף. קראתי את ספר ההסתייגויות: "0.1, 0.1, מינוס 10,
מינוס 10". על זה לא צריך להצביע. תודה.

היו"ר דוד ביטן:

חבר הכנסת אייכלר ואחרי כן דב חנין.

ישראל אייכלר (יהדות התורה):

אדוני היושב-ראש, אני רוצה לדבר כמי שהיה באופוזיציה ואולי גם יהיה פעם
באופוזיציה. חשוב לי מאוד שהכלים הפרלמנטריים, כמו למשל הסתייגויות, יישמרו
ואני מאוד-מאוד חרד שמא אנחנו נשנה דברים, כי היום אנחנו כאן ומחר אנחנו
נהיה שם. ולכן אני רוצה לפנות גם לאנשי האופוזיציה. אילו הממשלה היתה יעילה
היא היתה מביאה את התקציב שבוע לפני, כי היא ידעה שב-19 בנובמבר היא חייבת
להעביר תקציב, היא היתה מביאה את זה שבוע לפני ואז הייתם יכולים להגיש
50,000 הסתייגויות ולא רק 30,000. אבל מה לעשות, הגענו עכשיו למצב שיש
אפשרות טכנית שהאופוזיציה תפיל את הממשלה באמצעי הטכני הזה. זכותכם,
וכאופוזיציה כל הכבוד, "שאפו" שהגשתם 30,000 הסתייגויות.

איילת נחמיאס ורבין (המחנה הציוני):

זאת חובתנו.

ישראל אייכלר (יהדות התורה):

אדוני היושב-ראש, אני מבין גם את הצורך שלך למנוע את הפלת הממשלה. אבל
לדעתי הדרך הטובה יותר, שעדיפה על הורדת הערך של ההסתייגויות, היא להגיע
להסכמות כלשהן. גם האופוזיציה צריכה לדעת את זה כי הרי הקואליציה לא תיתן
לכם להפיל ממשלה.

היו"ר דוד ביטן:

חבר הכנסת אייכלר, ניסינו.

רועי פולקמן (כולנו):

הצענו את זה, הצענו: תורידו חלק מן ההסתייגויות.

יואל חסון (המחנה הציוני):

איזה מחיר אתם מוכנים לשלם עבור זה?

רועי פולקמן (כולנו):

אני לא יודע. תגיד מה אתה מבקש.

ישראל אייכלר (יהדות התורה):

הייתי בכנסת הרבה לפני שהייתי חבר כנסת. היה פעם מושג שנקרא "אי-אמון
בממשלה", שכל המדינה רעדה: "יש מחר אי-אמון בממשלה" ומפלגות איימו: "נגיש
אי-אמון בממשלה". הגיע חבר הכנסת כהנא והתחיל להגיש בכל שבוע הצעת אי-אמון
וזה איבד את כל הערך. לכן אני אומר, ההסתייגויות הן כלי מדי חשוב מכדי
שנפגע בו, אבל תשמרו שהקואליציה לא תיאלץ, כדי לא להפיל את הממשלה, לפגוע
בזה.

היו"ר דוד ביטן:

אנחנו לא פוגעים בזה.

ישראל אייכלר (יהדות התורה):

לכן תגיעו להסדר. אם אפשר לעשות את הקיזוז שהצעת בין ראש הממשלה לראש
האופוזיציה בטקס, זה חשוב מאוד. ואם יושבת-ראש סיעת המחנה הציוני תהיה יותר
גמישה היא תגיע להסדרים, שמצד אחד יתנו להסתייגויות- - -

איילת נחמיאס ורבין (המחנה הציוני):

אני מוחה בתוקף בשם יושבת-ראש הסיעה שלי. היא מגלה גמישות בלתי רגילה.

ישראל אייכלר (יהדות התורה):

אני מסכם ואומר, הקואליציה לדעתי, לפי מה שאני מבין ממך, מוכנה להסכמים. גם
האופוזיציה צריכה להגיע להסכמות כדי שלא יגעו בנושא ההסתייגויות, שחשוב לי
מאוד.

מרב מיכאלי (המחנה הציוני):

מה זאת אומרת? אבל הם מציעים לגעת בנושא ההסתייגויות. הם אלה שמביאים את
זה.

רועי פולקמן (כולנו):

אפשר לדון בזה. הרי טכנית איך את רוצה שנדון ב-32,000 הסתייגויות?

יצחק וקנין:

עם קצת רצון אפשר להגיע להסכמה שתניח את דעתכם.

היו"ר דוד ביטן:

דב חנין אחרון ואחר-כך אני מסכם. דרך אגב, יש עוד שינוי שאנחנו רוצים
לעשות, שינוי לא מהותי.

יואל חסון (המחנה הציוני):

עוד שינוי, בטח.

איילת נחמיאס ורבין (המחנה הציוני):

הוא מקבל פקסים לאוזן מלשכת ראש הממשלה.

יואל חסון (המחנה הציוני):

עם האוכל בא התיאבון. חבר הכנסת פולקמן, מכונת הצבעה, יצביע בעד. למה לא
להתעלל בתקנון הכנסת? לה לא לכתוש את מה שחשוב? למה לא לקשקש על הווינטוש?
בינתיים ראיתי את הדברים הלא מהותיים שלך.

היו"ר דוד ביטן:

זה שינוי לא מהותי. בינתיים אתה מדבר בלי הפסקה.

יואל חסון (המחנה הציוני):

בינתיים אתה הורס פה את כל הכנסת.

היו"ר דוד ביטן:

אז אני הורס, אתה צודק. גם 32,000 הסתייגויות זה הריסה.

יואל חסון (המחנה הציוני):

ממש לא.

היו"ר דוד ביטן:

אני רוצה רק להגיד שאנחנו רוצים – אני אתן לך, אבל לפני שאתה מדבר, שכחתי
את זה פשוט.

יואל חסון (המחנה הציוני):

שכחת? אתה חושב שאתה רואה פה איזה מופע של תמימות? אנשים הגיעו לכאן
תמימים? נו, באמת.

איילת נחמיאס ורבין (המחנה הציוני):

שכחת או שקיבלת את זה רק עכשיו? יש לו אימיילים מלשכת ראש הממשלה באוזנייה.

היו"ר דוד ביטן:

לכל צד יש 20 הצבעות שמיות. אנחנו רוצים שזה יחולק: 10 לחוק התקציב ו-10
לחוק ההסדרים. זאת ההצעה.

יואל חסון (המחנה הציוני):

מה זה? מה זה, אדוני? אתם עושים פה ממש הפיכה אנטי דמוקרטית. מה זה הצעדים
החד-צדדיים האלה?

מיקי לוי (יש עתיד):

אדוני היושב-ראש, זה הצעה לא רצינית.

מרב מיכאלי (המחנה הציוני):

אם יוּתרו 10 הצבעות שמיות אז שיהיה 10 לכל חוק, כפי שהיה בעבר. יש 4 חוקים,
10 לכל חוק. זה מקובל עליי. אבל אם לא אז אל תגביל אותי. אל תגיד לי איפה
לבחור את ה-10.

מיקי לוי (יש עתיד):

זה היה בעבר. מדובר בחוקים.

איילת נחמיאס ורבין (המחנה הציוני):

- - -אני באמת כבר לא מבינה.

עודד פורר (ישראל ביתנו):

בשביל מה אתם צריכים את השינוי הזה?

מיקי לוי (יש עתיד):

בלי קשר ל-32,000 הסתייגויות, זה דבר לא ראוי.

יואל חסון (המחנה הציוני):

אני אומר לך, חברי דוד ביטן, אתה הולך פה על חבל דק. אתם ממש מעוותים כאן
מינהל דמוקרטי בסיסי, אתם עושים צעדים חד-צדדים.

מיקי לוי (יש עתיד):

אדוני היושב-ראש, אין קשר בין ההצעה הזאת ל-32,000 ההסתייגויות. זה לא
קשור.

יואל חסון (המחנה הציוני):

מעולם לא נעשו בוועדת הכנסת צעדים חד-צדדיים. אולי תחליט בכלל שהאופוזיציה
לא תגיע לאולם, תשלול ממני את זכות ההצבעה. למה הכאב ראש הזה בכלל?

איילת נחמיאס ורבין (המחנה הציוני):

אני רוצה למחות.

עודד פורר (ישראל ביתנו):

לא יכולים להגיע כאן להסכמות ואחר כך לשנות את ההחלטות.

יואל חסון (המחנה הציוני):

זה כמו בפרסומת "כאב ראש, כאב ראש, כאב ראש, כאב ראש". אני עושה לך כאב
ראש, חברת הכנסת ורבין נחמיאס עושה לך כאב ראש, חברת הכנסת מיכאלי עושה לך
כאב ראש. כולנו עושים לך כאב ראש. מספיק ודי.

איילת נחמיאס ורבין (המחנה הציוני):

בנושא הצבעות השמיות יש לי מחאה. אני מוחה בתוקף.

יואל חסון (המחנה הציוני):

אתה רוצה את תעודת חבר הכנסת שלי, אדוני?

היו"ר דוד ביטן:

אתה מגיש אותה כהסתייגות? נקבל את ההסתייגות...

איילת נחמיאס ורבין (המחנה הציוני):

בנושא ההצבעה השמית יש לי הסתייגות מיוחדת. אני מגישה את ההסתייגות בשם
עבדאללה אבו מערוף שבשנייה שקוראים את שמו כולם נהיים מומחים כך. אני מוחה
בתוקף. זו פגיעה בכבודו של חבר הכנסת עבדאללה אבו מערוף. תודה.

יואל חסון (המחנה הציוני):

שנניח פה את תעודות חברי הכנסת שלנו? אתה רוצה אולי לנתק לנו את המסכים
במליאה כדי שלא נוכל להצביע? תקנון הכנסת יאפשר לך, למה לא? תמשיך להתעלל
בתקנון הכנסת.

היו"ר דוד ביטן:

אתייחס לזה.

אחמד טיבי (הרשימה המשותפת):

מה שלא כתוב כאסור – מותר.

איילת נחמיאס ורבין (המחנה הציוני):

אני מפקידה את כרטיס חברת הכנסת שלי בידיים של יואל חסון.

היו"ר דוד ביטן:

יואל חסון, נתתי לך לצעוק, שמעו אותך. מיקי לוי, כבר סיימת. דב חנין רוצה
לדבר ואתם לא נותנים לו.

מיקי לוי (יש עתיד):

אדוני היושב-ראש, בנימה רצינית, אין קשר ל-32,000 ההסתייגויות. ההצעה שלך
אינה ראויה ואינה במקומה. אתה ממש פוגע פגיעה אנושה בפרלמנטריות ובזכויות
של האופוזיציה. זה לא מסתדר.

יואל חסון (המחנה הציוני):

אולי תעבור אחד-אחד ותיתן לנו עם הפטיש הזה בראש? מצוין. למה לא, אדוני? זה
ייגמר בפטיש. הרי בהפיכה שעושים כאן- - -

היו"ר דוד ביטן:

אני קורא לך לסדר פעם שנייה. אתה רוצה שאקרא לך פעם שלישית?

איילת נחמיאס ורבין (המחנה הציוני):

אגיד לך מה הוא רוצה. הוא רוצה פסל כזה, כמו של לנין, למשוך אותו ולהפיל
אותו.

היו"ר דוד ביטן:

בבקשה, דב חנין.

דב חנין (הרשימה המשותפת):

אדוני היושב-ראש, אני לא מתכוון להתחרות פה בצעקות. אני רוצה להגיד דברים
בצורה מאוד ברורה. גברתי היועצת המשפטית, אני רוצה לדבר אליך, אז אנא שימי
לרגע את הניירות בצד. מה שקורה פה כרגע בדיון הזה הוא מאוד-מאוד חמור וחסר
תקדים. הרעיון שלצערי הרב הובא הפעם על-ידי יועצת משפטית הוא רעיון פוגעני
מאוד.

ארבל אסטרחן:

זה לא הצעה שלנו.

דב חנין (הרשימה המשותפת):

אני קודם כול שמח שזה לא הצעה שלכם.

היו"ר דוד ביטן:

זה הצעה שלי.

מיקי לוי (יש עתיד):

אז אנחנו מבקשים לשמוע גם את הייעוץ המשפטי.

היו"ר דוד ביטן:

היא אמרה שזה בסדר. אבל אני ביקשתי את זה, לא היא. הכול אני.

מיקי לוי (יש עתיד):

פשוט אנחנו מבקשים ייעוץ.

דב חנין (הרשימה המשותפת):

אנחנו פותחים עכשיו פתח לדבר מאוד-מאוד חמור. מחר יגידו לנו: בואו נצביע על
כל הסתייגויות המחנה הציוני ונראה אולי כולם נגד. אחר-כך יצביעו על כל
הסתייגויות יש עתיד. למה צריך על כל אחת בנפרד? הסתייגויות הרשימה המשותפת,
הסתייגויות מרצ – בואו נקבץ את זה. היום אנחנו קובעים את העיקרון: אפשר
לקחת הסתייגויות שונות, לחבר אותן ביחד ולהצביע עליהן כקבוצה. זו מהפכה
לרעה.

היו"ר דוד ביטן:

מה שאתה אומר זה לא מה שביקשנו. אענה לך.

דב חנין (הרשימה המשותפת):

זו מהפכה לרעה בעבודת הכנסת והיום נקבע התקדים הזה.

מה אני מציע, אדוני היושב-ראש? אני נגד תקדימים רעים ואני שמח שדיברתי
דווקא אחרי חבר הכנסת אייכלר. אני מציע שכן נעשה מאמץ, כי אני מבין את
העניין שלכם, אני באמת מבין. אני מציע שנעשה מאמץ, ניתן שעה לקואליציה
ולאופוזיציה לשבת ברצינות ולנסות להגיע לסיכומים. יש כל מיני רעיונות
שנמצאים על השולחן, הם לא בשמים, הם אפשריים. נגיע לסיכומים מעשיים ונימנע
ממצב שבו אנחנו משנים לרעה את כללי המשחק בצורה כל-כך דרמטית.

היו"ר דוד ביטן:

אני רוצה להתייחס. סיימתם? כולם דיברו?

קודם כול, יש פה סיטואציה ייחודית. התקנון נתן אפשרות להתייחס לסיטואציה
הזאת באופן ספציפי. זה לא שאנחנו הולכים עכשיו על איזה חוק אחר ומבקשים
לעשות לו סדרי דיון, ששם גם חוות הדעת המשפטיות וגם סבירוּת ההחלטה
ההתייחסות אליה שונה.

יש לנו כאן שתי בעיות. ראשית, אנחנו כן רשאים לעשות את זה, ולא לחינם
התקנון התייחס לזה.

דב חנין (הרשימה המשותפת):

איפה הוא התייחס לזה?

היו"ר דוד ביטן:

סמכות לקבוע סדרים בעניין הזה.

דב חנין (הרשימה המשותפת):

לא כתוב סדרי הצבעה מיוחדים.

היו"ר דוד ביטן:

לא צריך לכתוב את זה. זה ברור מאליו.

דב חנין (הרשימה המשותפת):

כתוב רק דיון.

היו"ר דוד ביטן:

הדיון כולל הצבעה.

דב חנין (הרשימה המשותפת):

איפה כתוב שהדיון כולל הצבעה?

מיכל רוזין (מרצ):

מה התשובה לשאלתי?

היו"ר דוד ביטן:

אתה מפריע לי עכשיו.

דבר נוסף, כלים פרלמנטריים זה דבר יפה מאוד אבל אי אפשר לנצל אותם לרעה
באופן מובהק. מה שעשו פה, ניצלו באופן לא סביר את האפשרות להגיש
הסתייגויות.

איילת נחמיאס ורבין (המחנה הציוני):

כפי שאתם מנצלים את הפטור מחובת הנחה. זה הכלי שעומד לרשותכם. מה זאת
אומרת?

היו"ר דוד ביטן:

אני לא הפרעתי לכם. באופן לא סביר ולרעה. זה דבר שני.

דבר שלישי, יש פה סיטואציה ייחודית שלא קיימת בדרך כלל בהצבעות על התקציב.
לכן זה לא תקדים. התקדים הזה נובע מן הסיטואציה ולא להיפך. בדרך כלל את
הדיון בחוק התקציב אפשר לסיים עד 31 בדצמבר ואז אם עוברים את השעה היעודה
יש לנו ארכה של 3 חודשים, ואז לא משנה אם זה יימשך יומיים או שלושה ימים,
אז הבעיה הופכת להיות בעיה של החברים, אם הם רוצים להישאר הרבה שעות או לא
רוצים להישאר הרבה שעות. בפעם הזאת תיקנו באופן חד-פעמי חוק מיוחד מאוד
שמתייחס להארכת זמן, כי ההצבעה על חוק התקציב לא התאפשרה בגלל הבחירות
לכנסת. הרי אילולא היו בחירות לכנסת לא היינו מגיעים לסיטואציה הזאת. פה אם
לא נקבע את המגבלה הזאת, שהיא מגבלה סבירה לאור הנסיבות המיוחדות, נוביל את
המדינה לבחירות חדשות.

מרב מיכאלי (המחנה הציוני):

צריך להעמיד דברים על דיוקם. אנחנו כל הזמן אמרנו שיש להעביר את תקציב 2015
בנפרד ואת תקציב 2016 בנפרד. סליחה, אנחנו ממש ביקשנו את זה.

איילת נחמיאס ורבין (המחנה הציוני):

אל תטעה את הציבור.

היו"ר דוד ביטן:

אנחנו בסיטואציה כזאת, שמצד אחד, לא ניתן להאריך את הזמן, ומצד שני, יש
המון הסתייגויות, שמתוכן 99.5% לא רלוונטיות וסתמיות.

דב חנין (הרשימה המשותפת):

אצלכם זה 100 אחוז, אתם נגד כולם.

מיכל רוזין (מרצ):

אני מציעה שתאפשרו לנמק כל הסתייגות במליאה ונראה אם היא עניינית או לא.

היו"ר דוד ביטן:

הן סתמיות, לא לעניין וכל מטרתן לשים מקלות בגלגלי התקציב.

יואל חסון (המחנה הציוני):

תקשיב למה שאמרה חברת הכנסת נחמיאס ורבין.

איילת נחמיאס ורבין (המחנה הציוני):

תגיד תודה שמצאנו לכם טעויות בתקציב. אני לא מבינה אתכם. אני הייתי אלופה
במציאת טעויות בדוחות כספיים.

היו"ר דוד ביטן:

איילת נחמיאס ורבין, אני קורא לך לסדר פעם ראשונה.

איילת נחמיאס ורבין (המחנה הציוני):

בפעם השנייה אתחיל להיות מודאגת.

היו"ר דוד ביטן:

אני קורא לך פעם אחת וחצי.

בנסיבות האלה סביר לקבל את ההחלטה כפי שאנחנו מקבלים. אנחנו לא פוגעים
במוסד ההסתייגויות.

דב חנין (הרשימה המשותפת):

אין סמכות לקבל אותה. התקנון מפריד לאורך כל הדרך בין דיון ובין הצבעה. אני
יכול להביא 5 דוגמאות כאלה כרגע. אין סדרי הצבעה מיוחדים.

היו"ר דוד ביטן:

אנחנו לא פוגעים במושג הזה של ההסתייגויות. אנחנו רק קובעים – וזו זכותנו,
דרך אגב – שאנחנו מצביעים על ההסתייגויות לפי סעיפים, כל סעיף בפני עצמו.
היועצת המשפטית הגדירה את זה בצורה מצוינת. בכל סעיף יש הסתייגויות שמטרתן
להוסיף תקציב, יש כאלה שמטרתן להפחית תקציב ויש כאלה שמטרתן להוסיף תוכנית.
אני חושב שבמקרה הזה אין שום בעיה.

שמעתי את הצדדים. אני מוכן ללכת לפשרה, אין לי בעיה. אבל אני לא מוכן שיהיה
כאן ניצול ציני של ההסתייגויות לצורך משיכת זמן וכדי להגיע למועד הספציפי,
שהוא חד-פעמי, בכל תולדות הכנסת לא היה דבר כזה. תמיד יש 3 חודשים הארכה
ואז אין שום בעיה. אני אומר דבר פשוט מאוד, אני מוכן – הגשתם בקשה
להתייעצות – שנקבל את ההחלטה כפי שהיא.

מרב מיכאלי (המחנה הציוני):

לא. ההתייעצות היא לפני שמקבלים את ההחלטה, אדוני, עם כל הכבוד.

היו"ר דוד ביטן:

אתן לך. אני אומר מה אני חושב. זכותי להגיד. אני לא עושה הצבעה. אני מוכן
לקבוע שהאופוזיציה מכל שלל ההסתייגויות, חלקן הסתייגויות גאוניות, הייתי
אומר – קיבלתי מידע מחבר הכנסת פולקמן, הוא עבר על כולן- - -

איילת נחמיאס ורבין (המחנה הציוני):

די עם מתן הציונים להסתייגויות. שיגידו תודה שמצאנו טעויות בתקציב. מספיק.

היו"ר דוד ביטן:

אני מוכן שהאופוזיציה תוכל לבחור מתוך ההסתייגויות האלה כ-40 הסתייגויות
ענייניות שחשובות לה.

מרב מיכאלי (המחנה הציוני):

באמת תודה רבה, אדוני. למה 40 ולא 4?

יואל חסון (המחנה הציוני):

- - -

עודד פורר (ישראל ביתנו):

עכשיו אחרי ההצעה שלך אני מבין למה אין שום סיכוי להגיע להסכמות עם
הקואליציה.

איילת נחמיאס ורבין (המחנה הציוני):

עודד פורר, כדאי שתפסיק כי יכול להיות שאם נמשיך כך אז יאשרו לנו רק 20
הסתייגויות.

היו"ר דוד ביטן:

עודד פורר, לא היית בדיונים הקודמים. תמיד היתה הבנה שריחפה באוויר כל
הזמן, ולכן גם לא החלטנו החלטה אחרת אז, שחלק גדול מן ההסתייגויות יוסרו,
ופתאום לא רוצים להסיר.

מרב מיכאלי (המחנה הציוני):

אף פעם לא הוסרו מראש.

היו"ר דוד ביטן:

אני מפסיק את הישיבה להתייעצות של סיעות האופוזיציה. 5 דקות.

(הישיבה נפסקה בשעה 16:00 ונתחדשה בשעה 16:20.)

היו"ר דוד ביטן:

בינתיים כשמחלקים לכם את הנוסח, לפני שנשמע מה החלטתם, שכחתי להגיד לכם
הוכחה לתום הלב שלי בהצעה. בחוק ההסדרים, שם אין הסתייגויות רבות, לא קבענו
הצבעה על קבוצות-קבוצות.

איילת נחמיאס ורבין (המחנה הציוני):

אדוני היושב-ראש, אני מבקשת שתקשיב עכשיו ליושבת-ראש סיעת המחנה הציוני כי
זה חשוב. הוא לא יכול לעשות שתי פעולות במקביל.

היו"ר דוד ביטן:

הגעתם לאיזו תובנה?

מרב מיכאלי (המחנה הציוני):

הגענו לגמרי. כאשר אדוני יתפנה וסגנית יושב-ראש הכנסת תפנה לדבר בטלפון
במקום אחר נוכל להציג אותה.

היו"ר דוד ביטן:

אם יש תובנה, נשמח לקבל אותה.

יואל חסון (המחנה הציוני):

אולי אם אשב ליד יושב-ראש הקואליציה אשפיע עליו במשהו.

דב חנין (הרשימה המשותפת):

התובנה היא שהשאלה היא איפה סמוטריץ...

יואל חסון (המחנה הציוני):

אין פה כסף. חבר הכנסת סמוטריץ, למה אתה מגיע לכאן? לא מחלקים פה כסף. כמה
עלה להביא אותך לדיון הזה?...

בצלאל סמוטריץ (הבית היהודי):

התעריף הקבוע...

היו"ר דוד ביטן:

בינתיים האופוזיציה קיבלה 250 מיליון שקל, הרבה יותר מסמוטריץ. תמשיכי,
בבקשה.

מרב מיכאלי (המחנה הציוני):

אדוני, האופוזיציה בשבועיים האחרונים הפגינה גמישות, פתיחות, שיתוף פעולה
ומקצועיות פרלמנטרית ממדרגה ראשונה, והגענו כבר להסכמות על הסדרי הדיון,
אבל הקואליציה, שפשוט באמת לא יודעת שובע ופשוט אף פעם שום דבר לא מספיק
טוב לה, "באה לנו על הראש" עם הגבלות חדשות ונוספות, אחרי שכבר הסכמנו על
הסדרי דיון. אנחנו רואים בזה אקט לא דמוקרטי. אנחנו רואים בזה את רמיסת
הזכויות הבסיסיות שלנו בעבודה הפרלמנטרית, שהיא חובתנו בתור מי שמייצגים
ומייצגות את הציבור שבחר בנו לבוא לפה. לכן לא נגיע לשום הסכמות בעניין
סדרי הדיון. אנחנו נצביע נגד ההצעה ואנחנו לא מגיעים לשום הסכמות.

היו"ר דוד ביטן:

אנחנו הבנו כל הזמן שתקצצו מן המספרים האלה, אבל לא משנה.

עודד פורר (ישראל ביתנו):

יש פה סעיף שאומר: "לבקשת חברי האופוזיציה", למרות שזה ממש לא מה שביקשנו.

היו"ר דוד ביטן:

אני קורא את ההצעה. אני לא קורא את ההתחלה.

החלטה מספר 3

"בהמשך להחלטה מיום כ"ז בחשון התשע"ו – 9 בנובמבר 2015, ולהחלטה מס' 2 מיום
כ"ח בחשוון התשע"ו – 10 בנובמבר 2015, קבעה ועדת הכנסת, בהתאם לסעיף 98
לתקנון הכנסת, כדלקמן:

1.  ביום רביעי, ו' בכסלו התשע"ו – 18 בנובמבר 2015, תיפתח המליאה בשעה
    14:45 (ולא 11:00). השינוי נועד לאפשר את השתתפותם של ראש הממשלה וחברי
    כנסת נוספים באזכרה לדוד בן-גוריון ז"ל, בשדה בוקר.

2.  הדיון ייפתח בדברי סיכום של דוברים אלה, כל אחד במסגרת זמן של 15 דקות:
    יושב ראש ועדת הכספים, ראש האופוזיציה ושר האוצר.

  בשל משך הדיון הצפוי רשאי יושב ראש הכנסת להכריז על הפסקות קצרות
  בהצבעות.

3.  ההצבעה על ההסתייגויות להצעת חוק התקציב תתקיים באופן הבא:

1.  היושב ראש יעמיד להצבעה שלוש הצעות ביחס לכל סעיף בהצעת החוק לשנת
    2015: כל ההסתייגויות שעניינן תוספת תקציב, כל ההסתייגויות שעניינן
    הפחתת תקציב, וכל ההסתייגויות שעניינן תכניות חדשות (ככל שהוגשו). אם
    התקבלה אחת ההצעות – יצביעו על כל התוספות, ההפחתות או התכניות החדשות
    המפורטות בהסתייגויות לאותו סעיף, לפי העניין. אם נדחתה אחת ההצעות –
    יראו את ההסתייגויות שעניינן התוספות, ההפחתות או התכניות החדשות, לפי
    העניין, כנדחות.

2.  ההצבעה על ההסתייגויות לסעיפי הצעת חוק התקציב לשנת 2016 תתבצע באותו
    אופן."

אתם רוצים את ג'?

צחי הנגבי (הליכוד):

אין צורך ב-ג'. זה היה מיועד להסכמות. אם אין הסכמה, אין צורך בכך.

היו"ר דוד ביטן:

אז אני מוריד את ג'. אין צורך כי אתם לא רוצים להצביע.

יואל חסון (המחנה הציוני):

אין לנו צורך בפירורים שלכם, אדוני.

היו"ר דוד ביטן:

  "4. לעניין ההצבעות השמיות, לבקשת חברי סיעות האופוזיציה ולבקשת
  הממשלה/הקואליציה,"- -

קריאה:

זו לא בקשה של האופוזיציה.

היו"ר דוד ביטן:

בקשה שיש לאופוזיציה אפשרות.

  - - " אלה תחולקנה כך: לא יותר מ-10 הצבעות על הצעת חוק התקציב (לכל צד)
  ולא יותר מ-10 הצבעות על הצעות החוק הנלוות כולן (לכל צד)."

איילת נחמיאס ורבין (המחנה הציוני):

האופוזיציה לא ביקשה ולא הסכימה לזה.

היו"ר דוד ביטן:

את לא מבינה, הבקשה היא להצבעה שמית, לא על הצעת ההחלטה. אתם לא חייבים.

קריאה:

בשנה הבאה יהיו לא 32,000 הסתייגויות אלא 32,000 דפים. ואז מה יקרה?

יואב קיש (הליכוד):

יש לי שאלת הבהרה. אם ההצעה הזאת תעבור, אני רוצה להבין את מספר ההצבעות.
למעשה יש 3 הצבעות לכל דף, 100 דפים בכל תקציב, זה 300. תקציב לשנת 2015
ותקציב לשנת 2016. זה 600 הצבעות. כמה זמן להערכתך זה יימשך?

היו"ר דוד ביטן:

הצבעות יתקיימו בערך בין 5.30 ל-6.30 שעות, ואם יהיו הצבעות שמיות זה יוסיף
עוד 10 שעות.

צחי הנגבי (הליכוד):

זה אומר שאם מתחילים בשעה 14:45 גומרים במקרה הכי טוב ב-3 בבוקר.

היו"ר דוד ביטן:

זה על התקציב. נתחיל בתקציב ונעבור לחוק ההסדרים.

ארבל אסטרחן:

דיברתם על ההצבעות על ההסתייגויות אבל יש עוד על כל סעיף הצבעה בקריאה
השנייה והשלישית, זה עוד 83 כפול שתיים. צריך להצביע 3 פעמים על
ההסתייגויות, ואם הן נדחו מצביעים על הסעיף.

היו"ר דוד ביטן:

אז זה עוד שעתיים.

אחמד טיבי (הרשימה המשותפת):

מה לגבי ההצעה להתחיל את הדיון בשעה 10:00?

היו"ר דוד ביטן:

אני מוכן, אבל תנו לנו קיזוז, נעשה את זה. יוצאים גם סגן יושב-ראש הכנסת
וגם שר הביטחון. מה אעשה? אתם רוצים שנלך לטקס ונפסיד את ההצבעות?

יואב קיש (הליכוד):

סעיף ג' ירד מן ההצעה, נכון?

צחי הנגבי (הליכוד):

שיידעו כולם את המשמעות. חוק התקציב שיעלה ראשון להצבעה, הדיון בו מתחיל
ב-14:45 על-פי סדר הזמנים כפי שצוין כרגע.

היו"ר דוד ביטן:

עד 5 בבוקר, אם ישתמשו באפשרות להצבעות שמיות. ב-5 בבוקר נסיים את ההצבעה
על חוק התקציב.

צחי הנגבי (הליכוד):

ואז יש את חוק ההסדרים.

יואב קיש (הליכוד):

אבל לחוק ההסדרים אין "דד-ליין".

צחי הנגבי (הליכוד):

שם זה 4 שעות.

אחמד טיבי (הרשימה המשותפת):

מסיימים הכול או מסיימים חלק?

היו"ר דוד ביטן:

ואחר-כך חוק ההסדרים, עוד 4 שעות.

צחי הנגבי (הליכוד):

אבל זה תלוי בכם. אם תורידו הסתייגויות אז זה יימשך פחות זמן, זה הכול.
אנחנו לא יכולים להוריד. לא הסתייגנו מכלום. אנחנו אוהבים מאוד את החוק.

בצלאל סמוטריץ (הבית היהודי):

אם אתה מגביל ל-600, למה לא תגביל ל-300? יש לנו רוב. אני מעלה הצעה לסדר.

היו"ר דוד ביטן:

לא, אל תעלה. גם כך יש בעיות. עזוב, מספיק. סמוטריץ, באת כמו רוח סערה...

אתי בן יוסף:

חה"כ דוד ביטן – בעד

חה"כ יואב קיש – בעד

חה"כ צחי הנגבי – בעד

חה"כ שרן השכל שמחליפה את חה"כ אברהם נגוסה – בעד

חה"כ נורית קורן שמחליפה את חה"כ אורן חזן – בעד

חה"כ מיקי זוהר – בעד

חה"כ מרב מיכאלי – נגד

חה"כ איילת נחמיאס ורבין – נגד

חה"כ יואל חסון – נגד

חה"כ מסעוד גנאים שמחליף את חה"כ איימן עודה – נגד

חה"כ אחמד טיבי – נגד

חה"כ מיקי לוי שמחליף את חה"כ אלעזר שטרן – נגד

חה"כ רועי פולקמן – בעד

חה"כ בצלאל סמוטריץ שמחליף את חה"כ ינון מגל – בעד

חה"כ יואב בן צור – בעד

חה"כ עודד פורר שמחליף את חה"כ רוברט אילטוב – נגד

חה"כ ישראל אייכלר – בעד

הצבעה

בעד – 10

נגד – 7

נמנעים – אין

ההצעה בדבר סדרי הדיון בקריאה השנייה ובקריאה השלישית בהצעת חוק התקציב
לשנות הכספים 2015 ו-2016, התשע"ה-2015 (מ/950), הצעת חוק התכנית הכלכלית
(תיקוני חקיקה ליישום המדיניות הכלכלית לשנות התקציב 2015 ו-2016),
התשע"ה-2015 (מ/951), הצעת חוק ההתייעלות הכלכלית (תיקוני חקיקה להשגת יעדי
התקציב לשנות התקציב 2015 ו-2016), התשע"ה-2015 (מ/951) ובדבר דיוני הכנסת
והוועדות בשבוע שבו ידונו הצעות חוק אלה, כפי שקרא היושב-ראש, נתקבלה.

היו"ר דוד ביטן:

ההצעה נתקבלה.

יואב בן צור (ש"ס):

רביזיה.

אחמד טיבי (הרשימה המשותפת):

רביזיה.

עודד פורר (ישראל ביתנו):

רביזיה.

היו"ר דוד ביטן:

בשעה 17:05 תתקיים הרביזיה. הישיבה נעולה.

הישיבה ננעלה בשעה 16:35.
