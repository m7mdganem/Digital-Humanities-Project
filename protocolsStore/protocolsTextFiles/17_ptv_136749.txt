הכנסת השבע-עשרה נוסח לא מתוקן

מושב שלישי

פרוטוקול מס' 253

מישיבת ועדת הכנסת

יום שלישי, י"ב בתמוז, התשס"ח, (15/07/2008), בשעה 09:30

סדר היום:

1.  ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

2.  ממלאי מקום קבועים בוועדת הכלכלה ובוועדת החינוך, התרבות והספורט

3.  בקשת יו"ר ועדת החוקה, חוק ומשפט להעברת הצעת חוק להגנה על עדים,
    התשס"ח-,2008 (מ/380), מוועדת החוקה חוק ומשפט לדיון בוועדת הפנים
    והגנת הסביבה.

4.  הצעת חוק הכנסת (מספר סגני יושב ראש הכנסת בתקופת כהונתה של הכנסת השבע
    עשרה), התשס"ח-2008 – הכנה לקריאה שניה ושלישית.

נכחו:

חברי הוועדה:

דוד טל –יו"ר

קולט אביטל

רוברט אילטוב

אליהו גבאי

שלי יחימוביץ

איתן כבל

אלכס מילר

יעקב מרגי

גדעון סער

מאיר פרוש

ראובן ריבלין

משה שרוני

מוזמנים:

חה"כ אריה אלדד

חה"כ שלמה מולה

חה"כ אברהם מיכאלי

חה"כ סעיד נאפע

מזכיר הכנסת איל ינון

סגנית מזכיר הכנסת ירדנה מלר-הורוביץ

ייעוץ משפטי: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: אתי אפלבוים

1.  
    ערעורים על החלטת יו"ר הכנסת והסגנים שלא לאשר דחיפות הצעות לסדר-היום.

היו"ר דוד טל:

בוקר טוב. אני פותח את ישיבת ועדת הכנסת.

הנושא הראשון: ערעורו של חבר הכנסת אריה אלדד על החלטת הנשיאות בנושא ועידת
המזרח התיכון בפריז.

חבר הכנסת אלדד, בבקשה.

אריה אלדד:

בוקר טוב אדוני היושב ראש, חברי הכנסת. ועידת פריז היא האירוע המדיני
המרכזי של השבוע.ש יכול להיות שההשלכות שלה לטווח ארוך יהיו משמעותיות
מאוד.

קולט אביטל:

ממש לא.

אריה אלדד:

אני סבור שראוי הכנסת לא תתעלם מהאירוע הזה ותדון בו. המפגש שהיה צפוי ולא
היה; לחיצת היד שהיתה או לא היתה; השתתפותו של אחד מסגני היושב ראש מטעם
עצמו במשלחת, שלא ברור אם הוא ייצג את כנסת ישראל או את הרשות הפלסטינית.
אלה נושאים כבדים לדון בהם.

שלי יחימוביץ:

מה יותר מפריע לך יותר, שאסאד סירב ללחוץ את ידו של אולמרט או שטיבי לחץ את
ידו?

אריה אלדד:

אם הוא רוצה ללחוץ את ידו של טיבי, שייהנה.

משה שרוני:

קודם כל אני כועס שלא הזמינו גם אותנו למצעד בשאנז-אליזה, בשביל זה הם
הוזמנו.

אריה אלדד:

עוד הערה אחת. התבקשתי לייצג לעניין בקשה זאת גם את חבר הכנסת אופיר פינס,
שהגיש בקשה דומה והוא בסיור מטעם ועדת הפנים.

היו"ר דוד טל:

סיור חשאי מאוד.

אריה אלדד:

לא ממש סודי אבל מסווג.

גדעון סער:

אני חושב שלא יכול להיות שכנסת, שיש בה תמיכה לראש הממשלה, לא תגלה אמפתיה
לתחנונים ולעליבות ובניסיונות הנואשים שלו ללחוץ את היד של הרודן הסורי.
אני חושב שלראות את זה היה דבר כל כך פתטי, לנסוע עד פריז. אמנם בפריז הוא
אמר שהשלום קרוב ושמעולם הוא לא היה יותר קרוב, אבל בכל זאת, אדם שהשלום
הוא כמעט בהישג-יד ממנו – ואסד הוא באמת בהישג יד ממנו והוא מתחנן והוא
מפיק בשביל סרקוזי ועידה שלמה. הופך את אסד לגיבור הוועידה. אפילו כמעט
שכחו שאולמרט שם. כולם התרכזו באסד.

אני חושב שהמליאה חייבת לדון ולכן אני מציע לאשר את הערעור של חבר הכנסת
אלדד.

היו"ר דוד טל:

הרב פרוש, יש לך להוסיף על מה שכבר נאמר?

מאיר פרוש:

קודם כל אני מאוד נפגע מהיושב ראש, שאמור להיות גם יושב הראש שלי, כיושב
ראש האופוזיציה, שמבקש לקבל רק את הערעור של חבר הכנסת אלדד ולא של חבר
הכנסת פרוש.

גדעון סער:

אני מתקן את עצמי. פשוט הנושא שלך היה הנושא של הויתורים. חבר הכנסת אלדד
לא מעלה על דעתו שראש ממשלה כאהוד אולמרט מוכן לוותר על משהו. אני מודיע
שאני תומך גם בחבר כנסת פרוש.

מאיר פרוש:

לכאורה, אם ראש הממשלה היה פה הנושא היה נדון במסגרת סיעתית אתמול במסגרת
הצעת אי אמון של מרצ, כי הם ביקשו לדון בנושא הזה. מאחר וראש הממשלה לא היה
פה, הנושא של אי האמון עבר להיות הצעה לסדר, כך שאף סיעה לא יכולה להשתתף.
זאת אומרת, בעצם הדבר הוא נושא מאוד חשוב, מעבר לנימוקים שנשמעו כאן. לכן
אני מבקש שיקבלו את בקשתי.

קולט אביטל:

שני דברים, אדוני. קודם כל, כשאנחנו באים לדון בהצעות דחופות לסדר קנה
המידה הוא מה דחיפות הנושא.

היו"ר דוד טל:

בדקתי את התקנון כדי לראות אם חבר הכנסת אלדד יכול לייצג את חבר הכנסת
פינס.

שלי יחימוביץ:

אני אשמח לייצג אותו.

קולט אביטל:

הוא מייצג את עצמו, זה בסדר. הנושא הושמע. בדרך כלל אנחנו דנים בנושאים על
פי דחיפותם ואם ניתן לשנות עוד משהו, אם זה דבר אופרטיבי. זה קנה המידה
הראשון.

הדבר השני הוא, שלא היתה תחושה של דחיפות לגבי פסגה שלא נגמרה, בעצם, כשדנו
בנושא ושעדיף לדון בנושא כזה כשראש הממשלה ישנו והוא יכול להשיב.

גדעון סער:

הוא כבר נמצא. עד יום רביעי הוא יהיה.

היו"ר דוד טל:

אנחנו עוברים להצבעה על ערעורו של חבר הכנסת אריה אלדד. מי בעד קבלת
הערעור. תכף אגע בערעור של אופיר פינס.

מאיר פרוש:

מה לגבי הערעור שלי?

היו"ר דוד טל:

רגע. אם נקבל את של אלדד, נקבל את שלך אוטומטית. לגבי אופיר, תכף נדון.

מי בעד קבלת הערעור של חבר הכנסת אלדד?

הצבעה

בעד – רוב

נגד – 1

נמנעים - אין

ערעורו של חבר הכנסת אריה אלדד, נתקבל.

היו"ר דוד טל:

הערעורים של חבר הכנסת אלדד וחבר הכנסת פרוש התקבלו. לגבי חבר כנסת אופיר
פינס, הוועדה צריכה להחליט אם היא מסכימה לדון בהיעדרו.

קולט אביטל:

זה לא משנה. אם הנושא על סדר היום.

ארבל אסטרחן:

רק מי שהגיש ערעור ולא נוכח, נחשב כמי שלא הגיש ערעור אלא אם הוועדה
החליטה - - -

גדעון סער:

באופן עקרוני היועצת המשפטית צודקת אבל אחרי שקיבלנו ערעור אחד, נדמה לי
שאנחנו יכולים - - -

מאיר פרוש:

לא, אז נאמר בתיקון שהוא לא יוכל להופיע פה.

היו"ר דוד טל:

אז אני אעלה להצבעה – הוא בסיור ועדה ולא בחוץ לארץ או בטיול פרטי.

גדעון סער:

גם אם הוא היה בחוץ לארץ באופן פרטי, במקרה הזה זה היה על חשבונו.

היו"ר דוד טל:

רבותי, אנחנו נצביע על הערעור של אופיר פינס. מי בעד, ירים את ידו.

הצבעה

בעד – רוב

נגד – אין

נמנעים – אין

ערעורו של חבר הכנסת אופיר פינס התקבל.

היו"ר דוד טל:

הערעור של אופיר פינס גם התקבל.

היו"ר דוד טל:

אנחנו עוברים לערעור הבא של חבר הכנסת אברהם מיכאלי. בבקשה אדוני.

אברהם מיכאלי:

מדובר פה בנושא מאוד מוזר וכאוב. מדובר בהליך משפטי שנקרא צו הבאה. מדובר
בהליך משפטי די נפוץ. כאשר מזמינים עד להגיע לבית המשפט והוא לא מופיע אז
הצד השני מבקש להביא אותו בצו הבאה. בדרך כלל, יום לפני הדיון, מגיע שוטר
הביתה אומר שאתה צריך להופיע לעדות ומחתים אותך על ערבות שתופיע בבית המשפט
ואז משחררים אותך ולא לוקחים אותך בניידת.

מה שקרה הוא שעצרו בשבת יהודי חשוב בבני ברק, כאשר העדות היא ביום רביעי.
שימו לב, העדות היא ביום רביעי. מסתבר שמקרים כאלה של מעצרים ביום שבת
חוזרים על עצמם וזה לא מקרה ראשון. במשטרה יש אטימות. כשפנו לקצין התחנה
באזור, הוא לא ידע מי ביצע את ההליך. בינתיים האיש נעצר ביום שבת ולקחו
אותו בניידת ביום שבת.

מאיר פרוש:

יתרה מכך, אני מוסיף על מה שהרב מיכאלי אמר. ביום שישי אחר הצהריים ביקרו
בביתו של הרב ואמר שיש צו הבאה. הרב אמר שהוא יבוא ביום ראשון בבוקר כדי
לחתום שאכן הוא יתייצב. כך סוכם. אבל בשבת בבוקר בבני ברק הופיעה ניידת
ולקחו את הבן אדם.

קולט אביטל:

זה כבר קרה אז מה הדחיפות?

מאיר פרוש:

זה יכול לקרות מחר עוד פעם.

משה שרוני:

צריך למנות ועדה ממלכתית.

היו"ר דוד טל:

סגנית יושבת ראש הכנסת בזכות הדיבור.

קולט אביטל:

אם הנושא עקרוני וחשוב, למה שלא תגישו הצעה רגילה? אין בזה שום דחיפות. זה
כבר קרה, וזה אחרי מעשה.

היו"ר דוד טל:

אפשר, גברתי, לצפות דברים כאלה? אם הוא יגיש עכשיו על דבר וירטואלי שלא בא
לעולם, אז תאשרי את זה?

קולט אביטל:

לא.

היו"ר דוד טל:

אז כל דבר שהוא יביא, זה כבר קרה.

הנשיאות מתנגדת?

קולט אביטל:

כן.

משה שרוני:

ועדה ממלכתית.

היו"ר דוד טל:

מי בעד לקבל את ערעורו של חבר הכנסת מיכאלי, ירים את ידו?

הצבעה

בעד – רוב

נגד – 1

נמנעים – אין

ערעורו של חבר הכנסת אברהם מיכאלי נתקבל.

היו"ר דוד טל:

גם הערעור הזה התקבל.

  ב. ממלאי מקום קבועים בוועדת הכלכלה ובוועדת החינוך, התרבות והספורט.

היו"ר דוד טל:

אנחנו עוברים לנושא ממלאי מקום קבועים בוועדות הכנסת.

גברתי היועצת המשפטית, אני אבקש שתציגי את הנושא של ממלאי מקום קבועים
בוועדות.

ארבל אסטרחן:

לאחרונה התברר, בדרך מקרה, למזכירות הוועדה, שבינואר 2007, יו"ר ועדת הכנסת
דאז הודיע במליאת הכנסת, בעקבות החלטה בוועדת הכנסת, על שלושה ממלאי מקום
קבועים בוועדות: חבר הכנסת וילן בוועדת הכלכלה, מוחמד ברכה בחינוך וחבר
הכנסת גבאי בחינוך. בעקבות בדיקה שנעשתה לאחרונה במזכירות הוועדה התברר שלא
ניתן בכלל היה לקבל החלטה כזאת לגבי שניים מחברי הכנסת, וילן וברכה, שכן
ממלא מקום קבוע יכול להיות רק מהסיעה של חבר ועדה.

גדעון סער:

זה מה שקורה כשלא מתייעצים איתי.

ארבל אסטרחן:

בנוסף התברר שממלא מקום קבוע צריך להיבחר על-ידי הכנסת ובאותו מקרה רק
נמסרה הודעה לכנסת.

היו"ר דוד טל:

איפה יושב ראש הקואליציה?

גדעון סער:

איזה מהם? כל אחד קוצר הצלחה ועוזב.

משה שרוני:

הוא חוגג.

ארבל אסטרחן:

היות והכנסת לא הצביעה על זה בכלל, המעשה גם לא נעשה משום כיוון. היות
והדבר התברר כרגע נעשתה פניה לחברי הכנסת. נדמה לי שהם הבינו את העניין
וויתרו על הכהונה שלא אפשרית. לפיכך, בעצם, צריך להודיע כאן בוועדה, ואחר
כך במליאה, שאותה הודעה מתחילת 2007 נמסרה בטעות והם אינם יכולים לכהן
כממלאי מקום.

היו"ר דוד טל:

כאמור, חבר הכנסת מוחמד ברכה וחבר הכנסת אבו וילן ויתרו על מקומם כממלאי
מקום קבועים בוועדה. נשאר לנו את הנושא של חבר הכנסת גבאי.

ארבל אסטרחן:

חבר הכנסת גבאי יכול להיות ממלא מקום קבוע בוועדת החינוך כי יש חבר מסיעתו.
אבל באותו מעמד נמסרה רק הודעה למליאה אבל נדרשת גם הצבעה במליאה.

היו"ר דוד טל:

אז אנחנו נתקן את הטעון תיקון. גם נביא את גבאי ונצביע עבורו וגם נאמר
ששגגה יצאה מתחת ידנו לגבי חברי הכנסת ברכה ואבו וילן.

ראובן ריבלין:

אני רוצה לשאול שאלה את היועצת המשפטית. האם הממשלה לא יכולה לקבל החלטה
שבה היא מתלה את קיומה באישור כולה כמקשה אחת? לקבוע שחבר הכנסת טל ואנוכי
נכהן בתפקיד. יבוא חבר הכנסת סער ויגיד שהוא רוצה להצביע על כל אחד בנפרד
כי הוא בעד טל אבל נגד ריבלין. הממשלה, שההחלטה יצאה מתחת ידה, אומרת שהיא
מבקשת למנות את חברי הכנסת טל וריבלין אבל הא בהא תליה. זאת אומרת, לא
למנות את טל בלי ריבלין ולא למנות את ריבלין בלי טל . האם הממשלה רשאית
לפני הכנסת להביא החלטה כזאת?

גדעו סער:

ניתנה אתמול חוות דעת בעניין זה.

היו"ר דוד טל:

חבר הכנסת סער, חוות דעת בנושא זה ניתנה עוד בעבר ודנו בנושא הזה, כמדומני,
בוועדת הכנסת לפני כמה שנים.

ראובן ריבלין:

חבר הכנסת סער זכה הבוקר, ובצדק, ליוקרה רבה, אפילו יותר מהשרים שהתמנו.

גדעון סער:

אל תגזים. אדוני מדבר עלי בכפיפה אחת? עד כאן.

גדעון סער:

אני חושב שהשאלה במקומה והיא נכונה. אנחנו צריכים להצביע. מה לעשות
שהתכונות של חבר הכנסת ריבלין הן כאלה טובות ורוצים להצביע עבורו.

ראובן ריבלין:

אתמול לא הייתי שואל את השאלה הזאת. אבל היום, הואיל ועוד מעט נהיה בממשלה,
אני רוצה שמה שהיה אתמול לא יהיה תקדים.

היו"ר דוד טל:

מה דעת הלשכה המשפטית.

ארבל אסטרחן:

אני אגיד בקצרה ואתן דוגמה אחרת. אחת הטענות העיקריות שנשמעו נגד חוק
ההסדרים זה שהממשלה אומר שהיא רוצה להביא 70 חוקים ביחד ומאד נוח שהכנסת
מצביעה עליהם ביחד כי היא רוצה לתקן גם את התשתיות, גם את הרכבת וגם את
החשמל. בית המשפט העליון, מפי הנשיאה בייניש, אמר שהדבר פוגע בזכות
ההשתתפות של חבר הכנסת. צריך לאפשר לו בדברים מסוימים לתמוך ובדברים
מסוימים להתנגד.

ראובן ריבלין:

הממשלה יכולה למשוך אם הכנסת דורשת ממנה לפצל. גם פה הממשלה יכלה למשוך.

ארבל אסטרחן:

הממשלה מביאה הצעת חוק לקריאה ראשונה. היא אומרת לכנסת: "בבקשה תצביעו על
200 העמודים האלה". אתה תומך ב-100 עמודים ומתנגד ל-100 עמודים. איך תישמע
דעתך?

ראובן ריבלין:

לכן באה הכנסת והתגוננה בפני הממשלה ואמרה שהיא לא רוצה. מה עוד שחוקים אלה
הם חוקים שעושים פלסתר את עבודת הכנסת כי הם מבטלים חוקים של הכנסת.

היו"ר דוד טל:

זה טעם אחר לגמרי.

ראובן ריבלין:

עם כל הכבוד לייעוץ המשפטי שהוא עמוק, ובעיקר היועצת המשפטית הנוכחית, שהיא
באמת תלמידת חכם בנושאים של הכנסת, אני רוצה לדעת האם הכנסת יכולה להביא
החלטה מראש?

מאיר פרוש:

ומה קורה אם אדם מסכים לסעיף אחד בחוק ולסעיף השני הוא לא מסכים. הוא מצביע
על החוק?

ארבל אסטרחן:

בקריאה שניה מצביעים סעיף סעיף.

היו"ר דוד טל:

ובקריאה שלישית אתה יכול להחליט אם אתה רוצה להצביע עבור החוק.

ארבל אסטרחן:

חוות דעתה של היועצת המשפטית לכנסת, שניתנה עוד בשנת 2005, בתקופת יו"ר
הכנסת הקודם, גרסה שמבחינה חוקתית, כאשר נשמעת בקשה להפריד בין ההצבעות,
היא קבעה שהיא רואה את זה בשונה מאשר כינון הממשלה הראשון, שבו אכן יש
הצבעה אחת והכנסת מאשרת את הממשלה. לאחר מכן, כאשר הממשלה מביאה בקשות
לשרים שונים, אם נשמעת בקשה כזאת, מטעם אחד מחברי הכנסת היא יכולה לאפשר
הצבעות נפרדות. עם זאת היא השאירה עדיין שיקול דעת ליושב ראש הכנסת או
ליושב ראש הישיבה.

ראובן ריבלין:

זה בסדר, אבל האם הממשלה יכולה למשוך באותו רגע את הערעור?

היו"ר דוד טל:

הממשלה יכולה למשוך תמיד.

גדעון סער:

על זה אין חילוקי דעות.

היו"ר דוד טל:

לית מאן דה פליג שהיא יכולה.

  ג.בקשתך יו"ר ועדת החוקה, חוק ומשפט להעברת הצ"ח להגנה על עדים,

התשס"ח-2008, (מ/380), מוועדת החוקה, חוק ומשפט לדיון בוועדת הפנים

והגנת הסביבה.

היו"ר דוד טל:

אנחנו עוברים לנושא הבא: הצעת חוק להגנת עדים. יש כאן בקשה של פרופסור בן
ששון - - -

גדעון סער:

מה עם הנושא של סגני היו"ר?

היו"ר דוד טל:

זה פרט שולי שאפשר להעביר אותו.

אני מדבר על הצעת חוק להגנת עדים, שהועברה לוועדת חוקה חוק ומשפט. יושב ראש
הוועדה מבקש שאנחנו נעביר את זה לוועדת הפנים והגנת הסביבה. יש מישהו שרוצה
להתייחס? אם לא, נצביע.

משה שרוני:

למה החוק הזה צריך לעבור לפנים? אני לא מבין.

גדעון סער:

אני בהחלט אתמוך בבקשת יושב ראש ועדת החוקה אם יש קונצנזוס בין שניהם. נדמה
לי שהגנה על עדים, למרות ההיבטים האבטחתיים שבו, בסופו של דבר הוא נושא של
מערכת המשפט. זה מוזר בעיניי.

היו"ר דוד טל:

אני חושב שאם יש הסכמה - - -

גדעון סער:

ניתן לראות בזה היתר מכללא, מצד יושב ראש ועדת החוקה, להעביר כל נושא שהוא
בתחום טיפולה ועדת החוקה לוועדות אחרות.

ראובן ריבלין:

אולי הוא לא רצה לטפל בדברים אקטואליים.

היו"ר דוד טל:

רבותי, אני מעלה את זה להצעה. מי בעד להעביר את הנושא לוועדת הפנים.

הצבעה

בעד – רוב

נגד – 1

נמנעים – אין

ההצעה להעביר את הצעת חוק להגנה על עדים לוועדת הפנים, נתקבלה.

היו"ר דוד טל:

  אנחנו מעבירים את זה לוועדת הפנים.

  ד. הצעת חוק הכנסת (מספר סגני יושב ראש הכנסת בתקופת כהונתה של הכנסת
  השבע עשרה), התשס"ח-2008 – הכנה לקריאה שניה ושלישית.

היו"ר דוד טל:

אנחנו עוברים להצעת חוק, שעברה אתמול בקריאה ראשונה, הצעת חוק הכנסת (מספר
סגני יושב ראש הכנסת בתקופת כהונתה של הכנסת השבע עשרה), התשס"ח-2008.

גברתי היועצת המשפטית, תקרא את ההצעה.

ארבל אסטרחן:

מדובר בהצעה קצרה שנדונה פה לקראת הקריאה הראשונה. היא קובעת כך:

"הוראה מיוחדת לתקופת כהונתה של הכנסת השבע עשרה

1. על אף הוראות סעיף 10 לחוק הכנסת (שהוא הסעיף שמגביל את מספר הסגנים
לשבעה), התשנ"ד-1994, מיום תחילתו של חוק זה ועד תום תקופת כהונתה של הכנסת
השבע עשרה, מספר הסגנים של יושב ראש הכנסת לא יעלה על שמונה".

משה שרוני:

אני מסתייג. לא יכול להיות שעד עכשיו הסתדרנו עם 7 ופתאום צריכים 8. אם היה
הסכם בין האיחוד הלאומי ובין הסיעות הערביות, שחצי קדנציה הם וחצי
קדנציה - - -

היו"ר דוד טל:

שרוני, לא היה הסכם בין איחוד לאומי וערבים, היה הסכם בוועדה המסדרת.

משה שרוני:

לא יכול להיות שהיום נשאיר את המצב כאילו שלא היתה החלטה בוועדה המסדרת
ונגביל את זה. לא יכול להיות, ואני אמרתי ואני חוזר - - -

היו"ר דוד טל:

אמרת את זה אתמול ואתה צודק, שהיות וכוחה של מפלגה מסוימת הצטמצם - - -

משה שרוני:

בדיוק. קטנה לרביעיה, אז לא יכול להיות שיהיה סגן. אז לא צריך להגדיל את
זה, צריכים להודיע, במקום זה, האיחוד הלאומי. או, אם יושבת ראש הכנסת היתה
באה עם הצעה מהפכנית והיתה אומרת שלכל סיעה מעל 5 חברים מגיע סגן, אני מקבל
והייתי תומך בזה.

היו"ר דוד טל:

אני מבקש שתעביר את ההסתייגות שלך בכתב.

ארבל אסטרחן:

ההסתייגות לא יכולה לשלול את החוק. אם ההסתייגות היא שהחוק לא יהיה, לא
ניתן להגיש את זה.

היו"ר דוד טל:

הוא יכול להגיש הסתייגות שיהיו 10 סגנים. אם הוא מדבר על כך שכל 5 חברי
כנסת מזכים בסגן, אז כמה שיהיה. כנראה שיהיו 10 סגנים. תגיש הצעה.

ארבל אסטרחן:

הוא לא צריך להגיש, אם הוא אומר את זה כעת, זה בסדר.

גדעון סער:

התהיות של חבר הכנסת שרוני הן בהחלט במקומן, רק שיש בעיה אחת. הן היו
צריכות להיות מושמעות בוועדה המסדרת ולא היום. מה המפתח הראוי זה דבר - - -

היו"ר דוד טל:

הוא לא יכול היה לצפות פני עתיד, לדעת שסיעת "צדק לזקן" תתפלג.

גדעון סער:

אם אני לא טועה, אז הוא היה חבר הוועדה המסדרת וישב איתנו בשם סיעתו. ברור
שאם נלך למפתח כזה, לא רק שנצטרך לתת לסיעות נוספות אלא גם הסיעות שמיוצגות
בנשיאות יהיו להם עוד נציגים. לסיעת הליכוד יש 12 חברי כנסת, אז לפי השיטה,
מגיעה לה עוד סגן, חוץ מחבר הכנסת אדלשטיין. יש פה דבר פשוט שהוא בגדר
התחייבות של סיעות הבית, על פי כללי המשחק המקובלים ועל פי הסכמות שהיו.
מתחילת הקדנציה סיעת הליכוד הלאומי מפד"ל, שבאמת מגיע לה סגן לנשיאות. אני
פשוט מציע לקיים את זה. הנושא, כשלעצמו, לא מצדיק בעיניי התרגשות גדולה.
זאת הוראת שעה לפרק זמן, שגם אם הכנסת תאריך ימים.

רוברט אילטוב:

לא הייתי בוועדה המסדרת כי לא הייתי יושב ראש סיעה באותה תקופה והייתי רוצה
לשמוע מה היה הסיכום. לא נראה לי שהיה סיכום שיהיה סגן לסיעות הערביות.
הבנתי שצריכה להיות החלפה. נראה לי שאחמד טיבי סירב להתפטר ואז מצאו פיתרון
אחר ואז בא החוק.

משה שרוני:

צריך להביא את הפרוטוקול.

היו"ר דוד טל:

הסיכום היה שיהיה סגן ערבי ושנתקן את החוק.

רוברט אילטוב:

למה לא תוקן החוק אז? זאת השאלה.

היו"ר דוד טל:

הסיכום היה שבמחצית הקדנציה יתקנו את החוק.

גדעון סער:

סוכם שלאיחוד הלאומי מגיע על חצי קדנציה ולכן לא היה בזה צורך באותה שעה.
המקור של הכל הוא הרצון של יושבת ראש הכנסת הנוכחית לשמור על מהלך שהתחיל
בו יושב ראש הכנסת הקודם, שאפשר לאהוב אותו או לא לאהוב אותו, והוא מתן
ייצוג לחבר כנסת ערבי בנשיאות, על אף שאף אחת מהסיעות הערביות איננה בגודל
שמצדיק ייצוג בנשיאות. בכל מקרה, בוא נניח שהיינו מגיעים למסקנה שהגישה
הזאת לא נכונה. הרי לכפות על חבר להתפטר מהנשיאות צריך רוב של 90. אי אפשר
להחליף את זה אלא בהתפטרות שלו.

רוברט אילטוב:

לכן נראה לי שהוא פשוט לא רצה ללכת ונאלצנו - - -

היו"ר דוד טל:

לא. הסיכום היה באמת שיהיה ייצוג לערבים.

גדעון סער:

אי אפשר להחליף את זה אלא בהתפטרות שלו.

אלכס מילר:

בנשיאות יש ייצוג על פי העליות?

גדעון סער:

תשמע חבר הכנסת מילר, יכול להיות שאתה לא אוהב את זה אבל זה המצב. אני לא
מציע לעשות התחשבנות על גבו של חבר הכנסת יצחק לוי.

רוברט אילטוב:

לכן אנחנו תמכנו בזה אבל עכשיו אנחנו דנים על החוק.

משה שרוני:

אני מבקש את הפרוטוקול של הוועדה המסדרת.

היו"ר דוד טל:

חבר הכנסת גבאי, אתה תומך במינויו של חבר הכנסת יצחק לוי?

אליהו גבאי:

זאת לא השאלה. השאלה קודם, איך מגיעים למצב שחבר כנסת שהיה צריך לפנות את
מקומו לא מפנה. זה מעשה בריונות שהכנסת לא צריכה להשלים עם זה. יש כללים
שצריך לנקוט כלפי חבר כנסת שאם הוא מחויב להתפטר, הוא צריך להתפטר. אי אפשר
להתחייב בגלל שרוצים לתת ייצוג לאוכלוסייה הערבית. זה לא הולך לפי ייצוג
עדות.

רוברט אילטוב:

אז צריך לתת ייצוג גם לדרוזים.

היו"ר דוד טל:

חבר הכנסת גבאי, זה היה הסיכום. אני מבקש מהחברים שדנים בנושא הזה.
הפרוטוקולים מאוד ברורים. מי שרוצה יכול לקבל את הפרוטוקולים מוועדת הכנסת.
אני קראתי אותם כמה פעמים.

אליהו גבאי:

מי היה צריך להתפטר כדי שאפשר יהיה להחליף את יצחק לוי?

היו"ר דוד טל:

לא צריך להתפטר. החלטנו אז שאנחנו מחוקקים חוק, הוראת שעה, להוסיף עוד סגן.
אנחנו משאירים את הייצוג לערבים.

אליהו גבאי:

סליחה, אי אפשר ליהנות משני העולמות. גם נהנים כקבוצה וגם - - -

היו"ר דוד טל:

גבאי, הוועדה המסדרת והוועדה הזאת, בראשותה של רוחמה אברהם, אישרה את הדבר.

משה שרוני:

אבל אפשר לכנס מחדש את הוועדה המסדרת ולדון בנושא.

גדעון סער:

ועדת הכנסת היא הוועדה שנכנסת לנעלי הוועדה המסדרת. יש לכם שתי ברירות, לא
לאפשר לחבר הכנסת לוי להתמנות או כן.

משה שרוני:

השאלה לא נכונה.

אלכס מילר:

אדוני היושב ראש, כשהתקבלה החלטה שבסופו של דבר תהיה רוטציה ולא התקבלה
החלטה שגם הנציג של האיחוד הלאומי מפד"ל יתחיל בתור סגן וגם אחמד טיבי יכהן
כסגן, הייתי מבין שכל שינוי - אם יש צורך בשינוי והכנסת תחליט על השינוי זה
צריך לעבור בכנסת הבאה.

היו"ר דוד טל:

.

אבל מילר, זאת ההחלטה של הוועדה המסדרת. היא החליטה שזה יתבצע במחצית
הקדנציה ועכשיו אנחנו נמצאים במחצית הקדנציה.

אלכס מילר:

אדוני היושב ראש, אני מציע שתהיה רוטציה.

היו"ר דוד טל:

מהכנסת הבאה והלאה.

גדעון סער:

מה זאת אומרת שתהיה רוטציה? אתה יכול לחייב אותו להתפטר?

אלכס מילר:

שאחמד טיבי ייצא והנציג של מפד"ל ייכנס ואז אנחנו נחליט.

גדעון סער:

מאה אחוז, בואו לא נאשר, זה הנציג שלכם.

היו"ר דוד טל:

רבותי, זה היה הסיכום כאן בוועדה. אפשר לשנות את הסיכום, תעלו הצעה לסדר,
תשנו מה שאתם רוצים ונדון בכל הצעת חוק אחרת שתגישו.

כמו שגדעון אמר, אני חושב שהסכמים צריך לכבד ולא צריך לעשות את זה על הגב
של יצחק לוי.

שרוני, אתה רוצה שנצביע על ההסתייגות שלך לגבי כל חמישה?

משה שרוני:

נכון.

היו"ר דוד טל:

רבותי, אני מעלה להצבעה את הסתייגותו של חבר הכנסת שרוני. אתה מדבר על 5
אבל לא יותר מ-1 .

משה שרוני:

לא יותר מאחד.

היו"ר דוד טל:

כך שגדעון סער לא יכול לקבל שלושה ארבעה סגנים.

אני מעלה להצבעה את הצבעתו - - -

רוברט מילר:

אני מבקש התייעצות סיעתית.

היו"ר דוד טל:

אתה רוצה לשחק איתי? יש לך חצי דקה.

רוברט מילר:

גם לי מותר.

יש לי הסתייגות נוספת.

אריה אלדד:

מילר, לא תשימו איש לאומי בנשיאות. הרי זה מה שיקרה עם הרעיון שלכם.

היו"ר דוד טל:

אני הייתי מציע לכם לקרוא את הפרוטוקול של הוועדה המסדרת אז התמונה היתה
ברורה יותר.

משה שרוני:

אולי נדחה את הדיון? נקרא את הפרוטוקול, נחשוב ונבוא.

היו"ר דוד טל:

לא, היום אני מצביע. יש לי התחייבות אישית לרב לוי, שאני מקדם את החוק ועד
סוף הכנס הזה אני מסיים אותו. אני מתכוון לעמוד בזה.

משה שרוני:

תורידו את מי שצריך להוריד ואז אין בעיה.

גדעון סער:

שרוני, תחשוב שלרב לוי קוראים אפללו או רוחמה.

משה שרוני:

עם כל הכבוד, אני מכבד את הסיעה הזאת אבל צריכים גם לחשוב. אמרתי שאני לא
אוטומט של אף אחד.

היו"ר דוד טל:

אנחנו עוברים להסתייגויות של חבר הכנסת שרוני. הוא מציע שלכל סיעה בת 5
חברים ומעלה יהיה סגן אבל רק סגן יושב ראש אחד. מי בעד קבלת ההסתייגות הזאת
ירים את ידו.

הצבעה

בעד – 1

נגד – רוב

נמנעים – 1

הסתייגותו של חבר הכנסת משה שרוני לא נתקבלה.

היו"ר דוד טל:

תודה. ההסתייגות לא התקבלה אבל אתה יכול להגיש את ההסתייגות. תהיה הסתייגות
ותוכל לדבר 5 דקות במליאה.

ח"כ כנסת אילטוב, מה ההסתייגות שלך?

רוברט אילטוב:

אני מבקש להגיש הסתייגות נוספת. אני מציע 9 חברי כנסת ומעלה.

היו"ר דוד טל:

אני מעלה להצבעה את הסתייגותו של חבר הכנסת אילטוב, דהיינו, סיעה מ-9 חברי
כנסת ומעלה תזכה אותה בסגן יושב ראש הכנסת.

גדעון סער:

אי אפשר ליישם את זה בלי שינוי הרכב הנשיאות, זה מגוחך.

היו"ר דוד טל:

מי בעד, ירים את ידו?

הצבעה

בעד - 3

נגד – רוב

נמנעים – אין

הסתייגותו של חבר הכנסת רוברט אילטוב לא נתקבלה.

היו"ר דוד טל:

ההסתייגות לא נתקבלה.

ארבל אסטרחן:

מה עם סיעה שהיום היא פחות מ-9 ויש לה סגן?

גדעון סער:

אי אפשר לחייב אותם להתפטר, זה בדיוק העניין.

היו"ר דוד טל:

אז צריך יהיה לעשות עוד הוראת שעה.

עכשיו אני עובר להצעת החוק, כפי שהצגתי אותה בתחילת הדיון. מי בעד הצעת
החוק, להוראת שעה, ירים את ידו?

הצבעה

בעד – רוב

נגד – אין

נמנעים - 2

הצעת חוק הכנסת (מספר סגני יושב ראש הכנסת בתקופת כהונתה של הכנסת השבע
עשרה), התשס"ח-2008 נתקבלה.

היו"ר דוד טל:

תודה, הצעת החוק עברה ברוב קולות.

ארבל אסטרחן:

אני רוצה להבהיר לגבי ההסתייגות. אני אכניס את שתי ההסתייגויות ואני אציין
שאם מכהן היום סגן שלא עומד בתנאים האלה, כמו אחמד טיבי, כהונתם תפקע, זאת
הכוונה?

משה שרוני:

נכון.

היו"ר דוד טל:

תודה רבה, הישיבה נעולה.

הישיבה ננעלה בשעה 10:15.
