פרוטוקולים/ועדת הכנסת/3245

ירושלים, כ"ג בסיון, תשס"א

14 ביוני, 2001

הכנסת החמש-עשרה נוסח לא מתוקן

מושב שלישי

פרוטוקול מס' 195

מישיבת ועדת הכנסת

יום שני, י”ג בסיון תשס"א (4 ביוני 2001), שעה 11:30

נכחו:

חברי הוועדה: יוסי כץ – היו"ר

אפי אושעיה

משה גפני

שאול יהלום

אמנון כהן

מרינה סולדקין

ויצמן שירי

מוזמנים: דוד לב - סגן מזכיר הכנסת

  אנה שניידר - היועצת המשפטית לכנסת

  חכימיאן טובי – רכזת תשלומים לחברי הכנסת

  יהושע שי - משרד האוצר

יועצת משפטית: ארבל אסטרחיאן

מנהלת הוועדה: אתי בן-יוסף

קצרנית: סיגל גורדון

סדר היום:

1.  המלצה למינוי יושב ראש קבוע לוועדת הכספים.

2.  אישור החלטת גמלאות לנושאי משרה ברשויות השלטון (חברי כנסת ושאיריהם)
    (תיקון), התשס"א-2001.

3.  אישור תיקון כללי האתיקה לחברי הכנסת – לפי חוק חסינות חברי הכנסת
    זכויותיהם וחובותיהם.

4.  בקשה להקדמת הדיון בהצעת חוק העונשין (תיקון – משחקי מזל),
    התשס"א-2001, לפני הקריאה הטרומית.

5.  תיקון לחוק גמלאות לנושאי משרה ברשויות השלטון בנושא חברי כנסת שנבחרו
    לכהונה, זכאים לפנסיה תקציבית.

המלצה למינוי יושב-ראש קבוע לוועדת הכספים

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת. הוספנו לסדר היום שלנו
סעיף נוסף: המלצה למינוי יושב-ראש קבוע לוועדת הכספים.

על פי ההסכם הקואליציוני, סיעת יהדות התורה תעמוד בראשות ועדת הכספים,
נתבקשתי להעמיד להצבעה את בחירתו ומינויו של חבר הכנסת, הרב יעקב ליצמן,
כיושב ראש ועדת הכספים, המלצה שלנו.

אני רוצה לומר, שסיכמתי עם חבר הכנסת גפני, יושב ראש סיעת יהדות התורה, ועם
חבר הכנסת ישראל כץ, שאנחנו נמליץ היום על בחירתו של חבר הכנסת ליצמן
והחלפתו של חבר הכנסת כץ, אבל המועד יהיה בסדר גודל של עד כשבועיים ויתואם
ביני לבין חבר ישראל כץ.

אני מעמיד להצבעה את ההמלצה למינויו של חבר הכנסת ליצמן כיושב ראש קבוע
לוועדת הכספים, מי בעד ירים את ידו.

הצבעה

בעד – 3

נגד – אין

נמנעים – אין

ההמלצה למינוי יושב ראש קבוע לוועדת הכספים נתקבלה.

היו"ר יוסי כץ:

המינוי אושר, חבר הכנסת ליצמן התמנה ליושב ראש קבוע לוועדת הכספים.

אישור החלטת גמלאות לנושאי משרה ברשויות השלטון (חברי כנסת ושאיריהם)

(תיקון), התשס"א – 2001

היו"ר יוסי כץ:

הסעיף השני על סדר היום: אישור החלטת גמלאות לנושאי משרה ברשויות השלטון
(חברי כנסת ושאיריהם) (תיקון), התשס"א-2001, נושא שכבר היה על סדר היום.

אנה שניידר:

רק רציתי להזכיר, שאנחנו דנים בתנאים נלווים לחברי כנסת, שנמצאים בפנסיה
צוברת. היום ישנו חוק גמלאות לנושאי משרה ברשויות השלטון, שתוקן לפני
כשנתיים, הקובע כי חבר כנסת או נושא משרה ברשויות השלטון שהתחיל בתפקידו
לאחר 15 במאי 1999, עם סייג מסוים לעניין חברי כנסת שנבחרו מחדש תוך שנה,
יהיה בפנסיה צוברת. מצד שני, ישנו סעיף 1 לחוק גמלאות לנושאי משרה ברשויות
השלטון, שמסמיך את ועדת הכנסת לקבוע תשלומים אחרים לחברי כנסת לשעבר
שנמצאים בגמלאות. מכוח ההסמכה הזאת התקבלה עוד בשנת 1969 החלטת גמלאות
לנושאי משרה ברשויות השלטון (חברי הכנסת ושאיריהם). ההחלטה הזאת מתייחסת
ככל שמדובר בתנאים נלווים אך ורק לחבר כנסת שזכאי לקצבה, קרי לפנסיה
תקציבית, ובחלק מהמקרים מתנה את הזכאות בשיעור קצבה שהוא 70% או התייחסות
כזאת או אחרת. מצאנו, שיש איזה שהיא לקונה מבחינה משפטית - - -

שאול יהלום:

את יכולה לתת דוגמאות במה מדובר?

אנה שניידר:

מייד אתן דוגמאות כי אנחנו עוברים ומתקנים את ההחלטה. למשל, שירותי טלפון.
סעיף 29 להחלטה הקיימת, הסעיף מתחיל כך: "חבר כנסת לשעבר הזכאי לקצבה לפי
החלטה זו, זכאי לטלפון בדירתו". קצבה על פי ההחלטה הזאת היא בעצם הפנסיה
התקציבית. על מנת להסיר ספק, יש צורך לתקן במספר מקומות, אנחנו נעבור
עליהם, ותצטרכו לגבי תשלומים מסוימים להחליט מהו פרק הזמן המינימלי של
כהונה כחבר כנסת שיזכה את אותו חבר כנסת בתשלום הזה או בתקבול הזה.

שאול יהלום:

בפנסיה תקציבית לא יהיה פרק זמן מינימלי?

אנה שניידר:

היה, אבל התייחסו לנושא של שיעור קצבה. לדוגמה, לגבי שר, אמרו, שר שיש לו
קצבה בשיעור של 70%, זכאי לשירותי מזכירות.

שאול יהלום:

אנחנו מבקשים לדעת באופן ספציפי, השר לא שייך להחלטה.

אנה שניידר:

אני יודעת, כרגע רק נתתי דוגמה, נעבור אחד אחד בהחלטה שמונחת לפניכם
ותצטרכו להחליט לגבי כל סעיף.

אני עוברת לסקירה הספציפית. ראשית, בסעיף 1 להחלטה העיקרית בשנת 1969, יש
הגדרה של גמלה. ההגדרה אומרת, שגמלה זה קצבה או מענק, לרבות טובת הנאה או
שירות. אני מציעה לומר – וזה למעשה תיקון טכני - שבהגדרת גמלה, בסופה יבוא:
למעט פנסיה צוברת, ואז להוסיף הגדרה: פנסיה צוברת כמשמעותה בסעיף 1 א' רבתי
לחוק גמלאות לנושאי משרה ברשויות השלטון. זה תיקון טכני שיעזור לנו בהמשך.

היו"ר יוסי כץ:

אבל לא מוחקים: טובת הנאה וכו'.

אנה שניידר:

לא.

אני עוברת לסעיף 8 להחלטה העיקרית. סעיף 8 להחלטה העיקרית דן בגמלאות ליושב
ראש הכנסת. כתוב שם כך: "יושב ראש הכנסת לשעבר זכאי לגבי תקופת כהונתו
כיושב ראש הכנסת לגמלאות כאילו היה ראש הממשלה, וכן זכאים שאיריו ושאירי
יושב ראש הכנסת. הוראת סעיף 7 תחול עליו, ראש ממשלה זכאי לקצבה אם הוא כיהן
18 חודש לפחות". אני מציעה להוסיף בסעיף הזה, סעיף קטן (ד) שאומר: הוראות
סעיף זה יחולו בשינויים המחויבים גם על יושב ראש הכנסת לשעבר הזכאי לפנסיה
צוברת ובלבד שכיהן כיושב ראש הכנסת 18 חודשים לפחות.

אמנון כהן:

איך היה עד היום?

אנה שניידר:

אותו הדבר, אבל אני משווה את המצב המשפטי לעניין יושב ראש הכנסת.

שאול יהלום:

כל העניין כאשר דובר על פנסיה צוברת, שלא ייווצרו מקרים כאלה. מה זו פנסיה
צוברת, מי ישלים את הכסף הזה?

אנה שניידר:

אם יורשה לי להסביר, אנחנו לא מדברים על פנסיה כפנסיה, אנחנו מדברים בהמשך
למשל על שירותי מזכירות.

שאול יהלום:

אני מדבר על ראש הממשלה.

אנה שניידר:

גם אני מדברת עליו. סעיף 8 להחלטת הגמלאות אומר: "יושב ראש הכנסת זכאי
לפנסיה כמו ראש הממשלה" – אחר כך יש סייגים לעניין שירותי מזכירות ולעניין
הוצאות נסיעה.

שאול יהלום:

נעזוב לרגע את הוצאות הנסיעה ושירותי המזכירות, אני מדבר על הפנסיה.

אנה שניידר:

אבל אנחנו לא, כאן אנחנו לא מדברים על הפנסיה, בפנסיה לא נוגעים, אנחנו
מדברים רק על התנאים הנלווים.

שאול יהלום:

זאת אומרת, יושב ראש הכנסת שכיהן כשנה וחצי כיושב ראש כנסת והוא חדש בפנסיה
צוברת, הוא יקבל על פי תקנות מבטחים.

אנה שניידר:

נכון, את הפנסיה, אבל את שירותי המזכירות ואת הוצאות הנסיעה הוא יקבל כמו
היום. יושב ראש כנסת שזכאי לפנסיה צוברת, שלא ייאמר שהוא לא זכאי לתנאים
הנלווים.

סעיף 15 דן במענק לחבר כנסת הפורש ואינו זכאי לקצבה. הסעיף אומר היום כך:
"חבר כנסת לשעבר שאינו זכאי לקצבה לפי החלטה זו – זאת אומרת, מי לא זכאי?
מי שלא כיהן ארבע שנים כחבר כנסת – ישולם לו בשעה שיחדל לכהן מענק בסכום של
18% מהמשכורת האחרונה ששולמה לו כחבר כנסת, כפול מספר החודשים שכיהן כחבר
כנסת אחרי 6 באפריל 1958". זה מה שאומר היום סעיף 15. מה אנחנו מציעים?
אנחנו מציעים, שהאמור בסעיף יסומן א' ובסופו יבוא: הוראות סעיף זה יחולו גם
על חבר הכנסת לשעבר הזכאי לפנסיה צוברת ובלבד שכיהן כחבר כנסת תקופת כהונה
של כנסת אחת לפחות. כנסת אחת לפחות יש הגדרה שזה מלוא תקופת כהונתה של כנסת
אחת, בין אם השלימה את התקופה הקבועה בחוק ובין אם התפזרה לפני.

היו"ר יוסי כץ:

מה מטרת הסעיף המקורי?

אנה שניידר:

מטרת הסעיף המקורי, להעניק איזשהו מענק לחבר כנסת שלא זכאי בכלל לקצבה,
כלומר, לתת לו איזה שהיא נחיתה רכה יותר לתקופה שלאחר כהונתו כחבר כנסת.

היו"ר יוסי כץ:

מציעים את הסעיף הזה מאחר שחברי הכנסת שמקבלים פנסיה צוברת לא מקבלים פנסיה
אלא צוברים רק זכויות שאולי יבואו למימוש בעוד עשרים שנה.

אנה שניידר:

אנחנו מציעים אותו דבר, אומרים: היית חבר כנסת תקופה של כנסת אחת לפחות, גם
אתה תקבל את המענק הזה. זה כמובן נתון להחלטתכם, אבל זאת ההצעה.

אמנון כהן:

זה חל גם על סגני ראשי רשויות?

אנה שניידר:

אנחנו לא מדברים כאן בסגני ראש עיר, זאת החלטה אחרת שלא שייכת לכנסת. אנחנו
מדברים על החלטת חברי הכנסת לעניין מענק.

שאול יהלום:

מכיוון שהרעו את הזכויות של בעלי פנסיה צוברת, צריך לדעת, שאנחנו מוסיפים
להם זכות שאין בפנסיה התקציבית. מה המשמעות של לא זכאי? צריך לכתוב: בעת
הפסקת עבודתו כחבר כנסת, כי הרי הוא יהיה זכאי בגיל 65.

אנה שניידר:

כרגע אנחנו לא נוגעים בסעיף כפי שהוא קיים, זה שכתוב: לא זכאי לקצבה, זה
כתוב היום לגבי פנסיה תקציבית.

שאול יהלום:

אדם שלא זכאי לקצבה הוא חבר כנסת שכיהן פחות מארבע שנים בכנסת. את אומרת,
שאותו אחד שלא זכאי לקצבה ונמצא בפנסיה צוברת, קרי, לא מי שכיהן פחות מארבע
שנים אלא גם מי שכיהן שמונה שנים.

היו"ר יוסי כץ:

צודק חבר הכנסת יהלום, בסעיף הזה אנחנו מוסיפים לבעלי הפנסיה הצוברת,
כלומר, חברי כנסת שנבחרו לאחר הכנסת החמש-עשרה, אנחנו מוסיפים להם זכות
למענק שלא מותנה באורך התקופה שבה הם משרתים בכנסת, להפך.

אנה שניידר:

אבל כאן אנחנו בעצם מתנים את המענק בכך שהוא היה איזה שהיא תקופה מינימלית
כחבר כנסת. השאלה אם אתם רוצים שזה יהיה תקופת כהונה של כנסת שלמה או שאתם
רוצים להיטיב עוד יותר ולומר, גם אם הוא כיהן שלושה חודשים - - -

שאול יהלום:

זה מענק של חודש אחד?

אנה שניידר:

מדובר במענק של 18% כפול מספר החודשים שהוא כיהן - - -

היו"ר יוסי כץ:

זה לא משמעותי.

טובי חכימיאן:

זה משמעותי אם הוא כיהן 10 שנים, 10 שנים כפול 18%?

היו"ר יוסי כץ:

לא, זה לא נראה לי תקין. לא הגיוני שהוא יקבל כפול עשר שנים.

שאול יהלום:

אדם שכיהן עשר שנים כחבר כנסת בפנסיה צוברת, באופן עקרוני הוא זכאי לגמלה
אלא שהגמלה תינתן לו בגיל 65. את אומרת שהוא לא זכאי לגמלה, קרי, שהוא סיים
לכהן כחבר כנסת והוא לא זכאי לגמלה בעת עזיבתו וצריך לציין זאת.

היו"ר יוסי כץ:

אני חולק על הרעיון, אני חושב שלא יכול להיות, שניתן מענק, זו בעצם הטבה
נוספת לבעלי הפנסיה הצוברת שלא מוגבלת בשום שיעור. זאת אומרת, אדם יכול
לשרת עשרים שנה בפנסיה צוברת, הרי לא ניתן לו 20 כפול 12 חודשים כפול 18%,
זה לא הגיוני.

אפי אושעיה:

מי שכיהן עשר שנים, מה גובה המענק שיקבל?

היו"ר יוסי כץ:

120 משכורות כפול 18%, זה מוגזם, לא זו הייתה מטרת המחוקק.

אנה שניידר:

18% מהמשכורת כפול מספר החודשים שכיהן.

היו"ר יוסי כץ:

המטרה של הסעיף הזה הייתה לפצות את חברי הכנסת בשיטת הפנסיה התקציבית שאין
להם פנסיה תקציבית כתוצאה משירות קצר בכנסת או כתוצאה מכך שהם צעירים. זו
הייתה מטרת המחוקק ולכן מאותו רגע שקבענו שהפנסיה היא פנסיה צוברת ולא
פנסיה תקציבית - דעתי ידועה בנושא הזה אבל בואו נניח שאנחנו רוצים ללכת
לקראת חברי הכנסת שאין להם פנסיה תקציבית - הם מגיעים לכנסת לא בגיל 21 או
25 כמו עובד רגיל, הם מגיעים בגיל מבוגר יותר, במקרה הזה צריך לקבוע אחד
מהשניים, או להגביל את המענק באיקס שנים – ארבע שנים או שש שנים – זה סביר,
או לקבוע מענק הסתגלות.

אנה שניידר:

מייד נגיע למענק ההסתגלות.

היו"ר יוסי כץ:

אני אומר, לקבוע איקס חודשי משכורת ולא להסתבך עם 18%.

אפי אושעיה:

מדובר ב-18% לשנה?

אנה שניידר:

18% כפול מספר החודשים שבהם חבר הכנסת כיהן.

שאול יהלום:

אני מציע לבטל את הסעיף, הגיע הזמן שהסעיף הזה יבוטל. הסעיף הזה צריך
להתבטל מכיוון שאין היום אף חבר כנסת שנמצא בפנסיה תקציבית, כולם עברו
לפנסיה צוברת. אין טעם להסתמך על סעיף שהוא לא אפקטיבי.

היו"ר יוסי כץ:

יש חבר כנסת אחד או אפילו שניים שלא הגיעו לגיל 45.

טובי חכימיאן:

גם אם הם לא הגיעו לגיל 45, הזכויות מוקפאות עד גיל 45, הם לא קיבלו
פיצויים, הם יקבלו פנסיה בגיל 45.

שאול יהלום:

הסעיף הזה כבר לא רלבנטי ואני מציע לא להסתמך עליו אלא להוסיף סעיף חדש על
פי הצעת היושב ראש, שיהיה סביר, למשל: ובלבד עד תקרה של איקס משכורות.

אפי אושעיה:

ישנו עיוות כלשהו, חבר כנסת ששירת בכנסת במשך 20 שנה מקבל שכר פחות מחבר
כנסת חדש אם הוא למשל סגן יושב ראש.

שאול יהלום:

אין ותק לחבר כנסת.

אפי אושעיה:

זה רע מאוד. אני מציע לעשות את החישוב בצורה מדורגת ולא על פי השיטה
שהצעתם.

היו"ר יוסי כץ:

תנו לי לחשוב בעניין, לא הייתי רוצה שנקבל החלטה כזאת בישיבה שכינסנו אותה
בהתראה די מוקדמת, חשבתי שמדובר במשהו טכני, אבל מדובר בעניין מאוד מהותי.
אני לא רוצה שנחטוף הצבעה.

אנה שניידר:

אנחנו עוברים לסעיף 4 שמתקן את סעיף 15א' רבתי, שדן במענק ההסתגלות. היום
הסעיף אומר כך: מענק ההסתגלות ניתן לחבר הכנסת לשעבר אשר כיהן מלוא תקופת
כהונתה של כנסת אחת לפחות - כולל את התיקון של אלוני שאמר, גם אם הכנסת
התפזרה לפני הזמן וגם אם הוא נכנס לכנסת ארבעה חודשים - התנאי הנוסף הוא,
שאותו חבר כנסת אינו זכאי לקצבה או שקצבתו בין על פי החלטה זו בלבד ובין
בצירוף קצבה אחרת אינה מגיעה ל-70% מהמשכורת הקובעת, יהיה זכאי למענק
הסתגלות. זאת אומרת, גם כאן יש התניה של תקופת כהונה מינימלית, מענק
ההסתגלות הוא בשיעור של ארבע פעמים המשכורת האחרונה ששולמה לו. השאלה היא,
האם אנחנו רוצים להחיל זאת על מי שמקבל פנסיה צוברת ובאיזה צורה?

היו"ר יוסי כץ:

זה חל על כל מי שאין לו 70% פנסיה?

אנה שניידר:

כן. אנחנו כתבנו: הוראות סעיף זה יחולו גם על חבר הכנסת לשעבר הזכאי לפנסיה
צוברת ובלבד שכיהן כחבר הכנסת למשך תקופת כהונה של כנסת אחת לפחות, שזה
כולל גם אם הכנסת התפזרה לפני כן.

סעיף 5 שמתייחס לסעיף 16, נראה לי שנצטרך לדחותו עד שיאושר סופית סעיף 15
עצמו, מדוע? כי סעיף 16 אומר כך: "חבר הכנסת לשעבר שקיבל מענק לפי סעיף 15
– בעניין 18% - ואחרי כן חזר ונבחר לכנסת, הברירה בידו, רצה יחזיר את
המענק, רצה לא יחזירו, ובמקרה כזה לא תבוא בחשבון תקופת הכהונה שבעדה קיבל
מענק לקביעת הזכות לקצבה". אנחנו הצענו כאן, להחליף את המילים לפי סעיף 15
למילים: סעיף 15א', ואת שני הדברים האלה תצטרכו להחליט, האם אנחנו מוחקים
בכלל את נושא המענק, גם כאן הסעיף הזה יצטרך להימחק.

שאול יהלום:

לאחר שנלמד את הסעיף, נראה איך לנהוג.

אנה שניידר:

אני עוברת לסעיף 26ב' רבתי לחוק, שדן בקצבה ובמענק: "חבר הכנסת לשעבר
שנתקיימו בו שלושה אלה – חדל לכהן לאחר שהגיע לגיל 60; כיהן כחבר הכנסת 30
שנים לפחות; זכאי לקצבה בשיעור מרבי שנקבע בסעיף 12 או בסעיף 26, יהיה זכאי
בנוסף לקצבה למענק בשל תקופת כהונה עודפת על התקופה המזכה אותו בקצבה
בשיעור המרבי או העודפת על 30 השנים האמורות בפסקה 2, הכל לפי התקופה
הארוכה שביניהם". זה הסעיף שקיים היום - - -

שאול יהלום:

מה זה אומר במילים פשוטות?

טובי חכימיאן:

זה סעיף שמעניק מענק למי שכיהן מעל 30 שנות כהונה.

שאול יהלום:

זה כאילו פיצויים?

טובי חכימיאן:

לא פיצויים, מענק.

היו"ר יוסי כץ:

בעבר, 30 שנות כהונה הביאו 70% פנסיה, לכן נתנו כאן מענק כפי שמקובל גם
במקומות אחרים כאשר אתה עובר ותק מסוים.

שאול יהלום:

אבל כאן זה לא מצטבר, הוא לא צריך לעבוד 30 שנה, מספיק שהוא בן 60.

אנה שניידר:

מדובר בכל שלושת התנאים.

היו"ר יוסי כץ:

זה מקביל לסעיף שקיים במקומות אחרים לגבי מענק נוסף מכוח ותק. השאלה שנשאלת
פה, האם לתת את זה גם למי שמקבל פנסיה צוברת.

אנה שניידר:

צריך לחשוב שזה יתחיל לחול אולי בעוד 30 שנה, אבל עדיין צריך לחשוב מבחינת
הקונספט אם יש לזה מקום או לא.

היו"ר יוסי כץ:

אז ניקח לנו זמן לחשוב על זה.

אנה שניידר:

אנחנו עוברים לנושא הטלפון, סעיף 29 להחלטה הקיימת: חבר הכנסת לשעבר הזכאי
לקצבה לפי החלטה זו, זכאי לטלפון בדירתו. לאחרונה התקבלה החלטה של ועדת
הכנסת, מה עושים עם הדירוג לפי גובה הקצבה שהוא זכאי לה. נשאלת השאלה, מה
עושים עם חברי הכנסת שזכאים לפנסיה צוברת?

שאול יהלום:

מאחר וההחלטה היא לפי שנים, זה לא שייך לפנסיה צוברת.

אנה שניידר:

לכן צריך לקבוע משהו פוזיטיבי. אנחנו הצענו שיהיה כתוב: הוראות סעיף זה
יחולו גם על חבר הכנסת לשעבר הזכאי לפנסיה צוברת ובלבד שכיהן כחבר הכנסת
במשך תקופת כהונה של כנסת אחת לפחות. זה מקובל?

היו"ר יוסי כץ:

אני מעדיף לחשוב על זה. אנחנו מקבלים כאן שורה של החלטות שנוגעות לגמלאות
וגם לתנאים נלווים - - -

אנה שניידר:

רק לתנאים הנלווים.

היו"ר יוסי כץ:

אני לא כל כך שקט בעניין, אני מציע לחשוב על כך.

אנה שניידר:

אם אתם רוצים, אפשר להעביר את ההחלטה לוועדת אלוני.

היו"ר יוסי כץ:

גם על זה אני רוצה לחשוב.

אנה שניידר:

נותרו שני דברים נוספים: האחד, פרסומי הממשלה. היום סעיף 30 להחלטה העיקרית
קובע, שחבר הכנסת לשעבר הזכאי לקצבה לפי החלטה זו, זכאי לקבל חינם כל חומר
פרסום של הממשלה כפי שזכאי לכך חבר הכנסת, גם עם התיקון שהיה לאחרונה של
הגבלת הפרסומים. הצענו כאן, שאחרי המילים: הזכאי לקצבה לפי החלטה זו, יבוא:
וכן חבר הכנסת לשעבר הזכאי לפנסיה צוברת שכיהן כחבר כנסת למשך תקופת כהונה
של כנסת אחת לפחות, זכאי לפרסומי הממשלה.

השני, סעיף 31 דן בזכות נסיעה: חבר הכנסת לשעבר הזכאי לקצבה לפי החלטה זו,
זכאי לנסיעה חינם בתחומי המדינה, ברכבת ובאוטובוסים שבשירות הציבורי להסעת
נוסעים.

היו"ר יוסי כץ:

זה נראה לי, אנחנו נביא את זה לאישור בישיבה נוספת לאחר שנשפץ.

אנה שניידר:

לא נתתם לנו הנחיות איך לשפץ.

שאול יהלום:

מאחר ודנים בגמלאות - מצדי אפשר להעביר שאילתה לוועדת אלוני - הייתי מבקש
מאדוני לטפל בעניין במלוא הדחיפות וזה בנושא של זכויות שאירים, כאשר חבר
הכנסת נפטר או נעשה חולה. אנחנו מדברים לגבי פנסיה תקציבית כי הפנסיה
הצוברת כוללת זכויות לשאיריו של חבר הכנסת.

טובי חכימיאן:

גם בפנסיה תקציבית יש זכויות.

שאול יהלום:

איפה זה כתוב?

אנה שניידר:

זה כתוב בהחלטה.

טובי חכימיאן:

האלמנה מקבלת את הפנסיה שהיה מקבל חבר הכנסת.

אנה שניידר:

סעיף 17 להחלטה הקיימת מדבר על כך: "חבר הכנסת שנפטר, תשולם לשאיריו
משכורתו בעד החודש שבו נפטר, ואם היה הנפטר זכאי לקצבה אילו פרש ביום
פטירתו, תשולם להם מכאן ואילך קצבה בשיעור שהיה משתלם לו בכפוף להוראות
סעיף 22".

היו"ר יוסי כץ:

אם כך, אין בעיה.

שאול יהלום:

היום, בכל זכויות הפנסיה, אדם עבד שלוש שנים, גם אם חבר כנסת כיהן שלוש
שנים ונפטר, אשתו מקבלת 40% וכל ילד מקבל 15% עד הגיעו לגיל 18. זאת אומרת,
אישה ושלושה ילדים מקבלים 70%. פה הוא מקבל רק מה שהיה מגיע לו, זאת אומרת,
אם הוא כיהן ארבע שנים, מגיע לו 8%, השאירים לא מקבלים כלום והאישה מקבלת
8%. זה דבר שלא קיים בשום מוסד מתוקן.

אנה שניידר:

אבל מקבלים גם מענק, יש סעיף שמדבר על מענק.

שאול יהלום:

המענק הוא להוצאות הקבורה.

אנה שניידר:

מענק לשאירים של חבר כנסת שלא היה זכאי לקצבה, יש מענק כמו בסעיף 15.

היו"ר יוסי כץ:

לא ידעתי, שחבר כנסת שנקרא לבית עולמו, משפחתו מקבלת את מה שהוא היה זכאי.

שאול יהלום:

כל פנסיה מקיפה מבטחת אותו עד גיל 65.

היו"ר יוסי כץ:

מה קורה בחוק שירות המדינה גמלאות?

אנה שניידר:

אותו הדבר.

היו"ר יוסי כץ:

אני מבקש לתת את ההנחיות הבאות:

1.  בעניין המענק שדיברנו עליו, המענק צריך להיות מינימלי.

אנה שניידר:

כשאתה אומר מינימלי, למה אתה מתכוון?

היו"ר יוסי כץ:

מענק של שלוש משכורות, או הצעה אחרת, אני לא אוהב את ההצעה של 18% כפול
מספר חודשים, זה מסובך. לדעתי יש לקבוע מענק של שלוש משכורות, זה נראה לי
מענק סביר.

שאול יהלום:

כאן היה מדובר בחבר כנסת שלא כיהן כארבע שנים, נניח כיהן כשלוש וחצי שנים,
המענק שיינתן לו, שלוש וחצי שנים כפול 12 כפול 18%, זה יוצא 18 חודשי
משכורת. אני מציע את המקסימום, מענק של 18 חודשי משכורת.

היו"ר יוסי כץ:

אני מציע, לקבוע מפתח של 18% לכל חודש, עד שישה משכורות, זה נראה לי סביר,
לא יותר.

לגבי הנושא שהעלה חבר הכנסת יהלום, אני מבקש לבדוק מה המצב בחוק שירות
המדינה גמלאות.

אנה שניידר:

זה משהו חדש.

היו"ר יוסי כץ:

זה לא שייך, אולי זה תיקון חקיקה.

אנה שניידר:

לא, זה לא תיקון חקיקה, זה לא שונה ממה שאנחנו עושים כאן, זה תיקון החלטת
הגמלאות שבסמכות ועדת הכנסת.

היו"ר יוסי כץ:

לא נוח לנו לבוא בכל פעם מחדש עם עוד טלאי ועוד טלאי, תבדקו את הנושא הזה,
אם נוכל להעביר אותו במסגרת ההחלטה הזאת, כדאי לעשות זאת.

יתר הנושאים היו מקובלים עלינו.

אישור תיקון כללי האתיקה לחברי הכנסת–לפי חוק חסינות חברי הכנסת זכויותיהם
וחובותיהם

היו"ר יוסי כץ:

אנחנו עוברים לנושא הבא: אישור תיקון כללי האתיקה לחברי הכנסת – לפי חוק
חסינות חברי הכנסת זכויותיהם וחובותיהם. זה בעקבות הדיון בנושא יצחק מרדכי,
מה הצעתכם?

אנה שניידר:

אנחנו מציעים להוסיף לכללי האתיקה כלל שאומר: "מי שחברותו בכנסת הושעתה לפי
סעיף 42ב' רבתי א' לחוק יסוד: הכנסת, יגיש ליושב ראש הכנסת הצהרת הון כאמור
בסעיף קטן (א), תוך 60 ימים מיום שחזר למלא את משרתו לפי סעיף 43ב' לחוק
יסוד: הכנסת". זה על מנת לדעת, מה היו הכנסותיו במהלך ההשעיה.

היו"ר יוסי כץ:

לי זה לא ברור, אני מבין שזה נועד להשוות אותו למצב של חבר כנסת חדש שמגיש
הצהרת הון עם בחירתו לכנסת. לדעתי על הכנסות צריך להיות סעיף מפורש, כמו
בשירות המדינה, חבר כנסת שסיים את תקופת השעייתו, בין אם הוא הורחק מהכנסת
ובין אם הוא חוזר לכנסת, הוא צריך להגיש דוח על הכנסותיו, כך נהוג כלפי
עובד מדינה.

ארבל אסטרחיאן:

את הכללים של עובדי מדינה כבר החלנו עליו, אמרנו, שכל מה שחל לגבי עובדי
מדינה בתקופת ההשעיה יחולו גם על חבר כנסת שהושעה. כאן ככל הנראה הבקשה
הייתה, שאם יטענו שהוא רכש נכס מסוים - - -

היו"ר יוסי כץ:

מקובל עליי, ההצעה טובה, אבל אני מבקש להבטיח, שייקבע מנגנון ברור, שחבר
כנסת מסיים את תקופת השעייתו, הוא מגיש דין וחשבון על הכנסותיו בתקופת
ההשעיה.

ארבל אסטרחיאן:

בזמן תקופת ההשעיה ולא בסוף.

היו"ר יוסי כץ:

לפחות אחת לשנה כי ההשעיה יכולה להימשך גם שלוש שנים. ההליכים המשפטיים
יכולים להימשך גם שלוש שנים, לכן אני מציע, אחת לשנה הוא צריך להגיש הצהרת
הון. צריך לקבוע כללים.

אנה שניידר:

אנחנו נבדוק פעם נוספת ואולי נבוא עם נוסח שונה.

היו"ר יוסי כץ:

בסדר.

בקשה להקדמת הדיון בהצעת חוק העונשין (תיקון – משחקי מזל), התשס"א-2001

לפני הקריאה הטרומית

היו"ר יוסי כץ:

הנושא הבא: בקשה להקדמת הדיון בהצעת חוק העונשין (תיקון – משחקי מזל),
התשס"א-2001, לפני הקריאה הטרומית. מדובר בהצעת חוק שהוגשה על ידי שורה של
חברי כנסת מסיעות רבות בנושא של הכשרת קזינו, לא קזינו פרטי אלא קזינו
בחסות ובניהול מפעל הפיס.

שאול יהלום:

מה הבקשה?

היו"ר יוסי כץ:

בין היתר מדובר על כך, שהקזינו הזה יענה על כללים מאוד ברורים, כולל הגבלות
בעניין פתיחה וסגירה.

יהושע שי:

אני מבין שמה שעומד על הפרק היא הבקשה להקדמת הדיון. הנוהל הרגיל הוא,
שאמור להיות מצב שמקבלים את עמדת הממשלה. הייתי מבקש שזה יהיה בנוהל הרגיל
שעוברת הצעת חוק.

אפי אושעיה:

זה לא קשור לממשלה, זו קריאה טרומית.

יהושע שי:

אני רוצה להבין מה הלחץ הדחוף להעלות זאת בקריאה טרומית ולחרוג מהנוהל
הרגיל ששומעים את עמדת הממשלה?

היו"ר יוסי כץ:

חברי הכנסת שיזמו את הצעת החוק חושבים, שהנושא של הימורים בלתי חוקיים הוא
מכת מדינה שראוי לטפל בזה בהקדם האפשרי, זה הרעיון המרכזי. חלק מהם חושבים,
שהאפשרות המיידית של הפעלת קזינו ביריחו מצדיקה שמפעל הפיס יוכל להפעיל
קזינו עד כמה שאפשר מהר במדינת ישראל על מנת למנוע מצב שבו מהמרים עוברים
ליריחו ומבצעים שם את משחקי ההימורים. אחרים חושבים, שהפעלת קזינו מהירה
ככל האפשר על ידי מפעל הפיס תביא להפסקת התופעה הבלתי חוקית שגם הורסת
משפחות וגם תורמת לגידול הפשע כתוצאה מהפעלת משחקי קזינו בלתי חוקיים
במדינת ישראל, שהבעיה הזאת היא בעיה דחופה שראויה לטיפול מידיי. זו הסיבה
להקדמת הדיון כאשר אנחנו איננו קובעים דבר לגבי החוק עצמו, זה יידון בוועדה
שתדון בחוק.

שאול יהלום:

אני פונה אל יושב ראש הוועדה, שהבקשות לפטור מחובת הנחה מגיעות אליו חדשות
לבקרים, אני חושב שאנחנו מגזימים מאוד בעניין בגלל שמישהו במפעל הפיס לוחץ.
עם כל הכבוד, אין שום סיבה בעולם להקדים את הדיון בחוק לפני 45 יום כפי
שהדבר נעשה בכל החוקים הרציניים יותר. כאן מדובר בהנהגת קזינו, מדובר בבעיה
מאוד קשה הנתונה במחלוקת בבית הזה וגם בציבור כולו. לא ייקרה שום דבר אם
נחכה 45 יום כשם שחיכו שלוש שנים לפתיחת הקזינו ביריחו.

אני חושב שיושב ראש הוועדה – שחתום על הצעת החוק - יוכיח דוגמה אישית אם לא
יאשר זאת ולא יביא זאת לדיון לפני 45 יום כי מחר יוכל להיתקל בבעיה כאשר
יירצה לדחות הצעות אחרות של חברי כנסת.

היו"ר יוסי כץ:

הסיבה שזה הובא לדיון היום מכיוון שנאמר לי, שתקנון הכנסת מחייב תוך שני
ימי כנסת מיום הנחת ההצעה על שולחן הכנסת. השאלה היא, האם העובדה שהתחלנו
את הדיון היום מחייבת אותנו להצביע כעת או שאנחנו יכולים לדחות את ההצבעה
ליום רביעי?

ארבל אסטרחיאן:

הסמכות של ועדת הכנסת היא רק בתוך היומיים, אחר כך אין לוועדה סמכות ואפשר
להניח את זה בסדר היום בנוהל הרגיל.

היו"ר יוסי כץ:

אם אנחנו מקיימים כעת את ההצבעה אך את ההצבעה על הרביזיה מקיימים ביום
רביעי, זה בסדר?

ארבל אסטרחיאן:

אם יש רביזיה אז זה בסדר.

היו"ר יוסי כץ:

חבר הכנסת יהלום, אני רוצה להיות הגון, חבר הכנסת גפני ביקש רביזיה על
ההחלטה הזאת, הוא לא נמצא כאן ובשביל ההגינות אני מבקש שאתה תבקש את
הרביזיה.

אני מעמיד את ההצעה להצבעה, מי בעד פטור מחובת הנחה ירים את ידו.

הצבעה

בעד – 2

נגד – 1

נמנעים – אין

ההצעה נתקבלה.

היו"ר יוסי כץ:

ההצעה נתקבלה.

שאול יהלום:

אני מבקש רביזיה.

היו"ר יוסי כץ:

אם כך, הרביזיה תידון כנראה ביום רביעי.

תיקון לחוק גמלאות לנושאי משרה ברשויות השלטון בנושא חברי כנסת שנבחרו
לכהונה וזכאים לפנסיה תקציבית

אפי אושעיה:

עם בחירתו של יושב ראש הוועדה לתפקיד יושב ראש ועדת הכנסת לפני שלושה
חודשים ביקשתי ממנו לסייע לי בנושא המעבר מפנסיה תקציבית לפנסיה צוברת כי
חשבתי שנגרם לי עוול בעניין הזה. אני רוצה לומר לפרוטוקול, שאני פניתי
ליושב ראש, ביקשתי ממנו זאת, היושב ראש שקל את הדבר במשך חודשים ארוכים,
המחלקה המשפטית ניסחה הצעת חוק לטובת העניין והנושא היה צריך לעלות בוועדת
הכנסת. חברי כנסת שהיו אמורים ליהנות מההטבה – אם מדובר בכלל בהטבה –
הודיעו בתקשורת שהם לא יזמו, הם לא פנו והם מוותרים על כך. זכותם להישאר
בפנסיה צוברת, אני עומד על זכותי לתקן את העיוות ודורש ממך לקיים דיון
בוועדת הכנסת בנושא הזה או לחילופין, לאפשר לי להופיע בפני ועדה ציבורית
כזאת או אחרת שתקבע בעניין.

היו"ר יוסי כץ:

אני מכבד את בקשתך, למיטב ידיעתי זה אמור להידון ביום רביעי, קבעתי להיום
בצהרים פגישה עם הממונה על השכר ובין היתר אדון אתו בנושא הזה. אני בהחלט
חושב שהדרישה של חברי הכנסת, לפחות הבקשה שלך, היא ראויה להידון. הבעתי את
דעתי, שחברי הכנסת קופחו, ירו לעצמם ברגל ואני לוקח ברצינות את הבקשה שלך.
אני אודיע לך בעניין בימים הקרובים.

אפי אושעיה:

אני מדגיש פעם נוספת, שהבקשה הייתה שלי.

היו"ר יוסי כץ:

אני מודה לכם, הישיבה נעולה.

הישיבה ננעלה בשעה 12:25.
