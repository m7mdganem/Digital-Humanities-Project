הכנסת העשרים

מושב רביעי

פרוטוקול מס' 332

מישיבת ועדת הכנסת

יום שני, כ"ז בשבט התשע"ח (12 בפברואר 2018), שעה 15:15

סדר היום:

בקשת יו"ר ועדת העבודה, הרווחה והבריאות להקדים את הדיון בהצעת חוק הביטוח
הלאומי (תיקון מס' 201 והוראת שעה) (הגדלת קצבת נכות), התשע"ח-2018 מ/1194,
לפני הקריאה השנייה והקריאה השלישית.

נכחו:

חברי הוועדה:

מכלוף מיקי זוהר – היו"ר

יואל חסון

רועי פולקמן

חברי הכנסת:

מיכאל מלכיאלי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

בקשת יו"ר ועדת העבודה, הרווחה והבריאות להקדים את הדיון בהצעת חוק הביטוח
הלאומי (תיקון מס' 201 והוראת שעה) (הגדלת קצבת נכות), התשע"ח-2018 מ/1194,
לפני הקריאה השנייה והקריאה השלישית.

היו"ר מכלוף מיקי זוהר:

אני מתכבד לפתוח את ועדת הכנסת. סדר היום שלנו לדיון: בקשת יושב ראש
העבודה, הרווחה והבריאות להקדים את הדיון בהצעת חוק הביטוח הלאומי (תיקון
מס' 201 והוראת שעה) (הגדלת קצבת נכות), התשע"ח-2018 מ/1194, לפני הקריאה
השנייה והשלישית.

יואל חסון (המחנה הציוני):

אדוני היושב-ראש, אני קודם כל מברך. אני רוצה לומר שאני מברך על כך שבשעה
טובה אנחנו מביאים את חוק הנכים להצבעה בקריאה שנייה ושלישית, מה שנקרא חוק
הנכים. אני רוצה להזכיר לך, לחברי הוועדה ולפרוטוקול, שסיעת המחנה הציוני
הייתה הראשונה שהעלתה את נושא הנכים על סדר היום הציבורי וביקשה לקדם אותו.
אני שמח שעמדו, אמנם לא באופן מלא, אבל באופן חלקי, במילה כלפי ציבור
הנכים. אנחנו הולכים לאשר מתווה שאולי הוא לא שלם כפי שרצינו, אבל הוא
תחילת דרך חשובה. אני לא מזלזל בחשיבות של החוק הזה. אני אומר - אנחנו אכן
נסתייג על זה במידת הצורך במליאה גם על ידי הדוברים שלנו - שאנחנו בהחלט
חושבים שהיה אפשר ללכת לכיוון קצת יותר קדימה במתווה הזה מבחינת ההצמדה
לשכר המינימום בעיקר. חסרים לי גם הדברים הלא ברורים שנמצאים שם ותלויים
בדברים אחרים. אני לא אכנס לפרטים, אני רק אומר - היה לנו עכשיו דיון
בסיעה - שאנחנו החלטנו לתמוך בגרסה הזאת של חוק הנכים. אנחנו מתכוונים
להצביע על כל הכשלים שיש בכל זאת בחוק, על החוסרים שיש בחוק, ואנחנו מקווים
שהם יתוקנו בעתיד. מצד שני, אני מקווה שממשלות אחרות, תיקוני תקציב או
קיצוצים כאלה ואחרים לא ישפיעו על המתווה הזה בהמשך, אדוני היושב-ראש.
תודה.

היו"ר מכלוף מיקי זוהר:

אנחנו מודים לך על הדברים. מי בעד, מי נגד, מי נמנע?

הצבעה

בעד – פה אחד

נגד – אין

נמנעים – אין

הבקשה בדבר הקדמת הדיון בהצעת החוק אושרה.

היו"ר מכלוף מיקי זוהר:

תודה, הישיבה נעולה.

הישיבה ננעלה בשעה 15:20.
