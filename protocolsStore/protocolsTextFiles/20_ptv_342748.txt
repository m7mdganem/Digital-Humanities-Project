הכנסת העשרים

מושב שני

פרוטוקול מס' 133

מישיבת ועדת הכנסת

יום רביעי, ב' בסיון התשע"ו (08 ביוני 2016), שעה 10:30

סדר היום:

רוויזיה על החלטת ועדת הכנסת מיום 7.6.2016 בדבר מינוי חה"כ חמד עמאר לסגן
יושב-ראש הכנסת

נכחו:

חברי הוועדה:

יואב קיש – היו"ר

רוברט אילטוב

לרשימת השדלנים שנכחו בדיון – ראו בקישור זה.

מנהל/ת הוועדה:

אתי בן יוסף

רישום פרלמנטרי:

ירון קוונשטוק

רוויזיה על החלטת ועדת הכנסת מיום 7.6.2016 בדבר מינוי חה"כ חמד עמאר לסגן
יושב-ראש הכנסת

היו"ר יואב קיש:

אני פותח את הדיון. אתחיל בזה שהתבקשתי אתמול במייל מחבר הכנסת אורן חזן –
הודעה לא כל כך מסודרת, כי הוא ביקש רוויזיה על הביטול של המינוי שלו. הנה,
בוא נקרא את הבקשה לרוויזיה. הוא מבקש רוויזיה על החלטת הישיבה מה-7 ביוני
ב-15:00, בה הוחלט לבטל את המינוי שלי ושל חברת הכנסת נאוה בוקר לתפקיד סגן
יושב-ראש הכנסת, ולמנות את חבר הכנסת חמד עמאר.

לא דיברתי אתו בטלפון, אבל מכיוון שבאותה ישיבה היו שתי החלטות, אחת הייתה
רוויזיה על המינוי שלו באמת ושל חברת הכנסת נאוה בוקר – רוויזיה שהתקבלה,
אי-אפשר לעשות רוויזיה על רוויזיה, ולכן לא ניתן לערער על הדבר הזה, אלא אם
תהיה החלטה חדשה בנושא.

ולכן כל הסיפור של המינוי שלו ונאוה, אין פה עניין של רוויזיה, אנחנו לא
דנים בה. למעשה, ההחלטה היחידה שהוא כן יכול היה, ולכן כינסתי את הישיבה,
זה רוויזיה על מינוי חבר הכנסת חמד עמאר לתפקיד סגן יושב-ראש הכנסת.

במקביל אורן חזן ביקש ממני, מכיוון שהוא לא בארץ, לקיים את הדיון ביום שני
הבא. מכיוון שלדבר יש משמעויות לחבר הכנסת חמד עמאר ולסיעת ישראל ביתנו,
פניתי גם טלפונית וגם בשאלה לידידי חבר הכנסת רוברט, וקיבלתי תשובה שאתם
מבקשים שההצבעה על מינויו של חבר הכנסת עמאר תתקיים היום.

רוברט אילטוב (ישראל ביתנו):

אני בשם כל סיעת ישראל ביתנו מבקש שההצבעה תתקיים היום, ולא לדחות יותר את
ההצבעה הזאת.

היו"ר יואב קיש:

אוקיי.

ולכן, מכיוון שבסופו של דבר ברור לי שיש זכות לכל חבר כנסת להגיש רוויזיה,
אבל אי-אפשר להגיד: אני בחוץ-לארץ, תחכו שאני חוזר. נתתי לו גם את האפשרות
להביא ח"כ אחר שייצג אותו מטעמו, אני לא רואה פה אף אחד אחר שמייצג אותו.

ולכן, כמו שאני רואה, הסיטואציה היא שהוגשה רוויזיה, עותר הרוויזיה לא נמצא
פה כי הוא בחוץ-לארץ, כי אנחנו יודעים שהוא בחוץ-לארץ, לא שלח חבר כנסת אחר
מטעמו לייצג אותו. ולכן הרוויזיה – למעשה אני לא פותח את הישיבה, אין עותר
לרוויזיה, ואני סוגר את העניין. אנחנו נעלה היום להצבעה.

רוברט אילטוב (ישראל ביתנו):

פתחת את הישיבה ואתה סוגר אותה.

היו"ר יואב קיש:

פתחתי. אז אני סוגר אותה ללא הצבעה, מכיוון שאין עותר. ונקיים הצבעה היום
על מינויו של חבר הכנסת חמד עמאר לתפקיד סגן יושב-ראש הכנסת במליאה היום.

תודה רבה.

הישיבה ננעלה בשעה 10:35.
