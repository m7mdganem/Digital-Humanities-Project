הכנסת העשרים

מושב רביעי

פרוטוקול מס' 297

מישיבת ועדת הכנסת

יום שני, ב' בכסלו התשע"ח (20 בנובמבר 2017), שעה 10:00

סדר היום:

1. בקשת יושב-ראש ועדת החוקה, חוק ומשפט למיזוג הצעות החוק הבאות:

א. הצעת חוק חדלות פירעון ושיקום כלכלי, התשע"ו-2016 (מ/1027)

ב. הצעת חוק הביטוח הלאומי (תיקון – גמלה לעובדים בעסק בהליכי הבראה),
התשע"ה-2015 (פ/2010/20)

2. בקשת יושב-ראש ועדת הכלכלה למיזוג הצעות החוק הבאות:

א. הצעת חוק המכר (דירות) (תיקון מס' 9), התשע"ו-2016 (מ/1077)

ב. הצעת חוק המכר (דירות) (תיקון - זכות להחלפת חברת ניהול), התשע"ו-2016
(פ/2691/20)

3. בקשות הממשלה להקדמת הדיון בהצעות חוק – לפני הקריאה הראשונה:

א. הצעת חוק הסדר ההימורים בספורט (תיקון מס' 7 - הוראת שעה), התשע"ח-2017
(מ/1166)

ב. הצעת חוק למניעת הסתננות (עבירות ושיפוט) (הוראת שעה), התשע"ח-2017
(מ/1167)

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

דוד ביטן

יואב בן צור

יואל חסון

שולי מועלם-רפאלי

איילת נחמיאס ורבין

רויטל סויד

רועי פולקמן

חברי הכנסת:

מיכל בירן

יעל גרמן

עודד פורר

מוזמנים:

  ------------------------------------------------------------------------
  חן קדם          –    יועצת השרה, משרד התרבות והספורט
  --------------- ---- ---------------------------------------------------
  הדס פרבר        –    יועצת משפטית, משרד התרבות והספורט

  נילי ברוש       –    יועצת משפטית, משרד הפנים

  גור בליי        –    יועץ משפטי, ועדת החוקה, חוק ומשפט, הכנסת

  מרב תורג'מן     –    יועצת משפטית, ועדת הכלכלה, הכנסת
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדר אביב

1. בקשת יושב-ראש ועדת החוקה, חוק ומשפט למיזוג הצעות החוק הבאות:

א. הצעת חוק חדלות פירעון ושיקום כלכלי, התשע"ו-2016 (מ/1027)

ב. הצעת חוק הביטוח הלאומי (תיקון – גמלה לעובדים בעסק בהליכי הבראה),
התשע"ה-2015 (פ/2010/20)

היו"ר יואב קיש:

בוקר טוב. על סדר היום יש לנו בקשות למיזוג הצעות חוק לפי סעיף 84(ד)
לתקנון הכנסת. בקשת יושב-ראש ועדת החוקה, חוק ומשפט למיזוג הצעות החוק
הבאות: הצעת חוק חדלות פירעון ושיקום כלכלי, התשע"ו-2016 (מ/1027), והצעת
חוק הביטוח הלאומי (תיקון – גמלה לעובדים בעסק בהליכי הבראה), התשע"ה-2015
(פ/20/2010).

גור בליי:

אין פה משהו חריג. הצעת חוק חדלות פירעון ושיקום כלכלי היא הצעת חוק רחבת
היקף שאנחנו דנים בה בוועדה כבר שנה וחצי, ואמורה לעשות רפורמה כללית בכל
הנושא של חדלות פירעון ליחידים ולתאגידים. אנחנו מתקרבים לסיום הצעת החוק
ודנים בתיקון עקיף לחוק הביטוח הלאומי בהוראת שעה שבמסגרתו תוענק גמלה
לעובדים גם במצב של שיקום או הבראה, ולא רק במצב של פירוק בהוראת שעה. הצעת
החוק הפרטית של חבר הכנסת סלומינסקי עוסקת באותו נושא ולכן הוועדה ביקשה
למזג אותו.

היו"ר יואב קיש:

מישהו רוצה להתייחס? מי בעד? שירים את ידו.

הצבעה

בעד – פה אחד

בקשת המיזוג אושרה.

היו"ר יואב קיש:

פה אחד, ההצעה התקבלה.

איילת נחמיאס ורבין (המחנה הציוני):

גם אני. על מה הצבעתי?

2. בקשת יושב-ראש ועדת הכלכלה למיזוג הצעות החוק הבאות:

א. הצעת חוק המכר (דירות) (תיקון מס' 9), התשע"ו-2016 (מ/1077)

ב. הצעת חוק המכר (דירות) (תיקון - זכות להחלפת חברת ניהול), התשע"ו-2016
(פ/2691/20)

היו"ר יואב קיש:

אנחנו ממשיכים. יש לנו בקשת יושב-ראש-ועדת הכלכלה למיזוג הצעות החוק הבאות:
הצעת חוק המכר (דירות) (תיקון מס' 9), התשע"ו-2016 (מ/1077), והצעת חוק
המכר (דירות) (תיקון – זכות להחלפת חברת ניהול), התשע"ו-2016 (פ/2691/20).

מרב תורג'מן (הלשכה המשפטית):

שלום אדוני, אני מרב תורג'מן מהייעוץ המשפטי לוועדת הכלכלה.

הצעת החוק הממשלתית שאליה כבר מוזגו בעבר שלוש הצעות חוק פרטיות, כוללת
סעיף שדומה בעיקרו להצעת החוק הפרטית של חבר הכנסת מיקי לוי, שגם הסכים
לנוסח הממשלתי, ולכן הוועדה סברה שיש מקום למזג את ההצעות לפי סעיף 84(ד)
לתקנון הכנסת.

היו"ר יואב קיש:

זכות להחלפת חברת ניהול?

מרב תורג'מן (הלשכה המשפטית):

כן.

היו"ר יואב קיש:

מישהו רוצה להתייחס?

איילת נחמיאס ורבין (המחנה הציוני):

רק להגיד שאני מחזקת את הבקשה של יו"ר ועדת הכלכלה. אנחנו מאוד מבקשים לאשר
את הבקשה.

היו"ר יואב קיש:

עוד מישהו רוצה להתייחס? מי בעד? שירים את ידו.

הצבעה

בעד – רוב

נגד – מיעוט

בקשת המיזוג אושרה.

היו"ר יואב קיש:

הבקשה התקבלה.

3. בקשות הממשלה להקדמת הדיון בהצעות חוק – לפני הקריאה הראשונה:

א. הצעת חוק הסדר ההימורים בספורט (תיקון מס' 7 – הוראת שעה), התשע"ח-2017
(מ/1166)

ב. הצעת חוק למניעת הסתננות (עבירות ושיפוט) (הוראת שעה), התשע"ח-2017
(מ/1167)

היו"ר יואב קיש:

אני עובר לבקשות הממשלה להקדמת הדיון בהצעות חוק - לפני הקריאה הראשונה: א.
הצעת חוק הסדר ההימורים בספורט (תיקון מס' 7 – הוראת שעה), התשע"ח-2017
(מ/1166); ב. הצעת חוק למניעת הסתננות (עבירות ושיפוט) (הוראת שעה),
התשע"ח-2017 (מ/1167).

הדס פרבר:

שמי הדס פרבר, היועצת המשפטית של משרד התרבות והספורט.

היו"ר יואב קיש:

תציגי, בבקשה, את הסיבה לבקשה.

הדס פרבר:

מדובר בהוראת שעה - - - בסוף השנה. כיוון שהחלטנו שהוראת השעה אכן השיגה
מטרה ראויה, אנחנו מעוניינים להפוך אותה להוראת קבע ולכן דורשים - - -

יואל חסון (המחנה הציוני):

מה ההוראה? מה המהות?

הדס פרבר:

מהות ההוראה היא ששיפור תנאי ההתנהלות של קבוצות הספורט ביחס לקבלת כספי
המועצה להסדר הימורים.

דוד ביטן (הליכוד):

שיקבלו באופן ישיר ולא דרך המרכזים?

הדס פרבר:

כן, שהם יקבלו באופן ישיר ולא דרך המרכזים - - -

דוד ביטן (הליכוד):

אז רק שתדעי שהקבוצות הקטנות, אם זה ייעשה, הן פשוט לא יהיו קיימות.
הקטנות, לא ליגת העל. ליגת העל או ליגה לאומית תקבל ישירות, אין בעיה. אבל
הקבוצות הקטנות, אם הן לא יקבלו ישירות, הן גמורות, כי הן מקבלות
הלוואות - - -

קריאה:

אבל זה יגיע לוועדה, ואפשר יהיה לטפל בזה.

דוד ביטן (הליכוד):

אמרתי את זה גם לשרה. זה פשוט שטות.

הדס פרבר:

בשלוש השנים שחלפו מאז כניסת הוראת השעה לתוקף, ראינו שעלה מספרן של קבוצות
הספורט. כלומר, התיקון כן הוכיח את מטרתו. מנהלי הקבוצות עברו את ההכשרה
שנקבעה בחוק, שכמובן גם שיפרה את יכולת הניהול שלהן. אנחנו חושבים שכרגע
התוצאות שמתבטאות בהגדלת מספר הקבוצות מדברות בעד עצמן.

דוד ביטן (הליכוד):

זה קשור להתנהלות של הקבוצות. הגדלת הקבוצות זה לא בעיה, הבעיה זה
ההתנהלות.

היו"ר יואב קיש:

אני רוצה להבהיר את הסיטואציה. תקני אותי אם אני טועה, התקנות פוקעות בסוף
השנה?

הדס פרבר:

נכון.

היו"ר יואב קיש:

לכן בהתחלה אמרתי לשרה שיחכו, יש חודש חקיקה אז לא יקרה כלום אם זה יעלה
בשבוע הבא. ככה אמרתי לה. השרה התקשרה אליי אישית והסבירה לי שיש פה עבודה
מאוד משמעותית, ואני רוצה להסביר שזה חשוב לה. זה לא סתם. בוועדה הזו אני
לא נוטה לאשר דברים.

קריאה:

גם אליך מתקשרים אישית.

היו"ר יואב קיש:

גם ליואל מתקשרים אישית.

דוד ביטן (הליכוד):

לי היא אמרה את זה פנים מול פנים.

היו"ר יואב קיש:

יואל, אמרתי את זה לא סתם, כי בסופו של דבר זה מראה גם איזושהי רמת חשיבות
שיש לשר בעניין. אנחנו לא מדברים סתם. יש פה הליך חקיקה, ואני בטוח שיו"ר
הקואליציה יוביל אותו במהרה, אבל חייבים לעמוד בדד-ליינים.

איילת נחמיאס ורבין (המחנה הציוני):

- - -

דוד ביטן (הליכוד):

מה אני אוהב אצל השרים? הליך החקיקה אצלם לוקח שנה, ואחר-כך נשאר להם עוד
שבוע, אומרים לנו, מהר-מהר.

אמיר אוחנה (הליכוד):

כשאתה תהיה שר זה יהיה אחרת.

דוד ביטן (הליכוד):

אני בטוח.

היו"ר יואב קיש:

יואל, בבקשה.

יואל חסון (המחנה הציוני):

קודם כל, אני אזכיר לכולנו שאנחנו הרשות המחוקקת, אבל תפקידנו הוא לא רק
לחוקק אלא גם לפקח על עבודת הממשלה. במסגרת הפיקוח על עבודת הממשלה, אני
רוצה לומר שמה שקורה עכשיו בכל משרדי הממשלה, שפתאום כל מיני מנורות אדומות
מצלצלות, פתאום קופץ להם באאוטלוק כל הסוף-שנה הזה, פתאום הם נזכרו, לא
ידעו שסוף שנה מגיע, זאת הפתעה, הם לא ידעו, פתאום הגיע סוף שנה.

דוד ביטן (הליכוד):

לא, הם ידעו אבל לא ידעו איזו שנה.

יואל חסון (המחנה הציוני):

ועכשיו הם יציפו אותנו בבקשות לפטור. או שאנחנו הולכים להיות פה חותמות
גומי, ואני עוד לא מדבר על המהות בכלל. אני לא נכנס למהות, את המהות נבטא
במליאה ובהצבעות. אני מדבר על התהליך הזהה. או שנהיה פה חותמות גומי - - -

היו"ר יואב קיש:

או בלשון יואל, מכונות הצבעה.

יואל חסון (המחנה הציוני):

או מכונות הצבעה, זה אתם בקואליציה, או שנהיה חותמות גומי, או שנגיד, רגע,
שנייה, סוף שנה, אנחנו חושבים שזה יכול לבוא בעוד שבועיים.

דוד ביטן (הליכוד):

יואל, אני רק מאתגר אותך - - -

היו"ר יואב קיש:

ביטן, אל תענה לו. ביטן, תן לו לסיים.

דוד ביטן (הליכוד):

- - -

היו"ר יואב קיש:

אנחנו דוחים להם. יואל, זה לא נכון מה שאתה אומר. יש פה מקרים בודדים
שמגיעים לשולחן הוועדה.

יואל חסון (המחנה הציוני):

זה הופך להיות חמור כאשר אנחנו, סיעת המחנה הציוני, הגישה לך לפני שבוע
בקשה לדיון פטור מחובת הנחה ובמשך שבוע אתה לא מקיים את הדיון הזה למרות
שאתה חייב על-פי התקנון. ההסדר שקיים הוא ג'נטלמני לחלוטין, הוא לא על-פי
התקנון, ואני לא מוכן שיהיו פה פטורים כאשר אתה מזלזל בפטור של סיעה בכנסת.
לא מקובל עליי.

היו"ר יואב קיש:

אני מבטיח להתייחס לזה. איילת, בבקשה.

איילת נחמיאס ורבין (המחנה הציוני):

אני אוותר על הזכות לדון בנושא של אנחנו כן מקדימים, לא מקדימים. אני רוצה
לדבר על הוראת השעה. אני רוצה לא להתייחס לשאלת ההקדמה, פטור מחובת הנחה,
אתם מכירים את ההתייחסות שלי לעניין. אני לא רוצה לחזור על זה. אני כן רוצה
לדבר על זה שהנטייה לחוקק דברים משמעותיים בהוראת שעה ולבוא להאריך אותם
בכל פעם, זו בעיניי לא שיטת חקיקה ראויה.

היו"ר יואב קיש:

נכון.

דוד ביטן (הליכוד):

נשים אותך בבית-המשפט העליון. גם הם אומרים את זה. את יכולה להיות שופטת.

היו"ר יואב קיש:

את אומרת שהדבר הזה מצדיק חוק.

איילת נחמיאס ורבין (המחנה הציוני):

אני אומרת, תבואו, תתקנו את זה בצורה ראויה.

דוד ביטן (הליכוד):

זה פיילוט. זה פיילוט.

היו"ר יואב קיש:

הם עדיין לא בטוחים בזה.

איילת נחמיאס ורבין (המחנה הציוני):

מי שיודע, אני אוהדת ספורט, ואני לא בטוחה בזה. יכול להיות שביטן צודק, אני
צריכה לחפור במה שהוא אמר בעניין הקבוצות הקטנות כי בעיניי הן מאוד-מאוד
חשובות.

והערה אחת אחרונה, המועצה לא מעבירה מספיק כסף לספורט תחרותי לנשים,
והלוואי שלזה כבר היה - - - הוראת שעה.

קריאה:

אז הנה, אנחנו מתקנים את זה בחוק עכשיו.

איילת נחמיאס ורבין (המחנה הציוני):

בואי נראה. את מכירה את היחס שלי לזה, יקירה. זה לא חדש לך.

היו"ר יואב קיש:

יעל גרמן, בבקשה.

יעל גרמן (יש עתיד):

אני אחסוך את זמנה של הוועדה. אני מצטרפת לחבריי ואני שומרת את זכות הדיבור
בנושא הזה.

היו"ר יואב קיש:

אני רוצה להתייחס לפני שאנחנו עוברים להצביע. אני גם חייב ליואל תשובה.

ראשית, אני אומר בצורה הכי ברורה שבוועדה הזו, וכולכם חברים של הוועדה הזו,
כמות הפטורים שאנחנו נותנים מאוד מצומצמת, כולל מקרים שבהם סירבנו לבקשות,
חד וחלק. אין מצב שלפני שאני אאשר פטור אני לא אבדוק באופן אישי את הנושא.
אני אבדוק גם ברמה הכי בכירה, לדבר גם עם השר עצמו, להבין ממנו אישית מדוע
הוא רואה לחץ לעניין. ובמקרה הזה, אני מרגיש נוח לאשר את בקשת שרת התרבות
והספורט.

לגבי מה שהעלית, יואל. ראשית, דיברנו על זה בקצרה, אמרנו שנדבר, אז זה לא
שאתה פתאום מפיל עליי שאני מסרב לך או לא יודע מה. את הדרמה אנחנו מכירים,
תשים בצד.

יואל חסון (המחנה הציוני):

שבועיים, שבועיים.

היו"ר יואב קיש:

דיברנו, הכול בסדר. דבר שני, יש פה התנהלות של ועדת הכנסת. הרי בסמכות ועדת
הכנסת להתכנס, להחליט על פטור בהצבעה, ובהצבעה הזו זה בעצם לא חייב לעבור
ועדת שרים לענייני חקיקה. זה הליך שהוועדה הזו לא נוקטת בו כבר עוד לפני
שאני הייתי - - -

יואל חסון (המחנה הציוני):

ג'נטלמנית לחלוטין.

היו"ר יואב קיש:

יש סיכום עם ועדת שרים לחקיקה שבמקביל - - -

יואל חסון (המחנה הציוני):

מה זה, סיכום? אם אני מתנגד לו עכשיו?

היו"ר יואב קיש:

אתה יכול, אין בעיה. אני מסביר רק מה היתרונות והחסרונות, ואחרי זה אנחנו
גם נשב ונדבר על זה. אני אגיד לך רק את הסיבות לזה. זה סיכום שהתחיל עוד
לפני תקופתי כאן, בקדנציה הקודמת.

דוד ביטן (הליכוד):

הוא החליט להחליף את אמסלם. אמסלם, לא משנה מה קורה, הוא מדבר 90% מהזמן.

עודד פורר (ישראל ביתנו):

הוא לא מדבר. הוא מסביר.

היו"ר יואב קיש:

יואל, חברים פה רוצים שנעבור להצבעה. יואל, אני ואתה וגם יו"ר הקואליציה
ננהל על זה שיחה, ואם נגיע להבנות אז - - -

דוד ביטן (הליכוד):

- - -

היו"ר יואב קיש:

מי בעד בקשת הממשלה להקדמת הדיון בהצעת חוק לפני הקריאה הראשונה בנושא:
הצעת חוק הסדר ההימורים בספורט (תיקון מס' 7 – הוראת שעה), התשע"ח-2017
(מ/1166)? ירים את ידו.

הצבעה

בעד – רוב

נגד – מיעוט

הבקשה אושרה.

היו"ר יואב קיש:

שמונה נגד, ארבעה בעד. הבקשה התקבלה.

אנחנו עוברים לבקשת הממשלה להקדמת הדיון בהצעת חוק – לפני הקריאה הראשונה
בנושא: הצעת חוק למניעת הסתננות (עבירות ושיפוט) (הוראת שעה), התשע"-ח-2017
(1167). מי פה ממשרד הפנים? אנחנו בחוק שמעורר סערת רגשות, ואני מציע
שנקשיב היטב.

נילי ברוש:

אנחנו מבקשים להאריך את הוראת השעה שנגמרת ב-17 בדצמבר לתקופה של שלושה
חודשים, "חולות", את ההסדר הבסיסי בשלוש שנים, והסדר שנוגע למשרד לביטחון
הפנים בשנה.

היו"ר יואב קיש:

לא הבנתי. אמרת שלושה חודשים ואחרי זה אמרת שלוש שנים.

נילי ברוש:

שלושה חודשים זה למתקן "חולות", להאריך את הוראת השעה - - -

היו"ר יואב קיש:

אה, את ההסדר כולו בשלוש שנים. את "חולות" רק בשלושה חודשים.

נילי ברוש:

רק בשלושה חודשים, במטרה, וזה לא סוד, לסגור את מתקן "חולות". ההסדר הבסיסי
נשאר כמות שהוא.

היו"ר יואב קיש:

יש בהסדר הבסיסי גם אפשרות של מדינה שלישית?

נילי ברוש:

כן.

היו"ר יואב קיש:

ושם רוצים לשנות את הנושא של הסכמה או לא הסכמה?

נילי ברוש:

כן.

זה בגלל שבדצמבר מגיעה סיומה של הוראת השעה וצריכים להאריך את זה, ועד אז
לסיים את שלוש הקריאות. מכאן הלחץ והבקשה לפטור.

דוד ביטן (הליכוד):

בעיקרון, הסיבה שדוחים את זה, לא סוגרים את המתקן, אלא רק דוחים בשלושה
חודשים כדי לראות אם באמת השיטה החדשה תפעל, כי לסגור ולאבד את כל ההשקעה
שהיתה זה לא במקום. מתקן "חולות" עולה 250 מיליון שקל, יש שם 1,100 איש, כך
שכל בן אדם עולה 100,000 שקל לשנה. זה דבר שהוא לא הגיוני.

היו"ר יואב קיש:

לא, איך הגעת? זה מיליארד.

דוד ביטן (הליכוד):

250 מיליון על אלף איש.

נילי ברוש:

לפי דעתי הוא עשה הערכת חסר. זה עולה יותר מ-100,000 שקל לבן-אדם שם.

דוד ביטן (הליכוד):

יכול להיות. ורואים שזה לא גורם לאנשים לצאת. לכן רוצים לנסות את הדרך
השנייה - - -

היו"ר יואב קיש:

אם זה 250 מיליון על 1,000 איש, אז אתה מדבר על 250,000 לבן-אדם.

דוד ביטן (הליכוד):

100,000.

היו"ר יואב קיש:

250,000.

נילי ברוש:

אלה הערכות של שב"ס, של גלעד ארדן.

היו"ר יואב קיש:

250,000 שקל לשנה זה יוצא 20,000 שקל לחודש. אפשר לחיות מזה יפה.

נילי ברוש:

נכון.

דוד ביטן (הליכוד):

מה גם שזה נהיה קייטנה, גם דמי כיס, גם שיעורי גיטרה.

נילי ברוש:

זה קייטנה, יש שם פעילויות - - -

דוד ביטן (הליכוד):

יש גם שיעורי גיטרה. בית-המשפט העליון כל פעם מבקש להגדיל את - - -

היו"ר יואב קיש:

זה בערך מה שאנחנו כחברי כנסת מרוויחים. אז בעצם יש לנו 1,000 חברי כנסת
במתקן "חולות".

נילי ברוש:

יש שם חוגים. אמיתי לגמרי.

דוד ביטן (הליכוד):

בית-המשפט העליון כל הזמן מעלה את דמי הכיס. יש אפילו דמי כיס שנותנים להם.
הם יוצאים בבוקר, חוזרים בערב, מקבלים דמי כיס - - -

היו"ר יואב קיש:

אני מציע לקרוא לזה: דמי קיש.

דוד ביטן (הליכוד):

זה ממש מתנ"ס, מתנ"ס קהילתי.

ישראל אייכלר (יהדות התורה):

יש לי רק הערה של משפט אחד: אני מציע לתת לכל מסתנן 250,000 שקל, מבטיח לכם
שהוא ייצא - - -

רועי פולקמן (כולנו):

זה נכון.

היו"ר יואב קיש:

גם בחצי מזה.

דוד ביטן (הליכוד):

זה בטוח. 100,000 שקל, גם ייצא.

רויטל סויד (המחנה הציוני):

אנחנו נצטרף אליהם, אנחנו נצא איתם.

היו"ר יואב קיש:

חברת הכנסת יעל גרמן, זכות הדיבור שלך.

יעל גרמן (יש עתיד):

אני חושבת שכל מה שנאמר קודם לגבי המהירות והפזיזות, ולגבי זה שאין הצדקה
לבקש הנחה מוקדמת לפני שאנשים אפילו יודעים על מה מדובר, כאן קל וחומר.
אתמול בערב קיבלתי את טיוטת הצעת החוק. היו לי הרבה מאוד שאלות. ניסיתי
היום לשאול יועצים משפטיים בבניין, ואני חייבת לומר שהיועצים המשפטיים לא
הכירו את הצעת החוק, לא הכירו את הטיוטה ולא יכלו - - -

דוד ביטן (הליכוד):

מי?

יעל גרמן (יש עתיד):

אני לא אציין שמות - - -

דוד ביטן (הליכוד):

אנחנו לא דנים בגוף החוק. אנחנו דנים רק בהקדמה. בגלל שזה מסתיים ב-17
בדצמבר, יש היגיון להקדים את - - -

היו"ר יואב קיש:

איפה ארבל? אפשר לקרוא לארבל? ארבל, טוענים פה שהיועצים המשפטיים לא מכירים
את החוק.

ארבל אסטרחן:

הוא הגיע רק היום.

דוד ביטן (הליכוד):

את גופו של החוק, הם לא צריכים.

יעל גרמן (יש עתיד):

- - -

ארבל אסטרחן:

החוק הגיע רק היום. ברור שלא.

דוד ביטן (הליכוד):

אבל ארבל לומדת מהר.

יעל גרמן (יש עתיד):

נכון שלכאורה אנחנו מבקשים רק להאריך הוראת שעה, אבל בפועל יש פה גם
שינויים. אני בכל זאת קראתי את החוק. עכשיו אנחנו מתבקשים, הרי ברגע שנאשר
כאן פטור מחובת הנחה, זה יכול לעלות עוד היום.

היו"ר יואב קיש:

זה יעלה היום.

יעל גרמן (יש עתיד):

אמרת, ברור. זאת אומרת שאנחנו כאן נכשיר את זה שהמליאה תצביע על משהו שהיא
בכלל לא מבינה, לא יודעת על מה היא מצביעה - - -

דוד ביטן (הליכוד):

אז דברי בשם עצמך.

יעל גרמן (יש עתיד):

אני לא מדברת בשם עצמי.

דוד ביטן (הליכוד):

למה? עד כאן אנחנו מבינים. עכשיו הסברתי את זה.

יעל גרמן (יש עתיד):

אני לא חושבת שחברי המליאה שיתבקשו היום להצביע בקריאה ראשונה עבור החוק
הזה, כאשר אני קראתי אותו ואני לא הבנתי עדיין את כל מה שקורה פה – אם
מתכוונים גם לעובדים זרים, אם מתכוונים רק למסתננים, אלף ואחת שאלות היו לי
שלא יכולתי לקבל תשובה.

היו"ר יואב קיש:

בסדר, אבל הן יישארו גם לעוד שבוע, השאלות האלה, עד שזה לא יגיע לוועדה
ובעבודת הוועדה - - -

יעל גרמן (יש עתיד):

אז בעוד שבוע נעלה את זה. שום דבר לא יקרה. ובשבוע הזה גם היועצים המשפטיים
יוכלו ללמוד ולעזור לנו, חברי הכנסת, וגם חברי הכנסת יקראו.

אני פונה גם לביטן – אנחנו שוב ושוב מדברים על הזילות כלפי המוסד הזה ששמו
הכנסת והזילות כלפי חברי הכנסת, להעלות את הצעת החוק הזאת, שכולנו יודעים
שסביבה היו שלושה בג"צים, שלושה, מבלי שבאמת אנחנו נותנים את הדעת ומבינים
על מה אנחנו מצביעים. זה בעיניי זלזול במוסד הזה שנקרא: הכנסת, וזלזול
בחברי הכנסת. לא יקרה שום דבר אם נדחה את זה בשבוע, נלמד את הנושא וזה יעלה
בשבוע הבא כאשר אנשים יסכימו או לא יסכימו, אבל לפחות ידעו על מה הם
מצביעים.

רועי פולקמן (כולנו):

זו בסך-הכול קריאה ראשונה. אז גם פרוצדורלית יהיה לנו זמן לדון - - -

היו"ר יואב קיש:

נכון, נכון. הכול נכון, רועי.

רועי פולקמן (כולנו):

יש פה לחץ זמנים, וזו קריאה ראשונה.

היו"ר יואב קיש:

היא רוצה גם לקריאה ראשונה לבוא יותר מוכנה.

יעל גרמן (יש עתיד):

אתה רוצה שאנשים יצביעו בקריאה ראשונה בלי שהם יודעים על מה?

רועי פולקמן (כולנו):

זה יוצג במליאה.

יעל גרמן (יש עתיד):

אבל אנשים לא קראו את החוק.

רועי פולקמן (כולנו):

פרוצדורלית - - -

איילת נחמיאס ורבין (המחנה הציוני):

זה תפיסת עולם. הכול פרוצדורלי.

היו"ר יואב קיש:

חברים, בואו נעשה סדר בדיון. חבר הכנסת דוד ביטן, בבקשה.

דוד ביטן (הליכוד):

אנחנו דנים היום רק בפטור, ולא בתוכן הדברים. מבחינת מה שאמרה נציגת משרד
הפנים, שעד ה-17 בדצמבר צריכים לסיים את העניין, ולכן הזמן הזה מאוד קצר
ויש סיבה לתת את הפטור הזה, כי אנחנו חוסכים שבוע בתהליך. זה שאתם מתנגדים
לחוק, הבנתי. אבל זה לא רלוונטי כרגע מבחינת פרוצדורה. זו רק קריאה ראשונה.

יעל גרמן (יש עתיד):

אני לא יודעת אם אני מתנגדת. תן לי לקרוא אותו. אני מבקשת את הזכות שלי
להבין על מה אני מצביעה.

דוד ביטן (הליכוד):

מאה אחוז. אין הרבה סעיפים היום בסדר היום. תתכונני.

יעל גרמן (יש עתיד):

אני לא יודעת. יש לי כמה שאלות שלא קיבלתי תשובה עליהן.

היו"ר יואב קיש:

דוד, מספיק. אני רוצה לומר לך דבר אחד. באופן עקרוני יש אמת במה שאת אומרת,
אבל אני אגיד לך למה במקרה הזה זה לא מדויק, כי במקרה הזה אנחנו נותנים עוד
שבוע עבודה לוועדה בעניין הזה. זאת אומרת, אנחנו נגיע לדד-ליין איך שלא
תראי, זה לא ייגמר לפני. זה לא שתוך שבוע עבודה גמרנו. אנחנו נגיע
לדד-ליין.

בזה שאנחנו נותנים לקריאה ראשונה לעבור, אנחנו בעצם מיטיבים את עבודת
הוועדה על החוק, ואם את רוצה, אפשר עד הקריאה, כולל הדיון במליאה, להגיע
למצב מוכנות מספק ובכך להרוויח שבוע נוסף של דיונים בוועדה. אני אומר לך
בכנות שזה חלק מהשיקול שאני חושב שזה לכבוד הכנסת לעשות דיון טיפה יותר
ארוך מאשר קצר.

יעל גרמן (יש עתיד):

זה לא לכבודה להצביע עבור משהו שהיא אפילו לא - - -

דוד ביטן (הליכוד):

מה ההבדל בין זה לבין חוק שמגיע לוועדה ותוך 24 שעות הוא במליאה? גם לא
למדתי אותו. אז מה ההבדל?

יעל גרמן (יש עתיד):

מה זאת אומרת, חוק שנגיע מהוועדה? אנחנו מכירים אותו - - -

דוד ביטן (הליכוד):

לא, אין הבדל. להיפך, יותר גרוע, כי זה חוק יותר מבושל עם מאה הסתייגויות.
למדנו את זה? גם לא למדנו את זה.

יעל גרמן (יש עתיד):

דנו בו.

היו"ר יואב קיש:

דוד, אנחנו נצביע עוד מעט. יואל, בבקשה.

דוד ביטן (הליכוד):

אז לפי השיטה שלך, לכל דבר ניתן חודש עד שזה יעלה לדיון.

יעל גרמן (יש עתיד):

לא חודש, אבל אני מבקשת שבוע.

היו"ר יואב קיש:

תודה. יואל חסון, בבקשה. עליזה, עליזה - - -

יואל חסון (המחנה הציוני):

חברת הכנסת בראשי.

יעל גרמן (יש עתיד):

גמרנו. גורלו של החוק נחרץ. עליזה אמרה לא.

היו"ר יואב קיש:

יואל, בבקשה.

יואל חסון (המחנה הציוני):

אני ממש מתחבר לדבריה של חברת הכנסת גרמן. ודאי שמדובר בחוק כל-כך מורכב
ואנחנו בכלל עדיין לא מדברים על בעדו או נגדו. נקיים על זה דיון, אבל מתבקש
מאתנו כרגע בכמה שעות לקבל עמדה של האופוזיציה, של המחנה הציוני. אי אפשר
לעשות את זה, זה לא הגיוני.

מדובר בחוק מאוד מורכב. אני אפילו לא נכנס אם בעדו או נגדו. ברור שמכל
התהליך שאנחנו עוברים הסיפור של מתקן "חולות" נכשל כישלון נחרץ. זה דבר
שהוא ברור, והתוצאה עומדת בפנינו. אנחנו מבקשים, ואני מבקש ממך, אדוני
היושב-ראש, אתה יכול אולי לעשות הפסקה, לדבר עם שר הפנים, לבקש דחייה
בשבוע, ואני מבטיח בשבוע הבא לתמוך בפטור.

היו"ר יואב קיש:

אני לא צריך פטור בשבוע הבא. אתה עושה צחוק?

דוד ביטן (הליכוד):

כבר מחר לא צריך פטור.

יואל חסון (המחנה הציוני):

מצוין. אז למה אתה עושה פטור? אם מחר לא צריך פטור, למה אתה עושה פטור?

היו"ר יואב קיש:

כי רק ביום שני זה יכול לעלות, ואני רוצה עוד שבוע עבודה בכנסת. מה לעשות?
זה מה שאני רוצה.

איילת, בבקשה.

יואל חסון (המחנה הציוני):

אנחנו מתנגדים לצורת ההגשה של החוק הזה לוועדת הכנסת.

דוד ביטן (הליכוד):

צורת ההגשה?

יואל חסון (המחנה הציוני):

לתהליך הזה, לדרך שמזלזלת בחברי הכנסת, - -

יעל גרמן (יש עתיד):

החיפזון.

יואל חסון (המחנה הציוני):

- - מזלזלת ביכולת שלנו להעמיק ולקובע עמדה. ואתם גוררים אותנו להיות במהלך
מתנגד, שאנחנו לא בטוח מתנגדים בכלל.

דוד ביטן (הליכוד):

אז אמרתי לך, גם בחוק שנכנס בקריאה שנייה ושלישית אנחנו לומדים אותו מהר.
מה הבעיה?

היו"ר יואב קיש:

איילת, רצית?

איילת נחמיאס ורבין (המחנה הציוני):

לא, אני נתתי לרויטל.

היו"ר יואב קיש:

רויטל, בבקשה, אחרונת הדוברים.

איילת נחמיאס ורבין (המחנה הציוני):

לא - - -

היו"ר יואב קיש:

אז מה זה, נותנת? אז את, בבקשה. אני הולך לפי הסדר.

איילת נחמיאס ורבין (המחנה הציוני):

כי התבלבלת, אז לא - - -

היו"ר יואב קיש:

חשבתי שאת לא רוצה לדבר, והצעתי לך.

איילת נחמיאס ורבין (המחנה הציוני):

אני רוצה להגיד משהו. שוב, אני לא רוצה להתעסק - - -

דוד ביטן (הליכוד):

- - -

איילת נחמיאס ורבין (המחנה הציוני):

אני לא רוצה להתעסק גם בעניין הזה בנושא פרוצדורה, אולי בנושא הזה אפילו
פחות מאשר בנושאים האחרים.

דוד ביטן (הליכוד):

- - -

איילת נחמיאס ורבין (המחנה הציוני):

בגלל שהנושא הזה הוא נושא - - -

דוד ביטן (הליכוד):

אז מה הבעיה? עד שסוף-סוף אנחנו מתנהגים נכון?

היו"ר יואב קיש:

רויטל, אני אפריד ביניכם.

איילת נחמיאס ורבין (המחנה הציוני):

זה לא אני, זה - - -

דוד ביטן (הליכוד):

אני אתייעץ עם בית-המשפט העליון. מה אני אעשה?

ישראל אייכלר (יהדות התורה):

אתה תגיד את זה עוד כמה פעמים, היא תהיה שופטת.

איילת נחמיאס ורבין (המחנה הציוני):

אני מוותרת על זכות הדיבור. תודה.

דוד ביטן (הליכוד):

אני נותן לה להיות שופטת.

היו"ר יואב קיש:

אתה רואה, דוד?

דוד ביטן (הליכוד):

מה?

היו"ר יואב קיש:

עכשיו איילת נפגעה.

ישראל אייכלר (יהדות התורה):

למה, היא לא רוצה להיות שופטת?

היו"ר יואב קיש:

לא.

רויטל, בבקשה.

רויטל סויד (המחנה הציוני):

אני רוצה לומר שני דברים. נעזוב רגע את הצד הפרוצדורלי, תיכף נדבר עליו,
שזה גם מה שדיברה חברתי חברת הכנסת גרמן, וגם חבר הכנסת יואל חסון. אני
רוצה רגע לדבר על המהות.

אתם זוכרים כמה דם רע נשפך על בית-המשפט העליון אחרי שהוא הוציא את הפסיקה
האחרונה שבה כולם אמרו, בית-המשפט העליון, בעד המסתננים, שכח מה זה להיות
יהודי, אם נשתמש במשפט הזה, זה לא בדיוק היה כך.

ישראל אייכלר (יהדות התורה):

לא בהקשר הזה.

רויטל סויד (המחנה הציוני):

לא בהקשר הזה, אבל זה היה המסר. צריך להכניס גם את הלאומיות. תשימו לב איך
פתרון אחד, בית-המשפט העליון, מה שהוא אמר זה כך, אי אפשר לגרש כשאין
הסכמה, אפשר להוציא כשיש הסכמה של מדינה אחרת לקבל גם אדם שהוצא בכפייה.

הלכו, סגרו עם המדינה האחרת, אפשר גם להוציא ללא הסכמה לסודן.

דוד ביטן (הליכוד):

אבל זה לא פשוט, כי זה מדינה זרה, לא המדינה שלהם.

רויטל סויד (המחנה הציוני):

איפה היו חברי הכנסת, ראש הממשלה, השרים שהשתלחו בבית-המשפט העליון כשכל מה
שבית-המשפט העליון אמר, זה לא שאי אפשר להוציא אותם, אלא שתפתרו את זה,
ואכן פתרו.

יעל גרמן (יש עתיד):

לא, זה בניגוד להסכמים, הוא אמר.

רויטל סויד (המחנה הציוני):

בדיוק.

היו"ר יואב קיש:

אנחנו מדברים על הפטור, חברים.

רויטל סויד (המחנה הציוני):

ולכן, שימו לב איך לוקחים השתלחות בבית-המשפט העליון, שהיתה מיותרת
לחלוטין.

דוד ביטן (הליכוד):

דווקא היית צריכה לדבר חיובי, כשהלכנו לפי הפסיקה ועבדנו קשה. במקום זה, את
תוקפת אותנו.

היו"ר יואב קיש:

מה שאתה לא תעשה, יתקפו אותך, דוד.

רויטל סויד (המחנה הציוני):

אבל הרוב בכלל לא הבינו על מה היתה ההשתלחות.

דוד ביטן (הליכוד):

מה שאני לא אעשה.

יעל גרמן (יש עתיד):

ביטן, אתה צודק - - -

רויטל סויד (המחנה הציוני):

זה דבר אחד לגבי המהות. את זה חשוב לי לומר - - -

דוד ביטן (הליכוד):

זה לא היה פשוט.

קריאות:

- - -

רויטל סויד (המחנה הציוני):

אני אצא עכשיו בהתרסה תיכף.

דוד ביטן (הליכוד):

לא, לא. מה, כולם יצאו היום?

רויטל סויד (המחנה הציוני):

בדיוק, בגללך, גם אני אצא עכשיו.

דוד ביטן (הליכוד):

גם ככה הסתבכתי - - -

רויטל סויד (המחנה הציוני):

דבר שני, יושבים פה כולנו, כולנו אחראים לשיח מתלהם, לשיח מתלהם בציבור
ולשיח מתלהם בחברה, כולנו תורמים לזה.

אמיר אוחנה (הליכוד):

למה את אומרת 'כולנו'? גם את?

רויטל סויד (המחנה הציוני):

כי זה כולנו, כולנו.

אמיר אוחנה (הליכוד):

גם את?

רויטל סויד (המחנה הציוני):

אני רואה את כל נבחרי הציבור כחטיבה אחת. וזה שאני לא עושה את זה, זה לא
משנה. אני רואה את כולנו כחטיבה אחת.

אמיר אוחנה (הליכוד):

אז את אומרת, אנחנו.

רויטל סויד (המחנה הציוני):

המחויבות היא של כולנו ביחד להילחם נגד הסתה נגד בית-המשפט העליון, נגד
הסתה נגד נשיא המדינה, נגד הסתה נגד ציבורים במדינת ישראל. האחריות היא של
כולנו, ותראו איך הסתה נגד בית-המשפט העליון עכשיו תעבור אלינו. זה לגופו
של עניין.

היו"ר יואב קיש:

נא לסיים.

רויטל סויד (המחנה הציוני):

אני אגיד לך מה חסר לי פה. חסרים לי נתונים. אתה רוצה לעלות לפטור, לזרז את
ההליכים. דיברו חבריי, גם חברת הכנסת גרמן וגם חבר הכנסת יואל חסון, לגבי
השאלה אם ההליך ראוי או לא ראוי. אבל אני גם רוצה נתונים.

דוד ביטן (הליכוד):

איזה נתונים? אמרנו לך, 17 בדצמבר זה הנתון הרלוונטי היחיד.

רויטל סויד (המחנה הציוני):

לא, לא.

דוד ביטן (הליכוד):

איזה עוד נתון?

רויטל סויד (המחנה הציוני):

כשאתה מדבר על סגירת מתקן, מה המשמעות של זה? כמה יסולקו? - - -

דוד ביטן (הליכוד):

אבל זה בתהליך החוק. זה לא פה עכשיו.

היו"ר יואב קיש:

לא סוגרים. נותנים שלושה חודשים. הדד-ליין היחידי הרלוונטי זה ה-17 בדצמבר,
שאם עד אז לא נאריך, אז הכול נגמר.

רויטל סויד (המחנה הציוני):

אז בואו תנו לנו נתונים גם.

קריאות:

חברים, אני מעביר להצבעה את בקשת הממשלה להקדמת הדיון בהצעת חוק למניעת
הסתננות (מ/1167). מי בעד? שירים את ידו. מי נגד?

הצבעה

בעד – רוב

נגד – מיעוט

הבקשה אושרה.

היו"ר יואב קיש:

ההצעה התקבלה. הישיבה סגורה. תודה.

הישיבה ננעלה בשעה 11:00.
