הכנסת התשע-עשרה

נוסח לא מתוקן

מושב שלישי

פרוטוקול מס' 133

מישיבת ועדת הכנסת

יום רביעי, י"א בכסלו התשע"ה (03 בדצמבר 2014), שעה 16:00

סדר היום:

1. הוספת סגנים ליו"ר ועדת הבחירות המרכזית לכנסת

2. חילופי אישים בוועדה המשותפת של ועדת הכספים וועדת החוץ והביטחון לתקציב
הביטחון

3. הכנה לקריאה ראשונה

נכחו:

חברי הוועדה:

יריב לוין – היו"ר

רוברט אילטוב

זאב אלקין

באסל גטאס

אברהם מיכאלי

אורי מקלב

שולי מועלם-רפאלי

אלכס מילר

חמד עמאר

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדס צנוירט

חילופי אישים בוועדה המשותפת של ועדת הכספים וועדת החוץ והביטחון לתקציב
הביטחון

היו"ר יריב לוין:

שלום רב, אני מתכבד לפתוח את הישיבה. על סדר-יומנו מספר נושאים. הנושא
הראשון, חילופים בוועדה המשותפת של ועדת החוץ והביטחון ו-וועדת הכספים,
שעוסקת בתקציב הביטחון. מטעם ועדת הכספים יכהן חבר הכנסת זאב אלקין על
המקום של יושב-ראש הכנסת וחבר הכנסת לשעבר והנשיא דהיום ראובן רובי ריבלין,
ומטעם ועדת החוץ והביטחון יכהן חבר הכנסת משה זלמן פייגלין במקום שהיה של
חבר הכנסת אלקין.

אלכס מילר:

זו טעות. זה צריך להיות של ישראל ביתנו. ועדה משותפת- - -

היו"ר יריב לוין:

לוועדת הכספים ולזה. אז נבדוק. אם צריך לעשות תיקון, נעשה. אגיד לך אם כך
מה אני מציע: בוא קודם כל נאשר את המינוי של זאב במקום רובי, כי זה ברור.
זה בכלל לא שאלה. אני מוכן לבדוק את זה. אני לא רוצה שתהיה פה איזו טעות.
אתה זוכר, רוברט? כי אני לא זוכר. אני בעד לבדוק. אני רק מציע שנכניס את
זאב במקום רובי. זאב יושב היום בוועדה הזאת מטעם חוץ וביטחון. הוא יעבור
לשבת בה מטעם ועדת כספים. מי בעד?

הצבעה

בעד – פה אחד

אושר.

היו"ר יריב לוין:

פה אחד. אין מתנגדים, אין נמנעים. אושר. רק תבדקו את העניין הזה.

אלכס מילר:

- - -

היו"ר יריב לוין:

דברו עם זאב ותסגרו את זה. אין בעיה.

אלכס מילר:

דיברנו עם זאב. אז היה שליברמן- - -

היו"ר יריב לוין:

אין בעיה. זו החלטה שאתם צריכים לקבל ביניכם שם. תסגרו את זה ביניכם.

הוספת סגנים ליו"ר ועדת הבחירות המרכזית לכנסת

היו"ר יריב לוין:

הוספת סגנים ליו"ר ועדת הבחירות המרכזית. אני מבין שיש בקשה של סיעות הבית
היהודי וש"ס, להוסיף שני סגנים ליו"ר ועדת הבחירות המרכזית – אחד מטעם כל
אחת מהסיעות האלה, ואני מבין שיש הסכמה על כך.

ארבל אסטרחן:

זה מטעם הסיעות הבאות בגודלן.

היו"ר יריב לוין:

ברור. אני מבין שיש הסכמה.

אורי מקלב:

כמה סגנים יש?

ארבל אסטרחן:

היום יש ארבעה: לליכוד, יש עתיד, העבודה וישראל ביתנו. יש סמכות בחוק
לוועדת הכנסת להגדיל עד שמונה. מבוקש כרגע להגדיל בשניים.

אורי מקלב:

אפשר לקבוע את הסגנים לפי מה שיהיה בעתיד?

היו"ר יריב לוין:

הסגנים הולכים לפי מה שיהיה בעתיד, כי לארבע הסיעות הגדולות בכל מקרה. זה
הולך לפי גודל הסיעות. זה בסדר.

אורי מקלב:

מארבע הגדולות, הייתי מציע, לפי הסקרים, לפי זה נלך...

היו"ר יריב לוין:

אורי, אתה חוגג לפני הזמן... בעולם הפוליטי הזה אין לדעת.

ארבל אסטרחן:

יש סמכות לוועדת הכנסת להוסיף, עד שמונה, וזה גם נעשה בעבר. רק צריך לדעת
שלדבר הזה יש עלות – אמנם לא מאוד גבוהה, אבל הסגנים בוועדה מקבלים, אני
חושבת, עובד, מזכיר, מזכירה, נהג, אם אין להם רכב מהמדינה, לשכה, כלומר יש
לוועדת הבחירות עלות כרוכה בתוספת הזאת.

אורי מקלב:

כמה זמן? חודש? זה רק מתקופה מסוימת. זה לא מעכשיו.

ארבל אסטרחן:

אני יכולה לברר את זה.

היו"ר יריב לוין:

נבדוק את זה.

3. הכנה לקריאה ראשונה

היו"ר יריב לוין:

בינתיים נבור לנושא הבא, והוא הכנת הצעות החוק הבאות לקריאה הראשונה:
התפזרות הכנסת התשע עשרה, ויש שמונה הצעות המכונות בשם הזה, של חברת הכנסת
גלאון וקבוצת חברי הכנסת פ/3, של חבר הכנסת הרצוג וקבוצת חברי הכנסת פ/5,
של חבר הכנסת ברכה וקבוצת חברי הכנסת פ/12. לפחות לפי המספרים, הם ממש חזו
את הנולד כבר ביום הראשון כאן... חבר הכנסת מקלב מתמיד בקו האופטימי – הוא
חיכה עם זה עד 1174... יש כמה כאלה שרק כשזה קרה, ממש האמינו שזה קורה, שזו
ההצעה של חבר הכנסת מיכאלי וקבוצת חברי הכנסת, 2917, של חבר הכנסת זחאלקה
וקבוצת חברי הכנסת, 2918, של חבר הכנסת טיבי וקבוצת חברי כנסת, 2919, ושל
חבר הכנסת מופז, 2921. לא הצלחנו להגיע ל-3,000 הצעות חוק פרטיות, אבל
היינו קרובים... רבותיי, מה אתם רוצים לעשות עם ההצעות האלה?

רוברט אילטוב:

אתה רוצה להקריא את החוק?

היו"ר יריב לוין:

כן, נקריא את החוק, אבל הדבר המהותי באמת בחוק הזה הוא, כמובן, התאריך.
מאחר שאני מבין שכרגע יש הסכמה על 17 במרס, אני מציע שזה התאריך שנאשר כרגע
בהכנה לקריאה ראשונה. כולם ילכו לעשות את השבת, וכשנחזור בשבוע הבא ביום
שני, אני מקווה שנחזור עם ידיעה ברורה שאנחנו יודעים איפה אנחנו נמצאים.

באסל גטאס:

מה זאת אומרת? תסביר.

היו"ר יריב לוין:

למשל, יכול להיות שירצו לעשות איזה שינוי בתאריך. יכול לקרות. זה לא
בלתי-מתקבל על הדעת.

באסל גטאס:

אבל לא בכל החוק.

אורי מקלב:

דברים מהותיים, כמו 90 יום.

היו"ר יריב לוין:

זה בסדר, אבל כרגע אנחנו הולכים ל-17 בחודש. ארבל, תקריאי את הנוסח.

ארבל אסטרחן:

הכנסת ה-19 תתפזר לפני גמר כהונתה, והבחירות יתקיימו ביום 17 במרס. יש שם
גם תאריך עברי.

אלכס מילר:

השנה – אל תתבלבלו...

קריאה:

התאריך העברי נבדק?

זאב אלקין:

בין פורים לפסח.

ארבל אסטרחן:

רק אמרו לי בוועדת הבחירות שהבחירות בנציגויות בחו"ל ייצאו על י"ד באדר,
פורים.

היו"ר יריב לוין:

אפשר להזיז את זה.

אז הנוסח הוא שהכנסת ה-19 תתפזר לפני גמר כהונתה, והבחירות לכנסת ה-20
יתקיימו ביום 17 במרס, מפורש.

אורי מקלב:

אני מציע שבדיונים בקריאה הראשונה אולי יחשבו על תאריכים אחרים, אז תחליט
עכשיו שכל תאריך אחר לא נקרא נושא חדש.

ארבל אסטרחן:

זה לא נושא חדש. זה לב החוק, התאריך.

זאב אלקין:

נדמה לי שאתה הנציג היחיד של האופוזיציה. זה מרתק. אני עוד לא זוכר מצבים
שעובר חוק להקדמת הבחירות, ורוב האופוזיציה לא נמצאת פה. כנראה, הרצון
באופוזיציה ללכת לבחירות הוא פשוט מרקיע שחקים...

אורי מקלב:

יש הסכמה גם עם האופוזיציה על 17 במרס?

זאב אלקין:

כן.

אורי מקלב:

הנחתי שיש הסכמה.

זאב אלקין:

תמיד יש יכולת לתקן.

היו"ר יריב לוין:

חבר הכנסת מקלב, הייתי מבקש להיעזר בך, שתברר לי אצל רבותיך שמבינים
ומכירים, איך יצא מצב שזיכו אותי בזה שאני כבר בפעם השנייה מנהל את התהליך
הזה, כמו בכנסת הקודמת, ולמעשה אני מנהל אותו בפעם השלישית, כי בכנסת
הקודמת כבר ישבתי פה ב-02:00 בלילה בהכנה לקריאה שנייה ושלישית. יש כנראה,
ציווי שמזכה אותי בעניין הזה באופן שיטתי.

רוברט אילטוב:

אדוני היושב-ראש, פעם שלישית אתה יושב על החוק לפיזור הכנסת. פעם אחת
הצלחת.

היו"ר יריב לוין:

כן.

רוברט אילטוב:

אף פעם לא הצלחת למנות אותי ליושב-ראש- - -

היו"ר יריב לוין:

אני מודה. לכן אני אומר שעד יום שני, כשנתכנס כאן שוב - אני מציע שנתאזר
בסבלנות.

רבותיי, מי בעד למזג את הצעות החוק?

הצבעה

בעד – פה אחד

אושר.

היו"ר יריב לוין:

פה אחד. אין מתנגדים, אין נמנעים.

מי בעד לאשר אותן לקריאה הראשונה בנוסח כפי שהקראתי?

הצבעה

בעד – פה אחד

אושר.

היו"ר יריב לוין:

פה אחד אושר לקריאה ראשונה.

הוספת סגנים ליו"ר ועדת הבחירות המרכזית לכנסת

היו"ר יריב לוין:

אני חוזר לנושא השני, הוספת סגנים ליו"ר ועדת הבחירות המרכזית. כן.

ארבל אסטרחן:

קודם כל, תיקון: זה לא מי שאוטומטית, סגן נוסף זה לסיעה הבאה הגדולה, אלא
לסיעות שוועדת הכנסת תקבע. הן גם הבאות בתור.

לגבי מה שהעליתי, שזה בעיקר לשכה ומזכירה, זה לשכה בכנסת – זה לא ששוכרים
בניין - מדובר בסך הכול על תקופה של כשלושה חודשים, כי זה כחודשיים לפני
הבחירות ועד אחרי פרסום התוצאות.

זאב אלקין:

ברור. אסביר לכם מה הרקע לבקשה הזאת. כידוע, בעקבות התפטרות השר גדעון סער
מהכנסת, סיעת ישראל ביתנו קיבלה חבר כנסת נוסף, ובעקבות זה היא עברה את
סיעת הבית היהודי במספר חברי הכנסת. כתוצאה מזה אוטומטית היא נכנסה תחת
החוק, וסיעת הבית היהודי נפלה מוועדת הבחירות, למרות שהיתה מיוצגת שם עד
לאחרונה. כתוצאה מזה היא פנתה אליי, וביקשה שבמסגרת סמכויות שקיימות בחוק
לוועדת הכנסת, בכל זאת נחזיר אותם חזרה. הם גם סיעה יותר גדולה מ-10 - תמיד
היה נוהג בכנסת, גם בקדנציות הקודמות, שסיעות שיותר מעשרה חברי כנסת, מנסים
לתת להם ייצוג בוועדת הבחירות.

אני באתי בדברים גם עם נציגי אופוזיציה, ומהם הגיעה בקשה מקבילה, כי גם שם
יש סיעה יותר גדולה מעשרה חברי כנסת, סיעת ש"ס. ביקשו שאם הולכים למהלך
הזה, למרות שהיא מנדט אחד פחות מהבית היהודי, אבל היא עדיין עומדת בכלל הזה
של יותר מעשרה חברי כנסת. לכן זה היה נראה בעיניי הוגן.

דנו בזה גם בהנהלת הקואליציה בשבוע שעבר, כשעוד היתה קואליציה והיו שם הרבה
סיעות, וזה אושר פה אחד. לכן כתוצאה מזה, מגיעה פנייה לוועדת הכנסת, להוסיף
פה שני סגנים – אחד לסיעת הבית היהודי ואחד- - -

היו"ר יריב לוין:

אגב, זה גם שומר על האיזון בין קואליציה לאופוזיציה, כך שעדיין יהיו שלוש
סיעות לקואליציה ושלוש לאופוזיציה, כי יש עתיד נמצאת כבר באופוזיציה.

רבותיי, מי בעד הבקשה הזאת?

הצבעה

בעד – פה אחד

אושר.

היו"ר יריב לוין:

פה אחד. אין מתנגדים, אין נמנעים. אושר.

אלכס העלה סוגיה – אנחנו אישרנו את המינוי שלך כנציג מטעם ועדת הכספים
במקום ראובן ריבלין, אבל העלה אלכס שאלה לגבי המינוי של משה פייגלין בנושא
של הייצוג של ישראל ביתנו.

זאב אלקין:

זאת משבצת של הליכוד. אם אתם רוצים, אני יכול לתת לכם. לי זה לא משנה.

רוברט אילטוב:

בשני המקרים משבצת של הליכוד?

זאב אלקין:

כן, אבל לא אכפת לי להכניס אתכם במשבצת של הליכוד, אם יש בקשה כזאת, אבל זה
חייב להיות מישהו מוועדת חוץ וביטחון. אז אני מתקן לך את זה על המקום.

היו"ר יריב לוין:

אז בכל זאת הצלחנו להטיל משימה על רוברט בשלהי הכהונה כאן...

אני מודיע פה לפרוטוקול שיושב-ראש הקואליציה ויושב-ראש סיעת הליכוד ביקש
על-פי ההסדרים שיש בין סיעות הליכוד וישראל ביתנו לאחר התפצלות הסיעות
בכנסת הזו, שעל המקום מטעם ועדת החוץ והביטחון, שבו הוא כיהן, יכהן חבר
הכנסת רוברט אילטוב. מי בעד לאשר את הבקשה הזאת?

הצבעה

בעד – פה אחד

אושר.

היו"ר יריב לוין:

פה אחד. אין מתנגדים, אין נמנעים. אושר.

תודה רבה, הישיבה נעולה.

הישיבה ננעלה בשעה 16:10.
