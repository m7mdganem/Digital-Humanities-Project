הכנסת העשרים

מושב רביעי

פרוטוקול מס' 378

מישיבת ועדת הכנסת

יום שני, ד' באב התשע"ח (16 ביולי 2018), שעה 11:35

סדר היום:

קביעת ועדה לדיון בהצעה לסדר היום בנושא: "הקמת אסדת הגז סמוך לחוף מסכנת
את בריאות הציבור והחלופה הבריאה בעומק הים לא נבחנה", של יעל כהן פארן.

נכחו:

חברי הוועדה:

דוד אמסלם – מ"מ היו"ר

יואל חסון

רויטל סויד

חברי הכנסת:

ענת ברקו

יעל כהן פארן

ייעוץ משפטי:

יעל סלנט

מנהל/ת הוועדה:

אתי בן יוסף

רשמת פרלמנטרית:

שרון רפאלי

קביעת ועדה לדיון בהצעה לסדר היום בנושא: "הקמת אסדת הגז סמוך לחוף מסכנת
את בריאות הציבור והחלופה הבריאה בעומק הים לא נבחנה", של יעל כהן פארן.

היו"ר דוד אמסלם:

אני מתכבד לחדש את ועדת הכנסת בנושא של קביעת ועדות לדיון בהצעות לסדר היום
בנושא הקמת אסדת הגז סמוך לחוף המסכן את בריאות הציבור והחלופה הבריאה
בעומק הים לא נבחנה (616) של חברת הכנסת יעל כהן פארן. איפה את רוצה שזה
יהיה?

יעל כהן-פארן (המחנה הציוני):

אני מבקשת את הדיון בוועדת הכלכלה. זאת הוועדה שעוסקת בנושאים של אנרגיה,
ושם ראוי לערוך את הדיון.

היו"ר דוד אמסלם:

לדעתי, זה צריך להיות בוועדת הפנים. זאת העמדה שלי בעניין.

יעל כהן-פארן (המחנה הציוני):

ואני אשמח שזה יהיה בכל זאת בוועדת כלכלה.

היו"ר דוד אמסלם:

ההצעה שלי שזה יהיה בוועדת הפנים.

יואל חסון (המחנה הציוני):

איפה את רוצה?

יעל כהן-פארן (המחנה הציוני):

בוועדת כלכלה.

היו"ר דוד אמסלם:

זה דיון שבא מהזווית של איכות הסביבה - -

יעל כהן-פארן (המחנה הציוני):

של תכנון וסביבה.

היו"ר דוד אמסלם:

לא. יש שתי זוויות שמעלים בהן דיון. למשל, אם אנחנו מעלים את זה בנושא מחיר
הגז אז זה ועדת הכלכלה; אם אנחנו מעלים את זה ברמת הזיהום וההפרעה זה איכות
הסביבה. הרי דנתי על זה בוועדת הפנים והגנת הסביבה.

יעל כהן-פארן (המחנה הציוני):

כן, אני זוכרת.

היו"ר דוד אמסלם:

לכן אני רוצה לקצר את העניין.

יעל כהן-פארן (המחנה הציוני):

אני רוצה להעיר על משהו. כשהשר עלה והשיב לי במליאה הנושאים שעולים פה הם
נושאים של אנרגיה פר-אקסלנס. הסביבה במקומה מונחת, ואתה יודע שאני באה בדגל
של הסביבה בעיקר, אבל גם בהיבט של אנרגיה. יש פה שיקולים של אנרגיה. אתה
יודע למה זה לא הגיע מהמליאה לוועדת כלכלה? כי אלי בן דהאן קם ואמר – חוץ
וביטחון. אמרתי לו, מאיפה הבאת את זה? אז בגלל זה אנחנו עכשיו בוועדת כנסת.
בוועדת הפנים דנו בכך, ואתה צודק שיש פה היבטים של תכנון וסביבה, אבל דווקא
מהתשובה של השר בעיקר היבטים של אנרגיה עולים פה כנגד, ולכן הדיון לדעתי,
צריך להיות בוועדת כלכלה.

היו"ר דוד אמסלם:

תודה.

מי בעד ועדת פנים? מי נגד? מי נמנע?

הצבעה

בעד ההצעה – רוב

נגד – מיעוט

נמנעים – אין

ההצעה להעביר את הדיון בעניין הקמת אסדת הגז לוועדת הפנים והגנת הסביבה,
התקבלה.

היו"ר דוד אמסלם:

ההצעה להעביר לוועדת הפנים התקבלה.

יעל כהן-פארן (המחנה הציוני):

אבל אנחנו רוצים לוועדת כלכלה, בבקשה.

היו"ר דוד אמסלם:

אני חושב שזה לוועדת הפנים. אני בנושא הזה עוסק כבר למעלה משנה וחצי. תודה
רבה.

יעל כהן-פארן (המחנה הציוני):

אבל זה היה 3-3.

קריאה:

זה היה 4-3.

היו"ר דוד אמסלם:

אני באתי לקדם את זה, אז עכשיו את שואלת למה 3-3?

יעל כהן-פארן (המחנה הציוני):

אז למה לא דיברת איתי? אנחנו רוצים את זה בוועדת הכלכלה.

היו"ר דוד אמסלם:

הישיבה נעולה.

הישיבה ננעלה בשעה 11:40.
