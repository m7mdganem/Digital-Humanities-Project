הכנסת העשרים

מושב רביעי

פרוטוקול מס' 312

מישיבת ועדת הכנסת

יום שני, י"ד בטבת התשע"ח (01 בינואר 2018), שעה 10:15

סדר היום:

א. בקשת יושב ראש ועדת הפנים והגנת הסביבה להקדמת הדיון בהצעות החוק הבאות,
לפני הקריאה השניה והשלישית, ובכפוף לאישורן בוועדה:

1. הצעת חוק המפלגות (תיקון מס' 24) (הוראות מיוחדות לעניין בחירות מקדימות
לתפקיד חבר הכנסת), התשע''ח-2017 (כ/737).

2. הצעת חוק לתיקון דיני הרשויות המקומיות (חוקי עזר בעניין פתיחתם וסגירתם
של עסקים בימי מנוחה), התשע''ח-2017 (מ/1175).

ב. בקשת הממשלה להקדמת הדיון בהצעת חוק יסוד: הממשלה (תיקון מס' 6) (אצילת
סמכות לסגן שר) מ/1185), לפני הקריאה הראשונה.

ג. בקשה להקדמת הדיון בהצעת חוק קרן קיימת לישראל (תחולת דיני המס והוראת
שעה), התשע''ח-2017 (מ/951), לפני הקריאה השניה והשלישית ובכפוף לאישורה
בוועדת הכספים.

ד. בקשת חה''כ עודד פורר להעברת הצעת חוק התקשורת (בזק ושידורים) (תיקון-
הארכת תוקף רישיון למשדר ערוץ ייעודי), התשע''ז-2017 (פ/4543), מוועדת
הכלכלה לדיון בוועדה המשותפת לוועדת הכלכלה וועדת הכנסת בנושא זה.

ה. בקשת יושב ראש ועדת הכספים להעברת הצעת חוק לצמצום השימוש במזומן,
התשע''ה-2015 (מ/945), מוועדת החוקה, חוק ומשפט לדיון בוועדה המשותפת
לוועדת החוקה חוק ומשפט וועדת הכספים.

ו. בקשת חה''כ רחל עזריה, יושבת ראש הוועדה המיוחדת, להעברת הצעת חוק
לצמצום השימוש במזומן, התשע''ה-2015 (מ/945), מוועדת החוקה, חוק ומשפט
לדיון בוועדה המיוחדת בראשותה.

נכחו:

חברי הוועדה:

יואב קיש – היו"ר

יואב בן צור – מ"מ היו''ר

אמיר אוחנה

ישראל אייכלר

רוברט אילטוב

אחמד טיבי

שולי מועלם-רפאלי

איילת נחמיאס ורבין

רועי פולקמן

אלעזר שטרן

חברי הכנסת:

מסעוד גנאים

לאה פדידה

מוזמנים:

  -----------------------------------------------------------------------
  עמית שטאובר        –    עו"ד, משרד האוצר - המפקח על הביטוח
  ------------------ ---- -----------------------------------------------
  עמית שטאובר        –    עו"ד, משרד האוצר

  גיל ברינגר         –    יועץ שרת המשפטים, משרד המשפטים
  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אתי בן-שמחון

בקשת חה"כ עודד פורר להעברת הצעת חוק התקשורת (בזק ושידורים)(תיקון - הארכת
תוקף רישיון למשדר ערוץ ייעודי), התשע"ז-2017 (פ/3454), מוועדת הכלכלה
לדיון בוועדה המשותפת לוועדת הכלכלה וועדת הכנסת בנושא זה

היו"ר יואב קיש:

בוקר טוב, אנחנו מתחילי עם סדר היום.

הנושא: בקשת חבר הכנסת עודד פורר להעברת הצעת התקשורת (בזק
ושידורים)(תיקון - הארכת תוקף רישיון למשדר ערוץ ייעודי), התשע"ז-2017
(פ/3454), מוועדת הכלכלה לדיון בוועדה המשותפת לוועדת הכלכלה וועדת הכנסת
בנושא זה. מבחינתי זה מובן מאליו – הכול בהסכמה.

עודד פורר (ישראל ביתנו):

מדובר בערוץ ייעודי, אותן הבעיות בסופו של דבר, מכניסים את הערוצים
הייעודיים בסיפור הזה, אז צריך להכניס את כולן.

אחמד טיבי (הרשימה המשותפת):

אבל הוועדה כבר התחילה לעבוד, נכון יואב?

היו"ר יואב קיש:

כן, זה לא משנה, אנחנו יכולים להצמיד.

מדובר בהצעת חוק פרטית של חבר הכנסת פורר לגבי ערוץ 9.

עודד פורר (ישראל ביתנו):

זה לא תשע, היא לגבי הערוצים הייעודיים.

היו"ר יואב קיש:

אנחנו בוועדה המשותפת עושים בדיוק את זה – מסדירים את כל נושא הערוצים
הייעודיים, לכן, זה אך טבעי שזה יהיה שם. אני מעלה להצבעה. מי בעד בקשתו של
חבר הכנסת עודד פורר?

הצבעה

בעד – רוב

נגד – אין

ההצעה להעביר את הצעת חוק התקשורת (בזק ושידורים)(תיקון - הארכת תוקף
רישיון למשדר ערוץ ייעודי), התשע"ז-2017 (פ/3454), מוועדת הכלכלה לוועדה
המשותפת לוועדת הכלכלה ולוועדת הכנסת, נתקבלה.

היו"ר יואב קיש:

פה אחד. ההצעה התקבלה.

בקשת יו"ר ועדת הכספים להעברת הצעת חוק לצמצום השימוש במזומן, התשע"ה-2015
(מ/945), מוועדת החוקה, חוק ומשפט לדיון בוועדה המשותפת לוועדת החוקה, חוק
ומשפט וועדת הכספים

היו"ר יואב קיש:

בקשת יו"ר ועדת הכספים להעברת הצעת חוק לצמצום השימוש במזומן, התשע"ה-2015
(מ/945), מוועדת החוקה, חוק ומשפט לדיון בוועדה המשותפת לוועדת החוקה, חוק
ומשפט וועדת הכספים, וגם את חברת הכנסת רחל עזריה שביקשה לוועדה ברשותה.

יש לי פה הצעה שהיא בהסכמה.

אני מבקש להקריא. תקשיבו רגע להצעה המשותפת שהיא בהסכמה של יושב-ראש ועדת
חוקה ויושב-ראש ועדת כספים.

הקמת ועדה משותפת לדיון בהצעת חוק לצמצום השימוש במזומן, התשע"ה-2015
(מ/945). בהתאם לסיכום ביני ובין יושב-ראש ועדת הכספים חבר הכנסת גפני, אנו
פונים אליך בבקשה כי תוקם ועדה משותפת לוועדת החוקה, חוק ומשפט.

בראש הוועדה ידון חבר הכנסת ניסן סלומינסקי, ותהיה בה 12 חברים בהרכב המוצע
להלן: מטעם ועדת חוקה, חוק ומשפט - חבר הכנסת ניסן סלומינסקי, יושב-ראש.
בני בגין, טלי פלוסקוב, רויטל סויד, עודד פורר, מיכל רוזין. מטעם ועדת
הכספים – משה גפני, יצחק וקנין, מיקי מכלוף זוהר, מיקי לוי, מיקי רוזנטל
ואחמד טיבי.

אני מעלה את הבקשה של הוועדה להצבעה. מי בעד? שירים את ידו. מי נגד?

הצבעה

בעד – רוב

נגד – אין

נמנעים – אין

הבקשה להעביר את הצעת החוק לצמצום השימוש במזומן התשע"ה-2015 (מ/945),
מוועדת החוקה, חוק ומשפט לוועדה המשותפת לוועדת החוקה, חוק ומשפט ולוועדת
הכספים, נתקבלה.

היו"ר יואב קיש:

ההצעה התקבלה.

בקשת הממשלה להקדמת הדיון בהצעת חוק יסוד: הממשלה (תיקון מס' 6)

(אצילת סמכות לסגן שר)(מ1185), לפני הקריאה ראשונה

היו"ר יואב קיש:

בקשת הממשלה להקדמת הדיון בהצעת חוק יסוד: הממשלה (תיקון מס' 6), (אצילת
סמכות לסגן שר)(מ1185), לפני הקריאה ראשונה.

איילת נחמיאס ורבין (המחנה הציוני):

בעיקר תסביר לנו את הדחיפות, את החשיבות של הנושא.

היו"ר יואב קיש:

חברים, אני הולך להגיד בצורה הכי ברורה. הדיון פה התנהל היום אחרת. אני לא
מוכן להפרעות. אנחנו מנהלים דיון ענייני. כל אחד בזכות דיבור. מי שיפריע
אני אוציא אותו, פשוט מאוד.

איילת נחמיאס ורבין (המחנה הציוני):

מי שלא ענייני זה אתם.

גיל ברינגר:

ההצעה בעקבות הבג"צ של סיעת יש עתיד, ובעקבות הפסיקה מ-2009, ומ-2015.
הפרקטיקה שהייתה נהוגה ביחס לסגן שר במעמד שר לא יכולה יותר להתקיים על פי
העליון, ולכן יש צורך לשנות את המנגנון הזה למנגנון של אצילת סמכויות. עד
היום לפי חוק יסוד הממשלה, ניתן היה לאצול סמכות לכל עובד מדינה, מלבד סגן
שר. מה שהצעה זו עושה, היא בעצם מאפשרת לאצול את הסמכות גם לסגן שר במידה
והשר הוא ראש הממשלה, וזה מתרכז ומתייחד רק במשרות האלה. כמובן שזה לא יחול
על תקנות, מה שלא היה קיים עד היום. זה לא יחול על הצעות שהם מחליטים, זה
כן יחול על אפשרות של קידום תזכירים, זה יחול על חתימה על מינויים מכוח
חוקים שהואצלו לו במסגרת כתב האצילה.

היו"ר יואב קיש:

תודה.

אלעזר שטרן (יש עתיד):

אני רק רוצה להבין. האם המשמעות של ההחלטה הזאת – זאת אומרת, מה המשמעות של
ממשלה, אני שואל באמת מבחינת האחריות? זאת אומרת, האם כשאתה אומר, אתה יכול
להיות שר כאילו להיות שותף ולא שותף, מה יש כאן? משני הצדדים אני שואל, גם
מבחינת אולי המטרה של היוזמה - מה החרדים רוצים ולא החרדים לצורך העניין?
מה ליצמן - - -

היו"ר יואב קיש:

לא הבנתי את השאלה מה אתה רוצה ממנו. באמת לא הבנתי.

משה גפני (יהדות התורה):

השאלה מורכבת.

אלעזר שטרן (יש עתיד):

רוצים כאילו להיות חלק ולא להיות.

היו"ר יואב קיש:

זו שאלה לחקיקה, חבר הכנסת אלעזר שטרן. אנחנו לא עוסקים בחקיקה כרגע. עכשיו
זה הקדמת דיון, זה לא חקיקה. השאלה הלגיטימית והחשובה שלך, ואני לא מזלזל,
היא לא לנושא כרגע. לא, אני לא נכנס לדיון במהות החוק. מצטער, לא נכנס.

אלעזר שטרן (יש עתיד):

אני הולך להקדמה.

איילת נחמיאס ורבין (המחנה הציוני):

זה הפטנט החדש שלכם.

היו"ר יואב קיש:

אני מצטער. אנחנו דנים עכשיו על בקשה להקדמת דיון. בדיון נקדים אותו כדי
שאתם תוכלו לדבר ולשאול את השאלות האלה. אז עכשיו אתה מתחיל לשאול את
השאלות שהן לא מקומן לא בוועדת הכנסת.

אלעזר שטרן (יש עתיד):

אני רוצה לשאול בהקשר לדיון.

משה גפני (יהדות התורה):

נראה לי שאתה לא מבין בכלל בכל העניין הזה, ואתה שואל שאלות - - -

מה שהם עשו, זה שהם הגישו בג"צ כדי שליצמן יהיה שר, ואחרי זה הקשו עליו את
החיים בתור שר באופן כזה שלא יוכל להישאר בתור שר.

היו"ר יואב קיש:

אתה מחפש שיש עתיד ולפיד יהיו קוהרנטיים ביחסם לחרדים?

משה גפני (יהדות התורה):

האמת שלא.

אלעזר שטרן (יש עתיד):

אני מבקש לא להתייחס כאן ליחסים שבין ליצמן וגפני בהקשר הזה.

משה גפני (יהדות התורה):

ואם אפשר גם ביחסים שבין ליצמן ליאיר לפיד...

היו"ר יואב קיש:

שאלה לעניין.

אלעזר שטרן (יש עתיד):

כיוון שהנושא הוא מורכב, כמו שאתה אומר, ויש לו מקום, אני מבין שמה שאנחנו
דנים זה בהקדמה. אז עכשיו אני שואל כיוון שהנושא הוא כל כך מורכב, וכמו
שאתה אומר יש שאלות - - -

משה גפני (יהדות התורה):

הוא לא אמר, אתה אמרת.

היו"ר יואב קיש:

אמרתי שאלה ראויה מכובדת וחשובה.

בבקשה, יואב, תנהל את הדיון במקומי. תודה.

(היו"ר יואב בן צור, 10:27)

היו"ר יואב בן צור:

בבקשה, חבר הכנסת אלעזר שטרן.

אלעזר שטרן (יש עתיד):

מה שאני שואל, היושב-ראש שישב כאן לפניך, היה מקובל עליו שהשאלה היא
מכובדת, רצינית, חשובה, רצינית, וגם השיקולים לתוך הדיון הזה.

אני מבין שהחוק הזה הוא לא מתיישר לבג"צ, אלא עוקף בג"צ, כיוון שבג"צ כשהוא
פסק את מה שהוא פסק, פסק מאותה סיבה שאריה דרעי מבין, שאתה לא יכול ליהנות
ולא להיות חלק, אתה צריך להיות גם חלק כנושא באחריות. לכן כשאומרים חרדים,
זה לא חרדים בעניין הזה, ש"ס היא חברה בממשלה. מה שאני שואל, אם זה חוק
עוקף בג"צ מה המהירות, ובמיוחד שגם היושב ראש הקבוע של הוועדה אמר שאכן
הסוגיה הזאת היא סוגיה - אני אומר את האמת, אמרתי גם לליצמן, עם כל הכבוד,
הרעיון הזה של להיות חלק ולא להיות חלק, רק לקחת ולא לדעת לשאת באחריות,
אני לא מצליח להבין את זה. אני חושב שהנושא הוא הרבה יותר רציני מאשר
להקדים את הדיון הזה ככה.

גיל ברינגר:

המושג הזה חוק עוקף בג"צ, הוא כמובן טעות, אין חיה כזו. צריך להבין, בג"צ
פוסק על-פי הדין הקיים, הדין הקיים הוא בידיו של המחוקק לקבוע אותו. המחוקק
ב-2009 וב-2015, יצר חקיקה מסוג מסוים בחוק יסוד הממשלה. כרגע המחוקק מבקש
לשנות את ההסדר הראשוני, ובג"צ יפסוק על-פי הדין הקיים. כל המחשבה הזאת שיש
חוק עוקף בג"צ זה כאילו שבג"צ מעל הכנסת, זו כמובן טעות – זו טעות עקרונית
והחשובה ביותר. הטעויות האחרות הן כשעדיין יש פה חלוקה מאוד ברורה. הפעולה
הזאת של סגן השר מהסוג החדש מתבצעת באמצעות כתב אצילה. הסמכויות הוא יקבל
יהיו אותן הסמכויות שראש הממשלה יעביר לו ופורסמו ברשומות.

אלעזר שטרן (יש עתיד):

לא, תענה לי לעניין. הסמכויות, ראש הממשלה ייתן לו אלף סמכויות, זאת לא
השאלה. השאלה – אחריות של הממשלה איפה תהיה לו.

גיל ברינגר:

הוא לא יהיה חבר ממשלב במובן זה שהוא לא מצביע בממשלה, הוא לא יהיה חבר
בוועדות שרים. הוא לא יהיה חבר בצוות שרים. בדיוק כמו שניתן היה עד היום
לפי חוק יסוד הממשלה, לאצול סמכות לכל עובד ציבור אחר, זו סמכות שקיימת
היום.

איילת נחמיאס ורבין (המחנה הציוני):

שר בממשלה - - -

משה גפני (יהדות התורה):

מה שאתה עונה זו תשובה נכונה באמת, מה שמוצא חן בעיניי. אבל יש עוד תשובה
שאתה לא יכול לענות אותה, שאם ליצמן היה הולך להסכם קואליציוני עם יאיר
לפיד, היה נותן לו סגן שר ב-16 משרדים - מה זה משנה, שנדע פרקטית את המצב.

רועי פולקמן (כולנו):

אם אתם רוצים ללכת אתם ביחד, אז תגיד את זה עכשיו.

משה גפני (יהדות התורה):

לא נלך איתם ביחד.

אלעזר שטרן (יש עתיד):

גפני אומר שהוא לא מחליט.

משה גפני (יהדות התורה):

אני לא מחליט.

אלעזר שטרן (יש עתיד):

לא קיבלתי את התשובה.

איילת נחמיאס ורבין (המחנה הציוני):

זו הזדמנות טובה לברך את חבר הכנסת בן צור, על בחירתו לוועדה למינוי
דיינים.

היו"ר יואב בן צור:

תודה רבה.

איילת נחמיאס ורבין (המחנה הציוני):

אתה יודע, עמדה לרשותה של האופוזיציה האופציה לא להצביע או להתנגד. אני
שמחה וראיתי, וזה באמת מעיד על כבוד שהבית רוחש לך. אני מקווה שאנחנו ככה
נראה את זה גם בהתנהלות מול האופוזיציה, מה שאנחנו לא כל כך רואים בשבועות
האחרונים. ואחר כך באים, פשוט מה שהקואליציה יודעת לעשות יותר טוב
מהאופוזיציה באופן מובהק – זה לתחמן ולעשות קומבינות ולשקר – למה? משום שלא
צריך להעמיד פה פנים.

אמר לי חבר הכנסת פורר, במידה רבה של צדק, הוא אמר לי, את יודעת כמה דברים
מונחים על השולחן? את יודעת כמה דברים צריך לעשות? בטח הוא צודק, למה התפטר
השר ליצמן עם כל הכבוד? אגב, אנחנו עדיין כולנו פונים אליו בתור השר ליצמן
– בשביל מה הוא התפטר? אז עכשיו באים ואומרים לנו, רגע, הוא התפטר, אז
נחליף אותו ככה, ואז הוא לא יהיה אחראי. אם, ובואו נגיד את המלה החשובה
הזאת, השבת, שאם הממשלה הזאת תחליט למיטב הבנתה, שנדרשות עבודות בשבת, אז
השר ליצמן לא יהיה אחראי לזה שיש עבודות בשבת - עם כל הכבוד.

גם אני, אגב, חושבת, חבר הכנסת גפני, שעבודות בשבת צריכות להיות באופן
מידתי על פי הצורך. אבל לא, באה הממשלה הזאת, והופכת את הקערה על פיה, וכל
דבר שבת, מסורת ישראל, שבת, מסורת ישראל - אתם תחריבו את הכבוד שיש לציבור
לשבת ולמסורת ישראל - אל תטעו, כי זה מה שאתם עושים פה באופן שיטתי. אז
עכשיו בא חבר הכנסת קיש, ואומר לנו, מה זה קשור? מה קשורה מהות החוק לדיון
הזה? ואני אומרת בדיוק זה, משום שכל החוקים – ותעיד על כך, חברתנו הנהדרת
אתי, מנהלת הוועדה, שאתמול פעם ראשונה בקבוצה של חברי ועדת הכנסת, אני
כתבתי בריש גלי – "הגמל לא רואה את הדבשת", רק חקיקה שמשרתת את הישרדות
הקואליציה, שום דבר אחר. אין שם לא את מתווה הנכים, לא שום סוגיה שנוגעת
לנושאים חיוניים. הקואליציה החליטה להעניש אותנו על הפיליבסטר, אז היא לא
דנה בכלל בחוקים של האופוזיציה.

גיל ברינגר:

גם לא דנה בחוקים של הקואליציה.

איילת נחמיאס ורבין (המחנה הציוני):

זו החלטה שלכם עם כל הכבוד, אבל אותנו אתם מענישים. אתם הודעתם שאתם
מענישים אותנו.

משה גפני (יהדות התורה):

מה שיפה אצלם - שהם אומרים טיעונים ממש חזקים ולא מחייכים.

איילת נחמיאס ורבין (המחנה הציוני):

למה, אני מחייכת. גפני, כשאני רואה אותך אני ישר מחייכת, וגם כשאתה מחמיץ
לי פנים, כי מעצבנים אותך, אני מחייכת אליך. אגיד לך משהו, כי מעצבנים
אותך.

משה גפני (יהדות התורה):

מעצבנים אותי זה נכון.

איילת נחמיאס ורבין (המחנה הציוני):

דואגים לעצבן אותנו בחזרה. ולכן, כל מה שאני אומרת, עם כל הכבוד, שמהות
החוקים שמגיעים היום לשולחן - בואו ניקח חוק שלא קשור למועצת גדולי התורה
ולא ליהדות התורה וגם לא לש"ס.

משה גפני (יהדות התורה):

זה לא קשור לעוד שלוש מפלגות.

איילת נחמיאס ורבין (המחנה הציוני):

נכון.

איפה ראית שתמכנו בחוק הפריימריז? עם כל הכבוד.

רועי פולקמן (כולנו):

אתם תמכתם בו.

איילת נחמיאס ורבין (המחנה הציוני):

ממש לא תמכנו בו.

היו"ר יואב בן צור:

אז אתם לא תיקחו את הכסף?

לאה פדידה (המחנה הציוני):

- - - החוק לא יעבור השאלה תתייתר.

איילת נחמיאס ורבין (המחנה הציוני):

אני חושבת שדודי אמסלם בא לתקן את הדבר הכי לא נכון שיש בפריימריז.

היו"ר יואב בן צור:

אבל אני שואל, אתם לא תיקחו את הכסף?

איילת נחמיאס ורבין (המחנה הציוני):

אנחנו התנגדנו לחוק הזה.

היו"ר יואב בן צור:

אם אתם מוותרים על הכסף, אתם צודקים. אם זה דבר עקרוני שאתן חושבות שזה חוק
לא טוב, אז בואו ותצהירו הצהרה שתוותרו על הכסף.

לאה פדידה (המחנה הציוני):

תגיד לי, מה אנחנו בשכונה? החוק לא צריך לעבור, או כן צריך לעבור – מה אתה
שואל אותה שאלות כאלה?

היו"ר יואב בן צור:

אני שואל, אם הוא לא צריך לעבור, ואתם מתנגדים לחוק - - -

איילת נחמיאס ורבין (המחנה הציוני):

אני בגילוי לב עניתי לך ואמרתי לך, שזה חוק בעייתי בעיניי מאוד. אני לא
מדברת בשם כל חברי הכנסת שמתמודדים לפריימריז.

היו"ר יואב בן צור:

לא, בתור מפלגה.

איילת נחמיאס ורבין (המחנה הציוני):

יש בעיה באופן אישי עם הדבר הזה, אני חושבת שמדובר בחוק לא מוסרי. הוא מטפל
בבעיה לא בכל הפריימריז. אבל כל מה שניסיתי להגיד, שמביאים רק חוקים שמשום
מה כאילו מבטיחים – כל החוק הזה, זה דבק שלוש שניות על הקואליציה הזאת,
תסלחו לי, פשוט ממש דבק שלוש שניות. דיי, מספיק, תתעסקו במה שבאמת מעניין
את הציבור. ואל תגידו לנו שאנחנו לא דנים במה שצריך כי פה זה ועדת כנסת וזו
לא הוועדה הרלבנטית עם כל הכבוד. גם פה אנחנו נתייחס לדברים האלה.

היו"ר יואב בן צור:

תודה רבה.

אלעזר שטרן (יש עתיד):

אני אתן לך דוגמה – כל יום נעשקים ניצולי שואה על ידי עורכי דין, כל יום.
זה לא מקדם פה כלום. את זה אף אחד לא מקדם, זה כאילו בסדר. למה את זה
מקדמים? אני אומר באמת.

היו"ר יואב בן צור:

העדיפויות של הקואליציה את מה לקדם ומה לא - - -

גיל ברינגר:

לפני שלושה שבועות הייתי פה, וביקשתי פטור מחובת הנחה לחוק של ניצולי שואה,
אתה יודע את זה היטב, אז למה אתה סתם אומר?

איילת נחמיאס ורבין (המחנה הציוני):

בגלל לוחות זמנים - - -

אלעזר שטרן (יש עתיד):

בגלל ה-1 לחודש.

איילת נחמיאס ורבין (המחנה הציוני):

אמרתי, זה היה רק בגלל לוחות זמנים.

(היו"ר יואב קיש, 10:37)

דב חנין (הרשימה המשותפת):

תודה לך, אדוני היושב-ראש, הבקשות האלה של הקדמת דיון ופטור מחובת הנחה, הם
דבר שקורה בכנסת לא מעט. אבל אני חושב אדוני היושב-ראש, שוועדת הכנסת בנושא
הזה צריכה להיות לוק של איזשהו סדרן של עבודתה של הכנסת. אי אפשר באותו
שבוע לבקש מאתנו פטור מחובת הנחה על שורה של חוקים שכל אחד מהם בנפרד הוא
חוק רציני, כבד, מחייב דיון. אני אומר לכם משהו לא נכון קורה בקואליציה.
זכותה של הממשלה וזכותה של קואליציה לקדם חוקים, אבל הקואליציה צריכה גם
היא לקבוע לעצמה איזשהו סדר עדיפויות. שנניח שהשבוע היא רוצה לקדם את חוק
המרכולים, ובשבוע הבא חוק אחר. אי אפשר להעמיס על הכנסת עומס בלתי אפשרי של
חוקים עם מנגנון של פטור מחובת הנחה.

לכן, אדוני היושב-ראש, אני חושב שבנושא הזה אי אפשר לבקש גם פטור מחובת
הנחה על הבחירות המקדימות בחבר כנסת, גם פטור מחובת הנחה - - -

היו"ר יואב קיש:

אפשר לבקש.

דב חנין (הרשימה המשותפת):

אני אומר אי אפשר לבקש כי זה לא ראוי.

לאה פדידה (המחנה הציוני):

זה לא מוסרי לבקש.

היו"ר יואב בן צור:

מוסרי.

דב חנין (הרשימה המשותפת):

אתם יכולים גם לבקש וגם להיענות לבקשתכם - - -

היו"ר יואב בן צור:

בבקשה, לא להפריע.

דב חנין (הרשימה המשותפת):

אתם יכולים לעשות את זה, אבל אני אומר, אתם מכניסים לנו חבילה בלתי אפשרית.
אני מציע לך, אדוני יושב-ראש הוועדה, אני יודע שאתה בימים הקרובים או
בשבועות הקרובים עובר לתפקיד אחר, ואני מנצל את ההזדמנות כדי לאחל לך הצלחה
בו. חשוב להעביר את המסר הזה שוועדת הכנסת היא לא שחקן שבכל דבר ועניין
ממלאת כל גחמה. התפקיד שלנו הוא להגן על סדרי העבודה של הכנסת, ומה שאתם
עושים במקרה הזה היא לומר במקרה הזה לקואליציה אי אפשר את הכול. הקואליציה
צריכה לבחור בין הדברים שלה מה חשוב יותר ומה חשוב פחות ולעבוד בצורה
שתאפשר לכנסת לפעול. חובת ההנחה נועדה בסוף לאפשר לנו דיון ראוי ודיון
סביר. אתם פוגעים ביכולת שלנו לנהל דיונים בכלל. אתם מעמיסים עלינו עומס
בלתי אפשרי - בשביל זה יש חובת הנחה.

היו"ר יואב קיש:

אמרת דברים של טעם שהם עוסקים בנושא הדיון המהותי, ואני שמח שעל זה אנחנו
מדברים.

ישראל אייכלר (יהדות התורה):

אני מתפעל מדב שיכול להגיד את אותו דבר אלף פעמים באותו להט.

היו"ר יואב קיש:

לגבי התפקיד שלי, ראשית, אני יכול להגיד לך, שהיו עוד בקשות של הממשלה
שסירבתי להן, אני אומר לך בכנות, ואישרתי רק את הבקשות הדחופות לתפיסתי.
מעבר לכך, אני יכול להגיד לך, שאם לא הייתי רואה שאחרי שנתנו כל מה שיכולנו
לתת בשבוע שעבר לאופוזיציה, והיא עדיין החליטה ללכת לבג"צ, אני שמעתי את
יושב ראש הכנסת - - -

דב חנין (הרשימה המשותפת):

סיעה אחת באופוזיציה.

היו"ר יואב קיש:

בסדר. שמעתי את יושב-ראש הכנסת אומר את דברו בעניין, ואני יכול להגיד לך,
גם אני, כיושב-ראש ועדת הכנסת ששותף לא מעט לתהליכים האלה, במידה לא מעטה
מרגיש פגוע, ויש איזו הרגשה שהשבוע אני חושב שיש איזו בעיטה חזרה או משהו
שתבינו שאם מתנהלים בצורה כזו נבזית לכנסת ולמוסדותיה, לא לצפות ולבוא לבקש
אחרי זה תמורה.

דב חנין (הרשימה המשותפת):

אבל כולנו נפגעים.

היו"ר יואב קיש:

נכון. זה היה צריך להגיד לחבר הכנסת יאיר לפיד ולסיעתו. תודה.

אני עובר להצבעה על בקשת הממשלה להקדמת הצעת הדיון בנושא סמכות לסגן שר
(מ/1185). מי בעד? שירים את ידו.

הצבעה

בעד – 5

נגד – 5

נמנעים – אין

בקשת הממשלה להקדמת הצעת הדיון בנושא סמכות לסגן שר (מ/1185), לא נתקבלה.

היו"ר יואב בן צור:

תיקו.

אני מכריז על רביזיה.

בקשה להקדמת הדיון בהצעת חוק קרן קיימת לישראל (תחולת דיני המס והוראת
שעה), התשע"ח-2017 (מ/951), לפני הקריאה השנייה והשלישית ובכפוף לאישורה
בוועדת הכספים

היו"ר יואב קיש:

בקשה להקדמת הדיון בהצעת חוק קרן קיימת לישראל (תחולת דיני המס והוראת
שעה), התשע"ח-2017 (מ/951). הבנתי שזו הצעת חוק שהיא בהסכמה. בואו נדייק,
בוועדת הכספים היה הסכמה.

עמית שטאובר:

אני ממשרד האוצר, לשכה משפטית.

אנחנו מבקשים כמובן להקדים את הדיון בקריאה שנייה ושלישית להצעת חוק קרן
קיימת לישראל (תחולת דיני המס והוראת שעה), התשע"ח-2017 (מ/951).

כפי שהיושב-ראש אמר, ההצעה התקבלה אתמול בהסכמה בין חברי האופוזיציה
והקואליציה. הצורך בהקדמה נובע מהרצון בוודאות תקציבית. ב-10 לחודש יש
ישיבת ממשלה לגבי התקציב של שנת 2019, לכן, אנחנו רוצים לזרז כמה שניתן את
הצעת החוק. צריך להזכיר גם, שמדובר בהצעת חוק שעלתה כבר למליאה.

דב חנין (הרשימה המשותפת):

ראשית, אדוני היושב-ראש, לגופו של עניין, אני מודיע לכם שאנחנו מתנגדים
לחוק הזה מכל וכל. אנחנו לא היינו שותפים, ואיננו שותפים לשום הסכמה בוועדת
הכספים בעניין. אנחנו זה הרשימה המשותפת.

החוק הזה הוא חוק בעייתי. החוק הזה הוא חוק שנותן פטורים ממסים בצורה
בעייתית. החוק הזה הוא חוק של כניעה של המדינה ללחצים של הקרן הקיימת. צר
לי שהכניעה הזאת נעשתה. אני חושב שאתם בלחץ הזמנים מוכנים לוויתורים שאסור
היה לוותר אותם ולגופו של עניין הדחיפות.

אדוני היושב-ראש, עם כל הכבוד, זה שהממשלה קבעה ישיבה ל-10 בינואר, באמת
זכותה המלאה. אבל היא יכולה גם באופן עקרוני לקבוע מצדי ל-24 בינואר, או
ל-31 בינואר, ולא יקרא שום דבר. אין שום אילוץ אמתי, לא חוקי ולא אחר
להעביר דווקא עכשיו את תקציב 2019. זה שאתם החלטתם מטעמים פוליטיים להקדים
את תקציב 2019, לתחילת 2018, זה פשוט מצב שמעיד על שגעון מערכות, אבל אין
שום סיבה שהכנסת תיקח חלק במשחק המטורף הזה. תביאו את תקציב 2019, ועד אז
תמשיכו לריב עם הקרן הקיימת.

היו"ר יואב קיש:

תודה. אני מסכים אתך שלאופוזיציה אין אינטרס שנעביר את תקציב 2019 בהקדם,
לקואליציה יש אינטרס.

דב חנין (הרשימה המשותפת):

למה לא תקציב 2021?

רועי פולקמן (כולנו):

חכה נסיים את 2019.

שולי מועלם-רפאלי (הבית היהודי):

חבר הכנסת חנין, יכול להיות שמה שאתה מדבר וזה באמת משקף את עמדת הרשימה
המשותפת, אבל כן לפרוטוקול צריך להגיד, שאחרי הרבה מאוד שעות של דיונים
אתמול, וגם בדיונים קודמים לא מעטים, הייתה הסכמה גדולה. יש פה אירוע דרמטי
לעם היהודי. קרן הקיימת לישראל היא גוף של העם היהודי, הוא גוף שיש סביבו
הסכמה, והמטרה של כולנו שהוא יהיה עוד יותר טוב.

היו"ר יואב קיש:

לבקשת הממשלה לקצר תקופת הנחה להצעת חוק קרן קיימת לישראל (תחולת דיני המס
והוראת שעה), התשע"ח-2017 (מ/951). מי בעד שירים את ידו?

הצבעה

בעד – 7

נגד – 5

נמנעים – אין

בקשת הממשלה לקיצור תקופת ההנחה של הצעת חוק קרן קיימת לישראל (תחולת דיני
המס והוראת שעה), התשע"ח-2017 (מ/951), נתקבלה.

היו"ר יואב קיש:

7 בעד, 5 נגד, ההצעה התקבלה. תודה.

הצעת חוק המפלגות (תיקון מס' 24)(הוראות מיוחדות לעניין בחירות מקדימות
לתפקיד חבר הכנסת), התשע"ח-2017(כ/737)

הצעת חוק לתיקון הרשויות המקומיות (חוקי עזר בעניין פתיחתם וסגירתם של
עסקים בימי מנוחה), התשע"ח-2017 (מ/1175)

היו"ר יואב קיש:

אני עובר לדיון בנושא: סעיף א' – בקשת יושב-ראש ועדת הפנים והגנת הסביבה
להקדמת הדיון בהצעות חוק הבאות: חוק המפלגות וחוק דיני הרשויות, שחוק
המפלגות ידוע בשמו חוק הפריימריז (כ/737), וחוק הרשויות המקומיות שידוע
בשמו חוק המרכולים (מ/1175).

אני יודע שבנושא חוק הפריימריז, הם ממש מבצעים את ההצבעות האחרונות,
וכמובן, זה יהיה בכפוף לקבלת החוק על-ידי הוועדה. גם בנושא חוק המפלגות,
עדיין יש הסתייגות, כל זה בכפוף לסיום החקיקה בוועדה.

אני דיברתי עם יושב ראש ועדת הפנים. אני מסכים עם חבריי לאופוזיציה שהיום
וביומיים הקרובים הולכים להיות מאוד עמוסים במליאת הכנסת. אני רוצה להגיד
שבאמת בשבוע שעבר היינו מוכנים ללכת באמת בגמישות מלאה עם כל נושא חוק
ההמלצות, שגם שם, לצערי, אני חושב שהוא הפך להיות חוק פוליטי שלא בצדק. אני
חושב שבמידה רבה אם הוא היה בא בטיימינג אחר, ההתפלגות קולות הייתה נראית
אחרת בבית הזה, אבל הוא הפך לאיזה סמן.

פה, אני מסכים אתך, חברת הכנסת ורבין, לגבי שני החוקים האלה. יש פה אמירה
קואליציונית שהם חשובים לנו ברמה הקואליציונית. דרך אגב, בנושא הפריימריז,
אני חושב באמת שיש תמיכה באופוזיציה.

איילת נחמיאס ורבין (המחנה הציוני):

ממש לא. אני לא מכירה מישהו אחד - - -

ישראל אייכלר (יהדות התורה):

זה חוק סקטוריאלי.

איילת נחמיאס ורבין (המחנה הציוני):

לא רק שהוא סקטוריאלי, זה חוק שמטפל לא נכון בבעיה של הפריימריז. אנחנו
צריכים שהציבור יממן לנו את הפריימריז? תגידו לי.

היו"ר יואב קיש:

יכול להיות שטעיתי. חשבתי שהיו גם הסכמות. בכל מקרה, אחרי שדיברתי אתו
בעניין הזה, שני החוקים האלה דחופים לעלות היום, ואני מעלה אותם להצבעה.

מי בעד הקדמת הדיון בהצעת חוק המפלגות (כ/737) שירים את ידו?

הצבעה

בעד – 7

נגד – 4

נמנעים – אין

הבקשה להקדמת הדיון הצעת חוק המפלגות (תיקון מס' 24)(הוראות מיוחדות לעניין
בחירות מקדימות לתפקיד חבר הכנסת), התשע"ח-2017(כ/737), נתקבלה.

היו"ר יואב קיש:

7 בעד, 4 נגד. הקדמת הדיון בהצעת חוק המפלגות נתקבלה.

מי בעד הצעת חוק לתיקון דיני הרשויות המקומיות (מ/175)?

הצבעה

בעד – 6

נגד – 5

נמנעים – אין

הבקשה להקדמת הדיון בההצעת חוק לתיקון הרשויות המקומיות (חוקי עזר בעניין
פתיחתם וסגירתם של עסקים בימי מנוחה), התשע"ח-2017 (מ/1175), נתקבלה.

היו"ר יואב קיש:

בעד 6, נגד 5. ההצעה התקבלה.

על מה ביקשתם רביזיה?

איילת נחמיאס ורבין (המחנה הציוני):

על הכול. על הפריימריז ועל המרכולים.

היו"ר יואב בן צור:

יש לנו שלוש רביזיות. תודה.

הישיבה ננעלה בשעה 10:50.
