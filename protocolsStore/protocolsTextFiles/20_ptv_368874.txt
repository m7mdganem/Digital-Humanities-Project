הכנסת העשרים

מושב שלישי

פרוטוקול מס' 218

מישיבת ועדת הכנסת

יום רביעי, י"ב בשבט התשע"ז (08 בפברואר 2017), שעה 9:50

סדר היום:

פניית יו"ר ועדת הכלכלה בדבר טענת חריגה מגדר נושא הצעת חוק איסור הפליה
במוצרים, בשירותים ובכניסה למקומות ציבוריים (תיקון מס' 4) (איסור הפליה
מחמת מקום מגורים), התשע"ו-2016 (כ/638), הנדונה בוועדת הכלכלה.

נכחו:

חברי הוועדה:

יואב קיש – היו"ר

אמיר אוחנה

אחמד טיבי

שולי מועלם-רפאלי

חברי הכנסת:

יהודה גליק

אוסאמה סעדי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רמי בן שמעון

פניית יו"ר ועדת הכלכלה בדבר טענת חריגה מגדר נושא הצעת חוק איסור הפליה
במוצרים, בשירותים ובכניסה למקומות ציבוריים (תיקון מס' 4) (איסור הפליה
מחמת מקום מגורים), התשע"ו-2016 (כ/638), הנדונה בוועדת הכלכלה.

היו"ר יואב קיש:

בוקר טוב שוב. אני פותח את הישיבה. אוסאמה, זכות הדיבור שלך לנמק את
הרביזיה.

אוסאמה סעדי (הרשימה המשותפת):

אדוני היושב-ראש, תודה. חברי חברי הכנסת, אני חוזר ואומר שחבל שאנחנו עושים
חוק שהמטרה שלו היא באמת מטרה חשובה לתכלית רואיה, אבל אנחנו לוקחים את זה
כמובן למחוזות שהיוזמת מודה שהיא רוצה לעשות את זה, שזה יחול בשטחים
הכבושים משנת 1967.

יהודה גליק (הליכוד):

היא רצתה ביהודה ושומרון, היא לא רצתה בשטחים הכבושים.

אוסאמה סעדי (הרשימה המשותפת):

אבל לפחות בדרך כלל אומרים: החוק הזה יחול בישראל, אבל גם אנחנו רוצים
להחיל אותו לשטחים. פה, מה שהם עושים, הם אומרים: החוק הזה, איסור אפליה
מחמת מקום מגורים. בוודאי, כל אחד יגיד לך כן. אבל פה אומרים: אנחנו לא
רוצים לעשות את זה בתוך ישראל כי השלטון המקומי טוען שיכול להיות שזו אפליה
אסורה וכל הדברים האלה.

אבל מה? את אותו חוק, אבל נעשה את זה בשטחים. זה לרוקן ולהוציא את התכלית
הראויה ולהסתפק אך ורק בתכלית הפוליטית. לכן אני חושב שזה מאוד-מאוד - - -

אמרתי ואני חוזר, אנחנו מבינים את המטרה של הבית היהודי ושל הצעות החוק
האלה: אתם רוצים לאט-לאט, טיפין-טיפין, פה הצעת חוק איסור אפליה, שם - - -

היו"ר יואב קיש:

חוק ההסדרה זה לא טיפין-טיפין.

אוסאמה סעדי (הרשימה המשותפת):

- - - שם הוגנות. עכשיו גם עליתם מדרגה: חוק ההסדרה. אתם תעלו עוד מדרגה:
מעלה אדומים - - -

שולי מועלם-רפאלי (הבית היהודי):

הלוואי שעוד בכנסת הזאת אנחנו - - -

היו"ר יואב קיש:

לא להפריע.

אוסאמה סעדי (הרשימה המשותפת):

אדוני היושב-ראש, הבית היהודי גורר אתכם. אתם אומרים, תהיו אמיצים. אתם
אומרים: אנחנו רוצים גם לספח. אז תבואו ותגידו: אנחנו רוצים לספח. וזהו,
ואל - - - את החוקים האלה.

היו"ר יואב קיש:

טוב. תודה. אנחנו פה לא עושים דיון שהיה אמור להיות בוועדת הכלכלה. אנחנו
עושים דיון על רביזיה על נושא חדש.

אני מעלה להצבעה. מי שמצביע בעד, תומך ברביזיה. מי שמתנגד – מתנגד לרביזיה.
מי בעד הרביזיה, שירים את ידו. שניים. מי נגד?

הצבעה

בעד הרביזיה – מיעוט

נגד – רוב

נמנעים –אין

הרביזיה לא נתקבלה.

אחמד טיבי (הרשימה המשותפת):

מיעוט מוסרי.

היו"ר יואב קיש:

הרביזיה נפלה. אני סוגר את הישיבה. תודה.

הישיבה ננעלה בשעה 10:00.
