הכנסת העשרים

מושב רביעי

פרוטוקול מס' 3

מישיבת הוועדה המשותפת לוועדת הכלכלה ולוועדת הכנסת

לדיון בהצ"ח משק החשמל (תיקון מס' 16 והוראת שעה) (רפורמה במשק החשמל)

התשע"ח-2018 (מ/1244)

יום רביעי, כ"ח בתמוז התשע"ח (11 ביולי 2018), שעה 9:00

סדר היום:

הצעת חוק משק החשמל (תיקון מס' 16 והוראת שעה) (רפורמה במשק החשמל),
התשע"ח-2018 (מ/1244)

נכחו:

חברי הוועדה:

איתן כבל – היו"ר

רועי פולקמן – מ"מ היו"ר

איילת נחמיאס ורבין

עיסאווי פריג'

חברי הכנסת:

איתן ברושי

עבד אל חכים חאג' יחיא

יעל כהן-פארן

מיכאל מלכיאלי

מוזמנים:

  ------------------------------------------------------------------------
  אודי אדירי      –   מנכ"ל משרד האנרגיה, משרד האנרגיה
  --------------- --- ----------------------------------------------------
  דרורה ליפשיץ    –   יועמ"ש, משרד האנרגיה

  רועי גולדשטיין  –   לשכה משפטית, משרד האנרגיה

  יודפת אפק ארזי  –   סגנית בכירה למנהל הרשות, משרד האוצר

  אפרת נחלון      –   עו"ד בלשכה המשפטית, משרד האוצר

  אמיר רשף        –   רכז אנרגיה ותשתיות באגף תקציבים, משרד האוצר

  רעות רבי        –   אגף איכות אויר, המשרד להגנת הסביבה

  עינב אהרוני     –   לשכה משפטית, המשרד להגנת הסביבה

  אסף אילת        –   יו"ר רשות החשמל, רשות החשמל

  חרות חסיד       –   עורך דין רשות החשמל, רשות החשמל

  עופר בלוך       –   מנכ"ל חברת החשמל, חברת החשמל

  גרשון ברקוביץ   –   סגן היועצת המשפטית לפעילות במשק החשמל, חברת החשמל

  אמיר ליבנה      –   מנהל האסטרטגיה והשינוי המבני ועוזר בכיר, חברת החשמל

  יעל נבו         –   היועצת המשפטית של חברת החשמל, חברת החשמל

  דוד צרפתי       –   יו"ר הארגון הארצי, ועד עובדי חברת החשמל

  שחר הררי        –   יועץ פיננסי וכלכלי, ועד עובדי חברת החשמל

  אילן פנחס       –   יו"ר הועד הצפוני, ועד עובדי חברת החשמל

  נתי בירנבוים    –   מנכ"ל, פורום יצרני חשמל פרטי מגז טבעי

  עמית קריספין    –   יועץ, פורום יצרני חשמל פרטי מגז טבעי

  אוריאל סיטרואן  –   כלכלן, רשות ההגבלים העסקיים

  איתן פרנס       –   מנכל, איגוד חברות אנרגיה ירוקה לישראל

  יובל קמינצ'יק   –   סמנכ"ל, איגוד חברות אנרגיה ירוקה לישראל

  מאיר רובין      –   מנכ"ל, פורום קהלת
  ------------------------------------------------------------------------

ייעוץ משפטי:

אתי בנדלר

מנהל/ת הוועדה:

לאה ורון

רישום פרלמנטרי:

ס.ל., חבר תרגומים

הצעת חוק משק החשמל (תיקון מס' 16 והוראת שעה) (רפורמה במשק החשמל),
התשע"ח-2018 (מ/1244)

היו"ר איתן כבל:

בוקר טוב. אני שמח לפתוח את ישיבתה הראשונה של ועדת הכלכלה היום. גברתי
מנהלת הוועדה, יועצת משפטית, יועצות, רשם פרלמנטרי, הדובר, אני מניח, יצטרף
אלינו באיזה שהוא שלב. ובכן, בוקר טוב, היום יום רביעי, כ"ח בתמוז, 11
ביולי, בשבת נקרא את פרשת מטות-מסעי ונסיים את ספר במדבר.

היום אקריא את שירו של שחר מריו מרדכי, משורר יליד חיפה, גדל בקרית ביאליק,
בוגר החוק לתקשורת ומדע המדינה באוניברסיטת חיפה, סיים תואר שני במסלול תזה
בחוג למדע המדינה באוניברסיטת חיפה, שימש יועץ פוליטי לשגריר בריטניה
בישראל. שיריו, תרגומיו ומאמרי ביקורת פרי עטו נתפרסמו בכתבי עת שונים, כמו
גם במוסף לתרבות וספרות של 'הארץ' ובעיתונים נוספים. שירו, 'יעקב' זכה
במקום הראשון בתחרות הארצית 'שירה על הדרך' לשנת 2010.

דדלוס, שחר מריו מרדכי מתוך 'מי בעניין שלנו', הוצאת עם עובד תשע"ד, 'אבא
נכה מלחמה'. (ששת הימים וביום השביעי נכים):

"כשאני מבקר הוא ממהר לשאול אם אני רוצה חביתה (הפעם נמריא, נכון? פה לא
תשמע חבטה), 'מה עם קפה? רוצה עם סוכר?' מתעקש שאוכל ירקות, בצעקות: 'למה
לא?' כואב לו שירדתי ברמת השכר, 'הרי המצב בחוץ לא טוב, אתה מתבייש לבקש
עזרה?' (שוב הוא בוער), 'לאן אתה ממהר? לקחת מפתחות? מים, אל תשכח מים, חם
נורא, תשתה לפחות'. מכאן השפה מתקשה, המילים חרוכות. אחרי החבטה אני שולה
את עצמי: אבל, אבא, מה עם השאלות החשובות? איך יוצאים מהמבוך? המפתח, איפה
המפתח, מה עם הסוכר שאנחנו באמת רוצים, מה עם כל מה שלא מתלקח, האם תהיה
התחממות, אבא, או עוד עידן קרח?"

על זה נאמר, משפט ששלחו לי, שהגיע השלב שבו אתה מבין שכל מה שההורים שלך
אמרו לך נכון או עכשיו זה הילדים שאומרים, מבינים, שכל מה שאתה אומר הוא לא
נכון, זאת אומרת העניינים, יש להם את הגלגול - - -

אתי בנדלר:

החיים הם לא בהתאם ל - - -

היו"ר איתן כבל:

כן, כן. אוקיי, תודה רבה לכם. ברשותכם, אנחנו נמשיך בהתקדמות שלנו. אמיר.

אמיר רשף:

כן, אני מציע - - -

היו"ר איתן כבל:

לפני ההצעות שלך, אני רוצה להסב את תשומת הלב, גם למשרד האנרגיה וגם לממונה
על ההגבלים, אל"ף, אני כבר אומר לך שאני אבקש התייחסות קצת יותר מפורטת
ונרחבת לעמדת הממונה בגדול לחוק, מה עשיתם, איך עשיתם, מה עמדתכם. חשוב שגם
העמדה הזו תישמע בצורה יותר משמעותית.

דבר נוסף שאני מבקש, אמיר, שזה יהיה אתה או מנכ"ל משרד האנרגיה, חשוב חשוב
חשוב, אני רוצה רק להזכיר לכם שבשיח המקדים בינינו, שקיימנו אותו יחד עם
הצוות המקצועי במזנון של הכנסת, לפני מספר ימים, היו כמה נקודות יסוד, אבני
יסוד, שאנחנו חייבים לקבל מהן תשובה ברורה, כמו למשל עניין התעריפים, איך
אושרו, איך זה הולך להיות. נקודה נוספת, אני רוצה להזכיר שחשוב שהדברים
ייאמרו, גם מעל במת הכנסת, ברמה הציבורית, כל הטענות כלפי עובדים שהפיצוי
הוא על חשבון הציבור ולא בא מקופתה של המדינה. אינני קובע עמדה, אני חייב
שהדברים האלה ייאמרו בצורה ברורה. מעבר לקריאת סעיפי החקיקה יש כאן אמירה
שהיא גם בעלת משמעות ציבורית.

ובנוסף, נקודה נוספת היא עלות הרפורמות, ממה היא באה, ממה היא מורכבת, למה.
אמיר, אתם יכולים לעשות את זה היום בערב, אבל אני רוצה שיח שהוא דבר דבור
על אופניו. תבינו, יש כאן גם עניין ציבורי מן המדרגה העליונה, אנחנו
חייבים, אני חייב לומר אותו מעל במת הכנסת בשבוע הבא, כשאנחנו מעלים את
החוק לקריאה שנייה ושלישית, כי זו אחת מהאבנים המרכזיות שאנחנו נישאל,
שהציבור יעסוק, שיבקש תשובות, ואני רוצה שהדברים האלה ייאמרו.

אמיר רשף:

בסדר גמור. אני מציע שנעשה את זה היום אחר הצהריים.

היו"ר איתן כבל:

בסדר גמור. אבל, שוב, אני רוצה תשובות, להתייחס לזה כאילו אתה עומד עכשיו
וצריך לתת תשובות במקומות אחרים. תודה.

אמיר רשף:

אני מציע שנמשיך מהמקום שבו - - -

היו"ר איתן כבל:

אני רוצה רק להזכיר לנו שתי נקודות. אנחנו בעמוד 18, כמעט, כמדומני, אצלי,
סיימנו את סעיף 17, אנחנו אמורים להתחיל את סעיף 18. אני רוצה להזכיר שאת
סעיף 5 דחינו, הוא סעיף שיש לו משמעויות בכל הנוגע לציבור העובדים. דבר
נוסף, יש עוד תתי סעיפים, כמו 4(ב1), משהו כזה, שצריך את ההתייחסות אליו.
יש עוד שתי נקודות, בסעיף ההגדרות, חטיבת קרקע.

אתי בנדלר:

הצרכן.

היו"ר איתן כבל:

חטיבת קרקע, עוד לפני הצרכן, בתוך חטיבת הקרקע, זה לא סתם רק להסביר מה
המשמעות של חטיבת הקרקע, אלא זה מתכתב עם כמה עניינים שצריך לתת עליהם את
הדעת, והנושא השני הוא עניין הצרכן. אלה דברים שמתכתבים - - -

לאה ורון:

קיבלנו מנציגי הממשלה הצעת נוסח לסעיפים 5 ו-12 ופרסמנו אותם.

היו"ר איתן כבל:

אוקיי, יפה. אלה פחות או יותר הדברים עליהם אנחנו עומדים. ברשותכם, אמיר,
בבקשה, נמשיך את מלאכתנו.

אמיר רשף:

כן, נמשיך מסעיף 60 ו-60א, רק נגיד ש-60א זה סעיף מאוד מרכזי ברפורמה
מכיוון שהוא תוחם בזמן את התחנות שמיועדות למכירה על ידי חברת חשמל.

היו"ר איתן כבל:

איזה סעיף אתה אומר?

אמיר רשף:

תיקון סעיף 60 ו-60א שהוא סעיף חדש, זה למעשה הוראת המעבר החדשה שמסמנת את
המעבר מהמצב היום למצב הקבוע שנמצא למעשה בתוך החוק הזה.

היו"ר איתן כבל:

אני מתנצל, אני עדיין לא על זה. תן לי רק להגיע לנוסח. כן, 18, אני מתנצל,
בבקשה.

18. תיקון סעיף 60. בסעיף 60 לחוק העיקרי –

(1) בכותרת השוליים, בסופה יבוא "עד תיקון מס' 15";

(2) סעיפים קטנים (ד6), (ד8), (ד10) ו-(ד12) – בטלים.

אפרת נחלון:

סעיף 60. בעצם זה סעיף שהיום כותרת השוליים שלו זה הוראת מעבר, זה סעיף
שמכוחו חברת החשמל פועלת כבר שנים בזה שהיא עוסקת במגוון פעילויות ביחד,
זאת אומרת כמה רישיונות לאותו אדם. יש פה התייחסות לרישיון האחוד שמשמש
להולכה, חלוקה והספקה ובעצם מכוחו גם לניהול המערכת שנעשה על ידי חברת
החשמל. יש שם התייחסות לרישיונות הייצור כשרישיונות הייצור מתחלקים לשתי
קבוצות, רישיונות ייצור שכבר היו בתוקף ב-97' ורישיונות ייצור שהתווספו
בהמשך מכוח סעיף 60(ד5) בתכנית חירום שהייתה.

בעצם מה שאנחנו מציעים בתיקון הזה זה למחוק דברים שהם כבר לא רלוונטיים
בסעיף 60 כדי למנוע בלבול עם סעיף 60א ובהתאם לשנות את כותרת השוליים שלו
שזה הוראות מעבר עד תיקון 16, כלומר עד הסעיף החדש שאנחנו מציעים ל-60א של
הוראות המעבר לתיקון 16.

אתי בנדלר:

עקרונית הבקשה ברורה. אני לא בטוחה, אני אבדוק את זה, שזו הטכניקה הניסוחית
הראויה, יכול להיות שצריכים לכתוב במפורש שהוראות הסעיפים הקטנים שעכשיו
הוצע לבטל אותם יעמדו בתוקפן רק עד תחילת תיקון 16.

היו"ר איתן כבל:

אני אצביע.

אתי בנדלר:

אנחנו נבדוק את זה, העיקרון ברור.

היו"ר איתן כבל:

העיקרון ברור, אנחנו נצביע על זה. כמו שתמיד אמרתי, אם יש הערות או דברים,
מרמת הניסוח ועד רמת ההארה שיש, זו פתאום הארה שלא שמנו לב אליה, אנחנו
רוצים להוציא מתחת ידינו את התוצאה הטובה ביותר וכך יהיה.

יש הערות? אני מעלה להצבעה את סעיף 18. סעיף 18 אושר.

הצבעה

בעד – רוב

נגד – מיעוט

נמנעים – אין

סעיף 18 – אושר.

היו"ר איתן כבל:

סעיף 19.

אפרת נחלון:

19. הוספת סעיף 60א. אחרי סעיף 60 לחוק העיקרי יבוא:

  "60א. "הוראות מעבר תיקון מספר 16.

(1) בסעיף זה –

  "חברת ניהול המערכות בע"מ" – החברה הממשלתית שהוקמה מכוח החלטת הממשלה
  מס' 3704 מיום כ"ז בסיוון התשס"ח (30 ביוני 2008);

  "יחידת ייצור" – כהגדרתה בסעיף 6א(ב);

  "רישיונות" – כל אלה, ובלבד שהיו בתוקף ביום פרסומו של תיקון מס' 16:

(1) "הרישיונות" כהגדרתם בסעיף 60(ד4)(1);

(2) הרישיונות שניתנו לחברת החשמל לפי הוראות סעיף 60(ד5).

(2) על אף הוראות חוק זה והוראות הרישיונות, יעמדו הרישיונות בתוקפם לגבי
    כלל הפעילויות שבוצעו לפי הרישיונות, עד למועדים המפורטים לגביהם להלן,
    לפי העניין, הכול בהתאם לתנאים המנויים בהם, ובלבד שחברת החשמל תפעל
    בהתאם להוראותיהם, להוראות לפי חוק זה ולהוראות לפי כל דין אחר:

(1) רישיון לפעילויות המנויות בסעיף 60(ד) (להלן – הרישיון האחוד) – עד
    למועד המאוחר מבין אלה, ובלבד שאם ניתן רישיון חדש לגבי אותה פעילות או
    חלק ממנה, לא יחול עוד הרישיון האחוד לגבי אותה פעילות או חלק ממנה:

(1) המועד שבו ניתן רישיון לניהול המערכת לחברת ניהול המערכת בע"מ;

אני רק אוסיף, לבקשת אתי אנחנו נוסיף 'שיהיה לא מאוחר מיום ה' בכסלו התש"פ,
3 בדצמבר 2019'.

(2) המועד שנקבע לפי סעיף 5(ג)(5);

(3) המועד שבו ניתנו לחברת החשמל רישיונות חדשים להולכה, לחלוקה ולהספקה,
    לפי המאוחר;

(2) רישיון ייצור לגבי יחידות הייצור שבאתר אלון תבור – עד יום ה' בכסלו
    התש"פ (3 בדצמבר 2019);

(3) רישיון ייצור לגבי יחידות הייצור שבאתר רמת חובב – עד יום י"ז בכסלו
    התשפ"א (3 בדצמבר 2020);

(4) רישיון ייצור לגבי יחידות הייצור שבאתר רידינג – עד יום כ"ג בסיוון
    התשפ"א (3 ביוני 2021);

(5) רישיון ייצור לגבי יחידות הייצור המצויות בחלק המזרחי של אתר חגית – עד
    יום ד' בסיוון התשפ"ב (3 ביוני 2022);

(6) רישיון ייצור לגבי יחידות הייצור שבאתר אשכול – עד יום י"ד בסיוון
    התשפ"ג (3 ביוני 2023);

(7) רישיון לגבי יחידת ייצור שאינו מנוי בפסקאות (2) עד(6) – עד תום משך
    החיים ההנדסי של יחידת הייצור שלגביה ניתן; הרשות תקבע את משך החיים
    ההנדסי של יחידת ייצור כאמור.

(3) על אף הוראות סעיף קטן (ב)(2) עד (6), רשאית הרשות, באישור השר, לדחות
    מועד הנקוב בו בתקופות נוספות שלא יעלו על חצי שנה כל אחת (בסעיף זה –
    תקופות הארכה).

אני רק אציין, אתי, את רצית שיהיה בשתי תקופות.

אתי בנדלר:

לא יותר משתי תקופות הארכה. זה מה שאני הצעתי, על כל פנים.

היו"ר איתן כבל:

נכון.

אמיר רשף:

ואז מה? צריך לעשות תיקון חוק. קריאה ראשונה, שנייה, שלישית?

אתי בנדלר:

כן.

קריאה:

יכול להיות שלא תהיינה הארכות.

היו"ר איתן כבל:

חברים, אני רוצה להבהיר, יש דברים שהם יהיו חלק, אם לא תעמדו בזה זה כבר
בעיה שלכם, אבל גם מהניסיון כאן אנחנו חייבים מה שנקרא לציין כמו בלייזר,
כמו בציין לייזר, חברות וחברים, תהיו רציניים כמו שאנחנו רציניים בתהליך.

(היו"ר רועי פולקמן)

היו"ר רועי פולקמן:

היו עוד הערות? סיימנו את הסעיף?

אתי בנדלר:

לא, היא באמצע ההקראה.

היו"ר רועי פולקמן:

זה סעיף מורכב. אבל בואו רק נגמור לקרוא את סעיף 19. סיימת לקרוא את 19?

אפרת נחלון:

לא.

אודי אדירי:

לא, אנחנו מתייעצים לגבי המועדים. אני חושב שלגבי הקמת ניהול המערכת - - -

לאה ורון:

רגע, אולי תאפשרו לה לסיים להקריא את הסעיפים ואז תאמרו את הדברים שלכם?

אודי אדירי:

בשמחה, חשבתי שרוצים להצביע.

אתי בנדלר:

אפשר קודם להצביע ואחר כך לקרוא, מה?

לאה ורון:

בדיוק, ואחר כך גם לשמוע את ההערות מחר.

היו"ר רועי פולקמן:

להצביע הצבעה מונעת.

אפרת נחלון:

אני רק אומר שאנחנו, בגלל המועד האחרון שהוועדה ביקשה לקבוע למתן רישיון
לחברת ניהול המערכת, יכול להיות שאנחנו נרצה שפסקה (ג) תתייחס גם לסעיף
הזה, שמתייחס לרישיון החדש לניהול המערכת.

אמיר רשף:

אם התאריך נכנס בחוק, איחור ביום זה אי עמידה בחוק, אנחנו צריכים את
הגמישות.

אתי בנדלר:

זה במסגרת ההערות, אז אני מציעה שקודם תגמרו, תסבירו מה כתוב כאן, ואז כל
חברי הכנסת והמוזמנים ואני נרצה להעיר הערות.

אפרת נחלון:

(4) נמסרה חזקה ביחידות הייצור המנויות בסעיף קטן (ב)(2) עד (6) לפני מועד
    תום תוקף הרישיון החל לגביהן כאמור באותו סעיף קטן, לרבות תקופות
    ההארכה, יפקע תוקף הרישיון לגבי אותן יחידות.

(5) ההוראות לפי חוק זה יחולו לגבי הרישיונות בתקופת הארכת תוקף הרישיונות
    לפי סעיפים קטנים (ב) עד (ד).

השאלה אם אתם רוצים שנסביר עד עכשיו מה עשינו.

אתי בנדלר:

אני חושבת שכדאי.

היו"ר רועי פולקמן:

לא לסיים את כל הסעיף?

אתי בנדלר:

לא, רק שהיא תסביר ותמשיך ואז כדאי לשמוע.

היו"ר רועי פולקמן:

טוב, בסדר. נעשה הערות על כל הסעיף בסוף, תסבירי עד לפה, נסיים את ההקראה,
הסבר ואז נפתח את זה להערות חברי הכנסת והמזומנים.

אפרת נחלון:

אוקיי. אז מה שקורה, אני מזכירה שלפי החוק צריך חריגים לסעיף 4 שיאפשרו לתת
לאדם אחד יותר מרישיון אחד, רישיון לכל פעילות וצריך חריגים בחוק שיאפשרו
לתת יותר מרישיון אחד לכל פעילות.

לאה ורון:

זה לא ברור מה שאת מסבירה.

אפרת נחלון:

סעיף 4 לחוק אומר שלא יינתן לאדם יותר מרישיון אחד ואז מונה רשימת חריגים
למי בכל זאת כן אפשר לתת.

היו"ר רועי פולקמן:

רישיון לתחום. אם אני עושה ייצור, אני לא צריך פר ייצור.

אפרת נחלון:

נכון, רישיון לפעילות הכוונה. פעילות זה יכול להיות הולכה, ניהול מערכת,
חלוקה, הספקה, הוספנו גם אגירה.

היו"ר רועי פולקמן:

סליחה שאני מתערב פה רגע. אודי, זה עלה כאן באחד הדיונים המקדימים, למה
בכלל צריך לתת פר רישיון? למה לא בעיקרון, אם אתם נותנים רישיון תנו רישיון
לעשות כמה דברים, למה צריך את החלוקה הזו, פר כל נושא?

איילת נחמיאס ורבין (המחנה הציוני):

אני לא חושבת שזה - - - יש יכולות, מומחיות בכל תחום.

היו"ר רועי פולקמן:

אבל שמישהו יוכל לבקש במכה אחת - - -

איילת נחמיאס ורבין (המחנה הציוני):

חברה שיודעת לעשות אגירה לא בהכרח יודעת לעשות הולכה, זה סוגי פעילויות
שונים.

אמיר רשף:

לא, המטרה של הסעיף הזה, זה יוצר הפרדות מקטעיות. אנחנו לא רוצים שמי
שבייצור יהיה גם בחלוקה וגם בהולכה וכשמאפשרים את זה זה צריך להיות
במינונים שקבועים בחוק. אנחנו רוצים שהחוק - - - שחקן שהוא באינטגרציה בכל
המקטעים ללא מגבלה. אפשר להגיד שהרשות עצמה תקבע את כל הדברים האלה בכללים
שלה, אנחנו פה דווקא מבקשים להשאיר את הסעיף עם המגבלות כדי לא לאפשר - - -

היו"ר רועי פולקמן:

טוב, בסדר. עוד משהו עד לכאן?

אסף אילת:

לא, רק רציתי לענות על השאלה למה לא רישיון אחד, אבל זה עניין יותר טכני,
כי באמת יש כאלה ש - - - קודם כל זה קונספטואלית דברים שונים לגמרי, לפעמים
מישהו מתחיל פעילות אחת, מפסיק פעילות אחרת ולכן כל פעם להחליף לו את כל
הרישיונות - - -

איילת נחמיאס ורבין (המחנה הציוני):

לא, אבל כדי להמשיך את מה שאומר פולקמן ואולי כן, כי הרי בסוף מה שמעניין
אתכם זה גם היכולת להכניס עוד שחקנים לשוק בכל מיני תחומים, זאת אומרת זה
גם אחד הדברים ואני מניחה שלשם כיוון רועי, נכון?

היו"ר רועי פולקמן:

כן.

איילת נחמיאס ורבין (המחנה הציוני):

אז מה שצריך להבין, האם למשל יש דבר כזה, קונספט כזה, מישהו שקיבל רישיון
לאגירה שעכשיו הוא רוצה לעסוק, משום מה, מסיבה כזו או אחרת, בהולכה בכלל,
האם הוא יכול לבוא ולהרחיב את הרישיון? או לחילופין הוא צריך להחליף את
הרישיון או שהוא יכול לקבל גם וגם? רשף, אל תסתכל עליי במבט כזה, יקירי,
בוא נתחיל את הבוקר כמו שצריך.

אמיר רשף:

רק אני אגיד שבהולכה - - -

היו"ר רועי פולקמן:

טוב, תתחיל להגיד 'זו שאלה טובה' ועכשיו תענה.

אמיר רשף:

שאלה טובה, אבל בהולכה, כפי שהסברנו אתמול, יש שחקן אחד במשק שעושה אותה,
זו חברת החשמל.

איילת נחמיאס ורבין (המחנה הציוני):

תיקח אגירה וייצור.

אמיר רשף:

ייצור ואגירה יכול ללכת ביחד והחוק מאפשר את זה.

איילת נחמיאס ורבין (המחנה הציוני):

אז זה לא ימנע את זה, שזה מה שחשוב.

היו"ר רועי פולקמן:

ברור לי שיש הערות. בואו נסיים לקרוא.

מאיר רובין:

לא, לנקודה הזו ממש. אני רק חוזר על מה שהצעתי אתמול, שבגלל שאגירה היא
תחום חדש שאין בו כרגע מונופול, לכן אין לו פטור מ-RIA, אף אחד לא בחן האם
ההסדרה הנכונה היא הסדרת רישוי או בדרך אחרת, יכול להיות שזו ההסדרה
הנכונה, אבל לפחות עד שזה נבחן לעומק, שפשוט יוסיפו אגירה לכל הרישיונות
האחרים של פעילות. אם יש לך רישיון לעשות ייצור הוא כולל גם אגירה, יש לך
רישיון להולכה, לחלוקה, להספקה, יהיה לך גם רישיון אגירה.

היו"ר רועי פולקמן:

אני רק אשאל אחרת, אדם יכול לבקש רישיון ייצור וגם אגירה ולקבל את זה ביחד?

מאיר רובין:

כן, זה כבר קיים בחוק. הבעיה היא ברירת המחדל. אני אסביר. חברת החשמל, בחוק
עכשיו, מקבלת במפורש שהיא תוכל לעשות הולכה ואגירה, הולכה והספקה.

היו"ר רועי פולקמן:

בסדר, חברת החשמל זה ברור.

מאיר רובין:

לא, העניין, פשוט ליישר את הקו לתחרות, שגם היצרנים הפרטיים, במקום שהם
יצטרכו לפנות לעורך דין והוא יגיש בקשה לרישיון אגירה וייתנו להם רישיון
אגירה, שפשוט ייקבע שאם הם כבר מייצרים ואם הם כבר מספקים שהם יוכלו גם
לאגור, זה כברירת מחדל.

אסף אילת:

מבחינתנו זה פעילויות שונות לחלוטין, אין סיבה לחשוב שנרצה באופן אוטומטי
לתת לכל יצרן גם רישיון אגירה.

היו"ר רועי פולקמן:

לא, וגם אם הוא מבקש הוא יכול לקבל, מה הבעיה שיצרן יגיש? זה לא נראה לי
איזה עול בירוקרטי. אבל בואו תמשיכי את הסעיף, נגיע עד הסוף שלו ואז נפתח
את זה להערות ממצות.

אפרת נחלון:

רק נסיים את ההסבר. אני גם מזכירה שהתווסף סעיף 6א, זאת אומרת מוצע להוסיף
את סעיף 6א שמתייחס ספציפית לחברת החשמל ומטיל עליה מגבלות בתחום הייצור
ובו אנחנו מאפשרים להאריך רישיונות ייצור מסוימים של חברת החשמל, גם את
הרישיון האחוד. הרישיון האחוד יוארך, כיוון שהוא מתייחס להרבה פעילויות
שונות, גם להולכה, גם לחלוקה, גם להספקה ומכוחו גם מתבצע ניהול המערכת, אז
בהארכה שלו אנחנו צריכים להגיד שבכל פעם שיינתן רישיון חדש לחברת ניהול
המערכת או לחברת החשמל לאחת מהפעילויות הרישיון האחוד כבר לא יהיה בתוקף
לגבי אותה פעילות.

אני רק מזכירה שבניהול המערכת זה כולל גם את האחריות לנושא סוגי הדלק
שנצרכים, הדלקים המשקיים, ושבסעיף 5(ג)(5), אנחנו עוד לא הקראנו אותו, אבל
אנחנו נציג שייקבע מועד מיוחד שממנו בעל רישיון לניהול המערכת יתחיל להיות
אחראי על הנושא הזה. זו פשוט אחריות פיננסית קצת יותר כבדה ואנחנו רוצים
לחכות לפני שאנחנו מטילים את זה עליו ולכן זו ההבחנה שיש פה בפסקה (1)
שמתייחסת לרישיון האחוד, הבחנה בין אל"ף, המועד שבו ניתן הרישיון לניהול
המערכת, לבי"ת, המועד שנקבע לפי סעיף 5(ג)(5).

אחר כך אנחנו מדברים על רישיונות הייצור ופסקאות (2) עד (6) זה רישיונות
הייצור בתחנות שאמורות להימכר במסגרת הרפורמה. התאריכים שקבועים בסעיפים זה
התאריך האחרון למסירת החזקה מבחינתנו לקונה.

בסעיף (ג) אנחנו מציעים אפשרות להאריך את התקופה הזאת, עיכובים במסירת חזקה
יכולים להיות, לאו דווקא כאלה שהם תלויים בחברת החשמל. בפסקה (7) הרישיונות
לגבי יחידות הייצור שהן לא אחת מיחידות הייצור שאמורות להימכר, את זה אנחנו
מציעים שהרישיונות יוארכו עד תום משך החיים של יחידת הייצור, כל רישיון
לגבי יחידת הייצור שלגביה הוא ניתן והרשות היא זו שתקבע את משך החיים
ההנדסי של יחידות הייצור הללו.

כמובן שאם נניח נעשתה איזה שהיא הארכה ליחידת ייצור שאמורה להימכר, נניח
הייתה הארכה של חצי שנה או אפילו אם חברת החשמל הצליחה למכור לפני המועד
האחרון שקבוע בסעיף, אז סעיף (ד) קובע שברגע שנמסרת החזקה ביחידת הייצור
הרישיון שניתן לחברת החשמל לגביה פוקע, כי ממילא יהיה בתוקף הרישיון שיצטרך
לקבל הקונה. עד כאן.

היו"ר רועי פולקמן:

מאה אחוז. בואי תמשיכי לקרוא את הסעיף ואחר כך נפתח את זה להערות מפורטות
על כל הסעיף.

אפרת נחלון:

(6) על אף הוראות סעיף 6א –

(1) רשאית חברת החשמל לעסוק באלה:

(1) תפעול ותחזוקה של יחידות הייצור המנויות בסעיף קטן (ב)(2) עד (6), עד
    תום תקופת תוקף הרישיון החלה לגביהן לפי אותו סעיף קטן וסעיפים קטנים
    (ג) ו-(ד), וכן השאלת עובדים לבעל רישיון ייצור שרכש מחברת החשמל
    יחידות ייצור כאמור, למשך חמש שנים ממועד מסירת ההחזקה ביחידות הייצור
    לבעל הרישיון;

(2) תפעול ותחזוקה של יחידות הייצור המנויות בסעיף קטן (ב)(7) וכן, באישור
    הרשות ובהתאם להנחיות המשרד, פעולות תכנון לפי חוק התכנון ותכנון הנדסי
    הדרוש לצורך כך, לגבי יחידות אלה, למעט פעולות תכנון ותכנון הנדסי
    כאמור שמטרתן הקמה או שחלוף, והכול עד למועד הנקוב באותו סעיף קטן;

(3) ביצוע פעולות המנויות בפסקה (2) בדרך של הענקת שירותים לחברה בת כאמור
    באותה פסקה, ולפני הקמתה של חברה בת כאמור – ביצוע תכנון הנדסי ופעולות
    תכנון לפי חוק התכנון לגבי שתי יחידות הייצור האמורות באותה פסקה, אף
    שלא בדרך של הענקת שירותים;

(4) פעולות תכנון לפי חוק התכנון ותכנון הנדסי הדרוש לצורך כך לגבי האתרים
    המנויים בסעיף קטן (ב)(2) עד (6), והכול בכפוף לתכנית פיתוח לייצור
    והשנאה שאושרה לפי סעיף 19 או תכנית פיתוח למערכת ההולכה וההשנאה
    שאושרה לפי סעיף 20 לתיקון מס' 16, ולהנחיות המשרד;

(2) רשאית חברה בת של חברת החשמל שהוקמה לצורך תכנון הנדסי וביצוע פעולות
    תכנון לפי חוק התכנון לגבי שתי יחידות ייצור באתר אורות רבין, וכן
    לצורך הקמה, תפעול ותחזוקה של יחידות הייצור האמורות, לעסוק בפעולות
    שלשמן הוקמה.

(7) על אף האמור בסעיפים 6(ז)(3) ו-13(א), רשאית הרשות, באישור השר, לתת
    רישיונות ייצור לחברה בת כאמור בסעיף קטן (ו)(2) לגבי שתי יחידות
    הייצור האמורות באותו סעיף קטן."

(היו"ר איתן כבל)

אפרת נחלון:

אז הזכרנו, אגב הסקירה של החלק הראשון של סעיף 60א את סעיף 6א. אני רק
אזכיר שוב, סעיף 6א מונע מחברת חשמל לעסוק בייצור ובפעולות נוספות שמפורטות
בסעיף, לדוגמה תכנון הנדסי, תכנון לפי חוק התכנון, אסור לה לעשות את זה, לא
עבור עצמה וגם לא עבור אחר. המטרה היא למנוע ניגוד עניינים שעלול להיות,
לדוגמה אם נניח היא תציע שירותי ייעוץ לבעל רישיון ייצור אחר ובמקרה אגב כך
רשת ההולכה לאותה תחנת כוח של אותו יצרן שמשתמש בשירותי החברה תקום מהר
יותר, אנחנו רוצים למנוע חשש לניגוד עניינים שכזה ולכן יחד עם ההגבלה
שעשינו ב-6א, שהיא מאוד מקיפה ויפה, אנחנו צריכים אבל בכל זאת למנות
פעילויות שכן יהיה מותר לה לעשות. אז כמובן שהיא תוכל לעשות טיפול ותחזוקה
של יחידות הייצור שהיא מתכוונת למכור עד המועד שבו היא מתכוונת למכור אותן,
זאת אומרת עד תום תקופת הרישיון, כשאני מזכירה שברגע שהחזקה נמסרת אז
הרישיון פוקע.

לגבי התחנות הללו, במסגרת ההסכם הקיבוצי יש גם מנגנון של השאלת עובדים
לרוכש למשך חמש שנים ממועד המסירה של החזקה בכל יחידת ייצור לקונה. לכך
מתייחסת פסקה (א). בפסקה (ב) אנחנו למעשה צריכים לאפשר לחברת החשמל גם
לעשות טיפול ותחזוקה של יחידות הייצור שנשארות אצלה עד תום משך החיים
ההנדסי.

פה אנחנו גם מציעים לאפשר לעשות פעולות תכנון ותכנון הנדסי לגבי היחידות
האלה. מכיוון שיש פה איזה שהיא רגישות ואנחנו לא רוצים שחלילה אגב פעולות
התכנון והתכנון ההנדסי יתבצע שחלוף, מה שיכול להאריך את התקופה שבה חברת
החשמל תמשיך להיות שחקנית בתחום הייצור, אז אנחנו רוצים שהפעולות הללו יהיו
באישור הרשות ובהתאם להנחיות המשרד כדי לראות שלא ככה חולף לנו מתחת לרדאר
משהו שאנחנו לא רוצים שיחלוף, בסגנון של הקמה או שחלוף.

ב-(ג) מדובר על שירותים לחברת הבת. חברת הבת זו חברה שאמורה לקום והיא בעצם
תעסוק בשתי יחידות הייצור שיהיו באורות רבין. אני לא רוצה להגיד מחז"מים,
אדוני, אתה לא אוהב את המילה, אבל - - -

איתן כבל (המחנה הציוני):

לא שאני לא אוהב, אנחנו עסקנו במחז"מים האלה מספיק. היה דיון על המחז"מים
האלה, יושב כאן אודי אדירי שכבר עסק בזה, הוא כבר הספיק לעסוק בזה בשני
כובעים ועדיין המחז"מ שם. התכוונתי שהשיח על המחז"מ עדיין מתקיים.

אפרת נחלון:

מה שקורה זה שחברת הבת תוכל לקבל שירותים מחברת החשמל, אז אנחנו בפסקה
(ג) - - -

איתן כבל (המחנה הציוני):

אני רק רוצה להזהיר, אני אומר את זה בקול, שלא ייווצר מצב, אני אומר פה גם
לחבריי בחברת החשמל, שנמצא את עצמנו כותבים משפטים יפים שלא יודעים להתמודד
איתם במציאות, כמו בזק. אני רק אומר. אני אומר את זה, אני רוצה להזכיר, שלא
נמצא את עצמנו במצב שרק בשביל - - - סיפור בזק, אני רוצה להזכיר לכם שבזק
לא אפשרה לחברות שהיו אמורות להיות מתחרות שלה לרכוב על - - - אני לא רוצה
שהמצב הזה יהיה.

אודי אדירי:

אני רק רוצה להגיד, אדוני היושב ראש, שבאמת אנחנו כרגע מבקשים לא להצביע על
שני החלקים כאן מכיוון שיש היבטים שקשורים בפעילויות סביבתיות שצריך לעשות
בתחנות הכוח שאנחנו רוצים לוודא שניתן יהיה לעשות אותם בלא לתקן חקיקה
ראשית, כמו דברים שאמורים להפחית רמות זיהום או דברים מהסוג הזה. אנחנו
בתוך הממשלה ננצל פה את ההפסקה בצהריים על מנת לנסות ולהגיע עם נוסח שקצת
עם - - -

אמיר רשף:

זה רלוונטי לסעיף (ו) בתוך 60א.

איתן כבל (המחנה הציוני):

אז אולי אפשר להתפזר ותכינו את עצמכם יותר טוב.

אודי אדירי:

מקבלים את ההערה.

קריאה:

עוד עשר שנים.

איתן כבל (המחנה הציוני):

עוד עשר שנים אתם רוצים?

אודי אדירי:

לגבי התקופות שהעלתה כאן הוועדה, אני רוצה לעשות הבחנה בין כמה דברים
ולהציע משהו. קודם כל אני חושב שפעולה כמו הקמת חברת ניהול מערכת, שיש לה
שנה וחצי, שתי הארכות, באמת יכול להיות שהן מספיקות, זה גם פעולה אחת מאוד
משמעותית שאין סיבה שלא תקרה בפרק הזמן הזה ואם לא תקרה - - -

איתן כבל (המחנה הציוני):

אדוני מתכוון לחזור על דברים שכשהוא לא היה?

אודי אדירי:

לא, הייתי. זה בסעיף הזה.

איתן כבל (המחנה הציוני):

אני יודע, אמרתי שאנחנו לא ניתן יותר משתי - - -

אפרת נחלון:

לא, אבל עכשיו זה בקשר לרישיון האחוד.

אודי אדירי:

אז אני רגע מתייחס לזה. לגבי האחוד, לגבי ניהול המערכת, הערת הוועדה היא
נכונה וגם באמת הממשלה צריכה לדעת לעשות את זה ב-18 חודש ואם לא ב-18 אז
היא תאריך עוד פעמיים ואם לא, זה המהות של הרפורמה, זה לב הרפורמה.

איתן כבל (המחנה הציוני):

אני רוצה להגיד לך, סליחה שאני קוטע אותך, אודי. במחילה, כמו שאצלנו
אומרים.

אודי אדירי:

לא, אני אקשיב.

איתן כבל (המחנה הציוני):

לא, אתה לא מקשיב לי, עכשיו אתה תקשיב לי. אנחנו כל הזמן נותנים מספרים, כל
הזמן, ומה שמפריע לי שכל פעם כשנותנים מספרים יודעים שאין שום כוונה לעמוד
בהם, שום כוונה. זו התנהלות - - -

אתי בנדלר:

או שמבקשים פתחי מילוט רחבים ביותר.

איתן כבל (המחנה הציוני):

לא, לא 'או'. לא, גברתי, יש לך טעות.

אודי אדירי:

אבל אדוני לא שמע מה רציתי להציע.

איתן כבל (המחנה הציוני):

הם יודעים שהם לא יעמדו, הם מראש כבר מסדרים לעצמם את פתחי המילוט ובסוף
בסוף בסוף אומרים, 'טוב, אין ברירה, נייצר חקיקה בחצי שעה של שלוש קריאות'.

אודי אדירי:

לא, אז אני רק רוצה להגיד מה אני מציע.

איתן כבל (המחנה הציוני):

אני מעדיף שתבוא ותיתן לי מספרים יותר - - -

אודי אדירי:

אנחנו מעדיפים לשים יעד שאפתני וריאלי. לגבי הקמת מנהל המערכת, אמרתי, זו
פעולה שהיא ליבת הרפורמה, שתי הארכות, אם לא, נחזור לחקיקה ראשית. לגבי
מכירת התחנות. צריך להבין שלכל תחנה פה יש תאריך נפרד, זה לא איזה תאריך
יעד להשלמת המכירה, שמנו תאריך לכל תחנה. מכירת התחנות, כדי שהיא תתבצע, רק
להבין, זה כמובן דורש שיתוף פעולה של החברה, אבל זה דורש להוציא מכרז שיהיה
בו זוכה, שלא תהיה עתירה לבג"צ. אני לא חושב שאם תהיה עכשיו עתירה לבג"צ על
אחת מתחנות הכוח ובגלל זה התחנה לא תימכר, אני רוצה להגיע לחקיקה ראשית. זה
גם יכול לשים את המדינה בסיטואציות לא נוחות גם בתוך ההליך המכרזי הזה, שהן
לא נכונות ולא טובות, זה בסוף הליך מכרזי ועכשיו אני לא רוצה שמישהו יעלה
בעתירה ואם היא מתקבלת אני פה בחקיקה ראשית.

לכן מה שאני הייתי מציע זה שני דברים, אדוני היושב ראש. האחד, לתת יותר
משתי תקופות הארכה. אין לי בעיה אגב לחשוב על משהו מתוחכם, שיהיה יותר
תקופות הארכה, אבל לאיזה סך מצטבר לסך הארכות על כל הרישיונות, שלא בגלל
איזה תחנה אחת מתעכבת אני בחקיקה ראשית באמצע הליך משפטי. אני חושב ששתי
תקופות זה לא מספיק למכירת התחנות, אני הייתי מציע ארבע תקופות למכירת
תחנה. זה שנתיים, זה לא 19 שנה, והייתי מציע שזה יהיה באישור הוועדה ולא
בחקיקה ראשית.

איתן כבל (המחנה הציוני):

אוקיי. בואו נאמר את זה ככה - - -

איילת נחמיאס ורבין (המחנה הציוני):

אני רואה אותם כבר באים אלינו להארכות כמו שהיינו מאריכים את הרישיון של
חברת חשמל, להארכות של המכירה.

מאיר רובין:

איתן, בבקשה, יש לי הצעה שאני חושב שהיא - - -

איתן כבל (המחנה הציוני):

מאיר, לפני ההצעה, אני רוצה לומר מה שנקרא עמדה מחוזית. נכון שעניין המנהל
הוא ליבה של החוק, סיפור מכירת התחנות הוא ליבה לא פחות מעניין המנהל, הוא
ליבה מסוג אחר. צריך שהדברים ייאמרו. כאן אני רוצה שנהיה ברורים, חדים
וזהירים. אני לא רוצה שנייצר מצב שהוא יותר משאלת לב ממציאות כפי שהיא
מתקיימת בשטח. יש מציאות, הנחת העבודה והרצון של כולנו, בוודאי של הממשלה
ושל אלה שעוסקים במלאכה, הנחת העבודה שלי, שלכם לפחות, שיהיו קופצים רבים
לקחת את המכרזים האלה. זה צד אחד. זה בסדר, הלוואי שאתם צודקים. זה כמו
בחוק נתוני האשראי, מסתבר, איך קראו להם, שחשבנו שלא ייגשו אליהם?

היו"ר רועי פולקמן:

לשכות אשראי.

איתן כבל (המחנה הציוני):

לשכות אשראי. חשבנו, אמרנו, אם יהיה אחד, ויש ארבע או חמש. זה יותר מיפה.
אני אומר, יכול להיות, אבל יכול להיות גם מצב הפוך וכאן צריך לדייק את
העניין הזה. אינני רוצה שנמצא את עצמנו במאבקים אל מול חברת החשמל שיתחילו
בג"צים, ומה פתאום, ולמה וכתוב ולמה לא כתוב, איך כתוב ומה התכוון ולא
התכוון. יכול להיות מצב שבדיוק כשייצאו המכרזים יש משבר כזה או אחר, או
לחילופין יש מיקוח. אנחנו מכירים את זה, בא משקיע, נפל בדרך כי לא יודע מה
קרה, המניות שלו במקום זה וזה נפלו, או פתאום אלף ואחד דברים. אני רוצה, לא
שנחזה את העתיד, אבל שנדע להתכתב עם החיים, עם המציאות. אתה יודע, תמיד,
היה לי את המטה הכי טוב בעולם, באה מלחמה והרסה לי אותו. זאת אומרת שעל
הנייר זה - - -

איילת נחמיאס ורבין (המחנה הציוני):

יוה, איך התגעגעתי לביטוי. הרבה זמן.

איתן כבל (המחנה הציוני):

הרבה זמן לא באת.

איילת נחמיאס ורבין (המחנה הציוני):

לא, אני באה הרבה.

איתן כבל (המחנה הציוני):

היה לי את המטה הכי טוב בעולם ובאה המלחמה והרסה לי אותו. אותו דבר פה. אתה
רואה, הכול כתוב, מסודר, רק מה? זה לא מתכתב עם המציאות, המציאות היא אחרת.
אז אני לא יודע להגיד, איילת ורועי פולקמן, אנחנו יודעים לתת את התשובות על
כל הדברים, אבל אני לא רוצה, אתה יודע איפה אני רואה את זה עכשיו? בוא ניקח
דוגמה, אפילו דבר הכי פושטי, מכרז לערוץ הכנסת, הכי פושטי, הכי פשיטא, הכי
לא מסובך, הכי לא מורכב, הכי פשוט, הכי הכי.

היו"ר רועי פולקמן:

אפשר להעביר את התחנות לניהול ועדת ה - - -

איתן כבל (המחנה הציוני):

אתה מבין מה אני אומר? לכן מה שאני מבקש, גם אם אני צריך שתבואו אחרי
הצהריים עם משהו יותר מדויק, עד כמה שניתן - - -

אודי אדירי:

אני הצגתי, אדוני היושב ראש.

אתי בנדלר:

אני רק רוצה להעיר, אדוני.

איתן כבל (המחנה הציוני):

היועצת המשפטית, לאחר מכן מאיר.

קריאה:

רגע, אנחנו לא - - -

איתן כבל (המחנה הציוני):

שנייה, חברים, אתם הלכתם, אתם ממהרים? אני יודע שזה עניין שגם חשוב לכם.

קריאה:

מאוד מאוד, אדוני.

איתן כבל (המחנה הציוני):

אני אאפשר לאדוני להגיד עוד 'מאוד'. אני יודע, בגלל זה אני נותן לכם את
הבמה בעניין הזה. כמובן יושב ראש רשות החשמל וכמובן אלה שבכלל לא אכפת להם
מכלום, היועץ המשפטי של החברות הפרטיות. אני אאפשר. זה סעיף שאני מוכן
להתעכב עליו יותר כדי שנוציא מתחת ידינו את התוצאה הטובה עד כמה שניתן.
בבקשה, גברתי היועצת המשפטית.

אתי בנדלר:

אדוני, הסעיף הזה בעצם קובע מתי תתחיל הרפורמה. דוחים, אומרים, מחוקקים חוק
מאוד יפה, פותחים מקטעים מסוימים, די מוגבלים, יש יאמרו די מוגבלים, יש
יאמרו מאוד חשובים, לא משנה, אבל פותחים בסך הכול שני מקטעים לתחרות, את
מקטע הייצור ואת מקטע ההספקה, את מקטע ההספקה גם בצורה מאוד מוגבלת - - -

אודי אדירי:

לא, זה חוק מאוד רחב. היישום יהיה - - -

אתי בנדלר:

בסדר. ואז אומרים, 'רגע, אבל בואו נראה מתי הרפורמה הזו תתחיל לפעול'. זה
הסעיף שבו אנחנו דנים. כשאני ישבתי עם נציגי המשרדים הביקורת העיקרית שלי
בסעיף הזה הייתה שבעצם אין כאן שום תאריך. לגבי מכירת מספר יחידות הייצור
כל הסעיפים לא נוקבים בתאריך. אני מתחילה מהתחלה, בפסקה (1)(א), 'המועד שבו
ניתן רישיון לניהול המערכת לחברת ניהול המערכת בע"מ', שאלתי ומתי יינתן
הרישיון? כאילו אתם רוצים שהכנסת תאשר, אבל בעצם היא לא יודעת מה היא מאשרת
כאן. אז עכשיו באו עם הצעה שהמועד הזה יהיה לא יאוחר מ-3 בדצמבר 2019.

אפרת נחלון:

אבל עם אפשרות להאריך.

אתי בנדלר:

רגע, אני אמשיך. לגבי המועד שנקבע לפי סעיף 5(ג)(5), אז אני אקרא לכם מה זה
המועד שנקבע לפי 5(ג)(5). סעיף 5(ג)(5) קובע כדלקמן, רישיון לניהול המערכת
יכלול נוסף על הוראות סעיפים קטנים (א) ו-(ב) הוראות בעניינים אלה: (5)
חובה לרכוש ולאחסן סוגי דלק שמשמשים את משק החשמל לשם הקצאתם ומכירתם לבעלי
רישיונות ייצור או לאדם המייצר חשמל הפטור מחובת רישיון לפי סעיף ככה וככה.
חובה לפי פסקה זו תיכנס, אדוני, מתי, בנוסח שאושר? במועד שקבעה הרשות
באישור השר.

אפרת נחלון:

זה תלוי בהיתכנויות הפיננסיות של החברה, זה לא משהו ש - - -

אתי בנדלר:

רגע, תנו לי, תענו אחר כך. אז אנחנו לא יודעים מה התאריך. אני עוברת לפסקת
משנה (ג), 'המועד בו ניתנו לחברת החשמל רישיונות חדשים להולכה, לחלוקה
ולהספקה, לפי המאוחר'. מתי זה יקרה, אדוני? זה תלוי בהחלטות ממשלה,
באירועים שיקרו וכו'. הכנסת, כשהיא מאשרת את זה, לא יודעת על איזה מועדים
מדובר. לכן רק אם תסתכלו, רישיונות הייצור, לגבי יחידות הייצור, שצריכים
לעבור לגורמים אחרים, כאן יש מועדים נקובים, רק בנושא הזה. אפילו בפסקה (7)
כשמדובר על יחידות הייצור שלא צריכים להימכר, אלא שיישארו בידי חברת החשמל,
אז עד מתי? עד תום משך החיים ההנדסי של יחידת הייצור שלגביה ניתן והרשות
תקבע את משך החיים ההנדסי של יחידות הייצור.

כמו שאנחנו רואים, בסך הכול יש כאן מעט מאוד מועדים, המועדים הם לגבי מכירת
יחידות הייצור שאותן כן מוכרים, שזה חלק מיחידות הייצור, ואז לא רק שאין
תאריכים, אלא שההצעה באה ואמרה, בסעיף קטן (ג), שאפשר להאריך את כל המועדים
הנקובים שכאמור, בסוגריים, אינם נקובים ברובם, בתקופות של חצי שנה כל פעם,
בלי הגבלה, זאת אומרת למשך 20 השנים הבאות.

אני באתי ואמרתי להם, חברים, להבנתי וזה מה שאני אמליץ לוועדה, אתם צריכים
לתת מועדים יותר קונקרטיים ולהגביל את תקופות ההארכה שניתן לתת לאותם
מועדים, כי כשהכנסת מצביעה, כשחברי הכנסת מאשרים בוועדה, הם צריכים לדעת על
מה הם מצביעים בעניין הזה.

היו"ר רועי פולקמן:

אתי, משפט אחד. הרי יש גם בעיה מכרזית עם תאריך נקוב. כשאתה עושה מכרז ואתה
יודע שמישהו מוכר אותו ביום חמישי אז אני בא ביום רביעי בערב ואומר לו
'תשמע, תוריד לי 50% במחיר'. אחד הפתרונות, זה לא שינוי חקיקה, אודי,
לשאלתך, ואני חושב שזה גם נעשה בעבר, שאפשר להאריך באישור ועדת הכלכלה של
הכנסת ואז יש פרוצדורה, לא חקיקה.

איתן כבל (המחנה הציוני):

פולקמן, תן לה לסיים.

אתי בנדלר:

אז קודם כל נקודת המוצא צריכה להיות - - -

איתן כבל (המחנה הציוני):

העובדה היא שאתה מבין שצריך לתת לזה מענה.

היו"ר רועי פולקמן:

בטח, אבל תני אופציות הארכה באישור הוועדה, יהיה פה דיון, אבל לא חקיקה.

איתן כבל (המחנה הציוני):

תן לה.

אתי בנדלר:

אז אני רוצה לומר. קודם כל לגבי מועדים שתלויים במכירה, במכרזים, אני רוצה
לומר לכם, כשיש מועד שיודעים שצריכים להתכנס אליו מתכנסים אליו. יכולים
להיות אירועים שלא - - -

איתן כבל (המחנה הציוני):

תלויים בכוחות.

אתי בנדלר:

כמו למתן צו בית משפט. אז אם בית משפט נותן צו מניעה הוא נותן צו מניעה,
אני לא צריכה להתייחס לעניין הזה, כמו שלגבי מכרז הכנסת, אדוני נתן את
הדוגמה הזאת, היה צריך להיות מועד לתחילת - - -

היו"ר רועי פולקמן:

אבל שם הסיכומים קבועים.

איתן כבל (המחנה הציוני):

זה לא משנה, היא לא נכנסה - - -

היו"ר רועי פולקמן:

באירועים מהסוג הזה - - -

אתי בנדלר:

זה משהו אחר, אני מדברת על עצם העיקרון. אם בית משפט נותן צו מניעה - - -

איתן כבל (המחנה הציוני):

היא לא משווה, היא התכוונה בממד צר מאוד בעניין.

אתי בנדלר:

זה דבר אחד. דבר שני, ברגע שאתה מאשר להארכות בלתי מוגבלות, מטבע הדברים הן
ינוצלו. אנחנו רואים את זה שוב ושוב ושוב.

היו"ר רועי פולקמן:

שלוש פעמים, באישור ועדת הכלכלה, מה הבעיה?

איתן כבל (המחנה הציוני):

תיכף נגיע לזה. אני לא פוסל את זה, הדברים צריכים להתכנס.

אתי בנדלר:

עכשיו, אם סבורים שיכולים להיות אירועים כמו צו בית משפט. אפשר לתת לזה
פתרון משפטי נקודתי.

אודי אדירי:

לא, אנחנו מאוד לא רוצים. אני לא רוצה להיכנס לזה, אני גם אסביר מדוע.
העיקרון שלנו היה מאוד חשוב והיה מוסכם גם על החברה וגם על העובדים וזה לא
היה קל. תאריך המכירה, מבחינת הסכם קיבוצי מול העובדים, הוא תאריך מחייב
והוא המועד הקובע ואין שום החרגות.

איתן כבל (המחנה הציוני):

הוא מאוד משפיע על מערכת היחסים עם העובדים. דרמטי.

אודי אדירי:

אם נכניס פה עכשיו, כל המתנים, כל הכסף, אני לא רוצה עכשיו להתחיל סייגים,
אבל כן אני אומר, אני חושב שבאמת יש טעם בדברים של היועצת המשפטית ושל חברי
הכנסת ויכול להיות שאנחנו פה עשינו לעצמנו הנחות. לגבי ניהול המערכת, שזה
בסוף פעולה פנים ממשלתית, אמרתי, אין לי שום בעיה, תעשו. לגבי מכירת התחנות
הייתי מציע, אל"ף, שתי תקופות זה מעט, זה חמש מכירות. ואגב, אני אגיד פה
משהו, אתם יודעים מה? אם ארבע יעמדו בזמן ואחת תידחה בשנה וחצי אני לא חושב
שנכשלנו ואני לא רוצה על זה לחזור לחקיקה ראשית.

איתן כבל (המחנה הציוני):

אני מסכים איתך בעניין הזה, הלוואי.

אודי אדירי:

ולכן אני הייתי מציע, לא שתי הארכות, אני חושב שבעיניי כן סביר לתת פה
שנתיים, ארבע הארכות.

איתן כבל (המחנה הציוני):

כפרה עליך, תשמור כוח לערב. יד אחת כבר - - -

אודי אדירי:

ולכן הייתי מציע שאפשר לתת, גם ההארכות היום זה רשות באישור השר. זה גם כן
לא נעים, יכול להיות שזה לא נורא, הייתי עושה כאלה - - -

איתן כבל (המחנה הציוני):

בסדר, לא ראו בפרוטוקול את הידיים שלך, אבל בסדר, הבנו. אסף אילת, בבקשה.

אסף אילת:

אני בעיקרון מסכים עם כל מה שהיועצת המשפטית אמרה, אבל בכל זאת אני רוצה
לתת פרספקטיבה. אז היושב ראש אמר אתמול שזו הרפורמה הכי גדולה שנעשתה במשק.
אני רוצה באמת להצטרף, הייתי חלק מכמה רפורמות בוועדת בנקאות, מה שקורה פה
זה באמת בסדרי גודל יותר גדול מכל דבר שקרה. בוועדת בנקאות, נניח, יש מכרז
של שתי חברות כרטיסי אשראי שנתנו להן כמה שנים והוצאה של שב"א שעדיין לא
הצליחו. פה בגדול זה ארבע וחצי - - -

איתן כבל (המחנה הציוני):

לא רק שלא הצליחו, זה נהיה יותר גרוע.

אסף אילת:

בדיוק. פה זה באמת כל ליבת המערכת, פה זה לא רק שב"א, זה כל ניהול המערכת,
לנתק אותו, זה לא שתי חברות כרטיסי אשראי, אלא זה 30% מכוח הייצור במשק
והמשימה הזו היא ענקית. עכשיו, אנחנו יכולנו לבוא ולהגיד, בוא ניקח לנו מלא
זמן ונמרח - - -

איתן כבל (המחנה הציוני):

אסף, יש לנו שעה ורבע, מה אתה רוצה להגיד?

אסף אילת:

סיימתי, אני רק רוצה - - -

איתן כבל (המחנה הציוני):

אין לי בעיה, תן לי - - -

אסף אילת:

תיכף נדבר על המועדים, רק מבחינת הפרספקטיבה, אנחנו לא - - -

איתן כבל (המחנה הציוני):

זה ברור כשמש לאור הירח, עזוב.

אסף אילת:

אלא באמת מה שקורה פה זה דבר ענק.

איתן כבל (המחנה הציוני):

אסף, אני פתחתי ואמרתי, ואיך אומר? מביא דברים בשם אומרם מביא גאולה לעולם.

אסף אילת:

סיימתי.

איתן כבל (המחנה הציוני):

אבל אני צריך ממך, רציתי ממך אמירה יותר מעשית, מה האמירה שלך? אתה אחד
האנשים שהאמירה שלהם היא מאוד משמעותית ומשפיעה עליי, אני מודה. כמה אנשים
אתה משפיע עליהם?

אסף אילת:

מעט מאוד.

איתן כבל (המחנה הציוני):

אז הנה.

היו"ר רועי פולקמן:

אבל יו"ר ועדת כלכלה, זה דרמה.

איתן כבל (המחנה הציוני):

באמת, אני אומר את זה לא בציניות, אתה אדם שעמדתך חשובה לי.

אסף אילת:

אז מבחינת הפתרון הקונקרטי אני חושב שכן צריך את האופציה להארכות, אין בעיה
שמשלב מסוים באישור ועדת כלכלה, או איזה פרוצדורה שתרצו.

איתן כבל (המחנה הציוני):

אוקיי, תודה, אדוני. מאיר.

מאיר רובין:

תודה רבה. לגבי החששות שאתי העלתה, אני חושב שעירבת פה שני נושאים. יש
דברים שהם בכוח של חברת החשמל והם משפיעים מאוד על התחרות ויש נושאים שהם
באמת ליבת שיקול הדעת של רשות החשמל. כשהתייחסת למכירת התחנות, בהחלט חשוב
שיהיו תאריכים ושיהיו הגבלות, ועוד רגע אני אתייחס לזה, אבל כשמדובר לדוגמה
באורך החיים של איזה שהיא יחידה זה ממש ליבת הדאטה של שיקול הדעת המקצועי
של רשות החשמל, שבשביל זה היא הוקמה. אי אפשר שוועדה בכנסת תחליט עשר שנים
מראש מה משך החיים ההנדסי של יחידה נתונה בתנאים נתונים.

היו"ר רועי פולקמן:

זה ברור.

מאיר רובין:

לא, היא התייחסה גם לזה, שהרשות משאירה את זה פתוח בחוק. זה דבר שאמור
להיות פתוח, זו סמכות קלאסית של הרשות.

איתן כבל (המחנה הציוני):

כן, אבל אינני מנסה להגן, מאיר, על היועצת המשפטית, היא לא התכוונה שצריך
שבחוק ייכתב עד מתי, אלא זה צריך להיות בתוך איזה שהם כללים ברורים שיכולים
לבוא לידי ביטוי. זה הכול, לדעתי.

מאיר רובין:

בשביל זה יש את אמות המידה, אבל לגבי הדברים האחרים, הנושאים של התחרות, זה
נכון שחברת החשמל מתומרצת יפה למכור את חמש התחנות וזה נכון שדרושות
הארכות, אבל מה שאפשר לעשות, קודם כל שהארכה שלישית ואילך תהיה באישור ועדת
הכלכלה. זה לא עול כבד מדי על רשות החשמל ועל משרד האנרגיה, ועדת הכלכלה
זמינה תמיד לדיון של רבע שעה.

היו"ר רועי פולקמן:

לגמרי.

מאיר רובין:

אבל אפשר גם לתת רישיון מותנה, שזה אומר שהרישיון להקמת ה-1,200 מגוואט
פלוס מינוס 5% יותנה במכירת התחנה החמישית ואם אתה עושה את זה אז יש לחברת
החשמל תמריץ מאוד משמעותי לסיים את המכירה של כל חמש התחנות, לא משנה אם
במועד או לא במועד, ואם אתה מאזן את זה שמהארכה שלישית ואילך זה אישור ועדת
כלכלה זה סגור לחלוטין.

איתן כבל (המחנה הציוני):

תודה.

אמיר רשף:

אפשר להתייחס רק לנושא האחרון?

איתן כבל (המחנה הציוני):

שהוא אמר?

אמיר רשף:

כן, הנושא האחרון.

איתן כבל (המחנה הציוני):

לא, אני לא רוצה שתתייחס פה לאף אחד, אני רוצה שתיתנו לי פתרון. זה לא רב
שיח, אמיר, במחילה, איך אומרים? אני רוצה תשובות.

היו"ר רועי פולקמן:

אפשר הארכות באישור הוועדה.

איתן כבל (המחנה הציוני):

סליחה, נציגי העובדים, רציתם להתייחס לדברים. בבקשה, מיקו.

דוד (מיקו) צרפתי:

אני רוצה רגע לומר, בהמשך לדברים שאתי אמרה. תראו, הנייר סופג כאן הכול,
בסופו של דבר הדברים האלה צריכים להתבצע ומה שחשוב זה הוודאות. הוודאות של
כולם, הוודאות של חברת החשמל, הוודאות של היצרנים הפרטיים, הוודאות של אלה
שרוצים לקנות את התחנות ולעשות את הכול בתום לב מתוך כוונה שזה יקרה. אנחנו
לא חשבנו, אף אחד מאיתנו לא חתם על ההסכמים ולא התכוון שלא יתקיימו. גם
האינטרס שלנו שהדברים האלה יתקיימו, אנחנו כבר עושים אספות עובדים ומסבירים
להם, 'תדעו לכם, הולך להיות - - -

איתן כבל (המחנה הציוני):

ולא כולם אוהבים את זה, אני מקבל את הריקושטים.

דוד (מיקו) צרפתי:

לא כולם אוהבים את זה, אבל כולם מבינים שהתחייבות היא התחייבות ולכולם יש
את הכוונה לממש את הרפורמה, לכן גם בהסכם הקיבוצי הלכנו על כיוונים של
מתנים לפי אבני דרך. אין לזה אח ורע באף רפורמה אחרת למרות שאנחנו נעשה
צעדים קשים מאוד, פנימיים, ונעבור דברים מאוד קשים פנימה, אבל המתנים
תלויים באבני הדרך. ואני יכול לומר לכם שגם הצענו, לגבי מכירת התחנות,
אנחנו אמרנו שאנחנו כעובדים נעשה את הכול כדי להכין את כל המכירה שזה ייצא,
אבל יש דברים שלא תלויים בנו, אנחנו לא שולטים בהם. מבחינתנו אנחנו רוצים
שזה יקרה במועד שנקבע.

עצם העובדה שמתעסקים כאן ברישיונות, אני רוצה לתת לכם את נקודת המבט של
העובדים. תחשבו מה קורה לעובדים באותן תחנות כוח שאמורות להימכר ועכשיו לא
נמכרו ואין להן רישיון ייצור, הם באוויר. מה, הם ישחקו כדורגל בתחנה? מה
עושים איתם? שולחים אותם הביתה? אז הם צריכים לדעת שיש להם ודאות להמשך, הם
רוצים להמשיך לייצר חשמל כמו כל אחד ולהמשיך לעבוד.

איילת נחמיאס ורבין (המחנה הציוני):

לא, אני לא רואה סרט, מיקו, שלא נמכר ולוקחים להם את הרישיון.

דוד (מיקו) צרפתי:

אני לא יודע. אני לא יודע, אי אפשר להתנות את הרישיונות בכך, כי מה העובדים
יעשו?

איתן כבל (המחנה הציוני):

מיקו, תודה לך.

דוד (מיקו) צרפתי:

ומצד שני, עוד דבר, תחשבו גם משקית. נראה לכם הגיוני שתעמוד תחנת אשכול עם
1,600 מגוואט ללא רישיונות ובמקביל יבנו תחנות פרטיות אחרות? לא הגיוני
לחלוטין. אז מה, היא תעמוד ולא תייצר חשמל? איפה ההיגיון? גם משקית זה לא
נכון. לכן תום החיים ההנדסיים שלהם הוא הדבר הנכון.

איתן כבל (המחנה הציוני):

תודה. רצית להתייחס, אדוני היועץ?

שחר הררי:

כן. למען הסר ספק, הרעיון שלנו הוא שהרישיון יהיה בתוקף עד למסירת החזקה,
זה הדבר הכי פשוט. יכול להיות הרבה בעיות בדרך, של מכרזים, 1,000 בעיות
משפטיות, של סנכרון עם חברת מינהל המערכת, יש פה כלים שלובים של הרבה דברים
שלא תלויים בהם.

אודי אדירי:

אדוני היושב ראש, אני רוצה להגיד משהו בעניין הזה, כי אני שומע את העובדים
ואני מודה שאני באינסטינקט הראשון לא, אתה יודע, כל אחד חושב על מה שמטריד
אותו בדבר הראשוני, בסוף נגיד שנהיה בסיטואציה הלא נעימה הזאת, נגיע כאן
לוועדה ומה יקרה? הסיטואציה תהיה מאוד קשה, כי יש תחנת כוח, היא לא נמכרה,
היא בטח דרושה למשק החשמל, יש בה עובדים, עכשיו מה עושים? לכן, בעיניי, אני
חושב שכן יש מקום לאיזה שהוא מסדר בושה, אבל אפשר לבוא ולדווח לוועדה, אפשר
להציג לוועדה, אפשר לעשות כל מיני דברים שלא יעמידו בסיטואציה ש - - -

איתן כבל (המחנה הציוני):

אודי, תקשיבו. חברים, אני רוצה חקיקה שהיא חקיקה של תום לב. זו כוונתי.
העניין הוא שתמיד יכול ויקרו. אני מאלה שלא מוכן שתהיה חקיקה מרצה, שאומרת,
'אם אלה - - -', בחוק יהיה כתוב מאסר, מיקו כבר עכשיו מתאמן על מאסר עולם
עם עבודות פרך. בסוף בסוף זה מגיע, הוט, סליחה שאני חוזר על זה כמו קאטו,
אני לא רוצה לייצר חקיקה שאני יודע מראש שגם אם היא תרצה מאן דהו, את מאיר,
מילטון - - - סליחה, לא מילטון פרידמן, הלוואי שהיה מילטון פרידמן.

איילת נחמיאס ורבין (המחנה הציוני):

איך הגעת למילטון פרידמן עכשיו? אם כבר תומס פרידמן.

איתן כבל (המחנה הציוני):

מילטון פרידמן זה עוד עם המוצץ ליד - - - מאיר, קהלת, הבסיס שלה הוא גם,
ראיתי הרבה חבר'ה שמתכתבים עם העולם הדתי, לא כולם, ותמיד רציתי לדעת איך
אתם מפרשנים את המשפט 'עזוב תעזוב עמו'. לא עכשיו, תתאמן על זה אחר כך.

מה שברשותכם אני רוצה לומר זה הדבר הבא, אני רוצה סיפור דרך חקיקתי הגיוני,
שמבין שתמיד יהיו אלה שינסו להתחכם, שתמיד עלול להיות מצב שהאינטרס משתנה
ומתחלף. אודי אדירי, אנחנו מבינים את העולם, אבל אנחנו גם מבינים שמבחינתם
של עובדי חברת החשמל זו אבן דרך שאם היא לא יוצאת אל הפועל יש קבוצה גדולה
של עובדים שעלולים לשלם את המחיר. זה לא חד חד ערכי, כי ברור שאם אנחנו לא
נצליח - - - מכירת התחנות היא אבן דרך מאוד מרכזית באופן שבו העובדים
מפוצים - - -

איילת נחמיאס ורבין (המחנה הציוני):

אמת. מה זאת אומרת? היא הלב של הרפורמה.

איתן כבל (המחנה הציוני):

לא העובדים שנמצאים בתוך התחנה, אלא ה-1,800 פלוס ה-400 פלוס לא חשוב
מה - - -

איילת נחמיאס ורבין (המחנה הציוני):

איתן, זה החדר הימני של הרפורמה.

איתן כבל (המחנה הציוני):

נכון. לכן מה אני רוצה לומר? צריכה להיות מוטיבציה הדדית. הנחת העבודה,
בעזרת ה', שרשות החשמל או מי שאמור להוציא את המכרזים, או חברת החשמל, לא
יודע מי, המדינה - - -

אפרת נחלון:

חברת החשמל.

איתן כבל (המחנה הציוני):

חברת החשמל, סליחה, עושה את זה בתום לב, היא יודעת לעשות את זה טוב ונכון.
היא יודעת לעשות את זה טוב ונכון, שלא פתאום יהיו בג"צים כי הם עשו ככה
ועשו ככה.

היו"ר רועי פולקמן:

איתן, שתי דוגמאות מהימים האחרונים. עברנו את זה עם תע"ש, שהדבר הזה מתנהל
ויודפת יכולה לספר על הוויה דולורוזה של הסיפור הזה ואחר כך מבקר המדינה
וכו'.

איתן כבל (המחנה הציוני):

נכון.

היו"ר רועי פולקמן:

ורק עכשיו בימים האלה עם הסיפור של הטלוויזיה החינוכית, שמעבירים חוק
ומקבלים החלטות ויש היערכות ויש הסכמות עם העובדים והכול הכול הכול ואז זה
מגיע ואומרים לך 'יש לך 100 עובדים' ואוי אוי אוי וצריכים להתמודד עם זה
וזו סוגיה, דרך אגב, אמיתית. לכן אני חושב שהאיזונים שנאמרו כאן, בעיניי הם
מספקים, מה הכוונה? אחת, חלק מהתגמולים לעובדים תלויים במכירת התחנות, זאת
אומרת אם העובדים לא מוכרים הם מפסידים כסף. שתיים, כן צריך לבוא לכאן,
יהיה כאן קשה בוועדת הכלכלה.

איתן כבל (המחנה הציוני):

לא, מי שלא מקבל את הכסף זה החלשים שבהם, אלה שמחוץ ל - - -

איילת נחמיאס ורבין (המחנה הציוני):

ברור.

היו"ר רועי פולקמן:

שתיים, יהיה כאן קשה, זה נכון, שאם נגיע למצב שבו לא מצליחים למכור את
התחנה, מכל סיבה, יהיה פתאום דוח מבקר המדינה כי יש רק מציע אחד ומישהו
יגיד שזה קומבינה, בדיוק כמו שקרה בתע"ש, בדיוק מה שקרה בתע"ש יכול לקרות
פה בכל תחנה. ואז נגיע לכאן ואז יגידו, 'תשמעו, יש 1,000 עובדים, מה הם
יעשו? ישחקו כדורגל בתחנה?', האירוע יהיה מורכב, אבל עדיין מה החלופות?
החלופות להגיד אוקיי, לסגור את התחנה?

לכן אני אומר, יש כאן, אחת, שזה לא אוטומטי. אני מבין את מה שאודי אומר שזה
לא פשוט שזה יבוא לוועדת הכלכלה כי פה תמיד הדיון יהיה 'רגע, עוד חודשיים
פג הרישיון ויהיו פה 1,000 עובדים בתחנת איקס ואנחנו - - -

איתן כבל (המחנה הציוני):

דרך אגב, האינטרס של העובדים צריך להיות שזה יבוא לוועדת הכלכלה, כי תמיד
- - -

היו"ר רועי פולקמן:

זה ברור.

איתן כבל (המחנה הציוני):

תמיד יימצא מכלוף זוהר.

איילת נחמיאס ורבין (המחנה הציוני):

מה זה? לא, אני לא חושבת שזה אינטרס של העובדים.

איתן כבל (המחנה הציוני):

שיכתוב חוק פופוליסטי ש - - -

איילת נחמיאס ורבין (המחנה הציוני):

לא, זה לא רק האינטרס של העובדים, סליחה - - -

איתן כבל (המחנה הציוני):

בלי חס וחלילה - - -

היו"ר רועי פולקמן:

אני מציע, איתן, לסיכום - - -

איילת נחמיאס ורבין (המחנה הציוני):

זה אינטרס של כולם שזה יגיע לוועדת הכלכלה.

היו"ר רועי פולקמן:

יש פה, אחת, את אבני הדרך של התגמול של העובדים.

קריאה:

מה עם האינטרס המשקי?

איילת נחמיאס ורבין (המחנה הציוני):

נכון.

היו"ר רועי פולקמן:

זה לגבי מה שנאמר כאן, מאיר, על המחיר שחברת החשמל תשלם. זה לא בלהגיד לה
עכשיו 'אל תקבלי זה', אלא שהמחיר הוא שחלק משמעותי מתגמולי העובדים יותנה
במכירה של התחנות.

קריאה:

זה ככה.

היו"ר רועי פולקמן:

אני יודע, על זה אני אומר, זה כן שוט, שבסוף העובדים יפסידו מיליוני שקלים
אם התחנות האלה לא יימכרו, זה שוט על העובדים ועל החברה באופן כללי. שתיים,
הארכות מוגבלות, שלוש, ארבע גם אפשר, כל הארכה כזאת באישור ועדת הכלכלה
וחוץ מזה, התהליך צריך להיעשות ברמה מסוימת של - - -

איילת נחמיאס ורבין (המחנה הציוני):

מה זה ברמה מסוימת של - - -

קריאה:

אבל למה שהרישיון לא יהיה בתוקף עד שהחזקה לא נמסרת? זה הדבר הכי ראוי.

היו"ר רועי פולקמן:

הוועדה תוכל להאריך. אני אגיד לך למה - - -

קריאה:

הרי יש פה אינסנטיב כפול, ברשותך, גם לקבל כסף, אבל גם החברה זקוקה
למזומנים האלה במסגרת התכנית העסקית שלה. זה לא משהו שהוא באוויר, זה הכול
מסתנכרן.

היו"ר רועי פולקמן:

אחלה, באישור, זה לא יהיה אוטומטי, כי פה יכול להיות שכן, החברה תגיד
לתחנה, 'חבר'ה, יש מספיק כוח ייצור במשק, היו פה מספיק בעיות', תחשוב
הוועדה או הממשלה שזה לא בוצע בתום לב על ידי חברת חשמל או כל דבר אחר
ונעשו עיכובים במכירת התחנה וחלק מהסנקציה יגידו 'אנחנו משביתים לכם את
התחנה' - - -

קריאה:

אבל הם חייבים את הכסף, הם צריכים לפרוע - - -

היו"ר רועי פולקמן:

כן, ו-500 עובדים ישחקו כדורגל.

אודי אדירי:

אני חושב שלשים את הוועדה במקום של - - - אני אגיד מה אני מציע ויש שתי
חלופות.

איתן כבל (המחנה הציוני):

רגע, איילת, את רוצה בכל מקרה - - -

איילת נחמיאס ורבין (המחנה הציוני):

כן, אני רוצה להגיד משהו לפני שאודי מדבר, כי אני רואה לאיזה כיוון אדירי
רוצה לקחת את זה. אם אני מבינה נכון, אם לא הבנתי נכון אני מתנצלת מראש, אם
אנחנו בכלל מדברים על תקופות הארכה, וכנראה שאין מנוס מלדבר על תקופות
הארכה, ולאה ואני ישר התחלנו לתלוש את השערות כי אמרנו שכבר ראינו את דור
העתיד של הרישיון של חברת החשמל מגיעים אלינו ואנחנו צועקים ואנחנו אומרים
'זה לא יכול להיות' ועוד פעם באים אלינו ברגע האחרון, ב-30 בנובמבר, לא,
ב-31 בדצמבר, אנחנו מבינים ש - - -

אתי בנדלר:

ולי היא אמרה בשקט איזה כיף שהיא לא תהיה כאן כשיבואו לבקש.

איילת נחמיאס ורבין (המחנה הציוני):

אז אל"ף, אני רוצה להגיד לך משהו, זה מאוד מאוד חשוב, כי באמת, אמר את זה
איתן קודם בצורה כזו או אחרת, בהתייחס לוועדת הכלכלה, אנחנו לא יודעים מי
יהיה כאן וזה לא העניין. בסופו של דבר אין ספק שאם נותנים תקופות הארכה,
וכנראה שאין כאן מנוס, אז זה חייב לבוא דרך ועדת הכלכלה, לא רק בגלל
העובדים, אלא בגלל המשק. דבר שני, אנחנו כל הזמן מדברים על התקשורת, בואו
נסתכל על מה קרה במשק המים רק השנה. זאת אומרת אם יש דבר שממנו אנחנו
צריכים ללמוד, כי בסוף זה משאב, תקשורת זה דבר חשוב, אבל מים וחשמל זה דבר
הרבה הרבה יותר, והנה אנחנו רואים את עצמנו תקועים עם מתקן התפלה אחד שלא
הורחב בזמן, אחד שהתקלקל. זאת אומרת בסופו של דבר - - -

איתן כבל (המחנה הציוני):

אוקיי.

איילת נחמיאס ורבין (המחנה הציוני):

ואני גם מתקשה להאמין שאנחנו נהיה במצב כזה שהיקף הייצור, זאת אומרת שמישהו
יבוא ויגיד 'תראו, מייצרים יותר חשמל ממה שהמשק נדרש לו ולכן יעשו שיקולים
כאלה מעוותים', וחוץ מזה, יש לנו את מנגנון האגירה, לא?

איתן כבל (המחנה הציוני):

לכשיגיע, בעזרת ה'.

איילת נחמיאס ורבין (המחנה הציוני):

אם מייצרים יש את מנגנון האגירה.

איתן כבל (המחנה הציוני):

אני מסכם, אלא אם כן יש לך משהו שאם לא אני מקצר את שנותיך.

עמית קריספין:

הסעיף הזה הוא הסעיף המרכזי שחשוב לנו - - -

איתן כבל (המחנה הציוני):

אני אאפשר לך, אני רק רוצה, אני אומר לאתי, בעזרת ה', שהכול יהיה בסדר בעוד
שנתיים והכול יהיה טוב, אני מדבר רק על דבר אחד, שהכתיבה תהיה כשהיא מביטה
למציאות בעיניים, זה הכול. שאני יודע שאם אני נותן פתח מילוט, שכנראה יממשו
אותו כי זה יצר לב האדם, אבל אני גם יודע שאני לא יכול לא לתת את פתח
המילוט הזה כי זה עולם העסקים והעולם המסחרי לא יודע להתנהל בצורה - - -

איילת נחמיאס ורבין (המחנה הציוני):

בא לי לעדכן עכשיו את מיזם - - -

איתן כבל (המחנה הציוני):

מר שריקי, הכנסתי אותך לפרוטוקול פה. יוסף שריקי.

אתי בנדלר:

איילת, כמה פעמים הייתה הארכה לגבי הכניסה לחוק של חוק הדואר לגבי בנק
הדואר? כמה שנים?

איתן כבל (המחנה הציוני):

נכון ועדיין לא התממש. תן לי שנייה, זאת נקודה חשובה, בינתיים יש לך זמן
לחשוב על משהו יותר טוב. מה שאני מנסה להגיד לכם זה הלקחים. אני אומר את זה
מתוך ידיעה שכן זה עלול להיות וצריך לייצר מנגנון שהוא יודע באמת, שלא יביך
אותנו, שבעוד שנתיים-שלוש אני פותח עיתון ואומר 'ואללה, נו באמת, הרי כבר
כשאמרנו ידענו את זה'. אני אומר לעצמי, ואללה, אלה אבני הדרך שאנחנו
מייצרים לתהליך הזה. נכון, עלול שזה לא יהיה, אבל אם זה יקרה, כן אנחנו
יודעים שהם צריכים לבוא לכאן, לחטוף את מנת השיימינג שלהם וגם להתמודד עם
המציאות כמו שהיא. מה הסיבה? האם זה באמת כי העובדים, יש להם פתאום אינטרס
שהשתנה, כי יש ועד אחר או הנהלה חדשה שבכלל זה לא מעניין אותה והיא בכלל
רוצה לחזור בה מכל התהליכים? הכול יכול להיות. אנחנו יודעים לשים את הדברים
נכון. אבל לפני שאתה מסכם, או מציע את ההצעה, בבקשה.

עמית קריספין:

אתמול אודי הראה במצגת שהכוונה של המדינה או הכוונה של החוק הזה להביא למצב
שהייצור נפתח לתחרות מלאה וחברת החשמל יורדת מההספק שהיא עובדת היום, באזור
ה-9,000 מגוואט או יותר, ל-5,000 והיצרנים הפרטיים עולים מה-3,000 שהם
נמצאים היום ל-8,000. וזה נעשה באמצעות שני דברים, הדבר הראשון זה מכירת
התחנות ובנייה של תחנות חדשות, והתחנות הישנות, של חברת החשמל, שיפסיקו
לעבוד בסוף משך החיים ההנדסי שלהם ייסגרו.

אני מתחבר לעניין של ההארכה, שזה בלתי סופי, אבל הניסיון לימד אותנו שגם אם
כתוב בחוק תאריך סופי החוק יתוקן וזה יוארך, ולכן זה לא הפתרון שנראה לי
ה - - -

איתן כבל (המחנה הציוני):

מה הפתרון שלך?

עמית קריספין:

אז אני רוצה להגיד שלושה דברים. הדבר הראשון, לגבי התחנות שצריכות להימכר,
גם בתחנות שצריכות להימכר יש תחנות שיכול להיות שמשך החיים ההנדסי שלהם
ייגמר לפני המכירה, עם כל ההארכות וכל מה שיהיה ולכן צריך להיות ברור שתחנה
שהגיעה למשך החיים ההנדסי שלה צריכה להיסגר גם אם היא תחנה שהייתה צריכה
להימכר ולא נמכרה.

דבר שני, ההחלטה של הממשלה באה ואמרה שחברת חשמל תבנה שתי יחידות נוספות
בהספק של 1,200 מגוואט. אני לא רואה בשום מקום פה שמציינים את ה-1,200
מגוואט, בעצם לפי מה שכתוב בחוק זה יכול להיות גם 2,000 מגוואט ויותר ולכן
אני חושב שצריך להגביל את זה ל-1,200 מגוואט שלא נמצא את עצמנו במצב שלא
נמכרו תחנות ורק חברת החשמל גדלה בהרבה.

קריאה:

אנחנו מציעים בסעיף - - - להכניס את ההסתייגות הזו.

עמית קריספין:

בסעיף (ו)(2) לחוק שמדבר על התחנות החדשות.

איילת נחמיאס ורבין (המחנה הציוני):

אבל עוד לא הקראנו את (ו).

אפרת נחלון:

הקראנו את זה. מה הייתה ההערה השלישית?

עמית קריספין:

לפני ההערה השלישית, בהקשר הזה גם ההחלטה דיברה על זה שה-600 הנוספים ייבנו
אחרי המכירה של אלון תבור.

אודי אדירי:

השניים, כן.

עמית קריספין:

השניים. גם זה לא נמצא פה וגם את זה אנחנו רוצים לעגן.

אמיר רשף:

המכירה של אלון תבור והמכירה של רמת חובב זה נראה לי קצת רזולוציה - - -

עמית קריספין:

אבל שלא יהיה מצב שזה נדחה ונדחה ונדחה, הם הקימו 1,200 ולא נמכרה אף תחנה.

אפרת נחלון:

החלטת הממשלה עומדת בתוקף והרציונל שהצגנו לחלוקה, מה נכנס לחוק, מה נשאר
ברמה של החלטת ממשלה והסדרות רשות נשאר - - -

עמית קריספין:

אני לא שומע.

לאה ורון:

יצרני החשמל הפרטיים הגיעו לוועדה לדיונים על הדברים של הפיפס שבפיפס. פה
אין. חוץ מהיועץ המשפטי והמנכ"ל של האיגוד אין אף יצרן חשמל פרטי שהגיע
לישיבות הוועדה.

עמית קריספין:

הם שלחו אותנו. והערה אחרונה בהקשר הזה, בעצם החוק בא ואומר שהיחידות שלא
נמכרות ייסגרו, הן לא יקבלו יותר רישיון בתום משך החיים ההנדסי שלהם מצד
אחד, מצד שני החוק בא ואומר שחברת חשמל לא תקים יותר תחנות חדשות ולכן אני
חושב שהחוק גם צריך לסגור את המעגל הזה ולבוא ולהגיד שבתום משך החיים
ההנדסי של אותה יחידה שהיא לא נמכרה היא תימכר. לא יכול להיות מצב שהיחידה
תיסגר, האתר לא יימכר, חברת חשמל לא תוכל להקים שם תחנה ויהיה לנו בעצם אתר
שאי אפשר לעשות איתו שום דבר, שהוא אתר הכי טוב לבנות תחנות. לכן אני חושב
שכדי לחבר את הכול ביחד - - -

איתן כבל (המחנה הציוני):

אוקיי, תודה.

עמית קריספין:

רק הדבר האחרון.

איתן כבל (המחנה הציוני):

אח שלי, זה הדבר האחרון כמו הילדה הקטנה שלי.

עמית קריספין:

אני חוזר עליו כי אני חושב שלא הבהרתי את עצמי כראוי. אני אומר דבר פשוט,
החוק הזה בא ואומר שיש כמה תחנות של חברת חשמל שנשארות בידיה והן לא נמכרות
עד סוף החיים ההנדסי שלהם ובסוף החיים ההנדסיים שלהם התחנה הזאת נסגרת, אי
אפשר יותר לייצר בה חשמל. דבר שני, החוק בא ואומר שחברת חשמל לא יכולה
להקים יותר תחנות חדשות. המצב הזה יוצר מצב שבו האתר, למשל של רוטנברג
באשקלון, בעוד 50 שנה אי אפשר לייצר שם חשמל כי נגמרו החיים ההנדסיים של
התחנה ואי אפשר להקים שם, חברת החשמל לא יכולה להקים תחנה חדשה שם, ולכן
אני חושב שמה שצריך לקבוע פה, שבמועד הזה חברת החשמל תמכור את האתר כדי
שמישהו אחר יוכל להקים שם תחנה.

איתן כבל (המחנה הציוני):

אוקיי. שחר.

שחר הררי:

לגבי תיקון 19 לגבי סעיף 60 וההצעה ל-60א, אז באמת 60א הוא לב ליבם של
התיקונים לחוק פה ולהערכתנו הוא גם מתחיל גם בנושא של חברת ניהול המערכת.
אנחנו חשבנו שזה יהיה נכון וראוי יותר בחוק להגדיר היקף אחריות וסמכויות של
מנהל המערכת, לרבות כל מה שקשור לשמירה על האיתנות הפיננסית של חברת חשמל,
ובמה דברים אמורים? הרי מנהל המערכת מן הסתם יצליח להקים, כבוד היושב ראש,
מעין מסלקה כספית של כל התשלומים במשק חשמל, אנחנו היינו מעוניינים מאוד
שבמידה שהדבר הזה יוכנס בתוך החוק, ואנחנו חושבים שהוא צריך להיכנס, שיהיה
רשום בסיפה של אותו סעיף סעיף אחריות למנהל המערכת, שכל התשלומים במשק
החשמל לניהול המסלקה ייעשו תוך שמירה על האיתנות הפיננסית של חברת החשמל
והצרכנים במשק.

מכיוון שכל הנושא של סליקה כספית של כל התשלומים במשק החשמל זה שוק של 30
מיליארד שקל כנראה, כפי שאנחנו מבינים, הוא הולך לעבור באמצעות רישיון של
רשות החשמל לחברת ניהול המערכת. אני חושב שחברת החשמל, עם יחס מינוף מאוד
מאוד גבוה, שלא יהיו מצבים שיעכבו לה כספים, שלא יהיו מצבים שיקצצו - - -

איילת נחמיאס ורבין (המחנה הציוני):

זאת הערה חשובה.

שחר הררי:

כל המשק נמצא בלב הזה. אז כבוד היושב ראש , אנחנו חושבים שלפחות ראוי
שבמסגרת הוועדה פה תהיה מעין קריאת כיוון שצריך לשמור על חברת החשמל - - -

איתן כבל (המחנה הציוני):

שחר, תודה, העניין ברור. זה לא סתם, זה סעיף ליבה, סעיף חשוב מאוד שחשוב
לנו לשים את ה - - - אבל, שוב, הוא צריך להיות בתוך מסגרת מסודרת סבירה
שאנחנו יודעים להסתכל אליה בצורה מאוד מאוד עניינית, בצורה שאנחנו מנסים
לעבוד האחד על השני. אני חוזר ואומר, זו אבן דרך מאוד חשובה ומרכזית כיוון
שהרפורמה מונחת במובן הזה שאמור להיות לפחות אינטרס, הן לחברה, הן לעובדים
והן למדינה לקדם את מכירת התחנות. אבל מה? אנחנו רוצים שזה ייכנס לתוך
מסלול סיפור דרך שאנחנו יודעים אותו. אני לא מפחד מאורכות - - -

עבד אל חכים חאג' יחיא (הרשימה המשותפת):

מוגדר, ברור ומוסכם.

איתן כבל (המחנה הציוני):

בדיוק, נכון, עד כמה שניתן. זאת אומרת אני לא יודע, כבר ראינו הכול, הוועדה
הזו כבר ראתה התחייבויות שממשלות נתנו, התחייבות שחברות נתנו, התחייבות
שגופים נתנו, שחלק אמרו את זה בתום לב ופשוט החיים לא נתנו את האפשרות שזה
יצלח ויש כאלה שמראש שכשנתנו הן כבר ידעו מראש שאין להם שום כוונות לעמוד
בזה. לכן מה שאני אומר לך, אודי אדירי, אמיר וכל החברים הנכבדים - - - קודם
כל כותבת לי היועצת המשפטית שיחידת הייצור הגדולה ביותר והיא גם האחרונה
היא אשכול. אני אומר ככה, קודם כל תהיינה אורכות, גם אם אני יודע שבכוונה
שלהם להשתמש בתהליך הזה, אבל אני יוצא מנקודת הנחה שאומרת את הדבר הבא, אני
רוצה להאמין שיש כאן תום לב במובן הזה שכל אחד מהגופים יעשה את המאמץ כדי
שתחנה איקס שיוצאת למכרז הכוונה היא גם למכור אותה באמת.

עבד אל חכים חאג' יחיא (הרשימה המשותפת):

אבל האורכות, שלא יהיו עד אין סוף, זה המצב היום. אם אני מסתכל על החלטת
הממשלה מ-2008 - - -

איתן כבל (המחנה הציוני):

ברשותך, אנחנו כבר אחרי החלק הזה. חאג', אנחנו כבר אחרי העניין הזה, חלק
מהדיון הוא כבר מהו התיחום הנכון לעניין הזה. אני מציע, זאת הצעתה גם של
היועצת, ככה, ש - - - כן, שחר, אני כבר באמצע ההצעה.

שחר הררי:

לא, אני רוצה בכוונה לחדד משהו לגבי תום הלב של החברה. החברה הזו פרסמה
במסגרת - - - כבוד היושב ראש, החברה דיווחה לבורסה על התכנית העסקית
שלה - - -

היו"ר רועי פולקמן:

שחר, אין פה מחלוקת על זה.

שחר הררי:

החברה דיווחה, זה נמסר על התכניות - - -

היו"ר רועי פולקמן:

באנו לרפורמה עם התפיסה הזו.

איתן כבל (המחנה הציוני):

שחר, חברים, די, מספיק. הבנו, בואו נתקדם. כל אחד אחז בעמדותיו, אנחנו כבר
מייצרים את התהליך, אני רוצה לסיים אותו. ההצעה שלי מדברת על זה, כמו שאתי
כתבה, לא תהיינה ארבע הארכות, תהיינה שלוש אורכות, כל פעם חצי שנה. אלה
תהליכים שאנחנו יודעים לבוא ולהגיד, ואללה, שלוש אורכות זה משהו ש - - -

עבד אל חכים חאג' יחיא (הרשימה המשותפת):

שנה וחצי זה מעל ומעבר.

אודי אדירי:

ואחרי זה מה? רגע, רגע - - -

איתן כבל (המחנה הציוני):

אודי, תן לי.

אודי אדירי:

זה לא אפשרי.

אתי בנדלר:

אתה תצטרך להתנגד גם להמשך, אז רגע.

אודי אדירי:

רגע, כי אני ביקשתי קודם ודחית אותי. באמת נכנסים פה לתוך קוראלס בלתי
אפשרי. שמנו פה תאריכים שאנחנו מתכוונים לעמוד בהם, ואני אומר כאן
לפרוטוקול, הם שאפתניים. הם שאפתניים מאוד, אנחנו רוצים לעמוד בהם. אבל
איפה שמעורבים צדדים שלישיים בתהליכים מכרזיים אני לא חושב שזה טוב לבוא
לוועדה כל חצי שנה. אני הצעתי שכן תגבילו את מספר האורכות שיכול לתת השר,
זה בעיניי סביר שתגבילו אותן. אני בכל הכבוד חושב שלאור כל המקרים שאנחנו
מכירים, לתת לשר להאריך בשנתיים מכירת תחנה זה לא דבר שפוגע באושיות
הרפורמה, אבל אם זה לא מקובל - - -

איתן כבל (המחנה הציוני):

אז תן לי להציע.

אודי אדירי:

אני רוצה להציע משהו יצירתי. אני הייתי מציע, אם זה לא מקובל, תן ארבע
אורכות לתחנה, אבל תגיד גם, איך אמר היושב ראש? בסוף התחנה הכי חשובה זה
אשכול בסוף, תשים גם מצטבר. תגיד ארבע אורכות לתחנה ובלבד שסך האורכות
שניתנו לא עולה על איקס, ואז אם התהליך מתבדר, לא בגלל איזה תקלה אחת - - -

עיסאווי פריג' (מרצ):

עד עשר שנים?

אודי אדירי:

לא עשר שנים, מה פתאום?

איתן כבל (המחנה הציוני):

שש שנים.

אודי אדירי:

במצטבר. אני אגיד לכם למה, כי אם תחנה אחת - - -

איילת נחמיאס ורבין (המחנה הציוני):

מה זה שש שנים?

אתי בנדלר:

למה הכוונה במצטבר?

אודי אדירי:

רגע, אני אגיד מה אני מציע.

איתן כבל (המחנה הציוני):

חברים, תנו להבין קודם כל מה הוא אומר. אני רוצה להבין.

איילת נחמיאס ורבין (המחנה הציוני):

אנחנו גם.

אודי אדירי:

אני הייתי מציע את הדבר הבא, אני הייתי מציע שלכל תחנה לא יינתנו על ידי
השר יותר מארבע אורכות, שזה שנתיים לכל תחנה, לא יותר משנתיים.

היו"ר רועי פולקמן:

ארבע הארכות?

עבד אל חכים חאג' יחיא (הרשימה המשותפת):

של חצי שנה.

אודי אדירי:

כן, לא יותר משנתיים לתחנה, אבל אם - - -

עיסאווי פריג' (מרצ):

מה זה לכל תחנה? כולן ביחד.

איילת נחמיאס ורבין (המחנה הציוני):

לא, הן נמכרות בהדרגה.

אודי אדירי:

כל תחנה נמכרת במועד אחר.

איתן כבל (המחנה הציוני):

יש מועדים, אח שלי.

אודי אדירי:

לא יותר מארבע אורכות לכל תחנה, שזה שנתיים, אבל במצטבר על כל התחנות כולן
לא יותר מ-, תיקח שנה לתחנה. חמש תחנות, עשר אורכות, לא יותר מחמש שנים
במצטבר.

איתן כבל (המחנה הציוני):

לכל אחת?

איילת נחמיאס ורבין (המחנה הציוני):

לא, לכולן ביחד.

אתי בנדלר:

זאת אומרת את התחנות הקטנות ימכרו מהר, לכאורה.

אודי אדירי:

תקשיבו, אנחנו נמכור את כולן מהר. הלוואי, את יודעת מה - - -

איילת נחמיאס ורבין (המחנה הציוני):

אבל, איתן, זה כמו משחק, תסלח לי, עם קיר שעליו - - - שמישהו ימשוך - - -
זה מסובך מדי.

איתן כבל (המחנה הציוני):

אודי, סליחה, אני מדבר עכשיו לחברי הכנסת. בואו לא נייצר מצבים מטומטמים,
שנהיה מרוצים מעצמנו, אבל בסוף אנחנו נמצא את עצמנו חבורת מטומטמים שבעוד
שנתיים כל אחד מאיתנו שישב בדיון הזה יקרא את העיתון ויגיד איזה טיפשים
היינו. אני לא מוכן לזה.

זה לא שעכשיו יש לי הארה, אני מנסה לייצר רק מסגרת. אני אומר ככה, אודי,
ההצעה שלי אומרת ככה, שתי אורכות השר יוכל להאריך בלי לבקש אישור מאיתנו,
אורכה שלישית הוא יצטרך לבוא אל הוועדה. זאת אומרת כבר הלכתי לקראתכם שאני
לא רודף אחריכם על כל דבר ועניין ואומר, המציאות היא כזו, כמו שהיא באמת
יכולה להתקיים.

עכשיו מה אני רוצה לומר? הרי ברור לי שאם אחרי שתי אורכות של השר ואורכה
נוספת שלנו, ברור שתצטרך לחוקק חוק מחדש, אל תבלבלו לי את המוח. אני לא אתן
החלטות - - -

אודי אדירי:

איתן, לא בגלל תחנה אחת.

איתן כבל (המחנה הציוני):

אודי, תן לי שנייה.

עיסאווי פריג' (מרצ):

תגיד, כמה שנים עוסקים ברפורמה הזו?

אודי אדירי:

לא בגלל תחנה אחת.

עיסאווי פריג' (מרצ):

לא, שהם יודעים את התהליך.

איתן כבל (המחנה הציוני):

לא, עיסאווי, זה לא כך, באמת שלא. זה לא קשור לזה, אני כבר נתתי את זה כמה
פעמים, זה לא העניין. אנחנו עכשיו בתוך ה - - -

היו"ר רועי פולקמן:

איתן, זו הצעה מצוינת, השאלה שאודי אומר זה יש חמש תחנות, נתקעת עם אחת, מה
קורה אז?

איתן כבל (המחנה הציוני):

תן לי לסיים. קודם כל בואו נלך, צעד א' כבר התקדמנו?

היו"ר רועי פולקמן:

כן.

איתן כבל (המחנה הציוני):

יפה.

קריאה:

זה גם לגבי ניהול המערכת, כן?

איתן כבל (המחנה הציוני):

גברתי, אני עוד לא יודע מה אני מחיל על זה. תנו לי. אני מנסה לשים פה כמה
דברים.

עבד אל חכים חאג' יחיא (הרשימה המשותפת):

תנו לנו לשמוע את ההצעה, כי יכול להיות שאנחנו לא נקבל אותה.

איתן כבל (המחנה הציוני):

חאג' יחיא, בבקשה. מיקו, אני עוד לא יודע כלום, הרי אתם הייתם אמורים לבוא
בהצעות האלה, אני לא מומחה למחז"מים, אני בסך הכול מנסה להביא איזה שכל ישר
אל תוך התהליך הזה שבסופו של עניין, בוודאי ובוודאי אלה שהיו שותפים לתהליך
הזה יגידו 'ואללה, אנחנו יודעים, אם קרה ונשבר ולא הצליח' - - -

איילת נחמיאס ורבין (המחנה הציוני):

זה לא בגלל - - -

איתן כבל (המחנה הציוני):

בדיוק, אנחנו פעלנו בצורה - - -

איילת נחמיאס ורבין (המחנה הציוני):

בהיגיון.

עבד אל חכים חאג' יחיא (הרשימה המשותפת):

אחראית.

איתן כבל (המחנה הציוני):

אחראית, הגיונית וכל הדברים. אז קודם כל, אמרתי, שתי אורכות על ידי השר,
אורכה נוספת על ידי ועדת כלכלה. מעבר לזאת אני לא יודע להגיד, אני שם את זה
כרגע בצד. עכשיו מה העניין? יש פה חמש תחנות שצריך למכור אותן, אני רוצה
ללכת אולי להתחבר להצעה שלך, בשלב השני, להגדיר שיש טווח שבו כל התחנות
צריכות להימכר. זאת אומרת בסוף אתה נותן לכל תחנה לחיות בתוך האפשרויות
האלה, כי יכול להיות, למשל, דרך אגב, שיש תחנה שתרצה להוציא אותה וכולם
ירצו תחנה אחרת, כאילו בעולם המכרזי.

עיסאווי פריג' (מרצ):

איזה תחנה, איתן, הכי משפיעה על תנאי הפרישה העתידיים?

איתן כבל (המחנה הציוני):

כולן.

היו"ר רועי פולקמן:

לא כולן קשורות לפרישה - - -

עיסאווי פריג' (מרצ):

מבחינה תזרימית.

איילת נחמיאס ורבין (המחנה הציוני):

לא, אבל בכל אחת יש עובדים.

איתן כבל (המחנה הציוני):

למשק. חברים, הכול מתחבר.

היו"ר רועי פולקמן:

לא, הן קשורות לפנסיה.

עיסאווי פריג' (מרצ):

לפנסיה, מי התחנה הכי - - -

היו"ר רועי פולקמן:

אשכול.

איתן כבל (המחנה הציוני):

זאת אומרת שזה אינטרס שלהם. אי אפשר לקבוע חקיקה כשמראש אתה יודע שאולי
כולם מרמים אותך. אין, חברים, אז בואו נתפזר, חבל על הזמן של הממשלה, שלנו,
של כולנו. הנחת העבודה הבסיסית חייבת להיות, כמו שמיקו אמר, שכולם בעלי
עניין, כל אחד מהמקום שלו, מעבר למילים הגדולות של מדינה, ציבור, אזרחים.

עבד אל חכים חאג' יחיא (הרשימה המשותפת):

אבל האינטרס של כל אחד ואחד, בואו נצמצם את המדינה לאינטרסים של כל אחד
ואחד.

איתן כבל (המחנה הציוני):

נכון, יפה. לכן אני מנסה לבוא ולומר שיש כאן שני טאקטים, טאקט אחד, כמו
שפתחתי אותו, וצריך לייצר טאקט כולל מהו הרף העליון - - -

היו"ר רועי פולקמן:

אני אגיד לך, ההצעה שלי, בפשטות, שעיכובים בתחנה אחת מתוך החמש לא ייחשב
כהפרה של הסעיף, או משהו כזה, נמצא לזה ניסוח משפטי. המודל שאמרת יהיה תקף
על כל התחנות, ואם מתוך חמש באחת לא יעמדו בלוחות הזמנים האלה זה לא ייחשב
הפרה.

איילת נחמיאס ורבין (המחנה הציוני):

זה לא ימשוך את כל השטיח מתחת לרפורמה.

אתי בנדלר:

אני לא מבינה את המשמעות.

היו"ר רועי פולקמן:

שאפשר יהיה באחת מתוך - - -

עבד אל חכים חאג' יחיא (הרשימה המשותפת):

אבל במקרה הזה אתה צריך לתת מענה מה עושים עם החמישית.

קריאה:

זה אפשר להגיד באישור השר.

קריאה:

מה ההצעה?

קריאה:

שיהיה אפשר להאריך באישור השר, לא מוגבל בארבע הארכות אם מדובר רק בתחנה
אחת.

אתי בנדלר:

אז את אשכול ימכרו לך בעוד עשר שנים.

אודי אדירי:

מה פתאום? המוטיבציה של כולם - - -

אתי בנדלר:

לא, זו ההצעה.

אודי אדירי:

העובדים לא מקבלים כסף לפנסיה אם לא מוכרים את אשכול. את חושבת שהם לא ירצו
למכור את אשכול? אנחנו הכי רוצים את אשכול למשק, אבל - - -

אתי בנדלר:

אז בשביל מה אתה קובע מועדים בחוק למכירה אם אתה יכול לדחות את זה בלי
הגבלה?

איתן כבל (המחנה הציוני):

סליחה, בבקשה אדוני המנכ"ל. עד עכשיו הוא לא אמר מילה. בבקשה.

עופר בלוך:

בוקר טוב. כיוון שבסופו של דבר הנטל למכור את התחנות הוא על החברה, הוא
תלוי בהרבה מאוד דברים אקסוגניים, בחלקם גורמי ממשלה, כמו רשות החשמל
שצריכה לעשות הסדרות על מנת שאפשר יהיה למכור את התחנות, וגורמים נוספים.
אני מכרתי כמה גופים וחברות בחיים שלי. התהליכים האלה הם תהליכים מורכבים
וארוכים, לוח הזמנים שנקבע ברפורמה הוא לוח זמנים מאתגר.

איתן כבל (המחנה הציוני):

צפוף בצורה, אני מוכרח לומר לכם, עם כל הכבוד לכולנו, זה לוח זמנים קשה,
קשיח, נוקשה מאוד מאוד. אני אומר את זה גם לאלה שרוצים לקנות תחנות, לא רק
לאלה שמבקשים למכור.

עבד אל חכים חאג' יחיא (הרשימה המשותפת):

ולמרות זה אנחנו נתמוך שיהיה קצר וקשה.

עיסאווי פריג' (מרצ):

אבל מדברים על זה שנים.

עופר בלוך:

החברה בסופו של דבר קיבלה על עצמה את לוחות הזמנים המאתגרים האלה והתחילה
לפעול כדי לממש אותם, כי אלה תהליכים שחייבים להתחיל לעבוד עוד אתמול כדי
שהם יתממשו. זה מה שאנחנו עושים בסופו של דבר. אני חושב שלהגביל בצורה כל
כך קשה תהליכים שתלויים מאוד בגורמים חיצוניים. אני אתן רק דוגמה קטנה, אם
חלילה תהיה פה איזה שהיא התחממות ביטחונית, ואנחנו רוצים גם גופים מחוץ
לאחרים שייכנסו, אנחנו לא רוצים רק שפורום היצרנים הפרטיים הוא היחיד
שיתמודד על התחנות החדשות, אז אנחנו יכולים לשכוח מגורמים חיצוניים שיבואו
לפה.

לכן אני מבקש ללכת לקראת. אני חושב שהנושא של שנתיים הארכה, יכול להיות שתי
הארכות באישור הוועדה, הוא מינימום כדי שאפשר יהיה לעבוד בצורה טובה מנקודת
הנחה שהחברה מאוד רוצה למכור את התחנות.

איתן כבל (המחנה הציוני):

עופר, תודה. אני רוצה לומר לכם את הדבר הבא. בואו לא ניתמם. ברור לכל אחד
מאיתנו שאם בעוד שנה, שנתיים, שלוש, לא חשוב, בתהליך יקרה אירוע כלשהו,
בממשלה, גם אם עכשיו אמרנו, מה, לא הביאה הממשלה וקיבלה החלטה לשנות חוק?
הביאה שלוש קריאות בתוך - - - זה לא העניין. אני רוצה חקיקה שהיא חקיקה
סבירה, שהיא באה בידיים נקיות. אני אומר שכל מה שיכול שיקרה מעבר, כי פתאום
חס וחלילה יש אירוע ביטחוני, כוחות חיצוניים שניגשו למכרזים החליטו לבטל או
פשוט חלק מאלה מפורום יצרני החשמל החליטו לעבור מחשמל לקמעונאות. לא יודע
מה, אלה דברים - - -

איילת נחמיאס ורבין (המחנה הציוני):

כן, יכול לקרות.

איתן כבל (המחנה הציוני):

אלה דברים שקורים, קורים כל יום, זה לא דבר שפתאום אנחנו - - -

איילת נחמיאס ורבין (המחנה הציוני):

אף אחד לא חשב שרמי לוי ימכור טלפונים סלולריים. לזה אתה מכוון.

איתן כבל (המחנה הציוני):

נכון.

איילת נחמיאס ורבין (המחנה הציוני):

לזה אתה מכוון.

איתן כבל (המחנה הציוני):

נכון. לכן מה שאני מנסה לומר לכם בשורה התחתונה, אני רוצה סדר פעולות שיכול
להיות שכולו בסוף ישתנה מקצה אל קצה, רק אני יודע לבוא ולומר שזה סדר
הפעולות שאנחנו יודעים שצריך שיהיה. אתה יודע מה? שצריך שיהיה וצריך שיפעלו
על פיו. יכול שתבוא ממשלה, יכול להיות שאלוהים יודע מה יהיה, שתשנה את זה
מן הקצה אל הקצה. זה, איך אומרים? אני לא אחראי לזה.

היו"ר רועי פולקמן:

אז שתי הארכות באישור השר, אחת באישור הוועדה.

יעל נבו:

כבוד היושב ראש, אפשר לנסות להציע הצעה? שתינתן סמכות לשר לתת שתי הארכות
לכל תחנה ורשות לפנות לוועדה לשתי הארכות נוספות.

איתן כבל (המחנה הציוני):

לא, גברתי.

יעל נבו:

שנייה, אני רק רוצה לבקש.

איתן כבל (המחנה הציוני):

לא, לא. יקירה, יעל, התחלת רע.

יעל נבו:

שתיים או אחת, נדון בזה.

איתן כבל (המחנה הציוני):

אוקיי, הלאה?

יעל נבו:

ומעבר לזה, אם נגיע לוועדה עם יותר משש בקשות להארכה, לוועדה, מעבר לאורכות
שיש בסמכות השר, אז אורכות נוספות מעבר לסמכות השר יהיו בחקיקה.

איתן כבל (המחנה הציוני):

לא, תודה רבה לך.

היו"ר רועי פולקמן:

חקיקה לא צריך, זה תמיד - - -

איילת נחמיאס ורבין (המחנה הציוני):

לא, חקיקה תמיד אפשר.

יעל נבו:

לא, אבל מעבר לזה - - -

היו"ר רועי פולקמן:

לא צריך לכתוב שבחקיקה אפשר.

יעל נבו:

לא, ברור, אבל שזה לא יהיה יותר מ - - -

איתן כבל (המחנה הציוני):

יעל, תודה. הדבר היחיד שנותר לי זה - - - איפה אודי?

איילת נחמיאס ורבין (המחנה הציוני):

תגיד לנו.

איתן כבל (המחנה הציוני):

הבעיה היחידה שאני עדיין לא נעול עליה הוא סך ההארכות. זאת אומרת זה שברור
לי ששתי אורכות תינתנה לשר ללא אישור ועדה, סמכות נוספת לאורכה תהיה בוועדת
הכלכלה.

קריאה:

כשאנחנו אומרים שר הכוונה הרשות באישור השר, כן?

איתן כבל (המחנה הציוני):

כן.

עבד אל חכים חאג' יחיא (הרשימה המשותפת):

ואנחנו מדברים על חצי שנה כל אורכה?

איתן כבל (המחנה הציוני):

כן.

איילת נחמיאס ורבין (המחנה הציוני):

שתיים לשר, אחת כלכלה לכל תחנה, פלוס אני הייתי מכניסה מה שפולקמן הציע,
ש - - -

איתן כבל (המחנה הציוני):

שנייה, ברשותך.

שחר הררי:

אדוני היושב ראש, אתה מתעלם מהמצב הפיננסי של חברת החשמל שהסברת את
הקריטיות שלו רק אתמול. מכירת תחנה דרושה לה במסגרת התכנון הפיננסי כאוויר
לנשימה. דבר נוסף, אתם כאילו, זו חברה שלכם - - -

איתן כבל (המחנה הציוני):

שחר, אני מתנצל, אנחנו בשלב הזה לא התעלמנו מכלום. כל מה ש - - -

שחר הררי:

לא, אבל, כבודו, אנחנו חושבים שמה שהיועצת המשפטית הציעה, למעשה שהרישיון
יהיה בתוקף עד שזה נמכר. מה לא ברור?

איתן כבל (המחנה הציוני):

יקירי, שחר, אתה שמעת אותי עכשיו מחוקק את זה? היא אמרה עמדה, תודה רבה,
כמו כל אחד, גם אם היא יועצת משפטית ועמדתה מאוד חשובה.

היו"ר רועי פולקמן:

לא, הרישיון לא יכול להיות בתוקף עד שזה נמכר - - -

שחר הררי:

אבל אני רוצה להסביר לך, משפט.

איתן כבל (המחנה הציוני):

תנו לי לסיים את זה.

שחר הררי:

משפט אחד.

דוד (מיקו) צרפתי:

אתם מבינים את המשמעות של לסגור תחנה?

שחר הררי:

זה הפסד.

יודפת אפק ארזי:

לא, בחקיקה. אתה לא תסגור - - -

היו"ר רועי פולקמן:

אפשר לבוא לכנסת לחוקק, אבל זה לא אוטומטי.

איתן כבל (המחנה הציוני):

חברים יקרים, תסלח לי, שחר, עכשיו אתה לא מדבר, אף אחד מהח"כים לא מדבר.
אתה לא מבין בחקיקה, הוא מדבר כבר בשפה אחרת ואתם שניכם, כל אחד הולך לו
לעולם תוכן אחר. זה לא תלוי בך, זה לא תלוי בו, הרי ברור, אם תיווצר
הסיטואציה שבה אנחנו נמצא את עצמנו באיזה דד לוק שבו לא נמכר זה או זה, אין
ברירה לממשלה אלא להתכנס ולקבוע מה היא נדרשת לעשות והפתרון יהיה בחקיקה.

היו"ר רועי פולקמן:

בחקיקה, ואז יאריכו - - -

איתן כבל (המחנה הציוני):

פולקמן, תודה רבה, אדוני.

שחר הררי:

אבל החשש הוא - - -

איתן כבל (המחנה הציוני):

תקשיב, שחר, זה לא יעזור לך. אנחנו, התפקיד שלנו הוא לא להגיד עכשיו ואם
ואם ואם. אני איתך, תאמין לי, אני שומר עליך, בסדר? אני לא רוצה גם לתת לך
התחייבויות שאין להן שום כיסוי. נקודת המוצא היא כזאת, התפקיד שלנו לייצר
תהליך שהוא אבני דרך בהתקדמות. כשיהיה מצב, וחס וחלילה, אני אומר שוב, גם
לפרוטוקול, גם לח"כים, גם למי שיושב פה וגם כשייכתבו דברי הנאום, שהוא
חשוב, הוא חשוב מאוד, שבו אנחנו מודעים שהמכירה היא חלק חשוב, אולי מרכזי
ודרמטי בתהליך של הרפורמה, אנחנו גם מבינים שיש אינטרס משותף לכל הגורמים
שהם חלק שהמכירה תצא מן הכוח אל הפועל, זה אינטרס שהוא נובע גם מהעניין של
הפנסיות ועניינים נוספים אחרים, תפקידנו לייצר את אבני הדרך כדי שהדברים
האלה יתממשו ואנחנו מסתכלים על זה בעיניים פקוחות, לא בעיניים שמנסות לייצר
מצבים של אם ואם.

פה אסור לדבר על 'אם' כי ה'אם' הוא אויב של כל דבר כי לכל אם יש אם נוסף
אחריו. לכן הנחת העבודה שלי שאם חס וחלילה יש משבר שעלול להיות, כמו מה
שאמר עופר בלוך המנכ"ל, שפתאום חס וחלילה יש התחממות ביטחונית, אלה שכבר
קנו מכרזים החליטו לחזור בהם מהתהליך או כל דבר אחר, ממשלה תידרש להתכנס
ולהחליט כי היא צריכה לשלם פנסיות, היא צריכה לתת כסף לתוך התהליך שמישהו
צריך למלא אותו. בוודאי ובוודאי לא אחרי שנתיים-שלוש, כשכבר אנחנו נמצא את
עצמנו במצב שרפורמה יצאה לדרך והיא כבר התרסקה, עוד לפני שנתיים-שלוש, אלה
מושגים שעוד לא התחלנו אפילו לדבר עליהם. אני רוצה רק פתרון אחד, שעדיין
אין לי אותו ואתם לא עוזרים לי, כי כל אחד - - -

היו"ר רועי פולקמן:

על המקרו. אני מציע לך, איתן, המנגנון הזה, בוא נסכם אותו, שזה מה שאמרנו,
יש תוקף מוגבל, יש שתי הארכות באישור השר, הארכה שלישית באישור הוועדה, זה
מסוכם. מעבר לזה אפשר לתת גמישות ולהגיד לשר, בנסיבות מיוחדות, ונגדיר את
זה, שזה לא סתם כי עשו, יוכל עבוּר עוד תחנה נוספת לבוא לוועדה ולבקש הארכה
נוספת בלי שינוי החוק. תן לו גמישות, תגיד שלשר, בנסיבות מיוחדות, ניתן
לבוא, רשות החשמל תפנה לשר וניתן יהיה במצטבר לבוא עוד פעם לבקש הארכה. זה
הכול. ונכתוב את המילים 'בנסיבות מיוחדות'.

איתן כבל (המחנה הציוני):

זו השלמה טובה להצעה.

קריאה:

למה לא להגיד שלישית ואילך?

איתן כבל (המחנה הציוני):

נשמה, יקירה, ניסית, לא הצליח.

אמיר רשף:

לא, רק כדי להבין את ההערה.

קריאה:

מה ההצעה אחרי השלישית? מה קורה בתקופה הרביעית?

היו"ר רועי פולקמן:

מעבר למקרה מיוחד על הכול, על המצטבר, שזה מה שהיושב ראש ביקש, שאתה אומר
'אני לא נותן לכל תחנה', מה שאנחנו לא רוצים זה לתת אופק אינסופי לכל תחנה.

איתן כבל (המחנה הציוני):

נכון.

היו"ר רועי פולקמן:

שזה מה שאתם בעצם אומרים. אז פה הגבלנו, שתיים פלוס אחת, זהו. אחרי זה, אתם
רוצים? שתבוא הממשלה, תגיד 'נכשלנו', ויבואו לוועדה ונתחיל חקיקה מחדש. זה
כן, רק אנחנו אומרים, יש פה חמש תחנות וירצו עוד - - -

איתן כבל (המחנה הציוני):

מה שאומר פולקמן ואנחנו אומרים, אם זה כאוס ואף תחנה לא נמכרה אז זה כאוס.

אמיר רשף:

העניין הוא - - -

איתן כבל (המחנה הציוני):

אמיר, לא, אתם עכשיו תשתקו, אתם הייתם צריכים לבוא אלינו עם כל התשובות
האלה, לא אנחנו אליכם. עכשיו אתם תשתקו ותקשיבו.

עבד אל חכים חאג' יחיא (הרשימה המשותפת):

זה חוק חדש - - -

איתן כבל (המחנה הציוני):

בדיוק כמו שאומר חאג' יחיא, אם זה כאוס מוחלט, לא משנה מה כתבנו, לא משנה
מה עשינו, ממילא צריך להידרש ולבוא לפה מחדש. אני לא יודע לתת תשובות על מה
קרה עכשיו אם הכול יתרסק.

היו"ר רועי פולקמן:

והוועדה יכולה לאשר הארכה, זה לא חקיקה. רק שלוש לתחנה, חוץ מזה השר יוכל
לבקש עוד הארכה כללית, כי הוא אומר, זה עבד שלוש תחנות ונתקעתי בתחנה אחת.

אמיר רשף:

בנסיבות מיוחדות. השר יכול לבוא - - -

איתן כבל (המחנה הציוני):

חברים יקרים, אני אסגור את הישיבה ואני אעיף אתכם, אתם יודעים למה אתם לא
מבינים? כי אתם לא מקשיבים. היחיד שמקשיב גם לכם, ולא לשטויות שלכם, סליחה
על הביטוי, אתם תקשיבו עכשיו לי ואף אחד לא ידבר. אני חוזר ואומר, יש כאן
שתי אורכות לכל התחנות, אלה שתי אורכות - - -

היו"ר רועי פולקמן:

לכל תחנה.

איתן כבל (המחנה הציוני):

כן. יש אורכה נוספת באישור הוועדה.

היו"ר רועי פולקמן:

לכל תחנה.

איתן כבל (המחנה הציוני):

יפה. הנחת העבודה הבסיסית שהתהליך מתקדם בדרך המלך, יותר טוב, פחות טוב,
אבל הוא על הנתיב. קרה ואחרי ששלוש תחנות נמכרו, ארבע תחנות, יש אירוע, לא
יודע להגיד אותו, אני גם לא מציע, איך אומרים? כשאומרים נסיבות מיוחדות,
הנחת העבודה היא שאנחנו מבינים, יש גם בחקיקה, אני מניח, מהן נסיבות
מיוחדות.

אתי בנדלר:

ברור.

איתן כבל (המחנה הציוני):

אנחנו באים ואומרים שבנסיבות המיוחדות האלה, כשכולם רואים שהתהליך מתקיים,
רואים, כבר נמכרה תחנה ועוד תחנה ועוד תחנה, רואים שהתהליך מתקיים ובשלב
מסוים קרה, נתקע. אנחנו מאפשרים למרות שאם מדובר בתחנה אחת שכולנו רואים
שנתקעה מסיבות שנכללות בתוך הסיבות שאנחנו אמרנו, יתאפשר לכם לבוא ולבקש
עוד אורכה.

אתי בנדלר:

הארכה לתקופה רביעית.

היו"ר רועי פולקמן:

מעבר לשלוש.

איתן כבל (המחנה הציוני):

זה הכול. אם הייתם שותקים מהתחלה גם הייתם מבינים אז.

אמיר רשף:

זה כלל זהב, כאילו פעם אחת - - -

איתן כבל (המחנה הציוני):

אמיר, אתה לא מבין.

אמיר רשף:

הבנתי.

איתן כבל (המחנה הציוני):

לא, אתה לא הבנת, מהשאלה שלך לא הבנת. כי אם אתה תגיע אלינו אחרי הפעם
הרביעית, קח את החוק הזה ותזרוק אותו לפח האשפה. תגיד, מה, אתה לא מבין? מה
אתה מנסה לייצר לי גם מה יקרה אחרי הפעם העשירית?

היו"ר רועי פולקמן:

הוא אמר מצוין. תשמע מה הוא אמר, הוא אמר רעיון מצוין, זה הכול.

איתן כבל (המחנה הציוני):

די, אין פה סיפור. ברור שאם זה לא עומד בתהליך, זה תהליך מינימלי, זה אני
שם לך את הפשיטא, שאם אנחנו לא עומדים בו חבל על הזמן.

עיסאווי פריג' (מרצ):

אמיר, יש לי שתי שאלות. ההתעקשות והדיון שמתקיים כאן, אני מבין שמזמין את
החקיקה, להתכונן לחקיקה אחרי. אין לכם כוונות, על פי הרצון - - -

איתן כבל (המחנה הציוני):

לא, עיסאווי.

קריאה:

יש כוונות בהחלט.

עיסאווי פריג' (מרצ):

תן לי. אם, איך שאני מבין, מכירת התחנות היא תנאי בסיסי לתשלומי פנסיה
ולעמידה בתזרים אז יש לכם אינטרס ממדרגה ראשונה למכור.

איתן כבל (המחנה הציוני):

נכון.

עיסאווי פריג' (מרצ):

על מה כל ההתעקשות?

איילת נחמיאס ורבין (המחנה הציוני):

לא, כי יש דברים שלא תלויים, לא תלויים בעובדים, לא תלויים בחברה, לא
תלויים ב - - -

עיסאווי פריג' (מרצ):

זה לא התעקשות, עיסאווי, אני אסביר.

עבד אל חכים חאג' יחיא (הרשימה המשותפת):

לא, אתה רוצה למכור, אבל מישהו צריך לקנות.

איילת נחמיאס ורבין (המחנה הציוני):

כן.

איתן כבל (המחנה הציוני):

אנחנו מנסים במקסימום שאנחנו יודעים לייצר לקרוא מה עלול להיות. כמו
שאמרנו, אתה רוצה למכור והאינטרס של העובדים וכולם בסדר, אבל - - -

עבד אל חכים חאג' יחיא (הרשימה המשותפת):

עד שהביאו את החוק הזה אנחנו נגיע למצב שלא נוכל ליישם אותו.

איתן כבל (המחנה הציוני):

עיסאווי, פשוט המציאות הכלכלית, מצב ביטחוני, שאין - - -

עיסאווי פריג' (מרצ):

מתי אפשר לראות נוסח סופי למה שאמרת?

איתן כבל (המחנה הציוני):

עכשיו אנחנו מכינים את זה.

אתי בנדלר:

אני אניח אותה על שולחן הכנסת.

עיסאווי פריג' (מרצ):

אבל נראה את הנוסח הסופי?

איתן כבל (המחנה הציוני):

בוודאי.

אתי בנדלר:

לא כאן, לא בוועדה.

עיסאווי פריג' (מרצ):

למה, איך? אני מבקש לראות את הנוסח.

אתי בנדלר:

חבר הכנסת עיסאווי, לא מדבר על שינוי מהותי, מדובר על תיקון של סעיף קטן
(ג) ואני יכולה לקרוא לך את זה פחות או יותר, לפי ההצעה הזו, לפני שתצביעו,
בלי נוסח סופי.

איתן כבל (המחנה הציוני):

אוקיי.

אתי בנדלר:

'על אף הוראות סעיף קטן (ב)(2) עד (6) רשאית הרשות, באישור השר, לדחות מועד
הנקוב בו בשתי תקופות נוספות שלא יעלו על חצי שנה כל אחת ודחייה נוספת של
שישה חודשים באישור ועדת הכלכלה של הכנסת. בנסיבות מיוחדות וחריגות תהיה
הרשות רשאית לבקש, באישור הוועדה, להאריך בתקופה רביעית של שישה חודשים את
המועד הנקוב לגבי אחת מיחידות הייצור בלבד'.

דרורה ליפשיץ:

סליחה, אתי, רשאי השר.

אתי בנדלר:

תקופה רביעית השר?

דרורה ליפשיץ:

כן. שר פונה לוועדה.

אתי בנדלר:

רגע, אני רוצה להבין.

דרורה ליפשיץ:

השלוש הראשונות זה הרשות - - -

איתן כבל (המחנה הציוני):

דרורה, את הצעת או אני? אני אגיד את זה, לא את. יש שתי ראשונות, השר לא
צריך לבקש את אישור ועדת הכלכלה.

אתי בנדלר:

זה לא השר, מה שמוצע זה הרשות באישור השר, בלי ועדה.

איתן כבל (המחנה הציוני):

כן, כן, בסדר. הבנו את העניין הזה. אפרת, את תקשיבי לי עד הסוף ואני אאפשר
לך. השיח הזה, הייתם צריכים לשבור את הראש אצלכם כי ידעתם שזה נושא ליבה,
לא להגיע אליי, שאני צריך להפעיל את הראש שלי.

הפעמיים הראשונות זה פעמיים שהן הרשות השר, שהוא לא צריך לבוא אלינו. יש
פעם שלישית, שהשר צריך לבוא אלינו. היה והתהליך מתקדם בעזרת ה' ויש - - -

עיסאווי פריג' (מרצ):

זה לא קיים בחוק.

איילת נחמיאס ורבין (המחנה הציוני):

רגע, עיסאווי, נכון, שנייה. תן לו רק לסיים.

איתן כבל (המחנה הציוני):

אז אנחנו מוסיפים.

עיסאווי פריג' (מרצ):

איילת, זה נושא חדש, אדוני?

איתן כבל (המחנה הציוני):

לא.

עיסאווי פריג' (מרצ):

זה נושא חדש?

איילת נחמיאס ורבין (המחנה הציוני):

לא.

עיסאווי פריג' (מרצ):

אז תני לי להבין. מה שאמרת לא קיים. שבמידה שהם מכרו אחת או שתיים, שלוש,
אז ניתן לבוא לקראתם.

איתן כבל (המחנה הציוני):

זה תיקון, זה לא - - -

עיסאווי פריג' (מרצ):

מה שהיא הקריאה לא קיים.

היו"ר רועי פולקמן:

עיסאווי, לא נכון.

יעל נבו:

זה קיים, כרגע זה לא - - -

איתן כבל (המחנה הציוני):

חבר'ה, תודה רבה, יעל.

עיסאווי פריג' (מרצ):

אני מבקש להבין.

איתן כבל (המחנה הציוני):

עיסאווי, ברשותך, זה לא נושא חדש.

עיסאווי פריג' (מרצ):

אני מבקש להבין מה שאמרת. התוספת הרביעית שאמרת, המיוחד והחריג, אתה מאפשר
אם הם מראים שזה מתקדם, מכרו תחנה, שתיים, שלוש ונתקעו ואז אני חוזר אליהם
לתוספת רביעית. מה שאמרת לא קיים.

איתן כבל (המחנה הציוני):

עיסאווי, זה חקיקה. נושא - - -

עיסאווי פריג' (מרצ):

אבל מה שאמרת, אתה מאפשר את הרביעית על סמך מה שאמרת.

איתן כבל (המחנה הציוני):

עיסאווי, נשמה, עכשיו אנחנו מדברים על תהליכי חקיקה, בתהליכי החקיקה כל
הדברים שאמרנו כתובים. אתה בתוך התהליך, זה לא משהו שאמרתי, יצטרך לבוא
טייס מחו"ל ולעשות פליק פלאק לאחור ואז - - - לא, כל מה שאני אומר פה זה
בתוך ה - - אם לא - - -

עיסאווי פריג' (מרצ):

אני מסכים איתך, אבל - - -

איתן כבל (המחנה הציוני):

אם לא, עיסאווי, אתה יודע מה המשמעות? שכשאנחנו עובדים בהכנה לקריאה שנייה
ושלישית כל היום אנחנו בנושא חדש, כי כל אמירה שאתה מבצע היא לכאורה נושא
חדש.

עיסאווי פריג' (מרצ):

עזוב נושא חדש, מה אמרת, אני מבקש שיקבל ביטוי בחוק.

איתן כבל (המחנה הציוני):

בוודאי.

עיסאווי פריג' (מרצ):

מה שהיועצת המשפטית הקריאה, אני אישית, יכול להיות שיש לי חוסר בהבנה, לא
הבנתי - - -

איתן כבל (המחנה הציוני):

אז תן לי, אני חוזר ואומר, היא עוד לא סיימה. עיסאווי, אני הוספתי ואמרתי,
אני קבעתי את הדברים האלה עכשיו, שבסוף בסוף בתהליך הזה, והייתה הסגירה
שנתן רועי פולקמן, שאחרי כל התהליך הזה יש את התהליך האחרון, שאם גם הוא חס
וחלילה לא יתבצע, אז איך אומרים? זה ממילא לא משנה. שאומר שאם ראה שהמצב
הוא, תמצאי את הנוסח, היא כבר כותבת, מנסחת את זה, שבנסיבות מיוחדות
וחריגות, יתאפשר לשר לפנות אלינו ולבקש אורכה נוספת.

עיסאווי פריג' (מרצ):

אתה אמרת, אם מראים שמכרו תחנה, מכרו שתיים - - -

איתן כבל (המחנה הציוני):

אמרתי, אז היא כותבת את זה.

אתי בנדלר:

הוא יכול לעשות את זה רק לגבי התחנה הראשונה, אבל אז הוא לא יוכל לעשות
לגבי התחנות האחרות.

איתן כבל (המחנה הציוני):

כן, יש לו אחת.

אתי בנדלר:

יש לו כרטיס אחד, יש לו ג'וקר אחד.

עיסאווי פריג' (מרצ):

אה, יש לו כרטיס אחד להסתמך?

איתן כבל (המחנה הציוני):

נכון

עבד אל חכים חאג' יחיא (הרשימה המשותפת):

והוא צריך לבוא לשכנע בנסיבות המיוחדות.

אתי בנדלר:

והחריגות.

איתן כבל (המחנה הציוני):

בוודאי.

עיסאווי פריג' (מרצ):

זה חשוב. יש לו כרטיס אחד מתוך החמש, יש לו אפשרות פעם אחת לבוא.

איתן כבל (המחנה הציוני):

אוקיי, אפרת, אמיר, ואז אני מבקש את מר סיטרואן להגיב.

איילת נחמיאס ורבין (המחנה הציוני):

איתן, אבל יש לי הערה ואני צריכה ללכת לשאילתה.

איתן כבל (המחנה הציוני):

אז תתחילי את ההערה שלך.

איילת נחמיאס ורבין (המחנה הציוני):

אני כן רוצה להתייחס למה ששחר אמר לגבי האיתנות הפיננסית, אני רוצה
התייחסות של משרד האוצר. הסוגיה של האיתנות הפיננסית היא סוגיה באמת מהותית
והיא קשורה לקצב מכירת התחנות. האם זה צריך להיות בתוך החקיקה, כן או לא?

איתן כבל (המחנה הציוני):

לא עכשיו. יש לי בקשה ממך, תעזרי לי.

איילת נחמיאס ורבין (המחנה הציוני):

אז אחרי הצהריים?

איתן כבל (המחנה הציוני):

כן, אני אגיד לך למה. אני חייב לשמוע את מר סיטרואן, כי הוא לא יוכל להיות
אחר הצהריים ואני חייב לשמוע אותו.

איילת נחמיאס ורבין (המחנה הציוני):

אחרי הצהריים, גמרנו.

איתן כבל (המחנה הציוני):

אפרת, משפט, כי אני רוצה להצביע.

אפרת נחלון:

אני רק מזכירה את מה שביקשנו לגבי סעיף (ב)(1)(א), בגלל שאנחנו נקבנו במועד
למתן רישיון לחברת ניהול המערכת אנחנו מבקשים שגם פה תהיה אפשרות להוסיף
שהשרים, בהתייעצות עם רשות החברות הממשלתיות והרשות, רשאים להאריך מועד זה
בשתי תקופות שלא יעלו על חצי שנה כל אחת ובתקופות נוספות באישור הוועדה.

לאה ורון:

רישיון לניהול המערכת? מה פתאום?

איתן כבל (המחנה הציוני):

לא עכשיו, לא דן בזה עכשיו.

אמיר רשף:

רגע, איתן, שנייה. זה קשור. מילה.

איתן כבל (המחנה הציוני):

אמיר, לא.

לאה ורון:

זה קשור ויחזרו לזה אחר הצהריים.

איתן כבל (המחנה הציוני):

אמיר, עכשיו אני לא אתן לכם. זה נושא שאני לא רוצה שייעשה בחטף.

אמיר רשף:

לא, לא בחטף, זה מתכתב עם מה שדיברתם.

איתן כבל (המחנה הציוני):

אתם מוכנים, בבקשה, לתת לי קודם כל להצביע?

היו"ר רועי פולקמן:

אתה מצביע על זה עכשיו?

איתן כבל (המחנה הציוני):

כן.

אמיר רשף:

אבל זה בתוך הסעיף, איתן.

איתן כבל (המחנה הציוני):

תן לי, אמיר. יש לי פה מישהו שחשוב לי לשמוע אותו יותר אפילו מאשר להצביע
על זה. בשבילכם. יש דברים שאני מבין יותר מכם. אז מספיק עם זה.

עיסאווי פריג' (מרצ):

עצה אישית, תקשיבו.

לאה ורון:

חבר הכנסת חאג' יחיא יצביע במקום חבר הכנסת אחמד טיבי.

איתן כבל (המחנה הציוני):

אני מבקש ממר סיטרואן, תפקידך, תזכיר לי?

אוריאל סיטרואן:

אני ראש חטיבת ההגבלים, סגן הכלכלן הראשי.

איתן כבל (המחנה הציוני):

אני רוצה ממך עכשיו, בצורה מאוד ברורה, יש לך שלוש דקות להגיד את כל התהליך
שעברתם בהקשר של החוק הזה, האם הייתם שותפים לו? האם אתם הבעתם את עמדתכם,
הבאתם את העמדות שלכם אל תוך העניין הזה ומה הייתה ההחלטה בסוף אחרי
שראיתם? בבקשה, מר סיטרואן.

אוריאל סיטרואן:

אז ככה, בניגוד לסבבים קודמים בפעם הזאת באמת היינו מעורבים בכל הישיבות,
לפחות כל הישיבות שנוגעות למבנה המשק ומנהל המערכת, ברור שהבענו עמדות והיו
גם ויכוחים, אבל אני חושב שמה שמיוחד ברפורמה הזאת זה שכל גורמי הממשלה
הצליחו להגיע להסכמות ואני חושב שעצם העובדה שמוציאים את מנהל המערכת מחברת
החשמל וחברת החשמל מתחייבת לא להקים ולשחלף תחנות, שזה מעבר לשנות הרפורמה,
זאת אומרת ברגע שתחנה מגיעה לסיום החיים היא לא תשחלף אותה, היא לא תקים
עוד תחנות וגם היא מוכרת חמש תחנות שבהן יש את הפוטנציאל הכי גדול להרחבת
הייצור, אני חושב שאנחנו מנטרלים ניגוד עניינים מאוד גדול שיש בחברת החשמל
שמחזיקה גם ברשת ואז המתחרים בהספקה והייצור תלויים בה. אני חושב שזה מהלך
מאוד נכון, שאנחנו מנתקים את ניגוד העניינים. נכון שזה ייקח זמן, אבל מנהל
המערכת יוצא יחסית בשנים הראשונות.

חשוב להגיד שעם מנהל המערכת יוצא תפ"ט וכל מי שמתכנן וקובע איפה בונים ומה
בונים וזה יוביל לתחרות גם בייצור וגם בהספקה. זה בגדול ולכן אנחנו תומכים
ברפורמה.

איתן כבל (המחנה הציוני):

יפה. היה חשוב שהדברים האלה ייאמרו בצורה מפורשת ועניינית ומקצועית אל תוך
התהליך. תודה, מר סיטרואן.

משפט אני מאפשר לכם והיועצת המשפטית תיתן לנו את הנוסח הסופי.

אפרת נחלון:

אז אנחנו מבקשים להוסיף ב-(ב)(1)(א), כשמדברים על המועד שבו ניתן רישיון
לחברת ניהול המערכת בע"מ, שיהיה - - -

איתן כבל (המחנה הציוני):

ניהול המערכת, הם יגיעו אחר הצהריים.

אמיר רשף:

לא, אבל זה - - -

איתן כבל (המחנה הציוני):

תגידו, נראה לכם שאתם מחוקקים יותר טובים ממני?

אפרת נחלון:

לא, פשוט - - -

אמיר רשף:

לא, אבל אם אתה מצביע - - -

איתן כבל (המחנה הציוני):

אז אני לא אצביע.

אמיר רשף:

אבל יש לנו פתרון.

איתן כבל (המחנה הציוני):

לא, אין לך פתרון, מסיבה פשוטה, שאני התחייבתי שהחבר'ה של חברת החשמל, אני
רוצה שהם יבואו, אנחנו עוסקים בהם, דנים בהם, לפני שאני מצביע וקובע את
חייהם אני רוצה לשמוע אותם.

אמיר רשף:

אוקיי.

איתן כבל (המחנה הציוני):

לא זה הכול, לא כי - - - מה שאתם רוצים לומר, ההתאמה - - -

היו"ר רועי פולקמן:

ידועה.

איתן כבל (המחנה הציוני):

הבנתי. רק אני מנסה שגם תבינו אותם. תבינו, התהליך הוא חלק בלתי נפרד
ממניעת כל מיני - - - זה הכול. גברתי תקריא את זה ואם נצטרך לחזור ולשנות
אני אעשה רביזיה ואני אעשה. בבקשה.

אתי בנדלר:

אז אני מזכירה, בפסקה (1) ברישא נאמר, רישיון לפעילויות המנויות בסעיף
60(ד) (להלן – הרישיון האחוד), עד למועד המאוחר מבין אלה, ובלבד שאם ניתן
רישיון חדש לגבי אותה פעילות. סליחה, אני לא יודעת למה קראתי את פסקה (1).
אני מתנצלת, זה בדיוק מה שאתם רוצים לדלג.

בפסקאות (2), (3), (4), (5) ו-(6), אלה המועדים שיש למכור את תחנות הייצור
המנויות ואז יש את העניין של ההארכה, בסעיף קטן (ג), שאת הנוסח שלו אני
מבקשת לקרוא. ושוב, זה נוסח שכפוף לתיקוני נוסח, אבל הוא מעגן את העקרונות
כפי שהבנתי. 'על אף הוראות סעיף קטן (ב)(2) עד (6) רשאית הרשות באישור השר
לדחות מועד הנקוב בו בשתי תקופות נוספות שלא יעלו על חצי שנה כל אחת
ובתקופה נוספת של חצי שנה, באישור ועדת הכלכלה של הכנסת. ואולם, בנסיבות
מיוחדות וחריגות, רשאי השר, באישור ועדת הכלכלה של הכנסת, להאריך את המועד
הנקוב לגבי אחת מהפסקאות האמורות בסעיף קטן (ב)(2) עד (6) בלבד בתקופה
נוספת שלא תעלה על חצי שנה'.

איתן כבל (המחנה הציוני):

מצוין.

עיסאווי פריג' (מרצ):

הפסקאות זה התחנות?

היו"ר רועי פולקמן:

כן, כל תחנה זה פסקה.

לאה ורון:

יעל כהן-פארן תצביע במקום איילת נחמיאס ורבין ומיכאל מלכיאלי יצביע במקום
חבר הכנסת וקנין.

איתן כבל (המחנה הציוני):

אוקיי. אני מעלה להצבעה.

קריאה:

אדוני, אנחנו רוצים לדעת, מצביעים עכשיו על סעיף (ו)(2)?

קריאה:

רק עד (ג) מעלים להצבעה, נכון?

קריאה:

על ההסתייגות שהגענו.

אתי בנדלר:

לא, ב-(1) אתם רוצים שינוי אז אנחנו מדברים על פסקאות (2), (3), (4), (5)
ו-(6), מה שהקראתי.

איתן כבל (המחנה הציוני):

תודה, אני מעלה להצבעה, מי בעד? ירים את ידו, עם השינויים והתיקונים.

הצבעה

בעד – רוב

נגד – מיעוט

סעיף 19 להצעת החוק (ב)(2) עד (6)– אושר.

אתי בנדלר:

אושר ועכשיו את סעיף קטן (ג), שזה סעיף הדחייה.

איתן כבל (המחנה הציוני):

תודה. מי בעד סעיף (ג), סעיף הדחייה? ירים את ידו. תודה רבה. ההצעה אושרה.

הצבעה

בעד – רוב

נגד – מיעוט

סעיף 19 להצעת החוק (ג) – אושר.

איתן כבל (המחנה הציוני):

תודה לכם, אנחנו מסיימים את החלק הזה. אנחנו נתכנס היום שוב אחרי שהמליאה
תסיים את עבודתה. אני, במה שתלוי בי, אני לא יודע להתחייב, אנסה לשכנע את
מזכירות הכנסת שכשתסתיים החקיקה נוכל להתכנס. אני לא מבטיח.

לאה ורון:

זה יו"ר הכנסת.

איתן כבל (המחנה הציוני):

אני לא מבטיח שאני אצליח בזה, זה אומר שרוב הסיכויים שההתכנסות תהיה לקראת
שמונה, משהו כזה?

לאה ורון:

כן. אני מציעה להאזין לערוץ הכנסת, אפשר להוריד אותו גם באפליקציה לטלפון
ותחסכו מאיתנו את כל הטלפונים, גם אנחנו, מה שאנחנו עושים זה - - -

איתן כבל (המחנה הציוני):

מסתכלים בערוץ הכנסת בדיוק כמוכם. תודה רבה לכם.

הישיבה ננעלה בשעה 11:00.
