פרוטוקולים/ועדת הכנסת/1323

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס'

מישיבת ועדת הכנסת

שהתקיימה ביום רביעי, כ"ו בתשרי התש"ס, 6.10.99, שעה 10:00

נכחו:

חברי הוועדה:

סאלח טריף – היו"ר

זבולון אורלב

זהבה גלאון

משה גפני

אברהם הירשזון

נעמי חזן

ציפי לבני

סופה לנדבר

ענת מאור

אופיר פינס-פז

ראובן ריבלין

מאיר שטרית

מוזמנים:

מזכיר הכנסת אריה האן

שושנה כרם – סגנית מזכיר הכנסת

עו"ד בוטון

יועץ משפטי:

צבי ענבר

מנהל/ת הוועדה:

  אתי בן-יוסף

קצרנית:

שולמית לחוביצקי

סדר היום:

הגדרה מחודשת של סמכויות הוועדה לענייני מחקר ופיתוח מדעי וטכנולוגי –

הצעת חברת הכנסת ענת מאור לתיקון התקנון.

הגדרה מחודשת של סמכויות הוועדה לענייני מחקר ופיתוח מדעי וטכנולוגי

הצעת חה"כ ענת מאור

היו"ר סאלח טריף:

אני מתכבד לפתוח את ישי­בת ועדת הכנסת. התכנסנו כדי לדון בבקשת חברת הכנסת
מאור לגבי הגדרה מחודשת של סמכויות הוועדה לענייני מחקר ופיתוח מדעי
וטכנולוגי. זה נושא שדורש תיקון התקנון.

כידוע לכם, הממשלה החליטה אתמול, אם אני לא טועה, לצרף למשרד המדע סמכויות
בנושאי תרבות וספורט.

משה גפני:

לא, אני לא יודע על כך.

צבי ענבר:

האם יש לנו על כך איזה שהוא מסמך רשמי מהממשלה?

סאלח טריף:

הזמנו לכאן את נציג משרד המדע. השר מתן וילנאי דיבר איתי אתמול ואמר שהוא
שולח את המנהל, או מישהו אחר, שאינני יודע מה מעמדו ותפקידו. אולם נציג כזה
טרם הגיע לישיבה.

אבל אין לנו כרגע, אדוני היועץ, שום מסמך ושום בסיס.

הדיון היום נועד כדי לשמוע דעות, כדי להחליף דעות ולא כדי לקבל החלטה
בעניין.

משה גפני:

יש לי הצעה לסדר. יש פה שאלה מאד עקרונית. השאלה העקרונית היא: האם וועדת
הכנסת צריכה לקיים דיון בדבר כשבכלל אנחנו לא יודעים על מה מדובר?

התהליך הוא כזה: הממשלה פועלת על-פי החלטותיה ועל-פי החוק יש דברים שהיא
צריכה להביא לאישור הכנסת ויש דברים שהיא צריכה להביא לידיעת הכנסת.

הדבר הראשון שהממשלה היתה צריכה להביא לאישור הכנסת היה הרחבת הממשלה. חלק
גדול מחברי הכנסת לא הסכימו לכך. חלק מחברי הכנסת תמכו בכך בהצבעה, אבל
באופן עקרוני לא הסכימו לכך.

לאחר מכן, יש שינויים מבניים. יכול להיות שהשינויים המבניים הם טובים. אבל
אנחנו כחברי כנסת לא יודעים זאת. אנחנו ניזונים מכל מיני מדליפים שהדליפו
לנו דברים מישיבות הממשלה ומעיתונאים שקיבלו מידע.

היו"ר סאלח טריף:

להווה ידוע לך, כל ישיבות הממשלה "סודיות" ולא מדליפים מהן כלום...

משה גפני:

אני סבור שאין עדיין מקום לדון בעניין הזה, ואני לא מתייחס ספציפית למקרה
הזה. העניין הוא שזה מה שעומד על סדר היום. השאלה היא אם בכלל אנחנו שלמים
עם החלטת הממשלה הזאת. יכול להיות שרוב חברי הכנסת בכלל לא היו שלמים עם
החלטת הממשלה. לכן, יכול להיות שלא נצטרך לעשות שינוי אצלנו מכיוון שהממשלה
עשתה טעות שם. לא שאני קובע שזו העמדה. אבל כל עוד שאין שום החלטה בכנסת ,
שום הודעה של הממשלה לכנסת ושום התייחסות של הכנסת באופן פורמלי לעניין,
אי-אפשר לדון בנושא.

היו"ר סאלח טריף:

נדמה לי שהעברת סמכויות למשרדי הממשלה היא בתחום סמכותו של ראש הממשלה. כך
זה על-פי החוק החדש ואין לכנסת STANDING.

משה גפני:

האם הממשלה צריכה להודיע על כך?

היו"ר סאלח טריף:

מה שהממשלה עושה זה עניינה ומה שאנחנו עושים זה ענייננו. אנחנו דנים עכשיו
לא במה שהממשלה עושה, אלא במה שאנחנו צריכים לעשות כאן. זה העניין.

אדוני היועץ המשפטי, בבקשה.

צבי ענבר:

ראשית, בוועדה הזאת היה כבר דיון אחד ב-28.7.99. ואני שואל: מה נשתנה? אני
לא רואה בפני הוועדה איזשהו מסמך רשמי שעל-פיו השתנה משהו בנתונים.

אם קיבלה הממשלה החלטה, או יותר נכון אם ראש הממשלה קיבל החלטה – והסמכות
היא של ראש הממשלה – הרי שסמכות אחת היא להעביר שטחי פעולה ממשרד למשרד.
כלומר, לאחר הקמתו של משרד המדע, או אינני יודע איך הוא נקרא, רשאי ראש
הממשלה להעביר סמכויות ממשרד החינוך והתרבות למשרד החדש שהוקם, וזאת על-פי
סעיף 39(א)(4) לחוק יסוד: הממשלה, אלא שעל כך, על-פי סעיף 45(א)(4) עליו
להודיע לכנסת.

משה גפני:

נכון.

צבי ענבר:

למיטב ידיעתי, לא נמסרה לכנסת הודעה. כל זמן שלא נמסרה לכנסת הודעה אין על
מה לדון בכלל.

היו"ר סאלח טריף:

חברת הכנסת ענת מאור, אני מקווה ששמעת את הדברים הנכוחים האלה. המלצתי
בפנייך להמתין. אבל מראש לחץ פיזי, בלתי-מתון ונפשי, קיימתי את הדיון היום.
אני סברתי שבאמת הדיון יכול להמתין שבוע, עד שנדע מה יהיה.

ראובן ריבלין:

אפשר להתחיל בדיון תיאורטי, אם אתה רוצה, כדי שנדע איפה הסכנה.

היו"ר סאלח טריף:

אני הבנתי שהכל מוסכם, מובן ומוחלט. עכשיו אני צריך להתבזות בישיבה שלא
היתה צריכה להתקיים, וזאת לא באשמתי.

ענת מאור:

קודם כל, אני רוצה לציין שחבר הכנסת טריף מדייק. הפנייה שלי היתה אליו. אני
גם רוצה להסביר מדוע. חבר הכנסת טריף לא יהיה איתנו בשבוע הבא ואני רציתי
מאד שבעת הדיון הוא יהיה נוכח כיושב-ראש הוועדה, במיוחד כשהוא היה איתנו
בדיון שהתחיל ביולי. לכן, פניתי אליו.

עם זאת, גם לאור הדברים שחבר הכנסת גפני העלה, גם לאור הדברים שהעלה היועץ
המשפטי, מר ענבר, וגם לאור פנייתו של חבר הכנסת אורלב אליי אישית ואל אופיר
פינס-פז כיושב-ראש הקואליציה שלא להחליט היום – אני מקבלת את הפנייה. מקובל
עליי שאי-אפשר לרתום את העגלה לפני הסוסים.

יחד עם זאת, חבר הכנסת טריף, אני מבקשת לא לפזר כרגע את הישיבה. אני רוצה
להזכיר לך שביולי אתה ביקשת שברגע שתהיה החלטת ממשלה נקיים את הדיון. אני
מבקש שנפתח את הדיון היום ונסכם אותו בשבוע הבא, או מתי שתחליט. האם זה
מקובל עליך?

צבי ענבר:

דיון על מה?

היו"ר סאלח טריף:

אי-אפשר לקיים דיון בעלמא. אי-אפשר לקיים דיון סרק. לא חסרים לנו דיונים
בכנסת, וגם לא בוועדה הזאת.

ענת מאור:

אבל חבר הכנסת טריף, אני לא רוצה שבשבוע הבא יגידו דברים אחרים.

היו"ר סאלח טריף:

חברת הכנסת חזן, האם יש לך הצעה טובה?

נעמי חזן:

יש לי הצעה טובה עם הערה מקדימה. ההערה המקדימה היא לגבי הסמכויות של הכנסת
להחליט על תחומי הפעולה של הוועדות. אני רוצה להזכיר את הדברים. בכנסת
הקודמת בא מי שהיה אז שר המדע, בני בגין, ופנה לוועדת הכנסת בבקשה לסייע,
להקים ועדה שתחפוף את תחומי הסמכות של המשרד שלו. ועדת הכנסת דנה בעניין
ואמנם החליטה להקים את ועדת המדע, המחקר והפיתוח המדעי הטכנולוגי.

על כן, לגופו של עניין, סמכותה של ועדת הכנסת להחליט על תחומי הפעולה של
ועדות הכנסת. לכן, הדיון כאן בעקרון הוא לגיטימי, עם הודעת הממשלה או בלי
הודעת ממשלה.

לאחר שאמרתי את הדבר המקדים הזה אני רוצה לומר את הדברים הבאים: תראו, אני
די מסכימה שאולי עדיף לא לנהל כרגע דיון עד שתהיה הודעת ממשלה, אם כחלק
מההחלטה של הוועדה ייאמר שברגע שתהיה הודעת ממשלה הוועדה תתכנס כדי לקבוע
את תחומי הפעולה של הוועדות, גם בהתאם למבנה של הממשלה.

משפט אחרון – תפקיד מרכזי של הפרלמנט הוא פיקוח על הרשות המבצעת. לכן,
הגיוני ונכון שתחומי הפעולה של הוועדות יחפפו את המבנה הממשלתי כפי שהוא
קיים נכון לרגע מסויים.

זהבה גלאון:

אני מצטרפת לדברים של חברתי, חברת הכנסת חזן.

ראובן ריבלין:

הואיל ולמדתי בכנסת שדברים בלי הצבעה לא שווים – אני מוותר על רשות הדיבור.
אדבר ביום ההצבעה על-ידי הצבעתי. זה הכל.

אופיר פינס-פז:

אדוני היושב-ראש, יכול להיות שכל החומר לא מונח בפנינו ולכן נהיה עלולים
לקיים דיון פעמיים. אם אפשר לסיים את הדיון היום, מה שנקרא גמר דיון,
ולהשאיר את הנושא רק להצבעה במועד אחר – אני חושב שזה עדיף. זה עדיף גם
מבחינת הזמן של הוועדה.

היו"ר סאלח טריף:

אני חושב שראוי לשמוע את שר המדע כאן. מן הראוי לשמוע גם מהי דעת הממשלה על
העברת סמכויות. עד כמה שידוע לי מדובר בהעברת כמה סמכויות ממשרד אחד לשני.
מן הדין שהוועדה הזאת תדון בשאלה איך הכנסת מפקחת. אנחנו לא אחת הרשויות
המבצעות של הממשלה. אנחנו הרשות המבקרת את הממשלה. לכן, מן הדין שנדון בכל
המכלול הזה.

זבולון אורלב:

אולי יצטרכו להעביר את נושא התכנון מוועדת הפנים לוועדת הכלכלה. אני לא
מכיר את כל רשימת ההעברות.

היו"ר סאלח טריף:

ייתכן שנעשה דברים, אבל זה לא קשור לוועדת המדע. צריך לדון בדברים.

אופיר פינס-פז:

אדוני היושב-ראש, אם זו הכוונה שלך, אני מציע שנפסיק עתה את הדיון.

ראובן ריבלין:

אני אבקש להוסיף לסדר היום דיון על נושא הקזינו.

היו"ר סאלח טריף:

רבותיי, אני מודה לכם. הישיבה נעולה.

הישיבה ננעלה בשעה 10:30

 
