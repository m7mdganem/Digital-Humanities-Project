הכנסת העשרים

מושב שני

פרוטוקול מס' 94

מישיבת ועדת הכנסת

יום שלישי, כ"ד בטבת התשע"ו (05 בינואר 2016), שעה 11:15

סדר היום:

ערעורים על החלטת נשיאות הכנסת שלא לאשר דחיפות הצעות לסדר היום

נכחו:

חברי הוועדה:

דוד ביטן – היו"ר

שולי מועלם-רפאלי

אברהם נגוסה

איימן עודה

חברי הכנסת:

עבדאללה אבו מערוף

יצחק וקנין

אוסאמה סעדי

מוזמנים:

  ------------------------------------------------------------------------
  מזכירת הכנסת ירדה מלר-הורוביץ                                       
  -------------------------------------------------------------- ---- ----

  ------------------------------------------------------------------------

מנהלת הוועדה:

אתי בן יוסף

רישום פרלמנטרי:

אתי בן-שמחון

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

בוקר טוב, אני מתכבד לפתוח את ישיבת ועדת הכנסת.

בבקשה, חבר הכנסת איימן.

איימן עודה (הרשימה המשותפת):

כבוד היושב ראש, העניין הוא כל כך פשוט. חברת חשמל מזה כמה שנים מתחילה
לקבל עובדים ארעיים. מדובר על מספר גדול שעובדים במשך חמש שנים, אחרי זה
שולחים אותם לרחוב.

אני, וחבר הכנסת חמד עמאר הגשנו הצעה לסדר-היום והיא נדחתה. אני חושב
שהנושא מאוד חשוב לקבוצה גדולה של אנשים, אנשים שכבר לא יודעים אם הם
ימשיכו בעבודה או לא – לכן ראוי שהכנסת תדון בנושא. תודה.

היו"ר דוד ביטן:

בבקשה, חבר הכנסת יצחק וקנין.

יצחק וקנין:

האמת, התלבטנו לגבי הנושא הזה - הייתה התלבטות שלנו אם כן לקבל. מאחר ואני
חושב שזו לא הפעם הראשונה שהנושא הזה ידוע לנו שבחברת חשמל קיים איזה נוהג
שהעובדים חתומים על הסכם חוזה לחמש שנים. הרבה עובדים כאלה, בשנתיים
האחרונות לפחות קיבלתי שש, שבע פניות של עובדים שעובדים בחברת חשמל.

רבותיי, אני מנסה להסביר פה את הדברים.

עבדאללה אבו מערוף (הרשימה המשותפת):

סליחה, לדייק. החוזה, אני חושב, הוא עד חמש שנים, לא לחמש שנים.

אוסאמה סעדי (הרשימה המשותפת):

זה שנתי ומתחדש, כל שנה מחדשים אותו.

יצחק וקנין:

אין לי התנגדות לנושא.

היו"ר דוד ביטן:

רבותיי, הבעיה היא פשוטה פה. זה לא דבר חדש ואין שום דחיפות בעניין.

יצחק וקנין:

לא, זה הדבר היחיד שעלה. אנחנו מבינים - - -

היו"ר דוד ביטן:

הצעה לסדר-היום היא בדרך כלל דחופה, צריכה להיות על זה נושא שעל סדר-היום
דחוף.

אוסאמה סעדי (הרשימה המשותפת):

לא, כי עכשיו מבטלים את החוזה.

היו"ר דוד ביטן:

כל הזמן מבטלים.

אוסאמה סעדי (הרשימה המשותפת):

לא, זה רק בסוף שנה, בתחילת ינואר.

היו"ר דוד ביטן:

לא, אבל זה כבר שנים, זה לא דבר חדש. אין פה עניין. אם אתם רוצים, תעשו את
זה במסגרת הסיעה שלכם.

איימן עודה (הרשימה המשותפת):

מפטרים עכשיו 150 אנשים – עכשיו.

היו"ר דוד ביטן:

מה זה חדש? כל סוף שנה מפטרים - אז מה הדחיפות פה?

אוסאמה סעדי (הרשימה המשותפת):

לא כל סוף שנה, עכשיו הגיעו לחמש שנים.

היו"ר דוד ביטן:

לא, באמת שאין בזה דחיפות.

יצחק וקנין:

דווקא על הנושא הזה הייתה התלבטות שלנו. ומה שעלה בתוך הישיבה, שהנושא הזה
הוא נושא בועט כל הזמן, זה לא איזה דבר חדש - - -

איימן עודה (הרשימה המשותפת):

זה בועט פעם בחמש שנים, אז זה הפעם.

יצחק וקנין:

כן, אבל זה כל הזמן.

אני אמרתי שלי אישית היו פניות. והדבר הזה בחברת חשמל - - -

היו"ר דוד ביטן:

כל שנה יש כאלה שמסיימים חמש שנים.

אוסאמה סעדי (הרשימה המשותפת):

לא.

היו"ר דוד ביטן:

אז תבקשו את זה באמת כהצעה - - -

אוסאמה סעדי (הרשימה המשותפת):

אפשר להעביר את זה לדיון מהיר בוועדת הכלכלה. להזמין את נציגי חברת החשמל,
למה לא - - -

היו"ר דוד ביטן:

אין לי בעיה, זה נושא חשוב, אין לי בעיה. אבל צריך לבקש - - -

יצחק וקנין:

בטח שהוא חשוב. שוב פעם, אני אומר מה הנשיאות. בנשיאות היו נושאים שבאמת
היו על הפרק, הם חמים ועליהם דנו. לכן אנחנו מאשרים את זה כאן - - -

היו"ר דוד ביטן:

אני גם מסתכל על ההצעות לסדר-היום שאושרו, הן הרבה יותר דחופות משלכם. זאת
אומרת, אין פה מצב שהם אישרו להקדים אותן.

יצחק וקנין:

אם פה יוחלט לאשר לכם עוד - - -

איימן עודה (הרשימה המשותפת):

אז תביא את זה - - - אפילו נציג הנשיאות לא כל כך - - -

היו"ר דוד ביטן:

מה שאני מציע - תפנו לוועדת הכלכלה, אני גם אדבר עם יושב-ראש הוועדה שיכניס
לכם את זה לסדר-היום באיזושהי צורה. אם זה באמת עכשיו צריך להתבצע, במסגרת
הדיון בוועדת הכלכלה אפשרי.

אוסאמה סעדי (הרשימה המשותפת):

יש המלצה של ועדת הכנסת.

היו"ר דוד ביטן:

כן, אבל זה לא בסמכות שלי. אני יכול להגיד ככה - - -

עבדאללה אבו מערוף (הרשימה המשותפת):

המטרה היא שהנושא יהיה תמיד - - - לא ככה מאחורי הקלעים.

היו"ר דוד ביטן:

אנחנו נפנה לוועדת - - -

דוחים את הערעור, אבל פונים ליושב ראש ועדת הכלכלה, שכן ידון בעניין לאור
העובדה שחברת החשמל מזה שנים נוהגת בנוהג של קבלת עובדים זמניים ופיטורם,
ולא רק היא עושה את זה.

אוסאמה סעדי (הרשימה המשותפת):

ולאור העובדה שעכשיו - - -

היו"ר דוד ביטן:

כן, ולאור העובדה שבסוף שנה העובדים מקבלים מכתבי פיטורין, יש מקום לדון
בזה מול חברת החשמל. אנחנו לא מחזירים כלום. אנחנו פונים ליושב ראש הוועדה
במכתב – זה הכול.

הערעור יידחה, ואנחנו נפנה ליושב ראש הוועדה. אם הוא יסכים - יהיה דיון. אם
הוא לא יסכים – לא יהיה, אבל אני אדבר אתו שכן יעשה דיון - בסדר? מקובל
עליכם? מקובל עליך, איימן?

לא, אני לא רוצה להצביע, זה נראה ההסדר הטוב ביותר בעניין הזה - זה לא
דחוף, זה חוזר כל שנה והמון חברות עושות את זה, לא רק חברת החשמל.

אני אקרא לכם מה אישרו - שתבין: "גביית תשלומי יתר מציבור הסטודנטים על-ידי
חלק מהמוסדות להשכלה גבוהה" – זה עניין שעכשיו עלה בתקשורת; "חשש מקריסת
מנהרות בפרויקט הרכבת לירושלים"; "דברי ראש הממשלה בזירת הפיגוע בתל-אביב";
"תרומות לצבא" – עכשיו עלה הנושא שהורים תורמים לחיילים שמשרתים; "פערי
מיגון ביישובי קו העימות בצפון". כל הדברים האלה עלו מהתקשורת לאחרונה,
ולכן נתנו. לגביכם זה לא דבר חדש.

לכן אני מציע שבאמת נלך בשיטה הזאת. אם היושב ראש יסכים, ואני מאמין שהוא
יסכים. גם לאף אחד מאתנו אין עניין שעובדים ייכנסו וייצאו אחר כך, ולא
יקבלו זכויות ולא שום דבר - מקובל?

יצחק וקנין:

יש לי עוד הצעה, זו הצעה טובה. גם אני אעשה את ההשתדלות שלי מול איתן כבל
בוועדת הכלכלה. תגישו את זה בשבוע הבא עוד פעם, וננסה לבדוק איך להעביר את
זה. תודה.

איימן עודה (הרשימה המשותפת):

בסדר, תודה.

היו"ר דוד ביטן:

יש לכם שתי אופציות. אנחנו נפנה ליושב ראש בכל מקרה.

תודה רבה.

איימן עודה (הרשימה המשותפת):

תודה רבה לכם. תודה רבה לחבר הכנסת יצחק וקנין.

היו"ר דוד ביטן:

תודה. הישיבה נעולה.

הישיבה ננעלה בשעה 11:35.
