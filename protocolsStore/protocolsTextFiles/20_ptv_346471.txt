הכנסת העשרים

מושב שני

פרוטוקול מס' 152

מישיבת ועדת הכנסת

יום רביעי, י"ד בתמוז התשע"ו (20 ביולי 2016), שעה 10:00

סדר היום:

א. הצעה להקמת ועדות לעניין מסוים, לפי סעיף 108 לתקנון הכנסת

ב. בקשת ועדת יושב-ראש ועדת החוקה, חוק ומשפט למיזוג הצעות החוק הבאות:

1. הצעת חוק העונשין (תיקון מס' 124) (עבירות המתה), התשע"ו-2015 (מ/972).

2. הצעת חוק העונשין (תיקון – עבירות המתה ורשלנות), התשע"ו–2015
(פ/2321/20), של חבר הכנסת מיקי רוזנטל.

3. הצעת חוק העונשין (תיקון - עבירת רצח), התשע"ה-2015 (פ/1499/20), של חבר
הכנסת ניסן סלומינסקי

ג. בקשת יושב-ראש ועדת החוקה, חוק ומשפט למיזוג הצעות החוק הבאות:

1. הצעת חוק ההוצאה לפועל (תיקון מס' 51) (מסלול מקוצר), התשע"ו-2016
(מ/1058).

2. הצעת חוק ההוצאה לפועל (תיקון - הפיכת המסלול המקוצר למסלול קבוע),
התשע"ו-2016, של חברי הכנסת מרב מיכאלי ודוד ביטן.

ד. בקשת יושב-ראש ועדת העבודה, הרווחה והבריאות למיזוג הצעות החוק הבאות:

1. הצעת חוק דמי מחלה (היעדרות בשל מחלת ילד) (תיקון - חישוב דמי מחלה בעת
היעדרות לסירוגין של העובד ובן זוגו), התשע"ו-2016, של חברי הכנסת מרב
מיכאלי ורועי פולקמן (פ/2557/20)

2. הצעת חוק דמי מחלה (היעדרות בשל מחלת ילד) (תיקון - חישוב דמי מחלה בעת
היעדרות לסירוגין של העובד ובן זוגו), התשע"ו-2016, של חברי הכנסת רועי
פולקמן ורחל עזריה (פ/2744/20).

ה. הצעה לסדר היום בנושא: "הקפאת מתווה הכותל", של חברי הכנסת אלעזר שטרן,
יעל כהן פארן, מיכאל אורן ויעקב אשר.

ו. הצעה לסדר-היום בנושא: "צעדת השוויון – מחאה ודרישה לצמצום פערים בין
מרכז לפריפריה", של חברי הכנסת נחמן שי, דב חנין, יהודה גליק, אורלי לוי
אבקסיס, חיים ילין, תמר זנדברג, אכרם חסון, יגאל גואטה ומנחם אליעזר מוזס.

ז. הצעה לסדר-היום בנושא: "הסכם הפיוס עם טורקיה", של חברי הכנסת זהבה
גלאון, נחמן שי, חנין זועבי, מיכאל אורן, דוד ביטן וחיים ילין.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

יואב בן צור

מכלוף מיקי זוהר

אחמד טיבי

מרב מיכאלי

אברהם נגוסה

איילת נחמיאס ורבין

אלעזר שטרן

חברי הכנסת:

איתן ברושי

יהודה גליק

אכרם חסון

יעל כהן פארן

קסניה סבטלובה

מוזמנים:

מזכירת הכנסת ירדנה מלר הורוביץ

מירה פיירשטיין – ראש אגף בכיר משאבי אנוש ופיתוח ארגוני

לבנה כהן – סגנית ראש ענף בכיר משאבי אנוש ופיתוח ארגוני

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה לוי

א. הצעה להקמת ועדות לעניין מסוים, לפי סעיף 108 לתקנון הכנסת

היו"ר יואב קיש:

בוקר טוב לכולם, אנחנו עוסקים בהקמת ועדה לנושא: צדק חלוקתי ושוויון חברתי,
בהתאם לסעיף 108 לתקנון הכנסת. אני קורא עכשיו את ההצעה של ועדת הכנסת בדבר
הקמת ועדה לעניין מסוים לפי סעיף 108 לתקנון הכנסת מיום י"ד בתמוז התשע"ו,
27.7.2016.

שם הוועדה: הוועדה המיוחדת לצדק חלוקתי ולשוויון חברתי.

סמכויות הוועדה: עניינה של הוועדה המיוחדת לצדק חלוקתי ולשוויון חברתי הינו
חלוקת משאבים צודקת, חומרית ותרבותית. מטרת העל היא צמצום הפערים בחברה
בתחומי הבריאות, החינוך, הרווחה, התרבות והקרקעות, כמפורט להלן: צמצום
הפערים בין תושבי המרכז לתושבי הפריפריה בתחומי הבריאות, החינוך, הרווחה
והתרבות; עידוד רשויות מרובות מקרי רווחה; חלוקה מחודשת של דיור ציבורי
עתידי; חלוקת מחודשת של קרקעות וגבולות אזורי תעשיה ברשויות המקומיות;
חלוקה מחודשת של תקציבי ספורט ותרבות; הטבות מס ליישובי הפריפריה; מיקום
ופיזור של מבני ציבור ברחבי הארץ; ייצוג הולם של בנות ובני קבוצות
תרבותיות, אתניות, מגדריות, דתיות ולאומיות במשרות ציבוריות.

אני רוצה לציין הערה ואני אסביר אותה, שכל סמכויות החקיקה תקפות לשנה מיום
הקמת הוועדה, כנראה היום, אם באמת כך יתקבל בוועדה. הכוונה היא זו, על מנת
להסיר ספק – כל חקיקה שתתחיל בוועדה – אה, זה מההצבעה במליאה. קיבלתי את
התיקון. הקמת הוועדה היא בהצבעה במליאה ואני טעיתי במה שאמרתי.

  אני חוזר לגבי נושא החקיקה.

קריאה:

רגע, יושב-ראש הוועדה פה?

היו"ר יואב קיש:

המיועד.

אחמד טיבי:

להלן – ממ"ז.

היו"ר יואב קיש:

אחמד, זה בסוף יידבק לו.

אחמד טיבי:

הוא אוהב את זה.

איילת נחמיאס ורבין:

למה? זה טוב לפריימריז.

מכלוף מיקי זוהר:

אחת הבעיות הכי גדולות שלי זה שהוא מחמיא לי. גומר לי את הפריימריז. ואני
אומר לו: די, תפסיק להחמיא לי. הוא לא מבין.

היו"ר יואב קיש:

אני רוצה להסביר רגע את המשפט שאומר שכל סמכויות החקיקה תקפות לשנה מיום
הקמת הוועדה. אמרנו שהיום הקובע יהיה יום ההצבעה במליאה. הכוונה היא שכל
חקיקה שתתחיל בוועדה במשך השנה הזו, גם תמשיך בוועדה. כלומר אין כוונה
שאחרי שנה בום, נופל הפטיש על הוועדה והיא לא יכולה להמשיך.

איילת נחמיאס ורבין:

סינדרלה.

היו"ר יואב קיש:

סינדרלה, בדיוק. הכוונה היא ששנה מלאה, כל מה שהתחיל בחקיקה יהיה רשאי
להמשיך. לא תתאפשר חקיקה חדשה לאחר תאריך השנה הזו אלא אם יהיה שינוי
בוועדת הכנסת שיאפשר את זה. כרגע זה הסיכום שעל הפרק והיה לי חשוב להבהיר
את זה.

הרכב הוועדה: לסיעת הליכוד – 4 חברים/חברות. לסיעת המחנה הציוני – 3 חברות
או שלושה חברים. נלך על חברים, מרב מיכאלי לא נמצאת פה.

מרב מיכאלי:

נמצאת, נמצאת.

היו"ר יואב קיש:

הנה, רק דיברנו.

לסיעת הרשימה המשותפת – אחד, לסיעת יש עתיד – אחד, לסיעת כולנו – אחד,
לסיעת הבית היהודי – אחד, לסיעת ש"ס – אחד, לסיעת יהדות התורה – אחד, לסיעת
ישראל ביתנו – אחד, לסיעת מרצ – אחד. יושב-ראש הוועדה – חה"כ מכלוף זוהר
מיקי, הידוע בכינויו ממ"ז.

אני רוצה להגיד כמה מילים. קודם כל, אני יודע שהדיון פה יהיה, מן הסתם, כמו
הרבה דברים שקורים פה בכנסת, עם דעות שונות. אנחנו נשמע את כל הדעות. אני
רוצה לפתוח בכמה דברים שאני חושב שראוי שנתייחס אליהם.

ראשית, הנושא כשלעצמו, אין ספק שהוא נושא ראוי וחשוב. רק לאחרונה ראינו את
זה בא לידי ביטוי בציבור בצעדה של ראשי הרשויות מהדרום לכיוון הכנסת,
לירושלים. אנחנו מכירים את הפערים והנושא הזה בעצם מלווה את הכנסת בהרבה
מאד ועדות ובצורה רחבה ביותר. שלא ישתמע מדבריי כאילו אני חושב שהממשלה
והכנסת לא פועלות למען העניין הזה. הנושא הזה מוכר, ידוע ומוקדשים לו הרבה
מאד משאבים.

מיקי, אני רוצה להעריך את המאמץ שאתה עשית כמי שכבר בתפקידך בוועדת הכספים,
כמרכז הכספים של הקואליציה, שהנושא הזה כבר אז עמד לנגד עיניך כנושא חשוב
ביותר, בשיתוף פעולה, כמובן, עם יושב-ראש הוועדה וחברי הוועדה עשית רבות
למען הנושא של צדק חלוקתי. אני חושב שההחלטה שדחפה אותך להקמת ועדה שתתמקד
באמת בעניין הזה – צדק חלוקתי ושוויון חברתי – ראויה. יש פה טענה האם יש פה
יותר מדי טענות ואולי אנחנו מקימים ועדות מיותרות. אני אומר לכם שבנושא הזה
אין דבר כזה ועדה מיותרת. אני רוצה לשמוע אחד שיגיד את זה ואני אומר לכם
שאני חושב שכמה שאנחנו נקדיש יותר משאבים לדבר הזה ופוקוס. זו האחריות
שלנו. אני אומר לכם שאני מאד שמח שהדבר הזה הגיע לפתחה של הוועדה.

איילת נחמיאס ורבין:

כבר סיבה טובה לא להצביע בעד הקמת הוועדה, אם אתה שואל אותי.

היו"ר יואב קיש:

אנחנו בוועדה לצדק חלוקתי ושוויון חברתי ומיקי, תכף תקבל את זכות הדיבור.
אני רוצה להגיד שזהו נושא שהוא בכל סדר-היום של הבית הזה וראוי שהוא יקבל
את הפוקוס הנדרש בוועדה שתקדיש את זמנה ותדאג לחקיקות בנושא. אנחנו נעבור
להתייחסות החברים. מיקי, אתה רוצה בסוף או בהתחלה?

מכלוף מיקי זוהר (הליכוד):

בהתחלה. חברים, אני מבין שאולי חלק מחברי האופוזיציה ירצו להתנגד לרעיון
הזה בכל מיני טענות כספיות שזה עולה לציבור הרבה כסף ושזה משהו מיותר.

בפתח דבריי אני רוצה לומר שיידעו החברים שעלות של ועדה כזו, בהערכה גסה,
כשאני מנסה לנתח אותה, היא כמאתיים אלף עד מאתיים וחמישים אלף שקל בשנה. זה
מה שזה יעלה למשלם המסים לכל היותר. אבל מנגד, מה ההישגים שוועדה כזו יכולה
להביא, חשוב שאנשים יידעו.

כשנכנסתי לכנסת הצטרפתי לשדולה, הקמתי שדולה יחד עם אורלי לוי אבקסיס ויוסי
יונה, שנקראת השדולה לצדק חלוקתי. התחלנו אט אט להכיר את הבעיות שיש במדינת
ישראל בכל מה שקשור לקיפוח בין הפריפריה למרכז. אני הגעתי מהפריפריה. אגב,
פריפריה זה לא רק פריפריה גאוגרפית. יש גם פריפריה חברתית, יש גם פריפריה
כזו ואחרת של אנשים שהם בעצם מקופחים. הם מקופחים כי הם חלשים יותר, כי הם
לא מבינים כמו אחרים, כי הם אפילו לא יודעים מה הן הזכויות שלהם. אז גיליתי
את הפער האדיר שיש במדינת ישראל שאמנם הצטמצם לאט לאט בשנים האחרונות, אבל
עדיין קיים מאד בשטח.

הגעתי למסקנה אחת פשוטה – אם אנחנו לא נצמצם את הפערים במדינת ישראל, אנחנו
מסכנים את החברה הישראלית. לאף אחד, כמובן, אין שאיפה שמדינת ישראל תהיה,
חלילה, כמו מדינות אחרות שיש ביניהם פערי מעמדות כל-כך גדולים בין העשירים
לבין העניים. וגם בכל האספקטים הכלליים, כמו למשל חינוך, תרבות, ספורט,
רווחה וכל מה שאנחנו רואים ביום-יום שלנו. אם מקימים היום מבני ציבור,
דווקא מקימים אותם במרכז הארץ ולא באזורי הפריפריה, שחלילה באזור הפריפריה
לא יהיו יותר הכנסות מארנונה לראשי רשויות שגם ככה קורסים מהנטל של החינוך
ושל הרווחה ושל כל ההוצאות שקשה להם מאד להתמודד אתן.

אחת המטרות הגדולות ביותר של הוועדה הזאת היא לדאוג שלא יהיו עוולות. זה
אומר שברגע שהוועדה הזאת תקום היא תתכנס מספר פעמים בשבוע. זאת לא תהיה
ועדה שתיפתח סתם ככה אלא היא תתכנס, בעזרת השם, מספר פעמים בשבוע. בכל פעם
ופעם יתעורר דיון על קיפוח של הפריפריה, וזה לא משנה איזו פריפריה, לטובת
המרכז. אני מקווה שבסופו של דבר נוכל לתקן המון המון עוולות בתמורה למאתיים
חמישים אלף שקל שיוכל לזכות בכל-כך הרבה הישגים ושינויים במדינת ישראל,
שיכולים לקדם את החברה הישראלית שנות אור קדימה.

איתן ברושי (המחנה הציוני):

מה המקור הכספי לוועדה?

מכלוף מיקי זוהר (הליכוד):

מדינת ישראל, מה זאת אומרת?

איתן ברושי (המחנה הציוני):

לא המשכורת של המזכירה. כשאתה בא ואומר שאתה רוצה לשנות את סדרי העדיפויות
של הממשלה, זה עולה כסף.

היו"ר יואב קיש:

כל דבר לגופו של עניין.

איתן ברושי (המחנה הציוני):

כל דבר לגופו ולכן אני שואל גם לגופו. קודם כל, אני לא מתנגד לשינוי מפת
העדיפויות, אבל כשאתה אומר להקטין את העלות פה ולהגדיל פה, ושם לשנות משהו,
יש לזה ביטוי תקציבי. לכן אני שואל האם הממשלה הולכת להקים - - -

מכלוף מיקי זוהר (הליכוד):

לא בהכרח. אם אני היום מדינה ואני מקים מבני ציבור מסוימים, אני רוצה לוודא
שהיא תקים אותם באזורי הפריפריה ולא בתל-אביב.

איתן ברושי (המחנה הציוני):

אם היינו נותנים למגדל העמק ולקריית-גת הטבות מס, כמו שרצית - - -

מכלוף מיקי זוהר (הליכוד):

וגם יהיו, בעזרת השם.

איתן ברושי (המחנה הציוני):

היינו אומרים שזה עולה X שקלים. הכסף הזה בא מהאוצר.

מכלוף מיקי זוהר (הליכוד):

לא בהכרח. אני אסביר לך, אני קצת בקי בפרטים. כל מה שקשור לתקצוב חינוך
ורווחה, מצ'ינג של המדינה מגיע מהמדינה באופן כוללני לכל הרשויות המקומיות.
אני חושב שצריך לתת פחות לתל-אביב ויותר למגדל העמק.

היו"ר יואב קיש:

מיקי מדבר על שינוי בסדרי העדיפויות. לא להגדיל את ההוצאה אלא לשנות את
החלוקה.

איתן ברושי (המחנה הציוני):

זה לא כתוב.

מכלוף מיקי זוהר (הליכוד):

החתמתי על הצעת חוק 63 חברי כנסת יחד עם יוסי יונה ואורלי לוי אבקסיס,
שאנחנו רוצים תקצוב דיפרנציאלי בחינוך וברווחה. זה לא חייב לבוא על חשבון
אוצר המדינה.

היו"ר יואב קיש:

מיקי, אני עוצר לרגע ורוצה להבהיר. איתן, התחלנו משאלה וזה הפך להיות דיון.
יש סדר דוברים. במילה אחת, אני חושב שהמשמעות של ההגדרה שלו "צדק חלוקתי
ושוויון חברתי", לא בהכרח מרמזת על הגדלת תקציב המדינה אלא מדברת על איזון
בחלוקה. זה המסר העיקרי שהוועדה הזאת תתנהל בו. לכן, לשאלתך, מהיכן
התקציבים? לא יוגדלו התקציבים.

איתן ברושי (המחנה הציוני):

זה לא כתוב.

היו"ר יואב קיש:

למה לא? השם בעצמו "צדק חלוקתי". מה זה צדק חלוקתי? נרשמה ראשונה חברת
הכנסת איילת נחמיאס ורבין, שהייתה ראשונה. אחרי זה יואב, אייכלר ומרב
מיכאלי שלא נמצאת פה. ואחמד, כמובן. לא הצבעת עד עכשיו.

איילת נחמיאס ורבין (המחנה הציוני):

אני אומר שני דברים. אחד, באופן אישי למיקי, שאני חושבת שהוא יודע שאני
מעריכה את עבודתו ופועלו. לכן, כל מה שאני אומר אינו עניין אישי. הדבר השני
הוא ביחס לנושא הצדק החלוקתי. אני חושבת שאין עוררין שזה אחד מנושאי הליבה
בכנסת, בוודאי בכנסת הנוכחית שאני זוכה להיות חברה בה. אני חושבת שהיה ראוי
שהוא יהיה כבר הרבה קודם בכנסות קודמות – צדק חלוקתי כנושא ליבה לצד נושאים
נוספים. טוב שהיום הוא מטריד אותנו ומעסיק אותנו במינונים וברמות שהוא
מטריד אותנו.

אני רוצה לומר משהו לעניין ועדות הכנסת, ואמרתי את זה כבר בכמה הזדמנויות.
אנחנו נמצאים פה בסיטואציה שלפעמים היא באמת באמת מביכה. אני מודה שהקשבתי
אתמול ליושב-ראש הכנסת, שהיה נבוך מהנוכחות הדלה במליאה. אני לא מתייחסת
כרגע לא לקואליציה ולא לאופוזיציה אלא לנוכחות הדלה במליאה. לפעמים אני
מגיעה לוועדות חשובות ואני אומרת לעצמי שלא יכול להיות שהיושב-ראש יושב כאן
לבד. או, לחלופין, כשמזדמן לי לנהל ישיבות ואני יושבת כחברת כנסת לבד.

אגב, זה קורה בקואליציה. אני רואה אתכם לפעמים מתזזים ועולה בי רצון עז
להציע לכם קורקינט חשמלי, או משהו כזה.

היו"ר יואב קיש:

תנו לנו קיזוז, זה הרבה יותר טוב.

איילת נחמיאס ורבין (המחנה הציוני):

אני רוצה לומר לך משהו, מיקי, שכל אחד מאתנו שיש לו גם גב משפחתי יודע
שלפעמים בני הזוג שלנו מאד מתרעמים על זה שאנחנו לא מתקזזים לעתים מזומנות.
מה שאני נוהגת לומר לבעלי זה שאני לא נבחרתי כדי להתקזז. נבחרתי כדי
להצביע. אני מסתכלת על הוועדות ואומרת לעצמי: חברים וחברות – אני מדברת
כרגע עליכם אבל אני מדברת גם עלינו – אנחנו לא עומדים במשימות שהוטלו עלינו
על-ידי הסיעות שלנו ואנחנו רוצים עכשיו להקים עוד ועדות. מיקי, אני באמת לא
שאלתי את עצמי את שאלת העלות אפילו, ותודה שענית עליה. לא שאלתי כי הנושא
חשוב וכי אני אומרת לעצמי שבסופו של דבר, ברמה העניינית זה לא הדבר שהכי
מעסיק אותי. זה חשוב.

היו"ר יואב קיש:

איילת, נא לסיים כי יש עוד הרבה דברים.

איילת נחמיאס ורבין (המחנה הציוני):

אני מתכנסת לסיכום. אני רוצה להגיד לכם שהנושא לא מיותר, הוועדה בהחלט
מיותרת. תודה.

היו"ר יואב קיש:

יואב בן צור, בבקשה.

יואב בן צור (ש"ס):

אין לנו ספק שמיקי הוא האיש הנכון במקום הנכון לדברים האלה. יש לו כישורים
ויש לו יכולות בהחלט. אני רק רוצה לתהות על הנושאים שבהם תעסוק הוועדה. אני
אתן דוגמה – חלוקה מחודשת של דיור ציבורי עתידי. זאת תהיה החלטה שלך או
החלטה של שר שיכון?

מכלוף מיקי זוהר (הליכוד):

אתה ותיק ממני בכנסת ולכן ציפיתי שתדע שוועדות מעוררות דיונים ציבוריים,
מסיקות מסקנות וממליצות לשר. הן לא קובעות ולא פוסקות שום דבר. ועדות גם
רשאיות לעסוק בחקיקה. זה בדיוק מה שהוועדה הזאת תעשה. בכל פעם שהיא תזהה
עוולה מסוימת, שיש בה מין הקיפוח, היא תעורר דיון מהותי בעניין הזה ותצפה
מהשר שמחליט להקשיב לדיון. הוועדה תקרא לנציגי משרדי הממשלה, היא תשמע
אותם, היא תעיר להם, היא תגיד להם מה צריך לעשות לפי עניות דעתה של הוועדה
וחברי הוועדה, חברי הכנסת. בסוף מי שיחליט זה השר.

יואב בן צור (ש"ס):

אם ככה, הוועדה הזאת תהיה אחת הוועדות החשובות שיהיו בכנסת.

מכלוף מיקי זוהר (הליכוד):

תודה.

יואב בן צור (ש"ס):

אני חושב שהקואליציה הזאת היא בסך-הכול קואליציה חברתית שרוצה לעשות. גם
האופוזיציה חברתית מאד, במיוחד ידידנו אחמד טיבי, שדואג המון לנושא החברתי.

אחמד טיבי:

היום אני מעביר חוק בנושא צרכני.

יואב בן צור (ש"ס):

ודאי איילת ושאר חבריי. ולא נשאר לנו אלא לברך בעזרת השם. אני יודע שיש
אנשים שחורה להם עם זה, אבל אנחנו בעד.

היו"ר יואב קיש:

תודה רבה. בבקשה, חבר הכנסת אייכלר.

ישראל אייכלר (יהדות התורה):

אדוני היושב-ראש, באתי במיוחד לברך את מיקי זוהר ואעשה את זה בקצרה. אני
רוצה שתדעו שהעניין של הצדק בחלוקה החברתית הוא דבר כל-כך חשוב. כולם שאלו
את עצמם בעולם איך קרה שמצרים הייתה בצמיחה אדירה ושמונים מיליון אנשים
אוכלים פיתה ומים? הייתה אז המהפכה נגד מובארכ, נבחר מורסי והיו צריכים
מהפכה צבאית כדי לדכא אותה. מה קרה? הרי יש צמיחה. כל הצמיחה הלכה על גדות
הנילוס. העולם הנאור ראה את הווילות ומצד שני, שמונים מיליון אנשים גרים
בבתי קברות ואוכלים פיתה ומים. זה מה שקורה במצרים.

מה שקורה בארץ בשנים האחרונות זה אותו תהליך. המדינה צומחת, הבנקים יציבים,
הממשלה חזקה, האוצר מתעשר ואנשים מתרוששים. ואין מי שיזעק את זעקתם. אני
חושב שאין חבר כנסת יותר מתאים ממיקי מכלוף זוהר שיעלה את הנושא הזה. אני
מברך אותך, זו ועדה חשובה ואיש חשוב ותצליח, בעזרת השם.

מכלוף מיקי זוהר:

תודה, בעזרת השם.

היו"ר יואב קיש:

אחמד, רצית לדבר?

אחמד טיבי (הרשימה המשותפת):

אחרי מרב.

היו"ר יואב קיש:

מרב לא כאן.

אחמד טיבי (הרשימה המשותפת):

אני מצר על העובדה, אדוני, שדברים לא נעשים בתיאום בין אופוזיציה
לקואליציה. מקובל שדברים כאלה עושים בתיאום. מבדיקה שלי עולה כי הדבר הזה
נעשה במחטף. הרי מי כמוני יודע מה הן סגולותיו הכמעט מאגיות של ממ"ז. האיש
מוכשר ועמדתי על הכישרונות האלה של עמיתי, חבר הכנסת מיקי מכלוף זוהר, להלן
– ממ"ז, משך התקופה הקצרה שהוא מכהן כאן, ועל החוש. הוא פשוט נולד למימוש
הצדק החלוקתי והשוויון החברתי.

כולנו עמדנו בפני שוקת שבורה כאשר נודע לנו בתקשורת שיש כוונה של ממ"ז
לנטוש את הכנסת ולהתפטר לפני מספר שבועות. ביקשתי להיפגש עם חברי, מיקי
מכלוף זוהר. נפגשנו בארבע עיניים וזאת הייתה שיחת נפש. האמת היא שמול ועדות
רבות המוקמות כאן, למה לא להקים למיקי מכלוף זוהר ועדה? אייכלר, למה שלא
יקימו לך?

יואב בן צור (ש"ס):

הקימו לו.

אחמד טיבי (הרשימה המשותפת):

הקימו לך?

יואב בן צור:

עוד לא.

אחמד טיבי (הרשימה המשותפת):

תגיד, אתה פראייר? קיש עומד בראש ועדה, הוא בראש ועדה, הוא בראש ועדה.

יהודה גליק (הליכוד):

הדיון הבא הוא על ועדה לנושא הר-הבית.

היו"ר יואב קיש:

אחמד, עוד דקה לסיים, בבקשה.

אחמד טיבי (הרשימה המשותפת):

אני השתכנעתי מכנות דבריו של ממ"ז בנושא הצדק החלוקתי והשוויון החברתי.
למרות התנגדותי העקרונית להקמת ועדה ללא תיאום, אני מוצא את עצמי שמח שהאיש
הנכון במקום הנכון. מברוק, מיקי.

היו"ר יואב קיש:

תודה. יהודה גליק, בבקשה. אני מבקש, אנחנו רוצים להתכנס להצבעה אז נא
לסיים.

יהודה גליק (הליכוד):

מה נאה היום הזה שא"ט וי"א וי"ג מסכימים על ממ"ז. על כן אני ממש חושב שבאמת
פה מדובר על צורך אמיתי. יש ועדות נקודתיות – ועדה למלחמה בסמים, היא חשובה
אבל היא עוסקת במשהו נקודתי. פה מדובר במשהו כלל ישראלי. יש פה אוכלוסיות
חרדיות, יש פה אוכלוסייה ערבית, יש פה עיירות פיתוח שבאמת אני חושב שיש פה
צורך ויש פה אדם. התיאום המלא הזה בין הצורך לבין האדם – מה נאה היום הזה.

מכלוף מיקי זוהר (הליכוד):

באמת, אחמד, קודם כל תודה רבה על הברכות. באמת תודה רבה. אני יודע שהמטרה
הכי גדולה שלך היא שאני לא אהיה בכנסת הבאה ולכן אתה מחמיא לי כל-כך הרבה.
ברוב המקרים, אחמד, אני ואתה לא מסכימים על המון המון דברים. אבל על דבר
אחד אנחנו כן מסכימים – שאנחנו צריכים לצמצם את הפערים בחברה הישראלית. אני
חושב שאתה חבר כנסת שמייצג את המגזר הערבי באמת בצורה טובה ודואג לאינטרסים
של אזרחים ערבים, וטוב שכך. כי זה תפקידם של חברי הכנסת מהרשימה המשותפת.
בוועדה כזו יהיו הרבה עניינים והרבה נושאים שיטפלו בצמצום הפערים בין החברה
הישראלית לחברה הערבית ואני חושב שאתה צריך להיות חלק מהוועדה הזאת. אני
קורא לך להצטרף לוועדה.

אחמד טיבי:

האם אתה מפנה קריאה ישירה אליי להצטרף?

מכלוף מיקי זוהר (הליכוד):

ישירה, אישית ורצינית.

אחמד טיבי:

אני מודה לאדוני.

היו"ר יואב קיש:

תודה, אני רוצה לעבור להצבעה.

איילת נחמיאס ורבין:

חבר הכנסת קיש, הרי אתה מבין שיש הערכה משונה לממ"ז. למה בכל זאת זה לא
תואם עם האופוזיציה? אני אשמח לשמוע.

היו"ר יואב קיש:

אני אתייחס לזה במילה. קודם כל, אנחנו חשבנו שראוי להקים את הוועדה הזו.
כדי לשמר את המאזן בוועדות הוצע לאופוזיציה להביא נושא שמצדיק הקמת ועדה.
הקמת הוועדה של מיקי עוכבה בגלל שהמתנו לאופוזיציה במשך חודש, לדעתי.
האופוזיציה לא הצליחה להגיע להסכמות ואז אמרנו שחשוב לנו להקים את הוועדה
הזאת ונקים אותה. כשהאופוזיציה תחליט, נתקדם.

כדאי לומר שלפי התקנון, כל הסיעות צריכות לתת שמות של חברים בתוך שישים
יום. אנחנו מתכוונים להעלות להצבעה במליאה ביום שני הקרוב את הקמת הוועדה.

ארבל אסטרחן:

שינסו לתת שמות ככל האפשר עד יום שני.

היו"ר יואב קיש:

מי בעד הקמת הוועדה המיוחדת לצדק חלוקתי ושוויון חברתי?

הצבעה

בעד ההצעה להקמת הוועדה המיוחדת לצדק חלוקתי ושוויון חברתי – 6

נגד – 3

נמנעים – 1

ההצעה להקמת הוועדה המיוחדת לצדק חלוקתי ושוויון חברתי נתקבלה.

היו"ר יואב קיש:

הוועדה תובא לאישור המליאה ביום שני.

איילת נחמיאס ורבין (המחנה הציוני):

יואב, אפשר להציע לך הצעה לסדר? אני משתגעת מסעיפים שנמשכים מישיבה לישיבה
כבר חמש ישיבות.

היו"ר יואב קיש:

את רוצה שאני אסביר לך למה?

איילת נחמיאס ורבין (המחנה הציוני):

כי אנשים לא נמצאים.

היו"ר יואב קיש:

בדיוק. אני אגיד לכם מה הבעיה.

איילת נחמיאס ורבין (המחנה הציוני):

יהודה, אני רואה פה הצעה לסדר שלך ועוד הצעה לסדר של אחרים.

היו"ר יואב קיש:

נכון, אל תלכו.

ב. בקשת ועדת יושב-ראש ועדת החוקה, חוק ומשפט למיזוג הצעות החוק הבאות:

1. הצעת חוק העונשין (תיקון מס' 124) (עבירות המתה), התשע"ו-2015

2. הצעת חוק העונשין (תיקון – עבירות המתה ורשלנות), התשע"ו–2015

3. הצעת חוק העונשין (תיקון - עבירת רצח), התשע"ה-2015

היו"ר יואב קיש:

אני עובר להמשך סדר-היום. יש לנו בקשה של יושב-ראש ועדת החוקה, חוק ומשפט
למיזוג הצעות החוק הבאות: הצעת חוק העונשין (תיקון מס' 124) (עבירות המתה),
התשע"ו-2015, (מ/972), הצעת חוק העונשין (תיקון – עבירות המתה ורשלנות),
התשע"ו–2015, של חבר הכנסת מיקי רוזנטל, הצעת חוק העונשין (תיקון - עבירת
רצח), התשע"ה-2015, של חבר הכנסת ניסן סלומינסקי. כל ההצעות דנות באותו
נושא ולפי בקשת יושב-ראש ועדת החוקה, חוק ומשפט, אנחנו ממליצים למזג אותן.

מי בעד מיזוג ההצעות, שירים את ידו.

הצבעה

בעד ההצעה למיזוג הצעות החוק – פה אחד

נגד – אין

נמנעים – אין

ההצעה למיזוג הצעות החוק נתקבלה.

היו"ר יואב קיש:

ההחלטה התקבלה פה אחד.

ג. בקשת יושב-ראש ועדת החוקה, חוק ומשפט למיזוג הצעות החוק הבאות:

1. הצעת חוק ההוצאה לפועל (תיקון מס' 51) (מסלול מקוצר), התשע"ו-2016

2. הצעת חוק ההוצאה לפועל (תיקון - הפיכת המסלול המקוצר למסלול קבוע),
התשע"ו-2016

היו"ר יואב קיש:

אני עובר לבקשה נוספת של יושב-ראש ועדת החוקה, חוק ומשפט למיזוג הצעות החוק
הבאות:

1. הצעת חוק ההוצאה לפועל (תיקון מס' 51) (מסלול מקוצר), התשע"ו-2016

2. הצעת חוק ההוצאה לפועל (תיקון - הפיכת המסלול המקוצר למסלול קבוע),
התשע"ו-2016, של חברי הכנסת מרב מיכאלי ודוד ביטן. גם אלה הצעות שעוסקות
באותו עניין ויש לנו את המלצת יושב-ראש הוועדה לאחד אותן. מי בעד איחוד
ההצעות לפי בקשת יושב-ראש ועדת החוקה?

הצבעה

בעד ההצעה לאיחוד הצעות החוק – פה אחד

נגד – אין

נמנעים – אין

ההצעה לאיחוד הצעות החוק נתקבלה.

היו"ר יואב קיש:

התקבל פה אחד.

ד. בקשת יושב-ראש ועדת העבודה, הרווחה והבריאות למיזוג הצעות החוק הבאות:

1. הצעת חוק דמי מחלה (היעדרות בשל מחלת ילד) (תיקון - חישוב דמי מחלה בעת
היעדרות לסירוגין של העובד ובן זוגו), התשע"ו-2016, של חברי הכנסת מרב
מיכאלי ורועי פולקמן (פ/2557/20)

2. הצעת חוק דמי מחלה (היעדרות בשל מחלת ילד) (תיקון - חישוב דמי מחלה בעת
היעדרות לסירוגין של העובד ובן זוגו), התשע"ו-2016, של חברי הכנסת רועי
פולקמן ורחל עזריה (פ/2744/20).

היו"ר יואב קיש:

יש לנו בקשת יושב-ראש ועדת העבודה, הרווחה והבריאות למיזוג הצעות החוק
הבאות:

1. הצעת חוק דמי מחלה (היעדרות בשל מחלת ילד) (תיקון - חישוב דמי מחלה בעת
היעדרות לסירוגין של העובד ובן זוגו), התשע"ו-2016, של חברי הכנסת מרב
מיכאלי ורועי פולקמן (פ/2557/20)

2. הצעת חוק דמי מחלה (היעדרות בשל מחלת ילד) (תיקון - חישוב דמי מחלה בעת
היעדרות לסירוגין של העובד ובן זוגו), התשע"ו-2016, של חברי הכנסת רועי
פולקמן ורחל עזריה (פ/2744/20).

כמובן, גם הצעות אלה הומלצו למיזוג. מי בעד מיזוג ההצעות?

הצבעה

בעד ההצעה למיזוג הצעות החוק – פה אחד

נגד – אין

נמנעים – אין

ההצעה למיזוג הצעות החוק נתקבלה.

היו"ר יואב קיש:

ההצעה נתקבלה פה אחד.

ה. הצעה לסדר היום בנושא: "הקפאת מתווה הכותל", של חברי הכנסת אלעזר שטרן,
יעל כהן פארן, מיכאל אורן ויעקב אשר

היו"ר יואב קיש:

יש לנו כמה בקשות לוועדות. אני רוצה לראות מי מהמציגים נמצא. אם אף אחד לא
נמצא אני לא מעלה. אני רוצה להגיד לחברי הוועדה, יואב ואייכלר, שמדי פעם יש
דיון על חוק כזה או אחר, לאיזו ועדה הוא הולך או על הצעה לסדר, לאן היא
הולכת. אמרתי שבלי שהמבקש יהיה בישיבה, אני לא דן בנושא. אני קובע שאם הוא
לא בא זה יידחה, אבל אני לא רוצה להעלות דיון אם המבקש לא נמצא.

יואב בן צור (ש"ס):

יש פה הצעה לסדר של יגאל גואטה והוא לא מרגיש טוב. אני צריך לייצג אותו.

היו"ר יואב קיש:

אוקיי, אם זאת הסיטואציה שיגאל ביקש ממך להציג את זה כי הוא לא מרגיש טוב,
אני מקבל את זה, אבל נמצא פה אלעזר שטרן. ההצעה לסדר היא בנושא הקפאת מתווה
הכותל, של חברי הכנסת אלעזר שטרן, יעל כהן פארן, מיכאל אורן ויעקב אשר.
הנושא הוא קביעת ועדה לדיון בהצעות לסדר-היום. בבקשה, אלעזר. אני רק אגיד
שנשמעה הצעה במליאה להעביר את ההצעה לוועדת הפנים והגנת הסביבה או לוועדת
החינוך, התרבות והספורט או לוועדת החוץ והביטחון. אלה ההצעות שהועלו.
בבקשה.

אלעזר שטרן (יש עתיד):

לפני שבוע היו פה רבנים מכל הזרמים והייתה חברתי, חברת הכנסת פארן, שדיברה
על הנושא הזה בעיקר. היא יצאה מהחדר ושאלו אותי מה אני חושב על הנושא הזה
וכמה הציבור הישראלי מתעניין. אמרתי שהוא לא מתעניין וזאת האמת. אני, טוב
לי הכותל כמו שהוא ולציבור הישראלי אין ביקוש גדול לטקסים קונסרבטיביים או
רפורמים. זאת האמת.

יואב בן צור:

אין בכלל.

אלעזר שטרן (יש עתיד):

זאת האמת. לא משנה. לכן, את מי זה כן מעניין? את יהדות התפוצות. אני אומר
שדווקא בגלל זה, דווקא בגלל שהנושא הזה הוא של יהדות התפוצות הרבה יותר
מאשר נושא שלנו, ודאי לשמחת החברים החרדים שלי – אין פה קואליציה
ואופוזיציה בהקשרים האלה. גם שני יושבי-הראש הם של הקואליציה – אני חושב
שנכון שזה יהיה בוועדה לתפוצות.

היו"ר יואב קיש:

קודם כל, זה לא עלה במליאה, אבל זה לא משנה. אם כך, ההצעה של אלעזר שטרן
היא ועדת העלייה, הקליטה והתפוצות.

חברת הכנסת יעל כהן פארן, בבקשה.

יעל כהן-פארן (המחנה הציוני):

לדעתי הנושא רלוונטי ליחסי ישראל עם יהדות התפוצות ולכן זה צריך להיות
בוועדת העלייה והקליטה.

ישראל אייכלר (יהדות התורה):

אדוני היושב-ראש, נאמר פה שקר כזה גדול שאני חייב להכחיש אותו. יהדות
התפוצות מתעניינת בנושא הזה פחות מאשר היהדות הישראלית. מדובר בכנופיה של
כמה אנשים שמקבלים כסף מכמה קבוצות בארצות-הברית ופדרציות. אני מבטא את
דעתי ואני מבקש לשמוע אותה. 99% מיהודי התפוצות טוב להם. אתם יודעים מה?
יותר מ-99%. טוב להם הכותל המערבי כפי שהוא חמישים שנה.

מדובר בקבוצה קטנה, שמטרתה להילחם נגד ההלכה והיהדות. אין להם שום עניין
בכותל המערבי כמו שאין להם עניין במקוואות. פשוט מדובר פה בשקר גדול מאד.
לכן, היות ומתווה הכותל הוא נושא ששייך למשרד הפנים באופן טבעי, כי הכותל
המערבי הוא מקום דתי ונושאי דת הם בוועדת הפנים, אינני רואה שום סיבה בעולם
להוציא אותו מוועדת הפנים.

היו"ר יואב קיש:

תודה. יואב בן צור, אתה רוצה להתייחס?

יואב בן צור (ש"ס):

כן. אני חושב שהנושא הוא לא התפוצות אלא עניין פנים ישראלי. אנחנו לא דנים
במשהו שנמצא בארצות-הברית אלא על משהו שנמצא בארץ. לכן, כשדנים במשהו שנמצא
בארץ, בכל הנושאים האלה בדרך כלל דנה ועדת הפנים. לכן אני חושב שהמקום
הנכון לדון בנושא הזה, שכבר דנו בו כמה פעמים, הוא ועדת הפנים.

היו"ר יואב קיש:

במקרה נמצא אתנו יושב-ראש ועדת העלייה, הקליטה והתפוצות. אני אשמח לשמוע את
דעתך.

אברהם נגוסה (יו"ר ועדת העלייה, הקליטה והתפוצות):

אני הייתי שמח לנהל את העניין, אבל אם אנחנו רוצים לראות את זה באמת מבחינת
העשייה, מדובר פה במשהו שקורה בתוך מדינת ישראל, בירושלים, בכותל. אמנם
האנשים הדורשים הם מהתפוצות, אבל אנחנו מדברים פה על מקום שנמצא בתוך מדינת
ישראל. לכן, יותר הגיוני שהנושא יילך לוועדת הפנים מאשר לוועדת התפוצות.

היו"ר יואב קיש:

תודה. אנחנו רואים תופעות בקואליציה הזאת – יושב פה אייכלר, שנלחם להעביר
חוק מהוועדה שלו לוועדת העבודה והרווחה. אני קראתי את זה הפוך כי זה לא
הסתדר לי. ויושב-ראש ועדה אומר - - - אני רוצה להגיד שזה רק לזכותכם, ישראל
אייכלר וידידי. אני חושב שזה אומר שאנחנו ענייניים, אנחנו לא מחפשים את
הדיון והשררה – לא יודע אם לקרוא לזה שררה – אלא מחפשים באמת את העשייה.
רוצים באמת לעשות את הדברים כמו שצריך והיכן שראוי שיהיו. יעל, בבקשה, רצית
להתייחס.

יעל כהן-פארן (המחנה הציוני):

האמת היא שאפילו חשבנו להעביר את זה לוועדה לפניות הציבור כי זה גם קשור
לפניות ציבור.

ישראל אייכלר:

תודה שלא ביקשת.

יעל כהן-פארן (המחנה הציוני):

לא ביקשתי. ברור שיש פה שילוב. זהו נושא של פנים אבל מאחר שיש לו השלכות
והקשר של קשר עם יהדות התפוצות והבטחות שניתנו במפגשים – היה מפגש רק לפני
חצי שנה בין ראש הממשלה ונציגי יהדות התפוצות, שהבטיח להם את קידום מתווה
הכותל – זה משהו שהוא בלב השיח בין ישראל ליהדות התפוצות. ההסתכלות עליו
מהזווית הזאת היא משמעותית. נכון שזה דיון שקשור לפנים, לכותל ולירושלים,
אבל יש לו הקשר רחב יותר. לכן אני מציעה להעביר אותו לוועדת התפוצות.

היו"ר יואב קיש:

אני חושב שאברהם נגוסה, יושב-ראש הוועדה, נתן הסבר מאד ראוי ואני גם מצטרף
לדעתו שהכותל הוא נושא שצריך להיות בוועדת הפנים, ולא משנה אם הדרישה באה
מיהדות כזאת או אחרת. בעיניי אפילו אולי קצת מעוות לנסות לשים את זה בוועדה
אחרת.

אנחנו נעבור להצבעה – מי בעד שההצעה לסדר-היום תעבור לוועדת הפנים?

הצבעה

בעד ההצעה להעביר את ההצעה לסדר-היום לוועדת הפנים – 4

בעד ההצעה להעביר את ההצעה לסדר-היום לוועדת העלייה, הקליטה והתפוצות – 2

נמנעים – אין

ההצעה להעביר את ההצעה לסדר-היום לוועדת הפנים נתקבלה.

ישראל אייכלר (יהדות התורה):

אני רוצה להגיד שמה שמעניין את יהדות התפוצות במעשים של המארגנים האלה
במלחמה בכותל הוא כמו זה שיהדות התפוצות מאד מאד מעוניינת ששלדון אדלסון
ישלוט ב"ישראל היום". זה פשוט אותו דבר. ישנו שלדון אדלסון, שתומך ב"ישראל
היום" ואף אחד לא אומר שיהדות התפוצות מעוניינת לשלוט ב"ישראל היום". אותו
דבר הסיפור עם מתווה הכותל וכל הקבוצה הקטנה של הרפורמים והקונסרבטיבים,
שעושים את המלחמה בכותל. יהדות התפוצות, הם לא מייצגים אותם. יהדות התפוצות
רוצה את הכותל המערבי באותה מידה ורובם בכלל לא מתעניינים בכותל המערבי.

יעל כהן-פארן (המחנה הציוני):

אתה ראית כמה בר-מצוות של חו"לניקים יש בעזרת ישראל של הכותל? כולם שם
מארצות-הברית ומאוסטרליה.

ישראל אייכלר (יהדות התורה):

כמה? כמה?

יעל כהן-פארן (המחנה הציוני):

הרבה מאד. צריך לתאם חודשים מראש. אתה לא היית שם. אתה אף פעם לא היית שם.

ישראל אייכלר (יהדות התורה):

יום אחד יש בר-מצוות של יהודים מהתפוצות - - -

היו"ר יואב קיש:

טוב, אנחנו מתקדמים. אנחנו לא ננהל עכשיו דיון איפה יש יותר בר-מצוות.
שיהיו כמה שיותר.

ו. הצעה לסדר-היום בנושא: "צעדת השוויון – מחאה ודרישה לצמצום פערים בין
מרכז לפריפריה"

היו"ר יואב קיש:

נמצא אתנו חבר הכנסת אכרם חסון ואנחנו נעבור להצעה לסדר-היום בנושא: "צעדת
השוויון – מחאה ודרישה לצמצום פערים בין מרכז לפריפריה", של חברי הכנסת
נחמן שי, דב חנין, יהודה גליק, אורלי לוי אבקסיס, חיים ילין, תמר זנדברג,
אכרם חסון, יגאל גואטה ומנחם אליעזר מוזס. ההצעה נשמעה להעברה לוועדת הפנים
והגנת הסביבה או לוועדת החינוך, התרבות והספורט. אני חייב להגיד לך, אכרם,
שלא היית פה לפני רבע שעה. אני מציע לך שאולי נדחה את הדיון הזה כי ביום
שני נביא לאישור המליאה הקמת ועדה חדשה לצדק חלוקתי ושוויון חברתי.

אכרם חסון (כולנו):

בסדר גמור.

היו"ר יואב קיש:

אנחנו דוחים את העניין הזה בשבוע. תודה רבה.

ז. הצעה לסדר-היום בנושא: "הסכם הפיוס עם טורקיה", של חברי הכנסת זהבה
גלאון, נחמן שי, חנין זועבי, מיכאל אורן, דוד ביטן וחיים ילין.

היו"ר יואב קיש:

יש לנו פה הצעה לגבי הסכם הפיוס עם טורקיה. לא נוכח פה אף חבר כנסת
מהמציעים ואני לא דן בנושא.

יואב בן צור (ש"ס):

תוריד אותה מסדר-היום. היה פה ביטן אבל הוא הלך.

היו"ר יואב קיש:

הלך, מה לעשות? האם יש לנו עוד משהו על סדר-היום? אם כך סיימנו. תודה רבה,
חברים, הישיבה נעולה.

הישיבה ננעלה בשעה 10:45.
