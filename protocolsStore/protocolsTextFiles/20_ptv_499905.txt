הכנסת העשרים

מושב רביעי

פרוטוקול מס' 357

מישיבת ועדת הכנסת

יום רביעי, כ"ג בסיון התשע"ח (06 ביוני 2018), שעה 10:15

סדר היום:

הצעת חוק הכנסת (תיקון מס' 46), התשע"ח–2018 (כ/775), הכנה לקריאה שניה
ושלישית – רביזיה.

נכחו:

חברי הוועדה:

מכלוף מיקי זוהר – היו"ר

ישראל אייכלר

דוד אמסלם

דוד ביטן

יואב בן צור

איילת נחמיאס ורבין

רויטל סויד

רועי פולקמן

יואב קיש

פנינה תמנו

חברי הכנסת:

מיקי לוי

בצלאל סמוטריץ

חמד עמאר

לאה פדידה

מוזמנים:

  -----------------------------------------------------------------------
  אסי מסינג              –      יועמ"ש משרד האוצר
  ---------------------- ------ -----------------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

הצעת חוק הכנסת (תיקון מס' 46), התשע"ח–2018 (כ/775), הכנה לקריאה שניה
ושלישית – רביזיה.

היו"ר מכלוף מיקי זוהר:

אני מתכבד לפתוח את ועדת הכנסת בנושא אחד בלבד: רוויזיה של חברת הכנסת
נחמיאס ורבין. שלוש דקות לנמק את הרוויזיה, בבקשה.

איילת נחמיאס ורבין (המחנה הציוני):

תודה רבה, אדוני. ואני - - - מאוד מאוד אם יהיה שקט - -

היו"ר מכלוף מיקי זוהר:

בבקשה.

איילת נחמיאס ורבין (המחנה הציוני):

- - כי מאוד חשוב לי, שבניגוד לדיון שהיה שלשום, יש לי בקשה - - -

דוד ביטן (הליכוד):

רגע, רגע, שהצילום יהיה טוב.

איילת נחמיאס ורבין (המחנה הציוני):

לא, הבקשה שלי זה שהדיון יהיה נורמלי, רגוע.

היו"ר מכלוף מיקי זוהר:

בבקשה. כן, אף אחד לא מתכוון להפריע לך בשלוש דקות האלה. אנחנו לא נאפשר.

דוד ביטן (הליכוד):

- - -

איילת נחמיאס ורבין (המחנה הציוני):

לכן אני אמרתי את זה לכולנו, לא רק לא, בסדר?

היו"ר מכלוף מיקי זוהר:

כן.

איילת נחמיאס ורבין (המחנה הציוני):

אני מאוד נעצבתי מהדיון ביום שני, גם בגלל ההערכה הגדולה שאני רוכשת ליועץ
המשפטי הנוכחי אבל גם בכלל. כי מרגע שאדוני היושב-ראש הכריז שהחוק הוא חוק
פרסונלי, וחזר על זה שלוש או ארבע פעמים, אני חושבת שיש בעיה מאוד קשה עם
החוק הזה.

אם היינו מנהלים דיון עקרוני, אגב, בנושא שאתה העלית בדיון שקדם לדיון הזה,
חבר הכנסת זוהר, לגבי עצמאות הכנסת, ומה זה אומר עצמאות הכנסת גם במובנים
האלה של השכר, של הגמלאות, לא רק אגב של היועץ המשפטי אלא גם של בעלי
תפקידים בכירים אחרים בכנסת, שלא אחת עומדים מול משרד האוצר, אני חושבת
שהדיון הזה היה ראוי. אתה יודע מה, זה אולי דיון שבכלל ראוי לקיים אותו
ברמה העקרונית.

אבל מרגע שהועלו סוגיות בהקשר של האירוע הנקודתי הזה, לדעתי אנחנו במו
ידינו – ואני אומרת אנחנו במו ידינו, כי גם אם אני הצבעתי נגד, בסוף אני
חלק מהכנסת הזאת – אנחנו במו ידינו גררנו את היועץ המשפטי הנוכחי בזפת
ונוצות, בצורה לא ראויה, ואני אומר מדוע.

קודם כול, משום שאנחנו למדנו מהנציג של האוצר שיושב כאן, למדנו ממנו שהצמדה
לשכר, לפחות אל מול בעלי תפקידים אחרים במשק, הצמדה לשכר אין לה משמעות
אוטומטית של הצמדה גם לגמלאות. אחד. וזה דבר חשוב.

כמו כן, היועץ המשפטי עצמו ביקש לא להיות חלק מהדיון הזה, הוא כתב את זה
בצורה כל כך כל כך מפורשת. ואנחנו משכנו אותו בכוח, ואני אומרת עוד הפעם:
משכנו אותו בכוח - - -

היו"ר מכלוף מיקי זוהר:

את מסיימת כבר? את חוצה את השלוש דקות.

איילת נחמיאס ורבין (המחנה הציוני):

פשוט מפריעים לי.

היו"ר מכלוף מיקי זוהר:

אף אחד לא הפריע לך.

איילת נחמיאס ורבין (המחנה הציוני):

משכנו אותו לתוך הדיון הזה. חבר הכנסת זוהר, אני חיכיתי בסבלנות, אתה תיתן
לי עוד דקה.

היו"ר מכלוף מיקי זוהר:

אז נו, תסיימי, גברתי.

איילת נחמיאס ורבין (המחנה הציוני):

אני המתנתי.

היו"ר מכלוף מיקי זוהר:

לא, אני לא רוצה לקטוע אותך באמצע דברייך.

איילת נחמיאס ורבין (המחנה הציוני):

משכנו אותו לתוך הדיון הזה, והוא לא יכול לוותר על הזכויות האלה. כלומר,
הפכנו את זה בכוח לדיון פרסונלי.

היו"ר מכלוף מיקי זוהר:

אוקיי, מאה אחוז.

איילת נחמיאס ורבין (המחנה הציוני):

עכשיו, אני רוצה להגיד שני דברים: אתה חזרת על המילה קיפוח, קיפוח, קיפוח.

היו"ר מכלוף מיקי זוהר:

אוקיי.

איילת נחמיאס ורבין (המחנה הציוני):

היא לא ראויה והיא לא מתאימה, לא ליועץ המשפטי הזה, ותודה לאל גם לא ליועץ
המשפטי הבא.

היו"ר מכלוף מיקי זוהר:

מאה אחוז. תודה. תודה רבה.

איילת נחמיאס ורבין (המחנה הציוני):

אבל אני רוצה להגיד דבר אחד, והוא מאוד חשוב, ולצערי החשב לא נמצא כאן –
הוא לא חייב להיות – יש פער מאוד מאוד גדול, אדוני, בין הסכומים שמדבר
עליהם חשב הכנסת, שנאמדים ב-3 מיליון שקלים, לבין סכומים שאנחנו קיבלנו
ממשרד האוצר, גם בדיון שאתה ניהלת, הדיון לפני כן, זה נאמד ב-6 - -

היו"ר מכלוף מיקי זוהר:

- - -

איילת נחמיאס ורבין (המחנה הציוני):

אבל, מיקי, אני עניינית. אבל, מיקי, זה דבר ענייני.

היו"ר מכלוף מיקי זוהר:

טוב.

איילת נחמיאס ורבין (המחנה הציוני):

- - לבין סכומים שמדבר עליהם האוצר, שהם כ-6 מיליון שקלים.

עכשיו, אתה כחבר כנסת, נניח שאתה משוכנע שזה מה שצריך לעשות – בסדר, זכותך.
חבר הכנסת זוהר, אבל הפערים – תקשיבו רגע, חברי הכנסת, זה חשוב שנבין את
בכל מקרה.

היו"ר מכלוף מיקי זוהר:

טוב.

קריאה:

אבל עבר חמש דקות.

איילת נחמיאס ורבין (המחנה הציוני):

אבל אני גם חיכיתי רבע שעה.

היו"ר מכלוף מיקי זוהר:

טוב, תודה.

איילת נחמיאס ורבין (המחנה הציוני):

הפערים הם לא סבירים. לא יכול להיות שאנחנו כחברי כנסת - - -

היו"ר מכלוף מיקי זוהר:

טוב, אני מודה לך על הדברים.

פנינה תמנו (יש עתיד):

- - - מיליון שקלים זה כספי ציבור.

היו"ר מכלוף מיקי זוהר:

הנימוק ברור.

איילת נחמיאס ורבין (המחנה הציוני):

לא קשור. אבל לא יכול להיות שלא נדע.

היו"ר מכלוף מיקי זוהר:

חברים, אני רוצה - - -

מיקי לוי (יש עתיד):

מה שייך אבל הסכום? דין פרוטה כדין מאה. האם זה בסדר או לא בסדר? האם זה
מוסרי או לא מוסרי? זה הכול.

היו"ר מכלוף מיקי זוהר:

חברים, אני הולך לעשות כך: אנחנו נעשה הצבעה, ומיד אחר כך אני אומר כמה
דברים. ומי שירצה לומר בנושא יוכל לומר כמה דברים.

אבל קודם כול אני עושה הצבעה. מי בעד הרוויזיה? שירים את - - -

פנינה תמנו (יש עתיד):

- - -

היו"ר מכלוף מיקי זוהר:

בזמן הצבעה לא להפריע. מי בעד הרוויזיה? שירים את ידו.

פנינה תמנו (יש עתיד):

- - - בשביל לחזק את הדברים שלך.

היו"ר מכלוף מיקי זוהר:

לספור קולות בעד הרוויזיה.

לאה פדידה (המחנה הציוני):

מי בעד הרוויזיה, איילת.

היו"ר מכלוף מיקי זוהר:

מי נגד?

חמד עמאר (ישראל ביתנו):

אני מצביע במקום רוברט.

פנינה תמנו (יש עתיד):

זה לא להאמין. כל כך חשוב הנושא הזה, עד כדי כך שגייסתם את כל הקואליציה
כמעט.

הצבעה

בעד הרוויזיה – מיעוט

נגד – רוב

הרוויזיה לא נתקבלה.

היו"ר מכלוף מיקי זוהר:

הרוויזיה לא התקבלה.

עכשיו בעניין הנושא ששמעתי ממך, חברת הכנסת ורבין. אני רוצה לענות לך,
ברשותך.

פנינה תמנו (יש עתיד):

בושה וחרפה. יותר מדי משאבים בשביל חוק פרסונלי. יותר מדי משאבים, עליזה.
גם מיליון אחד זה - - -

היו"ר מכלוף מיקי זוהר:

הרוויזיה נדחתה. עכשיו אני רוצה להסביר את ההשתלשלות מנקודת המבט שלי. אני
קיבלתי פנייה מיושב-ראש הכנסת, בעניין חקיקה שלדעתו הייתה נכונה, מאחר
והייתה סברה שהיא חד משמעית מוצדקת, שגמלתו של היועץ המשפטי של הכנסת
הנוכחי, הנוכחי, היא אינה זהה – אני לא אמרתי כרגע שום מונח אחר – אבל אני
אומר: היא אינה זהה לגמלת היועץ המשפטי של הממשלה ולגמלת שופט בבית משפט
עליון. הגמלה של שופט בבית משפט עליון והגמלה של היועץ המשפטי לממשלה שונה
מגמלתו של היועץ המשפטי לכנסת. רגע, רגע, רגע, אתה שמעת? לא שמעת עד הסוף.

מיקי לוי (יש עתיד):

עם כל הכבוד, ואני נותן כבוד לאייל, זה לא אותן רמות. עם כל הכבוד.

היו"ר מכלוף מיקי זוהר:

סליחה, מה אמרת?

פנינה תמנו (יש עתיד):

זה גם לא אותה משרה - - - זה לא אותו דבר.

מיקי לוי (יש עתיד):

יועץ משפטי לממשלה זה לא יועץ משפטי לכנסת.

היו"ר מכלוף מיקי זוהר:

רגע, או שתיתנו לי להשלים או שלא. אבל אתה טועה. למה אתה טועה? כי החוק
קובע, לא אני ולא אתה, החוק קובע ששכרו של היועץ המשפטי של הכנסת יהיה
מקביל לשכרו של שופט בבית משפט עליון ושל היועץ המשפטי לממשלה. הווי אומר
ששכרו - - -

פנינה תמנו (יש עתיד):

אבל החוק לא קובע שזו אותה משרה באותה דרגה.

איילת נחמיאס ורבין (המחנה הציוני):

הוא לא יכול להיות צמוד לשניהם.

היו"ר מכלוף מיקי זוהר:

חבר'ה, או שאתם רוצים לשמוע את הטיעונים או שאתם רוצים לצעוק. זו החלטה
מכוח החוק. ומה שקרה, גמלתו לא הוצמדה. מה עשתה הממשלה? לא עכשיו, דרך אגב,
לפני יותר מ-20 שנה. היא שינתה בחוק, ששכרו וגמלתו של היועץ המשפטי לממשלה
תהיה שווה לשכרו ולגמלתו של שופט בית משפט עליון. ואנחנו בכנסת עשינו מעשה
ורצינו לעשות מעשה, באיחור של 20 שנה, בדיוק כפי שהממשלה עשתה.

עכשיו, תראו מה קרה מאז. אני הבאתי את החקיקה הזאת. יש כתבים, אני לא רוצה
עכשיו שוב לנקוב בשמם, כבר נקבתי, התחילו לעשות - - -

דוד אמסלם (הליכוד):

דרך אגב, זה חשוב מאוד, אני אפילו לא ידעתי את זה. החוק הזה, וזה לך, מר
פולקמן, עבר קריאה ראשונה.

היו"ר מכלוף מיקי זוהר:

הוא עבר קריאה ראשונה.

דוד אמסלם (הליכוד):

שנייה. דיון בוועדה.

היו"ר מכלוף מיקי זוהר:

ובדיון בוועדה הצביעו פה בעד.

דוד אמסלם (הליכוד):

שנייה. היועץ המשפטי של משרד - - -

רועי פולקמן (כולנו):

לא היה שום דיון פה.

פנינה תמנו (יש עתיד):

לא נכון, מי - - -

היו"ר מכלוף מיקי זוהר:

לא את, אבל היו פה שניים שהצביעו בעד.

רועי פולקמן (כולנו):

- - - ח"כים לא ידעו על מה – דיברתי איתם – לא ידעו על מה. אני לא הייתי
בדיון.

דוד אמסלם (הליכוד):

אז תגיד: לא הייתי בדיון.

היו"ר מכלוף מיקי זוהר:

אז רק שתבינו את הצביעות. אני רוצה להסביר לכם את הצביעות פה.

דוד אמסלם (הליכוד):

ועדת שרים - - -

היו"ר מכלוף מיקי זוהר:

זו צביעות.

היו"ר מכלוף מיקי זוהר:

תן לי רק שנייה.

פנינה תמנו (יש עתיד):

אתם יוצרים מצג שווא כאילו - - -

היו"ר מכלוף מיקי זוהר:

חברים, לא להפריע. לא להפריע. אני מבקש לא להפריע.

רועי פולקמן (כולנו):

דודי, מה אתה הופך לעניין שלך? מה זה קשור אליך? מה אתה הופך לעניין שלך?

דוד אמסלם (הליכוד):

רק שנייה, אתה רוצה להגיד לי גם מה לעשות?

היו"ר מכלוף מיקי זוהר:

אתה הפכת את זה לעניין קואליציוני, חבר הכנסת פולקמן.

רועי פולקמן (כולנו):

לא, אני שואל - - -

דוד אמסלם (הליכוד):

אתה רוצה להגיד לי גם מה להגיד?

רועי פולקמן (כולנו):

אתה מאיים עליי?

היו"ר מכלוף מיקי זוהר:

כי אתם עושים מהלכים בתקשורת והולכים ומדליפים לתקשורת נגדנו, כדי לפגוע
בשם שלנו.

דוד אמסלם (הליכוד):

היועץ המשפטי של משרד האוצר - - -

רועי פולקמן (כולנו):

- - -

היו"ר מכלוף מיקי זוהר:

יפי הנפש הזה, הסיבוב התקשורתי על הגב שלנו. תתביישו לכם.

רועי פולקמן (כולנו):

אני לא דיברתי עם אף אחד, ואתה יודע את זה. לא הלכתי לאף אחד, ואתה יודע את
זה.

איילת נחמיאס ורבין (המחנה הציוני):

אתה יודע מה? זכותך. זכותך.

היו"ר מכלוף מיקי זוהר:

יחד עם משרד האוצר. סיבוב תקשורתי על הגב שלנו. רגע, שנייה, חברים.

רועי פולקמן (כולנו):

אתה גם לא היית בדיון.

היו"ר מכלוף מיקי זוהר:

אני רוצה להשלים, כדי שיהיה ברור מה קרה פה.

דוד אמסלם (הליכוד):

- - -

רועי פולקמן (כולנו):

- - - מה אתה רוצה? אל תעשה מזה עניין כאילו - - -

דוד אמסלם (הליכוד):

אני רוצה לעשות מזה עניין.

רועי פולקמן (כולנו):

מה זה הסגנון הזה?

היו"ר מכלוף מיקי זוהר:

מה שקרה פה, עיתונאים מנסים לקפל אותנו, חברי הכנסת, בהצבעות שלנו. בושה
וחרפה. עיתונאים מנסים לקפל את ההצבעות שלנו, חברי הכנסת.

איילת נחמיאס ורבין (המחנה הציוני):

מותר לטעות, מיקי זוהר. מותר לטעות.

היו"ר מכלוף מיקי זוהר:

זה מה שקורה במדינת ישראל. עיתונאים עושים לובינג בתוך ועדת הכנסת שלי – לא
יקרה. ועדת הכנסת נשלטת בידי הכנסת, לא בידי הממשלה ולא בידי העיתונאים.
וההצבעות פה יהיו כדת וכדין.

רועי פולקמן (כולנו):

מיקי, ההחלטה הזאת עברה רק בגלל שרצית להראות לתקשורת. היו"ר ביקש שזה לא
ידון, היועץ ביקש שזה לא ידון. אתה העלית את זה רק בגלל התקשורת.

מיקי לוי (יש עתיד):

אז אם היועץ ביקש, תראה שזה לא יעלה למליאה. זה לא יהיה דו פרצופי.

פנינה תמנו (יש עתיד):

מיקי, אתה מציג מצג שווא.

איילת נחמיאס ורבין (המחנה הציוני):

אני ישבתי והקשבתי לך בשקט, אבל אל תגזים.

היו"ר מכלוף מיקי זוהר:

עכשיו אני אומר את דבריי עד הסוף.

איילת נחמיאס ורבין (המחנה הציוני):

בבקשה. ותאמר אותם בצורה ראויה.

היו"ר מכלוף מיקי זוהר:

עכשיו, תראו, אני מבחינתי קיבלתי פנייה מהיועץ המשפטי של הכנסת. והוא אמר
לי: מיקי, אני לא רוצה את החקיקה הזאת, תבטל אותה, עושים פלי פה פוטש.
תוקפים אותי אישית, פוגעים בשמי הטוב.

רועי פולקמן (כולנו):

אתה עושה את זה, מיקי. אתה עושה את הפגיעה בשמו הטוב.

איילת נחמיאס ורבין (המחנה הציוני):

אתה זה שעושה את זה.

היו"ר מכלוף מיקי זוהר:

אמרתי לו: חברי, היועץ המשפטי של הכנסת, אני לא מתקפל בפני תקשורת. אני
הולך עם האמת, כי אני חושב - -

רועי פולקמן (כולנו):

או, זה הסיפור - - - להראות להם.

איילת נחמיאס ורבין (המחנה הציוני):

מעולה.

מיקי לוי (יש עתיד):

דווקא בגלל האמירה הזו תראה חוט שדרה.

היו"ר מכלוף מיקי זוהר:

- - כי אני חושב שזו חקיקה נכונה, זו חקיקה נכונה.

מיקי לוי (יש עתיד):

התקשורת היא לא שחקן בבניין הזה.

רועי פולקמן (כולנו):

זה השיקול. זה השיקול. זה השיקול.

היו"ר מכלוף מיקי זוהר:

לא, כי אמרתי שאני חושב שזו חקיקה נכונה. ואני לא משנה אותה בגלל כתבות של
עיתונאים.

מיקי לוי (יש עתיד):

- - - היא לא ראויה ולא מוסרית.

רועי פולקמן (כולנו):

אתה צודק., לא לטוב ולא לרע לא צריך להיות מושפעים מהכתבות האלה. די.

היו"ר מכלוף מיקי זוהר:

אני לא אעשה את זה. אני גמרתי את החקיקה היום, כפי שהתחייבתי עליה מהיום
הראשון, ועכשיו כל אחד יעשה מה שהוא מבין. אבל דבר אחד הציבור בבית יודע,
שבכנסת ישראל לא עושים חשבון לתקשורת. זה הכול.

תודה רבה, הישיבה נעולה.

הישיבה ננעלה בשעה 10:33.
