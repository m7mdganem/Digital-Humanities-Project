הכנסת העשרים

מושב רביעי

פרוטוקול מס' 322

מישיבת ועדת הכנסת

יום רביעי, ח' בשבט התשע"ח (24 בינואר 2018), שעה 9:30

סדר היום:

א. ערעור על החלטת יושב-ראש הכנסת והסגנים שלא לאשר דחיפות הצעה לסדר-היום.

ב. החלטה בדבר סיום כהונתה של הוועדה המיוחדת לצדק חלוקתי ולשוויון חברתי.

ג. המלצת הוועדה הציבורית לקביעת שכר ותשלומים אחרים לחברי הכנסת בנושא:
''גילום מס בשל שדרוג רכב לצורכי מיגון – המלצה לשנת 2018''.

נכחו:

חברי הוועדה:

מכלוף מיקי זוהר – היו"ר

ישראל אייכלר

דוד ביטן

יואל חסון

רועי פולקמן

חברי הכנסת:

בנימין זאב בגין

ענת ברקו

יצחק וקנין

קסניה סבטלובה

לאה פדידה

טלי פלוסקוב

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רויטל יפרח

1. המלצת הוועדה הציבורית לקביעת שכר ותשלומים אחרים לחברי הכנסת בנושא:
"גילום מס בשל שדרוג רכב לצורכי מיגון – המלצה לשנת 2018".

היו"ר מכלוף מיקי זוהר:

שלום לכולם. אני מתכבד לפתוח את ישיבת ועדת הכנסת. סדר היום שלנו היום קצת
ישתנה – בוקר טוב חבר הכנסת חסון. סעיף 1 מדבר על ערעור של החלטת יושב ראש
הכנסת והסגנים שלו לאשר דחיפות הצעת סדר היום. מדבר על החלטה בדבר סיום
כהונתה של הוועדה בראשותי, לצדק חלוקתי ולשוויון חברתי. נדבר על המלצת
הוועדה הציבורית לגביית שכר ותשלומים אחרים לחברי הכנסת בנושא: גילום מס
בשל שדרוג רכב לצורכי מיגון.

אז בשביל יואל חסון שהגיע, נתחיל בנושא המעניין, נושא ג. המלצת הוועדה
הציבורית לקביעת שכר ותשלומים אחרים לחברי הכנסת בנושא: גילום מס בשל שדרוג
רכב לצורכי מיגון.

יואל חסון (המחנה הציוני):

יש את עניין הערעור.

היו"ר מכלוף מיקי זוהר:

נחכה לסווטה שהיא תעלה. אז היועצת המשפטית תתחיל.

ארבל אסטרחן:

מדובר בהצעה להאריך החלטה שקיבלה כבר הוועדה הזאת לפני כמה חודשים בעניין
גילום שווי השימוש של רכב ששודרג לצורכי מיגון. תחילתו של העניין בפניה של
החשב הכללי לוועדת הכספים שכידוע, עוסקת בנושאי משרה אחרים שמקבלים רכב
ממוגן, ושם נטען שיש מקום להחליט על גילום רכיב השדרוג של רכב שניתן לבעל
תפקיד שנזקק לרכב ממוגן לצורך המיגון שלו.

ועדת הכספים דנה בעניין הזה בשנת 2017 והיא החליטה אז לא לקבל החלטה של קבע
אלא הוראת שעה ל-2017 בגלל שהיא חשבה שאכן נושא המשרה לא צריך לשלם אתל המס
על רכיב השדרוג אבל שלא נכון לעשות את זה בדרך של גילום אלא עדיף לעשות
הוראת קבע של פטור כי הגילום יוצר הגדלה משמעותית של השכר ברוטו. לכן,
התקבלה בזמנו הוראת שעה לשנת 2017. בהמשך קיבלה גם ועדת הכנסת הוראת שעה
דומה לשנת 2017 לגבי נושאי המשרה אצלה שמקבלים רכב ממוגן, שזה יו"ר הכנסת
וראש האופוזיציה.

הסתיימה שנת 2017 ועדין לא הביאו את הוראת הקבע הנוגעת לדבר ולכן, בשבוע
שעבר קיבלה ועדת הכספים החלטה להאריך את הוראת השעה גם ל-2018. בהתאם,
מונחת לפניכם המלצה של הוועדה הציבורית להאריך את אותה הוראת השעה לגבי
2018 גם לשני נושאי המשרה שהזכרתי. זו הבקשה.

היו"ר מכלוף מיקי זוהר:

אוקי.

יואל חסון (המחנה הציוני):

בשפת העם אפשר רגע להבין משהו?

היו"ר מכלוף מיקי זוהר:

אתה רוצה שאני אסביר לך בשפת העם?

יואל חסון (המחנה הציוני):

בשפת העם זה ששכרם של אנשים שמקבלים רכב ממוגן כמו ראש הממשלה, יו"ר
האופוזיציה, שר החוץ, נשיא המדינה, לא ייפגע כתוצאה מגילום המס המאוד
משמעותי שהכליל בתוך תלוש השכר שלהם ולכן, הם הגישו בקשה לפטור בוועדת
הכספים. הפטור אושר, ואנחנו מתבקשים אחרי המלצת הוועדה הציבורית לאשר את
זה. אני צודק, ארבל? יפה.

יואל חסון (המחנה הציוני):

מה לגבי חבר הכנסת גליק, שאני יודע שהוא גם עם רכב ממוגן? מה אתו?

ארבל אסטרחן:

אני לא חושבת שהוא מקבל רכב שהעלות שלו גבוהה יותר.

היו"ר מכלוף מיקי זוהר:

רכב רגיל לדעתי. הוא רק עם מאבטח.

ארבל אסטרחן:

אני צריכה לבדוק. פה מדובר - אם רק ממגנים את הרכב, על הדבר הזה אין מס. כל
הדיון כאן, כל ההחלטה כאן נוגעת לזה שבשל הצורך במיגון נתנו רכב משודרג.
צריך להבין, הם ישלמו מס כמו כל חברי הכנסת.

יואל חסון (המחנה הציוני):

על רכב באותו דגם רגיל בלי מיגון.

ארבל אסטרחן:

בדיוק. זה העניין. זה התקבל בוועדת הכספים פה אחד. גם פה בשנת 2017 היתה
הסכמה על העניין. עכשיו מדובר על הארכה לשנת 2018. התחילה של ההחלטה תהיה
ב-1.1.18.

היו"ר מכלוף מיקי זוהר:

אוקי.

יואל חסון (המחנה הציוני):

איך האופוזיציה מכבדת אותך.

היו"ר מכלוף מיקי זוהר:

אני מאוד שמח ומעריך את זה. אז בהתאם לכך, אנחנו צריכים להצביע לאשר את
המלצת הוועדה הציבורית לגביית שכר ותשלומים אחרים לחברי הכנסת בנושא:
"גילום מס בשל שדרוג רכב לצורכי מיגון – המלצה לשנת 2018". אני מבקש לעבור
להצבעה. מי בעד?

הצבעה

בעד – 4

נגד – אין

נמנעים – אין

הסעיף אושר.

היו"ר מכלוף מיקי זוהר:

ראש הממשלה מודה לכם.

2. ערעור על החלטת יושב-ראש הכנסת והסגנים שלא לאשר דחיפות הצעה לסדר-היום

היו"ר מכלוף מיקי זוהר:

אני עובר לנושא הבא. קסניה, את כבר כאן אבל אתה רוצה לעבור לנושא של ערעור
על החלטת יושב ראש הכנסת: ערעור על החלטת יושב ראש הכנסת והסגנים שלא לאשר
דחיפות הצעה לסדר היום. אנחנו שמחים שיש לנו נציג מהנשיאות או שאין לנו?

אתי בן יוסף:

אנחנו הזמנו את רויטל סויד, שהיא היתה התורנית וטרם הגיעה.

היו"ר מכלוף מיקי זוהר:

אוקי. אז הערעור על החלטת הנשיאות של חברת הכנסת סבטלובה הוא: מחאת אזרחים
לגיטימית באשדוד. מדובר בגזענות חמורה מצדם של חלק מעובדי העירייה ומפלגת
את האוכלוסייה.

אז גברתי, חברת הכנסת סבטלובה מתכבדת להסביר, ובינתיים יגייסו חברי לסיעה
רוב כדי לדחות את בקשתה של חברת הכנסת היקרה. בבקשה.

לאה פדידה (המחנה הציוני):

אולי אחרי ההסבר תשתכנע ותצביע בעד?

היו"ר מכלוף מיקי זוהר:

רוב הסיכויים שלא אבל בואו נשמע.

קסניה סבטלובה (המחנה הציוני):

  אני חושבת שאולי דווקא כן, היה לזה תקדים.

היו"ר מכלוף מיקי זוהר:

בואו נשמע. פעם אחת אפילו עזרתי לך באיזה משהו בוועדת הפנים.

קסניה סבטלובה (המחנה הציוני):

נכון, זה זכור לטובה.

היו"ר מכלוף מיקי זוהר:

אל תבני על זה הפעם.

קסניה סבטלובה (המחנה הציוני):

טוב, הנושא שהגשתי יחד עם חברי דב חנין הוא נושא חשוב. אנחנו מדברים כבר על
הפגנה שנייה של תושבי אשדוד בעקבות החלטתו של ראש העיר יחיאל לסרי, להתחיל
לתת קנסות בקצב מוגבר לחנויות שהן פתוחות בשבת, וממש להגביר את האכיפה
הזאת. זוהי מחאה של תושבי אשדוד כאמור אבל היא גם מתפשטת עכשיו לערים
אחרות. מה שכן, אנחנו מאוד מודאגים מכך שבאמת חלו גילויי גזענות קשים מאוד,
ובין היתר גם מבכירי העירייה, גברת זהבה עזרן, שכינתה את העולים מחבר העמים
שמשתתפים בהפגנות האלה – דרך אגב, זו לא הפגנה סקטוריאלית, זו הפגנה של כלל
תושבי אשדוד. היא כינתה אותם בשמות גנאי בעמוד הפייסבוק שלה ובפורומים
אחרים, והדבר הזה כמובן פוגע, פוגע מאוד, פוגע בזכותם. אנחנו מבינים שזה
נושא שהוא חם על סדר היום ואנחנו, מחובתנו, חברי הכנסת, להביא אותו לכדי
דיון פה, במליאת הכנסת. זה מחובתנו, בשביל זה נשלחנו על ידי הציבור שלנו
לייצג אותו, ויש כאלה שהם בעד ויש כאלה שהם נגד אבל בסופו של דבר, אנחנו
מבינים שזה נושא שהוא על סדר היום והוא אחד מהנושאים המדוברים השבוע.

אני הבנתי שהנושא הורד למרות שהיתה תמיכה של סגנים, מספר סגנים בנושא הזה.
דחו אותו כיוון שהיה צורך וככה נמסר לי, שצריך להרגיע את הרוחות, אנחנו
צריכים לגלות אחריות ולא ללבות.

עכשיו, אם כל נושא, מיקי יקר, כל נושא שהוא חם והוא על סדר היום והוא נושא
במחלוקת, וכמעט כל נושא במדינת ישראל לצערנו במחלוקת, אז אנחנו לא נדון
בכלל, אנחנו לא נמלא את חובתנו כחברי כנסת שמייצגים את הציבור. אז זה לדעתי
נראה לי כמו שיקול לא ענייני. אני כן דיברתי עם הנציגה שלנו רויטל סויד,
והיא הסבירה לי מה הלך שם בדיון, ואני לא השתכנעתי שזה נימוק שהוא רצוי - -

היו"ר מכלוף מיקי זוהר:

ועל כן התכנסנו כאן היום.

קסניה סבטלובה (המחנה הציוני):

כן, בדיוק.

היו"ר מכלוף מיקי זוהר:

טוב, עבודה אופוזיציונית יפה מאוד מצדך.

יואל חסון (המחנה הציוני):

זה באמת לא קשור לאופוזיציה. בואו נצביע.

קסניה סבטלובה (המחנה הציוני):

זה קשור לנושא שהוא חם ועל סדר היום.

היו"ר מכלוף מיקי זוהר:

רגע, אז אני לא יכול לדבר? אתה רוצה שאוותר על זכות הדיבור שלי. קצר. אז
תראי, חברת הכנסת סבטלובה, קודם כל זאת עבודה אופוזיציונית באמת נפלאה. אני
יודע שזה משהו ש"במיין-סטרים" היום להתווכח על הנושא של סוגיית השבת. יאיר
לפיד - -

יואל חסון (המחנה הציוני):

היה לך חוק, לא?

היו"ר מכלוף מיקי זוהר:

אני תכף אביע את עמדתי בעניין. - - אני מבין את זה ומכבד את הרצון אבל
נשיאות הכנסת, לעניות דעתי בכנות רבה, לא מקבלת החלטות בהתאם לגחמות
פוליטיות. אני חושב שאפשר לומר לזכות יו"ר הכנסת וגם לחברי הנשיאות
שההחלטות מתקבלות שם באופן מקצועי ורציני - -

קסניה סבטלובה (המחנה הציוני):

ועל זה אנחנו סומכים כל הזמן.

היו"ר מכלוף מיקי זוהר:

אז במקרה הזה, עצם הערעור מערער על הרצון של נשיאות הכנסת לקבל את ההחלטות
הנכונות. הרי אם לא היית מערערת אז היינו מאמינים שאת מאמינה בעבודת
הנשיאות אבל מהרגע שערערת אזת חולקת עליה.

קסניה סבטלובה (המחנה הציוני):

מה לעשות שלפעמים יש דברים לא ענייניים?

היו"ר מכלוף מיקי זוהר:

בסדר, לגיטימי.

קסניה סבטלובה (המחנה הציוני):

כאשר אני שומעת על זה שאנחנו צריכים להרגיע את הרוחות במקום לדבר על
הנושאים הבוערים. פרלמנט, לה-פרלה - - -

היו"ר מכלוף מיקי זוהר:

הערעור כשלעצמו הוא לגיטימי ואף חוקתי רק שאני חושב שהוא לא במקומו ולכן,
אני גם תכף אבקש לדחות אותו. העניין הוא שצריכים להבין שעבודת הנשיאות לא
פשוטה. יש להם נושאים רבים שהם צריכים לדון בהם והרבה מאוד בקשות והצעות
לסדר. הם לא יכולים לקבל כל הצעה, וזה באמת אכן מקומם אך בסופו של דבר, יש
הצעות שאפשר לקבל ויש הצעות שאי אפשר לקבל. לכן, אני מניח - -

יואל חסון (המחנה הציוני):

אפשר גם לשאול את השאלה: מה יקרה אם נדון בזה בכל זאת? מה יקרה?

קסניה סבטלובה (המחנה הציוני):

זו הפגנה שמתרחשת בפריפריה שאני יודעת שהיא חשובה מאוד ללבך, וזה לא דבר של
מה בכך. גם גזענות נגד עולי ברית-המועצות הוא לא עניין של מה בכך ואסור
לזלזל בו.

היו"ר מכלוף מיקי זוהר:

אל תפגעי קסניה אבל ה"אישיו" פה כרגע שעומד על סדר היום, שצד אחד שבי אומר
לי: בוא נאשר את ההחלטה כי הם לא גייסו כמו שצריך. בוא נעניש אותם, שילמדו
לגייס בזמן. זה צד אחד. צד שני שבי אומר – מה, בוועדה הראשונה שאתה מנהל
באופן עצמאי אתה תיפול בהצבעה? אתה צריך גם להצביע בעד. או, חבר הכנסת
וקנין שלום. הוא יציג את עמדת הנשיאות שימשוך עוד זמן עד שיבואו שאר חברי
לקואליציה.

יואל חסון (המחנה הציוני):

אתה יודע, גם ככה בגדתם בקהל הבוחרים שלכם עם חוק המרכולים. עכשיו אתם
ממשיכים לזלזל בהם גם בדיון הזה.

היו"ר מכלוף מיקי זוהר:

רועי, תודה שבאת.

יואל חסון (המחנה הציוני):

זה פשוט לא יאמן. רועי פולקמן, באת לעזור לחוק המרכולים? יופי, תמשיך את
הנזק.

היו"ר מכלוף מיקי זוהר:

אז חברים, מה שרציתי לומר בסופו של דבר זה שבמקרה הזה ספציפית, מה שעשה ראש
העיר אשדוד – הוא אכף את החוק.

יואל חסון (המחנה הציוני):

פתאום אכף את החוק. אגב, הוא לא אכף אותו קודם. שלוש שנים ה"ביג" הזה
קיים - -

קסניה סבטלובה (המחנה הציוני):

מיקי, העניין הוא לא החלטתו של לסרי אלא התוצר - -

היו"ר מכלוף מיקי זוהר:

אכיפת החוק.

קסניה סבטלובה (המחנה הציוני):

אבל אנחנו לא מדברים על זה.

היו"ר מכלוף מיקי זוהר:

אכיפת החוק איננה ראויה לגינוי. אדם שאוכף את החוק, יש לשבח אותו ולא לגנות
אותו. וההצעה לסדר הזו היא בעצם אולי אפילו קוראת לראש רשות במדינת ישראל
לא לאכוף את החוק.

קסניה סבטלובה (המחנה הציוני):

זו מחאה של אזרחים, מחאת שלום, מחאה שקטה היא כמובן דבר לגיטימי ודמוקרטי.

היו"ר מכלוף מיקי זוהר:

גברתי, אני מבקש לדחות את הצעתך ואני אצביע על כך.

יואל חסון (המחנה הציוני):

מה, לא תיתן לממלא מקום יושב ראש הכנסת להסביר?

היו"ר מכלוף מיקי זוהר:

לא, אין צורך. אני הסברתי במקומו.

מי בעד הערעור על החלטת הנשיאות שלא לאשר את ההצעה?

הצבעה

בעד – מיעוט

נגד – הרוב

נמנעים – אין

הערעור לא התקבל.

יואל חסון (המחנה הציוני):

רביזיה.

היו"ר מכלוף מיקי זוהר:

נרשמה רביזיה. הערעור לא התקבל. הרביזיה בעוד חצי שעה בדיוק. הרביזיה נקבעת
ל-10:25 כי אני ב-10:30 כבר לא פה. נא להוציא הודעה לחברי הוועדה.

3. החלטה בדבר סיום כהונתה של הוועדה המיוחדת לצדק חלוקתי ולשוויון חברתי.

היו"ר מכלוף מיקי זוהר:

נושא אחרון: החלטה עצובה על סגירת הוועדה שעמדתי בראשה, לצדק חלוקתי
ולשוויון חברתי. אני רוצה לקרוא לכם מה סוגרים: הוועדה נפתחה ביולי 2016,
קיימה 111 ישיבות ושמונה סיורים. בעקבות דיון בוועדה נפתחו מוקדי לילה
בפריפריה - באופקים, שדרות, ובחורה ובנתיבות זה בתהליך הקמה. הוקצו 89
מיטות נוספות בבית החולים "סורוקה". קודמה הקמתו של בית חולים נוסף
בבאר-שבע. הוקצו 160,000,000 לבינוי בתי חולים בפריפריה, 16,000,000 שקלים
לחיזוק בתי חולים גריאטריים ופסיכיאטריים. הוקצו למעלה מ-2,500,000 שקלים
לתמרוץ אחיות בפריפריה. ביטול התעריפים הגבוהים במקוואות לנכים. קידום
האפשרות לחיילים לנסוע במדים אזרחיים בסופי שבוע. קידום הצבת רמזור בבת הדר
במועצה אזורית חוף אשקלון. קידום הפעלת רכבת מהירה לדרום. קידום הקצאת חצי
מיליארד שקלים לטובת השכלה גבוהה בפריפריה. ויש עוד הישגים כמו למשל חיבור
חשמל בשכונה בצפת שלא היה בה חשמל. זה משהו שולי...

הוועדה הזאת, מעבר לכך, באמת עשתה עבודה טובה. עכשיו תראו, אני אמרתי
שבוועדה הזאת, בוועדת הכנסת, כשאני נכנס אליה, לא יהיה פופוליזם ואני אדבר,
מה שנקרא, את אשר על ליבי והציבור ישפוט. כשהיה סבב מינויים לפני שנה
ומשהו, אני רציתי לקבל מינוי בסבב הזה. פניתי לראש הממשלה ואמרתי לו
שלעניות דעתי אני ראוי למינוי. ראש הממשלה קיבל החלטה יחד עם יושב ראש
הקואליציה דאז, דוד ביטן, לפתוח ועדה עבורי. אני קיבלתי את האחריות לבחור
איזו ועדה תוקם, מה התכנים שלה, מה הקונספט שלה. בחרתי בוועדה הזאת לצדק
חלוקתי ושוויון חברתי מתוך תפיסה שמפלגת הליכוד בשנים האחרונות לא עסקה
בנושאים חברתיים, והגיע הרגע שהליכוד ידבר גם במישור החברתי, לא רק במישור
הכלכלי והביטחוני שבו תמיד היינו מה שנקרא בולטים אלא גם במישור החברתי.
ולכן, הוועדה הזאת קמה בשביל לצמצם פערים בחברה הישראלית, בין הפריפריה
למרכז, בין אוכלוסייה כזו לאוכלוסייה אחרת.

וכשהוועדה קמה, בכנות רבה, התחלתי אותה מבלי לדעת לאן אני הולך. מה יהיו
ההישגים שלה? האם היא באמת תהיה משמעותית? האם היא תעשה משהו? לשמחתי הרבה
ובצניעות רבה אני אומר שהפתעתי את עצמי בכל מה שקשור לוועדה הזאת, וגם לא
יאומן מה שקרה. חברים רבים פתאום ביקשו להיות חברים בוועדה הזאת, פנו
לוועדת הכנסת לבקש להצטרף להיות חברים בוועדה. יש עתיד, שלא שלחו חברים
לוועדה פתאום כן שלחו חברים לוועדה והתחילו גם להשתתף בדיונים. מה שקרה
מהוועדה הזאת, היא באמת הפכה לוועדה שעוסקת בקיפוח במדינת ישראל, שהוא דבר
ידוע. הרי יש קיפוח בין פריפריה למרכז, בין אוכלוסייה כזאת לאוכלוסייה
אחרת. אני חשבתי שכן צריך להשאיר את הוועדה הזאת ולהמשיך ולקיים אותה,
לפחות לפחות עד סוף הקדנציה, ובסוף הקדנציה יוכלו להחליט בקדנציה הבאה,
כשתפתח הכנסת הבאה, מה לעשות.

לצערי הרב, הצעתי לא התקבלה משיקולים קואליציוניים כאלה ואחרים ששוקל אותם
יו"ר הקואליציה דודי אמסלם. ביני לבינו יש סיכום ברור שבכל מה שקשור
לעניינים קואליציוניים ההחלטה היא בידיו. אני אעסוק בעניינים הטכניים
המנהלתיים הענייניים פה בכנסת, גם החקיקתיים, אבל כשיש שיקול קואליציוני,
השיקול יהיה בידיו של יו"ר הקואליציה, ואני חושב שככה הדבר צריך לפעול. הרי
תפקידו הוא להיות יו"ר הקואליציה אז מן הסתם, הוא זה שצריך לקבל את ההחלטות
הקואליציוניות.

ולכן, הבאתי את הנושא הזה היום לדיון בעצב רב. כמו שציינתי גם בעבר, לוועדה
הזאת יש צוות מעולה. יש מנהלת וועדה מעולה שעשתה עבודה באמת נפלאה ועזרה לי
להביא את ההישגים האלה אבל החלטה קואליציונית מחייבת גם כשהיא קשה למימוש
ולכן, אני צריך להביא את זה לסדר היום היום, וגם לקבוע את מועד הסגירה. אני
חשבתי על מועד סגירה בסוף החודש הזה, 30 לינואר 2018. ועד ה-30 לינואר
יתקיימו שם עוד מספר דיונים שיהיו גם בנושא הסיכום של הוועדה ועוד איזה
נושא - -

ארבל אסטרחן:

בינואר יש 31 ימים.

היו"ר מכלוף מיקי זוהר:

אז עד ה-31 לינואר, יום רביעי הבא. עד יום רביעי הבא כולל, יתקיימו דיונים
בוועדה וגם ישיבת סיכום.

מזכירת הכנסת ירדנה מלר-הורוביץ:

שזה ט"ו בשבט.

היו"ר מכלוף מיקי זוהר:

אוקי, חג לאילנות אבל זה לא חג לאילנות אבל לא משנה.

יואל חסון (המחנה הציוני):

אפשר לקבל רשות דיבור בנושא?

היו"ר מכלוף מיקי זוהר:

אתה ועוד איך תקבל אותה.

מזכירת הכנסת ירדנה מלר-הורוביץ:

יום הולדת של הכנסת.

היו"ר מכלוף מיקי זוהר:

אז זהו, זה מה שרציתי לומר בעניין הזה. אז בצער רב אני מביא את זה לסדר
היום ולהצבעה.

ארבל אסטרחן:

צריך לומר שזה מתחייב להעביר למליאה - -

היו"ר מכלוף מיקי זוהר:

כן, אנחנו נעביר את זה אחר כך גם להצבעה במליאה.

יואל חסון (המחנה הציוני):

יהיה גם דיון בנושא?

היו"ר מכלוף מיקי זוהר:

יואל חסון רוצה דיון כדי שהוא יוכל לשבח את עבודת הוועדה, זה חשוב לו.

ארבל אסטרחן:

כן, יתקיים דיון, זאת הצעה לסדר היום.

היו"ר מכלוף מיקי זוהר:

אז אתה מתכוון לשבח את עבודת הוועדה?

יואל חסון (המחנה הציוני):

תודה רבה אדוני היושב ראש. קודם כל, אני שמח מאוד לשמוע שאתה מודה שתנועת
הליכוד עד הקמת הוועדה לא עסקה בנושאים חברתיים - -

היו"ר מכלוף מיקי זוהר:

לא עסקה מספיק.

יואל חסון (המחנה הציוני):

- - לא עסקה בנושאים חברתיים, וזה נכון.

היו"ר מכלוף מיקי זוהר:

לא מספיק. לא עסקה מספיק.

יואל חסון (המחנה הציוני):

- - ומה שקורה עכשיו, אני רואה שהיא שוב הולכת להפסיק לעסוק. ועדה שאתה
עכשיו מודה וכולם עכשיו מודים במה שאנחנו טענו מהרגע הראשון, שזה היה עניין
פרסונלי לחלוטין בלי שום מהות. וברגע שאתה הוצבת כאן - -

היו"ר מכלוף מיקי זוהר:

למה? למה בלי מהות? המהות היא לייצר - -

יואל חסון (המחנה הציוני):

כבר אין צורך בוועדה. כל הבעיות החברתיות נגמרו.

היו"ר מכלוף מיקי זוהר:

המהות היא לייצר עבודה חברתית.

יואל חסון (המחנה הציוני):

אתה הקראת פה רשימת הישגים מרשימה. רשימת הישגים באמת מרשימה אם היא נכונה,
ואני שואל: למה לא לתת לוועדה להמשיך? אולי היא תגיע לעוד הישגים חשובים?
אולי עם ישראל באמת ייהנה רבות מהפעילות החשובה של הוועדה הזאת? למה? בגלל
שהוזזת עכשיו או בגלל שאתם לא רוצים לתת ליש עתיד את הוועדה המקבילה או
אולי כי אתם לא יודעים להחליט למי לתת את זה בליכוד ואתם לא רוצים לפתוח
מלחמות אצלכם מי יהיה בוועדה הזאת? זה כל כך ציני, אדוני היושב ראש, זה כל
כך ציני. אני פשוט שמח שהדברים האלה נחשפים בדיון, שכל הוועדה הזאת הוקמה
כדי – כמו שאתה אמרת: אני ראוי למינוי, אני רוצה מינוי, אז היו צריכים
להשתיק אותך ולתת לך מינוי, ועכשיו כשאתה כבר במינוי אחר, מה זה קשור
לוועדה? כבר אין בעיות, לא צריך לטפל בצפת, לא צריך לטפל בכל הבעיות
שטיפלתם. שום דבר, אפשר מה שנקרא לסגור אותה ולזרוק לפח האשפה של
ההיסטוריה.

האמת, שכל הדבר הזה מהתחלה היה צריך להיות בפח האשפה של ההיסטוריה. הוועדה
הזאת - -

היו"ר מכלוף מיקי זוהר:

לא, לא, על זה אני חולק. עד עכשיו הסכמתי אתך, רק על החלק האחרון אני חולק.

יואל חסון (המחנה הציוני):

הוועדה הזאת היתה באמת בסך הכל סידור עבודה באופן הבזוי ביותר, ואנחנו
יודעים גם על איזה רקע זה היה בזמנו. כולנו זוכרים את ההקלטות המפורסמות -
-

היו"ר מכלוף מיקי זוהר:

מה זה קשור?

יואל חסון (המחנה הציוני):

זה הכל קשור להכל. זה קשור לסגנון של הניהול של הכנסת, של הקואליציה, אדוני
היושב ראש. לסגנון הזה של אתם ממציאים פה כל מיני תפקידים כדי להשתיק
ולעשות אצלכם שקט פוליטי וזה ציני.

היו"ר מכלוף מיקי זוהר:

אם אני לא טועה, ההקלטות היו רק אחרי שמוניתי, לא לפני.

יואל חסון (המחנה הציוני):

מאה אחוז. רצית עוד דרישות ועוד דרישות לתקציב, אתה כל הזמן רוצה דברים
והנה, הגעת ליושב ראש ועדת הכנסת.

היו"ר מכלוף מיקי זוהר:

אז מה זה אומר? אני גם הבאתי הישגים. אני הוכחה חיה שמי שרוצה ושואף הוא גם
מצליח ומגיע.

יואל חסון (המחנה הציוני):

אתה הוכחה חיה מהלכת ובועטת ומרשימה.

היו"ר מכלוף מיקי זוהר:

וטוב שכך.

יואל חסון (המחנה הציוני):

אבל אני אומר דווקא לשיטתך, רמת ההישגים שהקראת באמת בצורה רהוטה היא זאת
שקובעת למה לסגור את הוועדה הזאת? תן לה להמשיך לעשות למען מדינת ישראל.

היו"ר מכלוף מיקי זוהר:

אמרתי שיש שיקולים קואליציוניים.

יואל חסון (המחנה הציוני):

למה? למה אתם תמיד הולכים על החלטות קטנות ופוליטיות. אתה טוען שעשיתם
דברים - -

היו"ר מכלוף מיקי זוהר:

אנחנו פוליטיקאים יואל.

יואל חסון (המחנה הציוני):

אתה טוען שעשיתם דברים נהדרים. מאה אחוז, גם אני פוליטיקאי - -

היו"ר מכלוף מיקי זוהר:

אז בפוליטיקה מקבלים החלטות פוליטיות שיש להן לפעמים גם השלכות טובות יותר
וטובות פחות.

יואל חסון (המחנה הציוני):

אדוני, אתה יודע מה? לפעמים יוצא מצב שגם כשאתה עושה פוליטיקה - -

היו"ר מכלוף מיקי זוהר:

קשה פה בלי פופוליזם פה בוועדה הזאת. זה מאתגר.

יואל חסון (המחנה הציוני):

לפעמים, כשאתה בפוליטיקה ואתה עושה מהלכים פוליטיים, מדי פעם יוצא לך פתאום
הצלחה, הברקה, ופתאום אתה רואה שמהלך שעשית עושה שינוי. אתה הקמת ועדה
שבאמת הוקמה מסיבות פרסונליות לחלוטין והצגת עכשיו את רצף ההישגים המדהים.
למה לסגור את הוועדה הזאת? למה שעם ישראל לא ימשיך ליהנות מהשירות של
הוועדה הזאת? אתה אומר שחברי כנסת היו שותפים ובאו - -

היו"ר מכלוף מיקי זוהר:

חבל על הזמן.

יואל חסון (המחנה הציוני):

- - ויזמו - -

היו"ר מכלוף מיקי זוהר:

היא באמת היתה מהוועדות הטובות בכנסת.

יואל חסון (המחנה הציוני):

אז למה עוד פעם לקבל החלטות ממקומות פרסונליים? מה, בגלל שקיבלת תפקיד אחר
ואתם לא יודעים להחליט מי יקבל את זה? יש לי הצעה, אני רוצה שתצביע עליה
גם, הצעה לסדר: אני מציע שמכיוון שאצלכם יש מלחמות קשות בתוך הקואליציה,
ובעיקר ביניכם בליכוד מי יקבל את התפקיד הזה, אני מציע שאיש אופוזיציה יקבל
את הוועדה הזאת.

היו"ר מכלוף מיקי זוהר:

תאמין לי, יש חברת כנסת ספציפית שהייתי נותן לה את זה בשמחה - לאה פדידה
תעשה עבודה מצוינת בוועדה הזאת.

יואל חסון (המחנה הציוני):

אני מסכים לחלוטין. בוא נסכים על זה.

היו"ר מכלוף מיקי זוהר:

אני לא יכול.

יואל חסון (המחנה הציוני):

בוא נהיה גדולים מהחיים ונחליט על זה?

היו"ר מכלוף מיקי זוהר:

אני לא יכול, החלטות קואליציוניות. אמרתי לך: אני לא חולק על החלטות
קואליציוניות. יש שיקולים קואליציוניים ואני מכבד אותם.

יואל חסון (המחנה הציוני):

חבל, חבל. בוא נעשה מה שטוב לצורך העניין. דווקא אתה אמרת שזו ישיבה ראשונה
שלך ואני טרחתי לבוא רק בגלל שזו הישיבה הראשונה שלך.

היו"ר מכלוף מיקי זוהר:

תודה לך. תשתדל לבוא כל הזמן.

יואל חסון (המחנה הציוני):

אני אבוא, אל תדאג.

אתי בן יוסף:

שנייה.

יואל חסון (המחנה הציוני):

אני לא חושב שאי פעם לא הייתי חבר ועדת הכנסת. תמיד הייתי חבר ועדת הכנסת.
אז אני אומר לך שבאמת, אם אתם רוצים לעשות טוב באמת ואני מציע לך להתייעץ
על זה או לחשוב – או שבאמת תשאירו את הוועדה הזאת ותתנו אותה לנציג
קואליציה ובמקביל תתנו את הוועדה נוספת שיש עתיד היתה אמורה לקבל או
לחילופין, אם אין לכם, תנו את זה לאופוזיציה. נחליט למי מתוך האופוזיציה
ניתן, אני אשמח ללאה פדידה כמובן, היא סופר ראויה לתפקיד הזה אבל אם יהיו
לנו סיכומים אחרים אז סיכומים אחרים. בואו נעשה דברים טובים לעם ישראל,
ובאמת הקראת פה רשימת הישגים שחבל לזרוק כי אתה קיבלת תפקיד אחר עכשיו.

היו"ר מכלוף מיקי זוהר:

לא, זה רק חלק מההישגים. היו עוד הישגים.

יואל חסון (המחנה הציוני):

מה, רק אתה יכול לנהל את הוועדה הזאת?

היו"ר מכלוף מיקי זוהר:

לא, אני מסכים שלא והיו יכולים רבים וטובים.

יואל חסון (המחנה הציוני):

אתה ואני עכשיו מסכימים ואנחנו פה לבד... אגב, יהיו פה הרבה רגעים שאתה
ואני נהיה פה לבד, שתדע. תחשבו איזה דברים גדולים אפשר לעשות כאן ביחד.

היו"ר מכלוף מיקי זוהר:

אולי גם נעשה. אז שוב, אני חוזר ואומר שההחלטה היא לא החלטה שלי, זה החלטה
של יו"ר הקואליציה ואני מכבד אותה. אני חולק עליה אבל אני מכבד אותה.

יואל חסון (המחנה הציוני):

אולי תיתן לי זמן לדון על זה עם יו"ר הקואליציה?

היו"ר מכלוף מיקי זוהר:

זה בלתי אפשרי, אני אגיד ילך למה: אם אני היום לא אצביע על זה אז אני לא
אוכל להביא את זה אחר כך למליאה ואני לא אוכל להביא את זה לדיון אבל בדיון
במליאה – תדאג לשכנע אותו עד הדיון במליאה. אם בדיון במליאה תשכנע אותו
אחרת, לא נביא את זה למליאה או שנצביע נגד במליאה או נעשה משהו שיוכל לאפשר
לך לממש את הגחמה.

יואל חסון (המחנה הציוני):

טוב. חבל, באמת.

היו"ר מכלוף מיקי זוהר:

עכשיו אני צריך להבין, מה אני צריך להצביע? אז אני צריך רוב גם לזה. אפילו
המגייסים לא פה, זה כבר שדרוג, גם אלה שמגייסים לא פה. אז דבורה, אנחנו
צריכים פה רוב. אז מה אתה אומר? דבר קצת, ספר לי, מה קורה בבית? משפחה?
חברים?

(הישיבה נפסקה בשעה 10:04 ונתחדשה בשעה 10:07.)

יואל חסון (המחנה הציוני):

יש לי הצעה: נקבל את ההחלטה אבל נדחה את הסגירה לעוד חודש או אפילו עוד
שבועיים, ובזמן הזה נדון קואליציה-אופוזיציה על עתיד הוועדה. מה אתה אומר?
אולי תסמס לו?

היו"ר מכלוף מיקי זוהר:

קודם כל עד ה-31 זה המון זמן, זה שבוע שלם. 2. רק אחרי זה, זה צריך לבוא
למליאה. אני אדחה את ההעברה למליאה עד שאתם תדברו ביניכם אז אין לי בעיה,
אני אעלה את זה למליאה. אני עוד לומד פה, אני עדין חדש. ואז תדונו על זה,
אין לי בעיה. זו ועדה באמת אדירה.

יואל חסון (המחנה הציוני):

נגיע להסכמות אז – רגע, ארבל, מה יקרה אם עד ה-31 זה לא עולה למליאה?

ארבל אסטרחן:

אז הוועדה קיימת. מי שיכול לסגור זאת רק המליאה.

יואל חסון (המחנה הציוני):

למה שלא תתחיל בכישלון מפואר?

היו"ר מכלוף מיקי זוהר:

לא, אני לא מוכן. לא מפילים הצבעות. אני אדם מאמין וכל דבר קורה מלמעלה. זה
שיש את העיכוב הזה עכשיו, זה לא סתם.

מזכירת הכנסת ירדנה מלר-הורוביץ:

אני צריכה ללכת להכין מליאה. אני אעקוב.

היו"ר מכלוף מיקי זוהר:

בסדר, את יכולה ללכת.

לאה פדידה (המחנה הציוני):

למה אי אפשר לעכב את ההצבעה לשבוע הבא?

היו"ר מכלוף מיקי זוהר:

תדעו לכם שזה חתיכת קוריוז שאתם מצביעים נגד סגירת הוועדה בזמן שאתם הצבעתם
גם נגד הקמתה.

לאה פדידה (המחנה הציוני):

אבל לא הבנו את חשיבותה.

יואל חסון (המחנה הציוני):

אני הסברתי למה.

היו"ר מכלוף מיקי זוהר:

אני חושב שצריך לזקוף את זה לזכותו של יושב ראש הוועדה שגרם לכם להפוך את
החלטתכם.

היו"ר מכלוף מיקי זוהר:

ענת, תודה שבאת.

לאה פדידה (המחנה הציוני):

אל תצביע נגד סגירת הוועדה, היא חשובה.

יואל חסון (המחנה הציוני):

אל תצביע על סגירת ועדה לשוויון חלוקתי וצדק חלוקתי.

היו"ר מכלוף מיקי זוהר:

הם הצביעו נגד הקמתה ועכשיו מצביעים נגד סגירתה. אני אשם בזה, את מבינה? כי
אני עשיתי מהוועדה הזאת משהו.

לאה פדידה (המחנה הציוני):

למה אי אפשר לדחות את ההצבעה לשבוע הבא?

ענת ברקו (הליכוד):

יש דיון על נכי צה"ל, אני רוצה ללכת מהר.

היו"ר מכלוף מיקי זוהר:

דודו אמסלם, הוא האיש. פנו אליו, תשכנעו אותו, אתם תמצאו בי יותר משותף
להמשך כהונתה של הוועדה. זו החלטתו של דודי. זה שיקולים קואליציוניים ואני
לא יכול להתערב בזה. קואליציוניים – זה הוא.

יואל חסון (המחנה הציוני):

אפשר להיות גם מקוריים? אפשר להמשיך את הוועדה, לשים יו"ר מטעם הקואליציה
אבל לשים מ"מ יושב ראש מטעם האופוזיציה, נגיד את חברת הכנסת פדידה, ואז הם
גם חולקים את הדיונים, הם יכולים לקדם נושאים ביחד.

היו"ר מכלוף מיקי זוהר:

מתאים.

ארבל אסטרחן:

רק שאין דבר כזה.

יואל חסון (המחנה הציוני):

לא, לא באופן פורמלי אבל באופן מוסכם. בואי, הרבה דברים שאין דבר כזה, נהיה
דבר כזה אז כמו באמנות, אין דבר כזה שאין דבר כזה בכנסת. בואי...

היו"ר מכלוף מיקי זוהר:

מי בעד סגירת הוועדה לצדק חלוקתי ושוויון חברתי ליום ה-31 בינואר 2018 ירים
את ידו?

ענת ברקו (הליכוד):

הדיונים האלה יהיו בוועדת העבודה ובוועדת הכנסת.

הצבעה

בעד – 3

נגד – 5

נמנעים – אין

ההצעה אושרה.

היו"ר מכלוף מיקי זוהר:

ההחלטה התקבלה. הרביזיה ב-10:45. שתי הרביזיות.

הישיבה ננעלה בשעה 10:11.
