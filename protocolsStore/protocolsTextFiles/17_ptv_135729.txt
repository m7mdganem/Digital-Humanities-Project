הכנסת השבע-עשרה נוסח לא מתוקן

מושב שלישי

פרוטוקול מס' 213

מישיבת ועדת הכנסת

יום שלישי, כ' באדר א התשס"ח (26 בפברואר 2008), שעה 9:30

סדר היום:

1.  חילופין בראשות הוועדה לקידום מעמד האישה.

2.  תיקון סעיף 10 לתקנון הכנסת בדבר יו"ר הוועדה לענייני ביקורת המדינה –
    השגות.

3.  תיקון סעיף 88 לתקנון הכנסת בדבר תשובת הממשלה להצעה לסדר היום –
    השגות.

4.  הקמת ועדת משנה לאבטחת חברי כנסת.

5.  קביעת ועדות לדיון בהצעות החוק הבאות:

-   הצעת חוק לתיקון פקודת בתי הסוהר (תיקון – אישור תקן כליאה),
    התשס"ז-2006, של חבר הכנסת יצחק לוי.

-   הצעת חוק לתיקון פקודת התעבורה (מס' 87) (חזקת אמינות למידע המופק
    ממכשירי אכיפה), התשס"ח-2008.

6.  קביעות ועדות לדיון בהצעת לסדר-היום הבאות:

-   בנושא: "הפסקת פרויקט גבעת זאב החדשה ופרויקטים אחרים בירושלים למרות
    השקעות ממשלתיות", של חבר הכנסת יעקב כהן.

-   בנושא: "קיצוץ תקציב המיועד לנכים במוסד לביטוח לאומי", הצעת חברי
    הכנסת סופה לנדבר ויעקב כהן.

-   בנושא: "קבלת חיסון שגוי בבית הספר היסודי בגבעתיים", של חברי הכנסת
    חיים אורון, נאדיה חילו ומשה גפני.

-   בנושא: "דוח מבקר המדינה על הרשויות המקומיות", של חברי הכנסת אברהם
    מיכאלי, חנא סוייד, סופה לנדבר, ג'מאל זחאלקה, אברהים צרצור, מאיר
    פרוש, רונית תירוש, ניסן סלומינסקי ונאדיה חילו.

7.  פניית חברת הכנסת שלי יחימוביץ לדיון בנושא פגיעת מחסום הכנסת ברכב.

נכחו:

חברי הוועדה:

דוד טל – היו"ר

קולט אביטל

יולי אדלשטיין

אלי אפללו

אורי אריאל

יוסי ביילין

אליהו גבאי

אלחנן גלזר

יצחק זיו

דב חנין

יואל חסון

שי חרמש

שלי יחימוביץ

איתן כבל

אמנון כהן

שלמה מולה

אברהם מיכאלי

יעקב מרגי

גדעון סער

מאיר פרוש

דוד רותם

ראובן ריבלין

ליה שמטוב

עתניאל שנלר

מוזמנים:

איל ינון – מזכיר הכנסת

יצחק שד"ר – קצין הכנסת

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

יפה קרינצה

 

חילופין בראשות הוועדה לקידום מעמד האישה

היו"ר דוד טל:

בוקר טוב, אני פותח את ישיבת ועדת הכנסת. על סדר יומנו כמה נושאים, אבל טרם
נפתח בהם ניתן לחבר הכנסת ריבלין להציע הצעה לסדר. בבקשה.

ראובן ריבלין:

ראיתי שיש כאן סעיף ב', שבו מדובר בתיקון סעיף 10 לתקנון הכנסת בעניין על
יושב ראש הוועדה לענייני ביקורת המדינה. אני מבקש להוסיף בעניין זה הצעה,
שלפיה יושב ראש האופוזיציה יהיה חבר הקואליציה. אני מבקש לדון בזה יחד.

היו"ר דוד טל:

תודה, הדבר ברור.

קולט אביטל:

רעיון מצוין.

היו"ר דוד טל:

יש לי הסכמות בנושא זה עם יושב ראש סיעת הליכוד, ואקבל את דעתו. האם זה
יניח את דעתו של אדוני?

ראובן ריבלין:

יושב ראש סיעת הליכוד, גם אם הוא טועה, בשבילי הוא צודק.

היו"ר דוד טל:

רבותיי חברי הכנסת, אני רוצה לקדם בברכה את התלמידים מבית ספר ליד
האוניברסיטה מירושלים. אם תרצו להשתתף בדיון אשמח לאפשר לכם לדבר.

היו”ר דוד רותם:

אדוני, אני מבקש להקדים, אם אפשר, את הדיון בנושא ו.

היו"ר דוד טל:

סעיף ו – חילופין בראשות הוועדה לקידום מעמד האישה. נעשה את זה על פי בקשתו
של חבר הכנסת רותם, בהנחה שאין התנגדות של החברים האחרים.

מונח לפניי מכתבו של חבר הכנסת גדעון סער, שאקרא את הרישא שלו: בעקבות
מעברה של סיעת ישראל ביתנו לאופוזיציה סוכם כי ביום 13 במרץ 2008 תחליף
חברת הכנסת ליה שמטוב מסיעת ישראל ביתנו את חבר הכנסת החתום בראשות הוועדה
לקידום מעמד האישה. על כן נדרשת החלטת הכנסת בנושא החילופין הנ"ל.

אביא את זה להצבעה, אבל תרשו לי - - -

קולט אביטל:

יש לי שאלה. כשההסכם הזה נחתם סיעת ישראל ביתנו הייתה בקואליציה. השאלה אם
זה שהיא עברה לאופוזיציה לא משנה את המצב. בדרך כלל, עד כמה שזכור לי,
ראשות הוועדה לקידום מעמד האישה נופל בחלקה של הקואליציה. כך היה בעבר, אני
חושבת שחבר הכנסת גדעון סער היה יוצא דופן.

היו"ר דוד טל:

חבר הכנסת סער, לפני שתשיב, אני יכול לומר כמה מילים בקשר לוועדה לקידום
מעמד האישה?

גדעון סער:

אתה מנהל את הישיבה, אדוני. אתה מבקש ממני רשות?

היו"ר דוד טל:

אתם חושבים שזה לא בסדר שחברי כנסת מהקואליציה ומהאופוזיציה יכולים לשתף
פעולה? כשהם הופכים להיות קורקטיים זה כבר לא בסדר? די לכך שאתם מביאים
לכאן פטור מחובת הנחה בצורה אינפלציונית שכזאת.

חבר הכנסת סער, תשיב ולאחר ההצבעה אומר את דבריי.

גדעון סער:

אתייחס להערתה של חברת הכנסת אביטל. הזכאויות שבין סיעות הבית, בין אם
מהקואליציה ובין אם מהאופוזיציה, נקבעו בהחלטות הוועדה המסדרת בתחילת
הקדנציה.

קולט אביטל:

כתוצאה מהסכם קואליציוני.

גדעון סער:

גברתי העלתה נקודה. יכול להיות שיש לי איזה מידע, אז אני מוסר את המידע שיש
לי. במסגרת זו סוכם שתפקיד יושב ראש הוועדה לקידום מעמד האישה יהיה בידי
האופוזיציה, ויתחלק בין שלוש סיעות אשר באותה עת – וגם היום - היו חברות
באופוזיציה והן סיעות הליכוד, האיחוד הלאומי-מפד"ל וישראל ביתנו.

היו"ר דוד טל:

יהדות התורה לא?

גדעון סער:

היא בהחלט נחשבת סיעה אופוזיציונית, אבל היא לא נכללה. גם מרצ, גם
רע"מ-תע"ל, גם חד"ש וגם בל"ד הן גם סיעות שבאופוזיציה, אף על פי כן הוועדה
המסדרת קבעה כך, על פי העקרונות אשר מנחים אותה מידי קדנציה. חלוקת הוועדות
משתנה מדי קדנציה. נכון שבכנסת הקודמת תפקיד הוועדה לקידום מעמד האישה היה
בידי הקואליציה, שכן אז ליושב ראש הקואליציה היה חשוב שהוועדה הזאת תהיה
בידי הקואליציה. ואכן, חלקו גם בה גם אז ברוטציה סיעות הליכוד ושינוי, אשר
היו אותה עת סיעות קואליציה.

על כל פנים, מארג הזמנים השתנה מרגע שישראל ביתנו הצטרפה לקואליציה. על כן,
לשמחתי, גם כהונתי התארכה קמעה. עתה עשינו סדר חדש אשר בא להתייחס לכל אותן
ועדות שהן ועדות של האופוזיציה, וכך הסכמנו בינינו.

היו"ר דוד טל:

תודה. חבר הכנסת כבל, בבקשה.

איתן כבל:

אדוני, גונבה שמועה לאוזניי שבוועדה לקידום מעמד האישה שבראשה עמד חבר
הכנסת גדעון סער, שעשה עבודה יוצאת מן הכלל, היו חילופי גברי. הבנתי
שהוועדה היא של הקואליציה.

גדעון סער:

מה פתאום? איזה שקרים, באמת.

איתן כבל:

חבר הכנסת סער, ולו רק בגלל שפרגנתי לך, אתה לא צריך להתנפל.

גדעון סער:

אתה אדם רציני.

איתן כבל:

ואתה עוד יותר רציני ממני. לכן אמרתי: גונבה שמועה לאוזניי. המשמעות היא
שאני מבקש לקבל הבהרות. יכול להיות שאתה צודק, אבל גם יכול להיות שלא.

היו"ר דוד טל:

חבר הכנסת סער, יש לך מה להוסיף על מה שכבר אמרת?

גדעון סער:

אני חוזר ואומר, החלטת הוועדה המסדרת קבעה בצורה ברורה שהוועדה לקידום מעמד
האישה היא ועדה של האופוזיציה.

היו"ר דוד טל:

עד לפה יש אישור מהיועצת המשפטית של הוועדה.

גדעון סער:

זו הייתה הסכמה עם מי שהיה אותה עת גם יושב ראש הוועדה המסדרת וגם יושב ראש
הקואליציה, חבר הכנסת אביגדור יצחקי, ובתמורה לזה היו ויתורים אחרים. אינני
רוצה להיכנס לכל העניין. בתוך סיעות האופוזיציה שהיו זכאיות לוועדה זו נקבע
הסדר מסוים של רוטציה ביניהן.

איתן כבל:

 אני מבקש לברר את העניין הזה. 

היו"ר דוד טל:

בררתי את העניין הזה עם היועצת המשפטית, ואכן דבריו של חבר הכנסת סער
נכונים וכנים. הדברים האלה רשומים גם בפרוטוקול של הוועדה המסדרת, שהייתי
גם חבר בה אבל לא זכרתי את כל הפרטים, ולכן הסתייעתי בסיוע המשפטי שלנו.

יש עוד מישהו שרוצה להוסיף?

איתן כבל:

כלומר, לפי הסיכום זה צריך להיות לאופוזיציה.

היו"ר דוד טל:

אכן כן, ואני רוצה להזכיר שישראל ביתנו הייתה אופוזיציה בתחילת דרכה.

גדעון סער:

בחלוקת בין שלוש סיעות, כפי שנקבע בהחלטה.

היו"ר דוד טל:

חבר הכנסת סער, סיימנו את הקטע הזה. אני רוצה לומר משפט בנימה אישית. אני
מברך על העבודה של הוועדה לקידום מעמד האישה. אני סבור, ומשתדל בכל כוחי,
שנכון וראוי שכל הצעת חוק תבוא לאכסניה שלה. אנחנו, פחות או יותר, יודעים
אילו הצעות חוק יעברו לאילו אכסניות, אבל אני רוצה לברך על ההספק ועל
התוצרת שהנפיקה הוועדה לקידום מעמד האישה. את חטאיי אני מזכיר היום; הגם
שהאמנתי שנושא מסוים בחוק עבודת נשים נכון וראוי שידון בוועדת העבודה,
הרווחה והבריאות, אבל שם – כנראה בגלל פקק של חוקים שנדונים שם - הוא לא
קודם, הסכמתי והעברתי את הצעת החוק לוועדה לקידום מעמד האישה, שמשיקה לנושא
הזה. אני רוצה לומר שהדברים נפתרו שם בצורה מאוד יעילה והגיעו לכלל סיום.

חברת הכנסת שלי יחימוביץ, בבקשה.

שלי יחימוביץ:

רציתי להוסיף על דבריך ולהודות לחבר הכנסת גדעון סער על כהונתו כיושב ראש
הוועדה לקידום מעמד האישה. הוא עשה שם עבודה יוצאת מן הכלל. כמות החקיקה
בוועדה גברה באופן חסר תקדים. נעשו מהלכים מצוינים לטובת נשים בישראל.
הוועדה התעסקה לא רק בנשים באליטות, שזה לפעמים מקום שהפמיניזם מועד אליו
ומתעסק בנשים ממעמד הביניים ומעלה, אלא התעסקה בכל המעמדות, בכל קבוצות
האוכלוסייה של נשים בישראל.

אני יודעת הרבה שנים שחבר הכנסת גדעון סער פמיניסט, בגלל הכרתנו רבת השנים,
ואני חושבת שהוא הביא את השקפת עולמו לידי מיצוי מכסימלי בוועדה. אני מברכת
גם חברת הכנסת שמטוב בהצלחה.

היו"ר דוד טל:

הוא הביא השקפת עולמנו למיצוי. תודה רבה, אני רוצה להודות לכם. חבר הכנסת
זיו, ואחריו חברת הכנסת אביטל.

יצחק זיו:

אני רוצה להצטרף לברכות לחבר הכנסת גדעון סער על תפקידו כיושב ראש הוועדה
לקידום מעמד האישה. אתה הבאת את הנושא למודעות הציבור. ברכותיי.

קולט אביטל:

זה לא אורגינאלי, אבל אני רוצה להגיד שני דברים לזכותו של חבר הכנסת סער.
קודם כול, הוא גילה ידע ורגישות לנושא הנשים, שלא ראיתי אצל הרבה אנשים.
דבר שני, היעילות שלו בהבאת חוקים לחקיקה מהירה יצרה תקדים יוצא מן הכלל.
אני רוצה לאחל לחברת הכנסת ליה שמטוב, שתיכנס לתפקיד הזה, שתוכל לנהוג
בצורה דומה. בהצלחה לליה ותודה.

היו"ר דוד טל:

תודה רבה. כדי להסיר ספק מידידי, חבר הכנסת איתן כבל, אני רוצה לצטט
מהפרוטוקול. אומר יושב ראש הוועדה המסדרת, אביגדור יצחקי, לגבי הוועדה
לקידום מעמד האישה: הוועדה הזאת תהיה ברוטציה בין שלוש המפלגות: האיחוד
הלאומי, ישראל ביתנו והליכוד, לפי הסדר שהם יקבעו.

תודה רבה, רבותיי. אנחנו עוברים להצבעה. מי בעד החילופין בוועדה לקידום
מעמד האישה?

הצבעה

בעד – רוב

נגד – אין

החילופין בוועדה לקידום מעמד האישה אושרו.

היו"ר דוד טל:

תודה, אני קובע שחבר הכנסת גדעון סער יפנה את מקומו בראשות הוועדה למעמד
האישה לחברת הכנסת ליה שמטוב.

איתן כבל:

אני מבקש שזה יהיה מיידית.

היו"ר דוד טל:

נאמרו לי כללי הפרוצדורה, שאנחנו ממליצים לוועדה למעמד האישה, והם צריכים
לאשר את זה. גברתי, אני רוצה לאחל לך הרבה מאוד הצלחה בתפקיד. זה תפקיד
מאוד חשוב.

תיקון סעיף 10 לתקנון הכנסת בדבר יושב ראש הוועדה לענייני ביקורת המדינה -
השגות

היו"ר דוד טל:

רבותיי, לאחר שנעתרתי לבקשתו של חבר הכנסת רותם, אנחנו עוברים לסדר היום
הרגיל. תיקון סעיף 10 לתקנון הכנסת בדבר יושב ראש הוועדה לענייני ביקורת
המדינה. היו שם השגות. בבקשה, חבר הכנסת סער. ההשגה הייתה שלך?

גדעון סער:

כן, שלי ושל חברת הכנסת שלי יחימוביץ. ברשותך, אדוני, אפרט. התיקון המוצע
לתקנון, בעיקרון אמרנו שהוא מקובל עלינו. אין לנו התנגדות לתיקון לתקנון,
אבל אם הוא יישאר בנוסח הנוכחי שלו תהיה לנו התנגדות, שכן בסעיף א1(1) יש
סייג שאומר שהוועדה רשאית לבחור יושב ראש שאינו חבר בסיעה אופוזיציונית, אם
יותר ממחצית מחברי הכנסת מסיעות האופוזיציה הודיעו על הסכמתם לכך. צריך
להבין מה המשמעות. תבוא הקואליציה, תיתן תפקיד כזה או אחר לסיעות
האופוזיציה, סיעות מסוימות באופוזיציה יהיו מרוצות ותפקיד יושב ראש הוועדה
לביקורת המדינה, אשר הנוהג הנכון הוא שהוא בידי האופוזיציה, ואשר מתפקידו
לחשוף את ליקויי השלטון, יימסר לידי הקואליציה. זה דבר שיהיה כתם על תקנון
הכנסת.

היו"ר דוד טל:

תודה.

גדעון סער:

אדוני, אני מנמק - - -

היו"ר דוד טל:

הבהרת את דבריך. שכנעת אותנו.

גדעון סער:

ההצעה שלנו היא למחוק הסיפא לסעיף שציינתי.

היו"ר דוד טל:

אדוני, יושב ראש הקואליציה, אולי נייתר את הדיון. האם אדוני מקבל את זה
שיושב ראש ועדת הביקורת יהיה מטעם האופוזיציה?

אלי אפללו:

אין לנו בעיה, אדוני.

היו"ר דוד טל:

אם כך, זה מייתר את הדיון, ולא נצטרך לעסוק בנושא שחבר הכנסת ריבלין ביקש
לעסוק בו במסגרת הנושא הזה. מי בעד אישור הנוסח כפי שקראתי, עם ההשגה של
חברי הכנסת גדעון סער ושלי יחימוביץ?

הצבעה

בעד ההשגה – פה אחד

נגד – אין

ההשגה אושרה.

היו"ר דוד טל:

תודה, אנחנו מאשרים את ההשגה בדבר יושב ראש הוועדה לענייני ביקורת המדינה.

תיקון סעיף 88 לתקנון הכנסת בדבר תשובת הממשלה להצעה לסדר היום - השגות

היו"ר דוד טל:

אנחנו עוברים לתיקון סעיף 88 לתקנון הכנסת בדבר תשובת הממשלה להצעה לסדר
היום. מי מציג? בבקשה, חבר הכנסת סער.

גדעון סער:

אדוני היושב ראש, מדובר בתיקון סעיף 88ב לתקנון הכנסת. אני רואה שיש שתי
השגות, גם של חבר הכנסת אדלשטיין. אציג השגה שהיא משותפת לי ולחברי הכנסת
דב חנין ושלי יחימוביץ. ביסודה, אין לנו התנגדות להסדר לפיו סמכות האישור
לחילופין של שר, אשר מציג במקום שר אחר, היא של שרה מתאמת באישור יושב ראש
הכנסת, כפי שנקבע. עם זה אין לנו בעיה.

רק אתמול מי שהיה במליאת הכנסת ראה את השר לקליטת עלייה שמכהן גם בתפקיד
חשוב נוסף, כשר לפיתוח הגליל והנגב, משיב על הצעות בנושא המדיני. זאת בשעה
שזכינו לכך, ברוך השם, שיש לנו שרת חוץ וגם סגן שר חוץ, אבל לא הם אלא מי
שעוסק בגליל והנגב, שאינם מעניינו החוץ, משיב - אלא אם כן מתייחסים לנושא
שהעלה חבר הכנסת ליברמן, שרוצים ליצור זיקה בין קוסובו למה שקורה בגליל.
אבל לפי התשובה, לא זו הייתה הכוונה.

לכן, אדוני, אנחנו מציעים ליצור מגבלה על המספר הפעמים שהדבר הזה יקרה. אני
רוצה להסביר, כי זאת מגבלה מאוד נדיבה. הצענו שאפשר יהיה גם שמישהו יחליף
שר או סגן שר, באותה פרוצדורה שמציעה יושבת ראש הכנסת, אבל שהקרקס הזה
יוגבל לשלוש פעמים למושב על-ידי אותו שר. אחרת, זו כבר ממש בדיחה. זאת
אומרת, יעקב אדרי יוכל להשיב על סוגיות שנוגעות למדיניות החוץ של ישראל, רק
שהוא לא יוכל להשיב על זה יותר משלוש פעמים במושב. אני חושב שאנחנו מציעים
השגה מידתית, ששומרת על כבוד הכנסת. עם כל הכבוד, אנחנו מכירים את הטקסטים
אשר מכינים אותם - - -

ראובן ריבלין:

כולם מנחשים מה המדיניות, אז הניחוש שלו טוב כמו ניחוש של אחרים.

גדעון סער:

זה נכון. יחד עם זאת, כאשר משיבים על נושא שנוגע לשיחות עם הפלסטינים, אותם
מנהלת שרת החוץ ולא השר אדרי. אנחנו מאפשרים את החריג, מאפשרים אותו בצורה
סבירה והגיונית, ואם לא – אנחנו פורצים פה פרצה שחבל בכלל שהסעיף הזה קיים.
כל אחד יענה על משרד אחר, יותר טוב מלהכניס את התיקון הזה.

היו"ר דוד טל:

תודה רבה. ההשגה של חבר הכנסת סער משותפת לחברי הכנסת שלי יחימוביץ ודב
חנין. אאפשר לחבר הכנסת יולי אדלשטיין להציג את ההשגה שלו ולאחר מכן נצביע
על שתי ההשגות. בבקשה, אדוני.

יולי יואל אדלשטיין:

תודה, אדוני היושב ראש. אני לא חושב שצריך להוסיף הרבה על המציאות שאט-אט
תופסת את המליאה. מקרים של שר הקליטה שעונה על נושאים מדיניים זה עוד לא
מקרה קיצוני. כמי שיצא לו לנהל את המליאה באופן רצוף בימי רביעי, המציאות
היא לא שמישהו עונה בשם מישהו. זכיתי לפני כשבועיים לכך שמספר שרים התחלפו,
ואף אחד מהם לא ענה על הנושא שלו. כלומר, כשעלה שר החקלאות הוא ענה על נושא
חינוך, שרת החינוך ענתה על נושא ביטחון פנים, והשר לביטחון פנים ענה בנושא
החקלאות. אפילו לא מתעכבים חמש דקות בשביל לתת תשובה.

אני מפנה את תשומת לבך לפליטת פה שהייתה לחברי גדעון סער לפני שניה. הוא
אמר: בלי כל קשר לזה שהדבר צריך להיות באישור יושב ראש הכנסת – כלומר כולם
יודעים שזה צריך להיות באישור יושב ראש הכנסת. אבל אני רוצה לתקן את חברי.
כרגע מה שמוצע לנו זה בתיאום עם יושב ראש הכנסת, ולא באישור. אני מבקש שזה
יהיה באישור. מי שאומר שזאת טאוטולוגיה לא מבין את ההבדל. תיאום זה כשעוזר
שר השיכון, למשל, מתקשר ללשכת יושב ראש הכנסת ואומר: השר שלי יענה במקום
פלוני אלמוני. באישור, באמת צריך באמת לקבל אישור, בכתב או בעל פה, כפי
שתקבע הפרוצדורה. זה הבדל מאוד מהותי. אני חושב שמבחינת עתיד ההצעות
הדחופות בכנסת הזאת ובכנסות הבאות עלינו לטובה, התיקון הזה יכול לגרום למצב
יותר משופר. תודה.

היו"ר דוד טל:

תודה. חברת הכנסת יחימוביץ, בבקשה.

שלי יחימוביץ:

לא אכביר מילים על המחזות המגוחכים שנגלים לעינינו כששרים קוראים מהדף דבר
שאין להם שמץ של מושג בו, ולפעמים אפילו מוסיפים בסוף הדברים שזה מה שחושב
השר שהם מחליפים, אבל הם חושבים אחרת.

יולי יואל אדלשטיין:

ופותחים בהתנצלות.

שלי יחימוביץ:

זה אבסורד, וזה קורה לא פעם ולא פעמיים. אז מתחילות קריאות ביניים, והם
אומרים: לא, זה לא אני, אני רק קורא את התשובה. השורה התחתונה, המנהג הזה,
ברגע שאין לו גבולות, הוא זילות של הכנסת וזלזול של הדרג המיניסטריאלי
בפרלמנט.

אדוני יושב ראש הקואליציה, אני מאחלת לך שבקדנציה הבאה שלך – אתה יודע מה,
לא אאחל לך את זה. אני מאחלת לך את זה אישית, אבל פוליטית לא. רציתי לאחל
לך שתהיה שר. בסופו של דבר, גם מי שיושב היום בקואליציה ומשרת במידה רבה את
רצונות הממשלה, יכול להיות שיום אחד הוא יהיה באופוזיציה. יש אפשרות כזאת.
אז בואו נחשוב על עצמנו היום לא כמשרתיהם של חברינו בממשלה, אלא כחברי כנסת
שצריכים לגונן על כבודה של הכנסת. יכול להיות שנישאר חברי כנסת עוד כמה
קדנציות, ואולי לא, אבל בכל מקרה מוטל עלינו התפקיד לשמור על כבודה של
הכנסת. היעדר המגבלה היא כאילו כלום של כלום ואיש הישר בעיניו יעשה.

היו"ר דוד טל:

אני מודה לכם. אני עובר להצבעה. מי בעד לקבל את ההשגה של חברי הכנסת גדעון
סער, שלי יחימוביץ ודב חנין?

הצבעה

בעד ההשגה – 9

נגד – 9

ההשגה לא אושרה

היו"ר דוד טל:

תודה. התוצאה היא תשעה נגד ותשעה בעד. אשר על כן, ההצעה נופלת. כן, חבר
הכנסת סער.

גדעון סער:

אדוני היושב ראש, ביקשתי ממך לפני ההצבעה לקיים הצבעה שמית. לא נעתרת, על
כן אני - - -

היו"ר דוד טל:

סליחה, אדוני. אתה אומר דברים שלא היו ולא נבראו.

גדעון סער:

יכול להיות שאדוני לא שמע אותי. אין לי דבר נגד אדוני.

היו"ר דוד טל:

הייתה בקשה כזאת? לא שמעתי.

גדעון סער:

לא שמעת אותי. אני מבקש לקיים רביזיה, ואני מבקש לקיים הצבעה שמית.

היו"ר דוד טל:

טוב. רבותיי, אנחנו מצביעים הצבעה שמית על הרביזיה.

הצבעה

אלי אפללו – נגד

שלמה מולה – נגד

יואל חסון – נגד

שי חרמש (מחליף את חברת הכנסת תירוש) – נגד

שלי יחימוביץ – בעד

איתן כבל – אינו נוכח

יורם מרציאנו – אינו נוכח

נאדיה חילו – אינה נוכחת

יעקב מרגי (מחליף את חבר הכנסת אזולאי) – נגד

אברהם מיכאלי (מחליף את חבר הכנסת נסים זאב) – נגד

יעקב מרגי – נגד

אלחנן גלזר (מחליף את חבר הכנסת גלנטי) – נגד

יצחק זיו – נגד

מאיר פרוש - בעד

גדעון סער – בעד

ראובן ריבלין – בעד

יולי אדלשטיין – בעד

ליה שמטוב (מחליפה את חברת הכנסת טרטמן) – בעד

דוד רותם (מחליף את חבר הכנסת אילטוב) – בעד

אורי אריאל – בעד

אליהו גבאי – בעד

יוסי ביילין (מחליף את חברת הכנסת גלאון) – בעד

אחמד טיבי – אינו נוכח

דב חנין (מחליף את חבר הכנסת ברכה) – בעד

היו"ר דוד טל:

התוצאות הן 11 בעד הרביזיה 10 נגד הרביזיה. אשר על כן, הרביזיה מתקבלת.
נדחה את מועד ההצבעה, אדוני יושב ראש הקואליציה?

אלי אפללו:

כן, אני מבקש לדחות את מועד הרביזיה.

שלי יחימוביץ:

למה לא עכשיו?

היו"ר דוד טל:

זו בקשה של יושב ראש הקואליציה. אני לא יכול לסרב לה.

גדעון סער:

אדוני, לפני שאתה מחליט, אני רוצה לשאול את היועצת המשפטית: האם אחרי
שהתקבלה רביזיה על החלטת ההשגה - רביזיה שאומרת שהולכים להצביע עוד פעם על
ההשגה עצמה - האם ניתן לפצל את ההצבעה הזאת?

היו"ר דוד טל:

לפני שאת עונה, אני רוצה להזכיר לידידי, חבר הכנסת סער, בתוקף תפקידך כיושב
ראש סיעת הליכוד, כשחבר הכנסת השר בר-און ישב על הכיסא הזה - - -

גדעון סער:

לא הייתי מפסיד בהצבעות. השאלה לא רלוונטית. כיושב ראש קואליציה לא הייתי
מפסיד.

היו"ר דוד טל:

היא מאוד רלוונטית. תבעתי מכם אז – כשהייתי אפילו בקואליציה - לקיים את זה
בסמוך, ושלא יינתן ליושב ראש הוועדה להחליט על הזמן שהוא יחשוב לנכון, ואתם
התנגדתם לזה. לכן, אני לא מאפשר ליועצת המשפטית לענות.

גדעון סער:

למה?

היו"ר דוד טל:

אני לא מאפשר.

גדעון סער:

איך אתה יכול לא לאפשר?

היו"ר דוד טל:

אני מנהל את הישיבה ולא מאפשר. רבותיי, אנחנו עוברים להשגה של חבר הכנסת
יולי אדלשטין באותו נושא. הוא מבקש באישור יושבת ראש הכנסת.

אלי אפללו:

אני מבקש לא להצביע על זה.

גדעון סער:

איך אפשר? היה דיון.

היו"ר דוד טל:

אדוני, צריך להצביע. לאחר מכן אדוני יכול לבקש רביזיה או כל דבר אחר. אני
מזכיר לכם, ההשגה של חבר הכנסת יולי אדלשטיין, שבמקום "בתיאום עם יושב ראש
הכנסת" יבוא "באישור יושב ראש הכנסת". אדוני רוצה הצבעה שמית?

יולי יואל אדלשטיין:

לא, הצבעה רגילה.

היו"ר דוד טל:

בסדר. מי בעד הצעתו של חבר הכנסת אדלשטיין?

הצבעה

בעד ההשגה – 11

נגד – 10

ההשגה אושרה.

היו"ר דוד טל:

תודה רבה. 11 בעד קבלת ההשגה, 10 נגד ההשגה.

אלי אפללו:

אני מבקש רביזיה, אבל לא נצביע עכשיו.

היו"ר דוד טל:

טוב. תודה רבה, רבותיי.

יולי יואל אדלשטיין:

אם מישהו מחברי הקואליציה רק יפתח את הפה ששר זה עונה או שר אחר עונה - - -

אלי אפללו:

אתה מאיים עליי?

יולי יואל אדלשטיין:

לא, אני רק מודיע לך. אני לא מאיים. אחר כך באים בטענות למזכירות.

היו"ר דוד טל:

חבר הכנסת אפללו, מה קרה? ההצעות האלה הן לא דברים נוראים.

ראובן ריבלין:

אדוני היושב ראש, החלטתך היא החלטה, והיא נתקבלה. אני רוצה להעיר שאדוני
יכול לקבוע מתי תתקיים הרביזיה. משהצביע על הרביזיה והיא נתקבלה, הכוונה
היא להצביע על ההחלטה. אדוני יכול לדחות את ההצבעה על הרביזיה, אבל לא טוב
יעשה אם אחרי שנתקבלה הרביזיה ידחה את ההצבעה.

היו"ר דוד טל:

תודה רבה. נער הייתי וגם זקנתי, ולמדתי מרובי ריבלין יותר מאשר כולם. מה
שעשיתי עכשיו למדתי מרובי ריבלין.

הקמת וועדת משנה לנושא אבטחת חברי הכנסת

היו"ר דוד טל:

אנחנו עוברים לוועדת משנה לנושא אבטחת חברי הכנסת, על פי בקשתו של קצין
הכנסת שחושב שנכון וראוי שתקום ועדה כזו בוועדת הכנסת. אני רוצה להזכיר
שבעבר הייתה קיימת ועדה כזאת בוועדת הכנסת, והיא דנה בכל הנושאים
הביטחוניים של חברי הכנסת בחו"ל ובכל מקום.

אני רוצה להציע שחברי הוועדה יהיו שלושה: חברי הכנסת כבל, סער ויושב ראש
הוועדה.

גדעון סער:

אדוני היושב ראש, אם היה אפשר למצוא לוועדה חבר בסיעת אופוזיציה במקומי,
הייתי מודה לאדוני.

היו"ר דוד טל:

אבל אתה יושב ראש האופוזיציה.

גדעון סער:

נכון, אבל אני קצת עמוס. אני בעד חבר הכנסת אורי אריאל.

היו"ר דוד טל:

אם כן, חברי הכנסת אורי אריאל, איתן כבל ויושב ראש הוועדה ישמשו כוועדת
משנה לענייני ביטחון חברי הכנסת, על פי בקשתו של קצין הכנסת. יושב ראש ועדת
הכנסת ישמש כיושב ראש ועדת המשנה. מי בעד?

הצבעה

בעד – פה אחד

נגד – אין

ההצעה אושרה

היו"ר דוד טל:

תודה, אישרנו את הרכב הוועדה, על פי בקשתו של קצין הכנסת.

קביעת ועדות לדיון בהצעות החוק הבאות:

1.  הצעת חוק לתיקון פקודת בתי הסוהר (תיקון – אישור תקן כליאה),
    התשס"ז-2006, של חבר הכנסת יצחק לוי.

2.  הצעת חוק לתיקון פקודת התעבורה (מס' 87) (חזקת אמינות למידע המופק
    ממכשירי אכיפה), התשס"ח-2008.

היו"ר דוד טל:

אנחנו עוברים לנושא הבא, קביעת ועדת לדיון בהצעות החוק הבאות. הצעת חוק
לתיקון פקודת בתי הסוהר (תיקון – אישור תקן כליאה), התשס"ז-2006, של חבר
הכנסת יצחק לוי. נשמעו הצעות להעביר את הצעת החוק לוועדת החוץ והביטחון
ולוועדת הכנסת. המלצת הלשכה המשפטית היא ועדת פנים והגנת הסביבה. יש
התייחסויות? יושב ראש הקואליציה? יושב ראש האופוזיציה?

אלי אפללו:

אני מציע את ועדת החוץ והביטחון.

שלי יחימוביץ:

איזה חוץ וביטחון? זה קלאסיקה של פנים.

אלי אפללו:

אבל אני יכול לומר את דעתי. למה את כועסת עליי?

היו"ר דוד טל:

מה אדוני מציע?

אלי אפללו:

ועדת החוץ והביטחון.

היו"ר דוד טל:

ועדת החוץ והביטחון, והלשכה המשפטית מציעה את ועדת פנים והגנת הסביבה.
נצביע בין ההצעה להעביר את זה לוועדת החוץ לבין ההצעה להעביר את זה לוועדת
הפנים. מי בעד העברת הצעת החוק לוועדת החוץ והביטחון?

איתן כבל:

הוא חוזר בו.

היו"ר דוד טל:

אתה חוזר בך? אז אני מעלה להצבעה רק את ההצעה להעביר את הנושא לוועדת הפנים
והגנת הסביבה. מי בעד?

הצבעה

בעד ועדת הפנים והגנת הסביבה – רוב

נגד – אין

אושרה ועדת הפנים והגנת הסביבה.

היו"ר דוד טל:

תודה. נעביר את הנושא לוועדת הפנים והגנת הסביבה.

אנחנו עוברים להצעת החוק לתיקון פקודת התעבורה. נשמעו הצעות להעביר את הצעת
החוק לוועדת הכלכלה או לוועדת החוקה, חוק ומשפט. המלצת הלשכה המשפטית היא
להעביר את זה לוועדת הכלכלה. יש התייחסויות או השגות? לא.

מי בעד העברת הנושא לוועדת הכלכלה?

הצבעה

בעד ועדת הכלכלה – רוב

נגד – מיעוט

אושרה ועדת הכלכלה.

היו"ר דוד טל:

תודה, הנושא יעבור לדיון בוועדת הכלכלה של הכנסת.

קביעת ועדות לדיון בהצעות לסדר היום הבאות:

1.  בנושא: "הפסקת פרויקט גבעת זאב החדשה ופרויקטים אחרים בירושלים למרות
    השקעות ממשלתיות", של חבר הכנסת יעקב כהן.

2.  בנושא: "קיצוץ תקציב המיועד לנכים במוסד לביטוח לאומי", הצעת חברי
    הכנסת סופה לנדבר ויעקב כהן.

3.  בנושא: "קבלת חיסון שגוי בבית הספר היסודי בגבעתיים", של חברי הכנסת
    חיים אורון, נאדיה חילו ומשה גפני.

4.  בנושא: "דוח מבקר המדינה על הרשויות המקומיות", של חברי הכנסת אברהם
    מיכאלי, חנא סוייד, סופה לנדבר, ג'מאל זחאלקה, אברהים צרצור, מאיר
    פרוש, רונית תירוש, ניסן סלומינסקי ונאדיה חילו.

היו"ר דוד טל:

אנחנו עוברים לנושא הבא, קביעת ועדות לדיון בהצעות לסדר היום. הנושא הראשון
הפסקת פרויקט גבעת זאב החדשה ופרויקטים אחרים למרות השקעות ממשלתיות. נשמעו
הצעות להעביר את ההצעה לוועדת הכספים או לוועדת החוץ והביטחון. מי בעד
העברת הנושא לוועדת הכספים? מי בעד ועדת החוץ והביטחון?

הצבעה

בעד ועדת הכספים – 1

בעד ועדת החוץ והביטחון – 6

ההצעה להעביר את הנושא לדיון בוועדת החוץ והביטחון התקבלה.

היו"ר דוד טל:

תודה, התקבלה ההצעה להעביר את הנושא לוועדת החוץ והביטחון.

הנושא השני הוא קיצוץ תקציב המיועד לנכים במוסד לביטוח לאומי. נשמעו הצעות
להעביר את ההצעה לוועדת הכספים או לוועדת העבודה, הרווחה והבריאות. מי בעד
ועדת הכספים? מי בעד ועדת העבודה הרווחה והבריאות?

הצבעה

בעד ועדת הכספים – רוב

בעד ועדת העבודה, הרווחה והבריאות – אין

ההצעה להעביר את הנושא לדיון בוועדת הכספים נתקבלה.

היו"ר דוד טל:

תודה, הנושא יעבור לוועדת הכספים.

הנושא השלישי הוא קבלת חיסון שגוי בבית הספר היסודי בגבעתיים. נשמעו הצעות
להעביר את ההצעה לוועדת העבודה, הרווחה והבריאות או לוועדה לזכויות הילד.
מי בעד ועדת העבודה, הרווחה והבריאות? מי בעד הוועדה לזכויות הילד?

הצבעה

בעד ועדת העבודה, הרווחה והבריאות – אין

בעד הוועדה לזכויות הילד – רוב

ההצעה להעביר את הנושא לדיון בוועדה לזכויות הילד נתקבלה.

היו"ר דוד טל:

תודה, הנושא יעבור לוועדה לזכויות הילד.

אנחנו עוברים לנושא דוח מבקר המדינה על הרשויות המקומיות, של חברי הכנסת
מיכאלי ואחרים. לא נשמעו שום הצעות. יש אפשרות להעביר את זה לוועדה לביקורת
המדינה.

אלי אפללו:

זה צריך להיות בוועדת הפנים.

היו"ר דוד טל:

מי בעד העברת הנושא לוועדת הפנים?

הצבעה

בעד ועדת הפנים והגנת הסביבה – רוב

נגד – מיעוט

ההצעה להעביר את הנושא לוועדת הפנים והגנת הסביבה נתקבלה.

היו"ר דוד טל:

תודה, הנושא יעבור לוועדת הפנים.

פניית חברת הכנסת שלי יחימוביץ לדיון בנושא פגיעת מחסום הכנסת ברכב

היו"ר דוד טל:

אנחנו עוברים לנושא הבא, פניית חברת הכנסת שלי יחימוביץ לדון בנושא פגיעת
מחסום הכנסת ברכב. חברת הכנסת יחימוביץ, בבקשה.

שלי יחימוביץ:

אדוני היושב ראש, הסיכום היה שהאדם בא לוועדה ומספר את הסיפור.

היו"ר דוד טל:

גברתי, את צודקת. כפי שהסמכתם אותי, באתי בדברים עם מנכ"ל הכנסת ועם קצין
הכנסת. שניהם אמרו לי - - -

שלמה מולה:

אפשר לקבל פרטים על האירוע?

היו"ר דוד טל:

הייתי צריך להביא את ההשגות שלהם לכאן, אבל גם קצין הכנסת וגם מנכ"ל הכנסת
ביקשו להיות שקופים, להציג את כל העניין מתחילתו עד סופו. חשבתי שהיות שהם
עומדים על זה שהם רוצים לבוא, אז קיבלתי. אני חושב שזה הדבר הטוב ביותר.

חברת הכנסת יחימוביץ, תזכירי לחברי הכנסת במה מדובר ולאחר מכן קצין הכנסת
יציג את דבריו.

שלי יחימוביץ:

אנחנו על אירוע שבו שני כלי רכב נכנסו לכנסת, באחד היה חבר הכנסת גדעון סער
ובזה שאחריו הייתה מנהלת הסיעה, עליזה. הותקן מחסום חדש, שעולה מן הקרקע,
ככל הנראה בלי ההיתרים הנדרשים, אלא אם יספרו כאן אחרת. במהלך המעבר של כלי
הרכב שבו הייתה עליזה מישהו לחץ על הכפתור, המחסום עלה והרכב נחבט קשות.
עליזה נפגעה, יצאה מהרכב, השתרעה על הקרקע – ככל הנראה התעלפה. בקיצור,
הייתה תאונה לכל דבר. דרך אגב, אם היה שם הולך רגל זה היה יכול להסתיים
באופן הרבה יותר חמור.

ביקשתי לדבר על העניין כיוון שהייתה תחושה, לפחות על פי מה שדווח בכתבתו של
נדב פרי בערוץ 10, שהבדיקה לא נעשתה כראוי. מי שמונה לחקור את העניין היה
פקוד של מי שלחץ על הכפתור, וכן הלאה וכן הלאה. היה עוד דבר אחד, שמאוד
צורם לי. כנראה שבמקום נשמעו קריאות להזמין אמבולנס, ומיד היסו את מי שרצה
להזמין אמבולנס. אמרו: לא, לא צריך אמבולנס, בבחינת בואו נכבס את הכביסה
המלוכלכת בפנים.

אני חושבת שאף שהפרשה הסתיימה בלי פגיעות של ממש, אולי צריך להסיק ממנה
מסקנות ולעשות את עבודת המשמר יותר שקופה.

היו"ר דוד טל:

תודה, גברתי. חבר הכנסת אפללו, בבקשה.

אלי אפללו:

מצד אחד, אני חושב שהמקרה הוא חמור ולא הייתי רוצה להמעיט בערכו. אני בטוח
שעליזה נפגעה. אבל מפה עד להאשים את משמר הכנסת שהם רוצים לטייח - אני מטיל
בזה ספק רב. משמר הכנסת עושה עבודתו נאמנה, ואין לי ספק שהדבר הזה לא יכול
להיות, שמטייחים או לכבס כביסה מלוכלכת בבית. אני חושב שלא ראוי להעלות את
זה, בגלל העבודה החרוצה שהם עושים פה. זה לא ראוי.

היו"ר דוד טל:

רבותיי, כשדיברתי עם קצין הכנסת אמר לי: אני שקוף, אבוא לוועדה. הוא רוצה
לבוא ולהציג את הדברים.

אלי אפללו:

אבל להאשים אותם שהם רוצים לכבס כביסה מלוכלכת בתוך הבית - - -

שלי יחימוביץ:

אדוני היושב ראש, אני לא יודעת אם היא מסכימה, אבל אני רוצה להציע לך
שתאפשר לעליזה לספר מה קרה.

היו"ר דוד טל:

היא מסרבת. קצין הכנסת, העלו פה כמה שאלות אז מבקש שבהצעת הדברים שלך תנסה
להשיב מדוע לא הוזמן אמבולנס. אני גם רוצה לשאול שאלה מהפן הבטיחותי. בדרך
כלל, מתקנים כאלה צריכים לקבל את אישור משרד העבודה, והשאלה אם היו אישורים
כאלה למתקן הזה או שטרם התקבלו אישורים.

יצחק שד"ר:

אתן קצת פרטים טכניים. אתייחס למה שהיה בכתבה, ואנסה לשרטט בדיוק מה היה.
המחסום הזה שיוצא מתוך הקרקע הוא לא ראשון בארץ או בעולם, והוא נבנה כדי
לעצור רכב מתפרץ. הוא הוקם על ידי חברת אפקון, ולא קיבל אישור הפעלה. הוא
חובל על ידי גורם כלשהו. המחסום הזה היה צריך לעבוד בצורה לא שכיחה, אבל
קיימת. בדרך כלל המחסום הזה עובד כך שמגיעים עד אליו, ואז הוא יורד. כיוון
שיש פה תנועה אחרת של אנשים, המחסום הזה צריך לעבוד רק כשפורצים את המחסום
הראשון, המנהלי, כדי לאפשר תנועה חופשית לתוך הכנסת. יש חיישן שצריך להפעיל
את זה. מישהו טיפל בחיישן הזה וקשר אותו עם אזיקון.

שלי יחימוביץ:

אחרי ההתקנה?

יצחק שד"ר:

כן, ועוד לפני שקיבל אישורי הפעלה.

שלי יחימוביץ:

בזדון?

יצחק שד"ר:

אני לא יודע. אני מניח שמישהו התעסק עם זה ולא ידע איך לחבר.

היו"ר דוד טל:

בכל פינה בכנסת יש מצלמות.

יצחק שד"ר:

המצלמות לא רואות מי טיפל.

היו"ר דוד טל:

ראו את עליזה ואת אנשי המשמר.

יצחק שד"ר:

זה משום שאם מישהו טיפל, הגוף הסתיר את העמוד שעליו החיישן.

היו"ר דוד טל:

גם אם הוא הסתיר, אחר כך הוא הלך ואפשר לעקוב.

יצחק שד"ר:

אבל לא יודעים מתי כי לא רואים את האזיקון. רואים מי עומד ליד העמוד הזה,
ועומדים עשרות אנשים ליד העמוד.

בהשתלשלות הדברים, כאשר המחסום הזה הופעל על-ידי החברה שהתקינה אותו ללא
אישור, קיבלו הנחיה להשבית אותו. ביום האירוע סגן מפקד משמר הכנסת, כאשר
הוא תידרך את האנשים, קיבל אינפורמציה על הליקויים והלך עם הטכנאי לבדוק מה
התקלה. אז הם ראו שהחישן מחובר עם אזיקון. היה איזשהו דין ודברים ובטעות –
אני אומר שזה בטעות, וזה צוין גם בדוח שלי - אפשרו כניסה של רכבים טרם
וידוא מוחלט שהמערכת מושבתת. המערכת הופעלה כדי לבדוק מה קרה, היא לא
הופעלה כדי לעבוד.

היו"ר דוד טל:

זאת אומרת, אתה אומר שלא הסיטו את התנועה לכיוון אחר ובדקו.

יצחק שד"ר:

לא, באותו רגע הנתיב הזה נפתח לתנועה מבלי שוידאו שהמערכת משובתת. חבר
הכנסת סער קיבל את האישור לעבור ואחריו עליזה עברה, ואז היא נחבלה. מכיוון
שהחישן היה מחובר עם אזיקון ולא תיקנו, הטכנאי של החברה בטעות נשען על
העמוד, וזה הפעיל את המחסום ופגע בעליזה, בדיוק כמו שתיארת. זה היה קשה,
ואני חושב שהיא סובלת עד היום. עד כאן פרטי האירוע.

אני הייתי הקצין הבודק. אותו יוני, שמופיע עלום שם בכתבה של נדב – הוא עזב
את המשמר ויש לו תביעה משפטית על זה נגד הכנסת - לא היה שם בכלל. יוני אף
פעם לא אמר אף פעם שהוא הציע למישהו להזמין אמבולנס. בסוף, בהפקת הלקחים,
הוא אמר שצריך היה להזמין אמבולנס.

שלי יחימוביץ:

אבל למה לא הוזמן אמבולנס מלכתחילה?

יצחק שד"ר:

אני יכול להגיד לך מה שאני יודע. לפי דברי האנשים, הציעו לעליזה אמבולנס
והיא אמרה שהיא מעדיפה שבעלה יבוא לקחת אותה. בדיעבד, זה שיקול מוטעה, צריך
היה להזמין אמבולנס. אין על זה ויכוח בכלל, אבל לא היה איש שהציע להזמין
אותו.

היו"ר דוד טל:

ולא היה איש שסירב להזמין אמבולנס?

גדעון סער:

במצב כזה לא שואלים את מי שנפגע אם להזמין או לא להזמין.

שלי יחימוביץ:

אפילו ארשה לעצמי לנחש שאם חבר כנסת היה נפגע, יכול להיות שכן היו מזמינים
אמבולנס.

יצחק שד"ר:

אני רוצה לחלק בין עובדות, כמו ששודרו בכתבה, לבין שיקול דעת. בעובדה, לא
הציע אף אחד להזמין אמבולנס. בשיקול דעת, היה צריך להזמין אמבולנס. את זה
אני אומר בהפקת הלקחים. אין על זה ויכוח וזה נכנס לנוהל אצלנו, שבכל תאונה
הכי קלה עם פגיעה פיזית יוזמן אמבולנס.

מונתה על-ידי הכנסת חברת שפרן, שבראשה עומדים רפי מלכא וראובן חזק, שנדמה
לי שאין איש שמערער על יושרם. היא בדקה את האירוע לאחר הבדיקה שלי.

היו"ר דוד טל:

למה אדוני היה צריך חברה נוספת לאחר הבדיקה של אדוני? אם סברתם שנכון היה
שזה ייבדק, אולי היה כדאי שלא אתם תבדקו ותעבירו את זה לבדיקה חיצונית.

יצחק שד"ר:

לא סברתי שצריך היה לבדוק מבחוץ, כי אני חושב שבדקתי את זה ביסודיות. אותו
יוני טען שטייחתי או נתתי גיבוי לסגן שלי, ולכן הוזמנה חברה חיצונית כדי
לבדוק את העניין הזה. שמחתי מאוד שהיא נכנסה.

ברשותכם, אני רוצה לקרוא מתוך הדוח של החברה. "בבדיקת התאונה שארעה לגברת
בראשי לא מצאנו כל חשד או סימן להטיית עדויות, טיוח או שחיתות. התקלה אירעה
בגין מנגנון החישן שהושחת על-ידי מאן דהוא בשוגג, ומבלי שדווח על כך". הם
קובעים: "לראות בחברה הגורם האחראי לתקלה".

היו"ר דוד טל:

התקלה הזו הייתה ידועה טרם ההפעלה באותו יום שבו עליזה נפגעה?

יצחק שד"ר:

כן, והייתה הנחיה מפורשת לוודא שזה מושבת. הוא הופעל כדי לבדוק מה קרה.

אני רוצה לקרוא מתוך הדוח על הקצין הבודק. "קצין הכנסת מינה מיידית את קצין
ההדרכה, אלי חוג'ה" – זה שלכאורה היה הקצין הבודק – "לבדוק מי התקין את
האזיקון, וכן מינה בנפרד את קצין הבטיחות לבדוק את ההיבטים הטכניים. קצין
הכנסת הגיש דוח מסכם ליושבת ראש הכנסת".

אלי חוג'ה לא היה קצין בודק. הוא בדק היבט אחד - וחקר את האנשים - דרך
המצלמות, לבדוק מי התקין את האזיקון, זה הכול. זה מצוין בדוח שהיה אצל נדב
פרי ביד.

היו"ר דוד טל:

אבל היה קצין בודק?

יצחק שד"ר:

אני הקצין הבודק. אני קורא מתוך הדוח. "כאשר ההתקנות הפיזיות של השערים
השונים, לרבות - - - אלה אותם מחסומים - הותקנו במהלך החודשים יוני-יולי
2006, התקנות אלה נבדקו על-ידי מפקחים ויועצים שונים ואושרו כרכיבים
נפרדים. האישור להפעלת השער כמכלול לא ניתן על-ידי יועצים ולא על-ידי קצין
הכנסת". זה בניגוד למה שנאמר בכתבה. "לא ניתן אישור להפעיל את השער, ולכן
האחראים הם הטכנאים שהפעילו את זה".

שלי יחימוביץ:

מה זאת אומרת, הטכנאים מחליטים? להפיל על הטכנאי.

יצחק שד"ר:

הוא הפעיל מבלי להגיד לנו בכלל. אתן לך את צילום הדוח.

גדעון סער:

אדוני היושב ראש, אני חושב שהיה צורך לקיים דיון אחרי שהדוח מונח על שולחן
חברי הוועדה.

שלי יחימוביץ:

מן הסתם, יש עוד חלקים בדוח.

היו"ר דוד טל:

אני רוצה להזכיר לכם שבקשת הוועדה ממני הייתה לבוא בדברים עם הגורמים
הרלוונטיים ולשמוע את דעתם. הייתי אמור להביא רק את דעתם, כפי שיעבירו אותה
אליי. אם חברי הכנסת היו משתכנעים, היינו רואים את העניין כסגור. במידה שלא
ישתכנעו – כך קבענו בדיון הקודם – נביא את הגורמים הרלוונטיים. כאמור,
הגורמים הרלוונטיים ביקשו ממני להופיע בפני הוועדה. אני חושב שאף לא נייר
אחד בכנסת חסום וחסוי בפני חברי הכנסת.

גדעון סער:

מקיימים בזה דיון.

היו"ר דוד טל:

אדוני, אם חבר כנסת מסוים ירצה להמשיך לדוש בנושא אחרי שהוא יקבל את
הדוחות, הוועדה הזאת לא סגורה בפני גילוי האמת.

יצחק שד"ר:

אין לי בעיה להביא את הדוחות. הכתבה נעשתה על סמך הדוח הזה, של שפרן. זה
היה אצל נדב פרי ביד. אני מתייחס וקורא רק סעיפים - - -

היו"ר דוד טל:

איך קיבל את זה נדב פרי ביד וחברי הכנסת לא קיבלו ביד?

יצחק שד"ר:

אני מניח שהוא לא יגיד לנו.

גדעון סער:

יש חיסיון מקורות.

יצחק שד"ר:

אני מתייחס רק לנושאים שהופיעו בכתבה. חברת הכנסת יחימוביץ אמרה שהיא ביקשה
את הדיון על סמך הכתבה. נדב פרי אומר שקצין הכנסת מכהן בתפקיד כבר שבע שנים
– דרך אגב, זה שמונה שנים – כך לדוגמה, כששד"ר מחליט שצריך למגן את כניסת
כלי הרכב למשכן הוא גם מבצע. עובדה, בשנת 2006 הותקנו עמודי ביטחון
מיוחדים, שנטועים בקרקע ומתרוממים, שצריך על מנת לבלום רכב עוין. הכל טוב
ויפה כמעט, מערכת עמודי הביטחון החלה להיות מופעלת עוד בטרם קיבלה את
האישורים הנדרשים.

נכון. קצין הכנסת לא נתן לזה אישור, זה דוח שפרן. לכן אני מתייחס לדוח
שפרן. אם הוא כותב שאלי חוג'ה הוא איש המשמר שמונה לחקור את התקרית, אלי
חוג'ה כפוץ לקצין האג"ם גריף. אני קורא לכם מתוך הדוח. אלי חוג'ה לא מונה
כקצין בודק, הוא מונה לבדוק היבט פלילי אחד, האזיקון.

היו"ר דוד טל:

ומה הייתה המסקנה שלו?

יצחק שד"ר:

הוא לא מצא. היו למעלה מ-20 חשודים, הטכנאים והמאבטחים שעמדו על יד זה,
ההמלצה הייתה לא להעביר לביקורת פלילית של המשטרה.

היו"ר דוד טל:

השאלה אם לא היה נכון, ראוי ורצוי שקצין הכנסת או מי מטעמו יבדוק את כל
האנשים, גם אם מדובר ב-20 אנשים. אולי צריך היה לבדוק מי מהם, בזדון או לא
בזדון, עשה את זה.

יצחק שד"ר:

בדקנו. הדבר היחיד שנשאר לנו זה להעביר אותם למשטרה או להעביר אותם
פוליגרף. החלטנו לא לעשות את זה. לא מצאנו מי עשה את זה. זה מה שאלי חוג'ה
בדק. הוא לא מונה כקצין בודק.

היו"ר דוד טל:

הטענה שמונה קצין בודק, שהוא פקוד של הנבדק, לא נכונה.

גדעון סער:

רציתי לשאול את קצין הכנסת מדוע לא הוזמנה המשטרה. בדרך כלל, בתאונות דרכים
שיש בהן פצוע או נפגע הנוהל הוא שמזמינים משטרה. האם העניין הזה נשקל, ואם
לא – מדוע לא?

יצחק שד"ר:

זה לא נשקל באותו רגע. גם בדיעבד אני חושב שלא צריך היה להזמין את המשטרה.
לא היה פה משהו שהמשטרה צריכה לחקור, למעט אולי מי התקין. אנחנו יודעים מה
שקרה. בדוח שלי, כקצין בודק ליושבת ראש הכנסת, כתבתי שהאחריות היא שלנו,
שפתחנו את הדלך הזאת. אין שאלה לחקור מה קרה, אנחנו יודעים בדיוק מה קרה.

גדעון סער:

האם אתה מודע לזה שבתאונות דרכים שיש בהן נזק גוף זה פק"ל שמשטרה מגיעה
וחוקרת?

יצחק שד"ר:

כן.

היו"ר דוד טל:

זו שאלה רטורית. קצין הכנסת לא יודע את זה? אדם מן הישוב יודע את זה.

גדעון סער:

אבל התשובה שלו הייתה שלא היה מה לחקור.

היו"ר דוד טל:

הוא אמר שאז זה לא נשקל, ובדיעבד הוא חושב - - -

גדעון סער:

האם היה מה לחקור או לא היה מה לחקור, השאלה הזאת יכולה להיות נתונה לדעת
מי שמזמינים אותו. דהיינו, משטרת ישראל.

יצחק שד"ר:

אפשר להתווכח אם צריך היה להזמין משטרה. אני אומר לך באחריות מלאה וללא צל
של ספק, שאי הזמנת המשטרה לא נבעה מטשטוש או מהסתרה של משהו. זאת הנקודה.

אני רוצה לסיים במשפט אחרון מהדוח: לפי לדעתנו, לא היה בהתנהלות קצין הכנסת
וקצין האג"ם, יוסף גריף, דבר שנועד לטשטש עובדות וממצאים ולמרוח את החקירה.

זה כתשובה לסיפורים האפלים מתוך משמר הכנסת ולכתבה שעליה הדיון מתבסס.

היו"ר דוד טל:

תודה רבה. אדוני יכול לומר לי האם דוח שפרן קבע שהעברה לנתיב אחר לא נעשתה,
ושהטענה שלכם שהתנועה הוסטה לא נכונה?

יצחק שד"ר:

בפועל, התנועה לא הוסטה, למרות שכל מי שהיה במקום, עשרות אנשים – אני לא
הייתי במקום - העידו שהתנועה הוסטה. במצלמות לא רואים שהתנועה הוסטה. אין
ויכוח בכלל שהתנועה נפתחה בציר הזה ללא וידוא מספיק שהמערכת מושבתת.

היו"ר דוד טל:

תודה. רבותיי חברי הכנסת, יש מישהו שרוצה להעיר משהו? בבקשה, חבר הכנסת
כבל.

איתן כבל:

רציתי לשאול את קצין הכנסת, גם כשאתה מציג את הדברים, נראה שאולי היה בסדר,
ליד הבסדר. יכול להיות ששום דבר לא נעשה מתוך כוונה לפגוע, ואני גם מניח
ששום דבר, חס וחלילה, לא נעשה מתוך כוונה לפגוע. השאלה המתבקשת, האם הופקו
הלקחים והאם נקבעו כללים ברורים לגבי הפעולות שמערכת הביטחון של הכנסת
יודעת היום, כדי שמקרים מהסוג הזה לא יחזרו על עצמם?

היו"ר דוד טל:

קודם כול, הוא אמר שהייתה ישיבה והופקו הלקחים. מעבר לכך, יש נושאים
מסוימים שהוא אומר: אני, הקודקוד, מקבל על עצמי את האחריות. הוא מקבל את זה
על עצמו, הוא לא מסתיר דבר.

התבקשתי לומר לפרוטוקול שעליזה בראשי סירבה להתייחס, על-פי הצעת עורך הדין,
היות שיכול להיות שהנושא הזה יתברר במערכת המשפט. עוד שאלות? בבקשה.

אלחנן גלזר:

אדוני היושב ראש, האם זה באמת קרה? זה נשמע לי יותר בדותא מנושא האינדיאנים
אפילו.

היו"ר דוד טל:

נדב פרי, תעביר אליו את הדיסק, שיראה את הדברים.

יצחק שד"ר:

התאונה הייתה. עליזה נפגעה.

היו"ר דוד טל:

מי שראה את זה בכתבה של ערוץ 10 יכול היה להתרשם מחלמאות בכל ההתנהלות בקטע
הצר הזה. יש עוד הערות? אין, תודה. אני נועל את הישיבה.

הישיבה ננעלה בשעה 10:45.
