פרוטוקולים/ועדת הכנסת/4548

ירושלים, כ"ב בשבט, תשס"ב

4 בפברואר, 2002

הכנסת החמש-עשרה נוסח לא מתוקן

מושב רביעי

פרוטוקול מס' 271

מישיבת ועדת הכנסת

יום שלישי, ט' בשבט התשס"ב (22 בינואר 2002), שעה: 10:30

סדר היום: א. ערעורים על החלטת יו"ר הכנסת והסגנים שלא לאשר דחיפות

הצעות לסדר היום.

ב. הצעת חוק בנושא דיני הקניין הרוחני (תיקוני חקיקה).

ג. צוות חשיבה בנושא רפורמה בוועדות הכנסת.

ד. קביעת ועדות לדיון:

-   בהצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2002) (מס' 2),

  התשס"ב – 2001.

-   בהצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2002) (מס' 3),

  התשס"ב-2002.

נכחו:

חברי הוועדה: יוסי כץ – היו"ר

אפי אושעיה

זאב בוים

מוחמד ברכה

יצחק גאגולה

משה גפני

עבד-אלמאלכ דהאמשה

אברהם הירשזון

אליעזר (מודי) זנדברג

עופר חוגי

נעמי חזן

אחמד טיבי

שאול יהלום

ישראל כץ

סופה לנדבר

יחיאל לסרי

מרינה סולודקין

יאיר פרץ

איוב קרא

מוסי רז

ויצמן שירי

מזכיר הכנסת, אריה האן

סגן מזכיר הכנסת, דוד לב

מוזמנים: יועצת כלכלית לוועדת הכספים, סמדר אלחנני

יואל נווה משרד האוצר

יפת מנחם משרד האוצר

יועץ משפטי: אנה שניידר

מנהל/ת הוועדה: אתי בן יוסף

קצרנית: דרורה רשף

א. ערעורים על החלטת יושב ראש הכנסת והסגנים שלא לאשר דחיפות הצעות לסדר היום

היו"ר יוסי כץ:

קבלו את התנצלותי על האיחור. סיפרו לי, כשנכנסתי לתפקיד, שסאלח טריף ,
באופן קבוע, היה מתחיל את הישיבות יותר מאוחר ומה פתאום אני מתחיל את
הישיבות בזמן. אז קבלו את התנצלותי.

חבר הכנסת אחמד טיבי מערער על הריסת בנין רשות השידור הפלשתינית
ברמאללה - - -

זאב בוים:

מה הוא רוצה? לבנות אותו מחדש?

היו"ר יוסי כץ:

הפיגוע בחדרה וההידרדרות המדינית – ביטחונית.

וחבר הכנסת זבולון אורלב מערער על הפיגוע בחדרה והתגובה הישראלית.

עבד-אלמאלכ דהאמשה:

אני מבקש את רשות הדיבור. הערעורים האלה לא יכולים להיות נדונים בכלל. הם
בניגוד לתקנות ואסור היה להביא אותם לוועדה וגם לא לדון בזה.

היו"ר יוסי כץ:

למה?

עבד-אלמאלכ דהאמשה:

מפני שהנושא נמצא בדיון בפני הכנסת. לפי התקנון אי אפשר להעלות הצעות
דחופות על נושא שבדיון בפני הכנסת.

אריה האן:

היום. היום.

זאב בוים:

נכון מאד.

אריה האן:

היום יש דיון בפני הכנסת על כל נושא הפיגועים. יש שמונה נושאים.

זאב בוים:

הטרור והפיגועים.

אריה האן:

אחד מהנושאים זה גם פיגוע בחדרה. נא להסתכל בסדר היום.

היו"ר יוסי כץ:

סליחה, גם התגובה הישראלית?

אריה האן:

הכל, הכל. זה בסדר היום.

אחמד טיבי:

אדוני היושב ראש, בעיקר ההצעה שלי מתייחסת להריסת בניין רשות השידור
הפלשתינית ברמאללה. היום הדיון מתקיים על הפיגוע בחדרה – של העשרים
בנובמבר. היום הדיון על נובמבר 2000. השתנו דברים. אי אפשר לקשור בין - - -

זאב בוים:

פיגוע הוא פיגוע הוא פיגוע הוא פיגוע. טרור הוא טרור הוא טרור הוא טרור.
זהו.

אחמד טיבי:

ועל כן אין לקשור בין הדברים.

ישראל כץ:

יש לי הצעת פשרה: לתת לו להעלות את זה בפרלמנט הפלשתיני.

זאב בוים:

כן. רעיון טוב. הוא במילא יהיה שם עם בורג.

אברהם הירשזון:

כמו שאנחנו לא רוצים שהם יהיו נציגי הפרלמנט הפלשתיני פה, אנחנו לא צריכים
שהם יהיו הנציגים שלנו שם.

זאב בוים:

אנחנו יכולים לא לרצות. מה זה עוזר לנו?

שאול יהלום:

כפי שאני מבין, נותנים להם להיות פותחים. נכון? לשניהם.

דוד לב:

יש פותחים של הדיונים הקודמים. באופן אוטומטי כל מי שהגיש - - -

שאול יהלום:

בסדר, הם הפותחים הראשונים עכשיו.

דוד לב:

מי שהגיש - - -לאתמול, ייכנס לרשימת הדוברים.

שאול יהלום:

נו, אז זה בסדר. מה הבעיה?

אחמד טיבי:

מה בסדר יש בזה? מה, אתה נגד זבולון אורלב?

היו"ר יוסי כץ:

אני מציע דבר כזה, חבר הכנסת טיבי, אני רואה שאתה אחד הפותחים.

שאול יהלום:

זו הבעיה, ששניהם פותחים.

היו"ר יוסי כץ:

אני רואה שבנושא פיגועי ירי, המצב בשטחים והתייחסות הממשלה, הצבא ומועצת
יש"ע, אתה הנואם הפותח. אני אומר: תוותר על זה ואל תיתן לנו להחליט. בסדר,
אתה יורד מזה? אתה יורד מזה? אני לא רוצה להחליט נגדך.

אחמד טיבי:

כן.

היו"ר יוסי כץ:

אתה יורד מזה. תודה רבה.

רבותי, אנחנו סיימנו בשלב זה. בשעה 11:30 מתחילים בפיצול חוק ההסדרים.

הישיבה הופסקה בשעה: 11:00.

הישיבה חודשה בשעה: 11:30.

ב. הצעת חוק לתיקון דיני הקניין הרוחני (תיקוני חקיקה)

היו"ר יוסי כץ:

רבותי, אני מבקש שקט מוחלט. אם לא יהיה שקט מוחלט, אני אנעל את הישיבה. אני
אינני מוכן לצעוק. את הדלת נא לסגור. תודה רבה.

אנחנו פותחים בשני נושאים שכלל אינם קשורים לחוק ההסדרים. הנושא הראשון: יש
הסכמה בין יושב ראש ועדת חוקה ליושב ראש ועדת הכלכלה, על העברת הצעת חוק
לתיקון דיני הקניין הרוחני (תיקוני חקיקה), התש"ס, מוועדת הכלכלה לוועדת
החוקה. אני מבקש לאשר בהצבעה את ההעברה הזו.

שאול יהלום:

מה, מה? פשוט לא שמענו. אי אפשר.

היו"ר יוסי כץ:

אני מבקש לסגור את הדלת. כל מי שעומד מתבקש לשבת, אני לא אמשיך בישיבה עד
שתשבו.

רבותי, ישנה הצעת חוק לתיקון דיני הקניין הרוחני (תיקוני חקיקה). ההצעה
הזאת, משום מה, נמצאת בוועדת הכלכלה. פנה אלי יושב ראש ועדת הכלכלה, בעצה
אחת עם שר המשפטים ועם יושב ראש ועדת החוקה וביקש להעביר את זה לוועדת
החוקה. אני מבקש מהוועדה לאשר זאת. מי בעד – ירים את ידו. מי נגד – אין.
אושר. הוועדה ממליצה לכנסת לשנות את החלטתה ולהעביר את הנושא לוועדת חוקה,
חוק ומשפט.

ג. צוות חשיבה בנושא רפורמה בוועדות הכנסת

הדבר השני: האגודה הישראלית לפרלמנטריזם מתכננת, ב-18 לפברואר, אירוע במשכן
הכנסת. במסגרת הזו יתקיימו שני דיונים. האחד בנושא: רפורמה בוועדות הכנסת.
השני: גבולות חופש ההבעה של חברי הכנסת. זה לא עניין שלנו, אבל הם הציעו
הרכב מאד מגוון, מאד חוצה גבולות ולא הכינוס הזה הוא העניין, אלא שהם
מבקשים שנקים צוות של חברי כנסת וחברי כנסת לשעבר, כדוגמת אורי אלין, משה
שחל ועוד כהנה. אני אבוא עם הצעת הרכב. הם ביקשו שאנחנו נקים צוות שיכין
הצעה בנושא רפורמה. אני אביא במהלך הישיבה את הרכב הצוות המוצע, שאמור
להגיש המלצות. הם ביקשו שתהיה גם מעורבות של ועדת הכנסת בנושא הזה. זו לא
ועדת משנה, אלא שפשוט נסכים להקים צוות, שאני ארכז את הפעילות שלו.

הרעיון המרכזי הוא להגיש לאגודה – וגם לוועדת הכנסת – המלצות שיידונו
בהרחבה בנושא רפורמה בוועדות הכנסת החל מהכנסת הבאה. אז אני חושב – מאחר
והנושא הוא באמת נושא אמיתי וכל אחד מאתנו יודע שחייבת להגיע רפורמה
בוועדות הכנסת, כי המצב היום שיש עשרות ועדות כנסת וחברי כנסת מקבלים
החלטות ברוב של אחד נגד אפס או שניים נגד אחד, הוא מצב בלתי נסבל. אנחנו
נבקש לצרף מספר חברים לצוות הזה, אז נגיע עם זה.

ד. קביעת ועדות לדיון:

-   בהצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2002) (מס' 2),

  התשס"ב – 2001

-   בהצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2002) (מס' 3),

  התשס"ב-2002

היו"ר יוסי כץ:

עכשיו, הנושא שלשמו התכנסנו. במליאת הכנסת עברו שלוש הצעות חוק הסדרים: חוק
ההסדרים הראשון נדון בהרחבה כאן בוועדה. נדון בוועדה לא פורמלית, שלא
הוסמכה פורמלית על ידי מישהו, אבל דיווחה לוועדה הזו ודיווחה גם לראשי
הוועדות: יושב ראש הכנסת, יושב ראש ועדת הכספים ועבדכם הנאמן. אחר כך
התקיימו דיונים בוועדה, נרשמו הערות החברים, אחרי זה הורכבו כל מיני צוותים
של הקואליציה, התקיימו שיחות ביני לבין שר האוצר, אחרי זה היו ישיבות אצל
ראש הממשלה בהשתתפות ראשי הקואליציה והושגו כל מיני הסכמות ובסופו של דבר
עברו שלושה חוקי הסדרים בקריאה ראשונה. הצעות חוק. חוק ההסדרים הראשון - -
-

משה גפני:

אבל החוק נמשך.

שאול יהלום:

מה?

משה גפני:

החוק נמשך.

היו"ר יוסי כץ:

חבר הכנסת גפני, אל תפריע לי.

זאב בוים:

אבל הוא עבר קריאה ראשונה וחזר לוועדה.

משה גפני:

אבל הוא נמשך. החוק נמשך בגלל שהחרדים הצביעו נגד.

היו"ר יוסי כץ:

חבר הכנסת גפני, אתה מעלה על דעתך שאני לא אומר את זה? למה לך לעשות את זה.

קריאה:

החרדים הצביעו נגד.

משה גפני:

אז החוק נמשך.

היו"ר יוסי כץ:

הישיבה נסגרת עוד דקה, אני אומר לכם. אני לא אסבול שום הפרעה.

שאול יהלום:

האופוזיציה בכנסת, זכותה להפריע.

היו"ר יוסי כץ:

אם לא יהיה פסק מוחלט של הציוצים ושל הדיבורים ושל הרעשים, אני אפסיק את
ישיבת הוועדה. התראה נוספת לא תינתן.

חוק ההסדרים הראשון שנידון בהרחבה, נמשך על ידי שר האוצר.

אנה שניידר:

למעט פרק התכנון והבניה.

היו"ר יוסי כץ:

למעט פרק התכנון והבניה, שעבר כאן דיון והצבעה והועבר לוועדת הכספים.

הצעת חוק ההסדרים מספר 2 ו 3 עברו אתמול בקריאה ראשונה, הועברו לוועדת
הכנסת לשם קביעת הוועדה.

בסיכום שהיה לי עם ראש הממשלה וגם עם ראשי הקואליציה ואחר כך עם מנכ"ל משרד
האוצר, סוכם על דרך מסוימת, שלפחות אני מחויב כלפיה – היא לא מחייבת את
חברי הוועדה, תהיה כאן הצבעה – אבל אותי היא מחייבת. לפי הסיכום הזה הסכמנו
על כך שאני אעביר המלצה לוועדת הכנסת לפצל בדרך מסוימת את הצעת חוק ההסדרים
הראשונה.

יאיר פרץ:

וזה מקובל על הממשלה, הפיצול שלה?

שאול יהלום:

הראשונה או השניה והשלישית?

היו"ר יוסי כץ:

הראשונה. על השניה והשלישית לא דיברנו.

שאול יהלום:

אבל מה מצבה הפורמלי של ההצעה הראשונה?

היו"ר יוסי כץ:

חלק בלתי נפרד מהסיכום היה, ששלושה חוקים – בעצם חמישה חוקים – לא יידונו
במסגרת חוק ההסדרים. חוק עידוד השקעות הון - - -

שאול יהלום:

רגע, אדוני היושב ראש, החוק לא מונח לפנינו.

היו"ר יוסי כץ:

מונח לפניכם.

שאול יהלום:

לא. חוק ההסדרים מספר אחד לא מונח לפנינו.

יאיר פרץ:

כי משכו אותו.

אנה שניידר:

הוא גם לא יכול להיות מונח, כי החוק לא בכנסת. כל עוד שר האוצר לא חזר בו,
אי אפשר לדון בזה.

שאול יהלום:

הוא לא בא שוב למליאה.

היו"ר יוסי כץ:

שניה, למה לצעוק? למה לדבר? שניה, אני אבהיר את זה. הצעת חוק ההסדרים
הראשונה נמשכה על ידי שר האוצר ולכן היא לא מונחת כאן. אבל, אני מחויב
למסור לכם דיווח.

שאול יהלום:

כשאין חוק? אני תומך במאה אחוז, אבל קודם כל שיהיה מונח החוק. איך אפשר
לדבר על חוק אם אין חוק?

נעמי חזן:

הצבעת אתמול.

שאול יהלום:

על 2 ו 3. 2 ו 3 – בבקשה. כשיהיה 1, אני גם אתמוך במה שירצה היושב ראש, אבל
שיהיה מונח. הרי אי אפשר לעשות פלסתר את כל תקנון הכנסת.

יאיר פרץ:

הוא לא יכול להיות מונח.

היו"ר יוסי כץ:

אתם מוכנים להפסיק? הצעת חוק ההסדרים, 2 ו 3 מונחות בפניכם.

יאיר פרץ:

אז בוא נדון על זה.

היו"ר יוסי כץ:

הממשלה התחייבה בפני, לבטל את משיכת הצעת חוק ההסדרים הראשונה. שאלתי
לאוצר: האם בצעתם את ההתחייבות הזאת? איפה נציג האוצר? בבקשה.

עבד-אלמאלכ דהאמשה:

האם אפשר לחזור מהמשיכה?

יואל נווה:

לגבי מה שאמר יושב ראש הוועדה בנושא הסיכום לגבי שלושה חוקים - - -

היו"ר יוסי כץ:

לא, אל תענה לזה. אני שואל אם הצעת החוק הזו הוחזרה.

יואל נווה:

נכון לרגע זה, נכון לרגע זה – אני אומר: נכון לרגע זה – הממשלה לא חזרה בה
מהמשיכה.

שאול יהלום:

נו, אז איך אתה רוצה שנדון?

זאב בוים:

רגע, רגע. אדוני היושב ראש. מה קרה?

שאול יהלום:

בוא נעשה הפסקה רבע שעה, הם יחזרו בהם.

ויצמן שירי:

יוסי, יוסי, תעשה הפסקה רבע שעה.

עבד-אלמאלכ דהאמשה:

או שהממשלה חזרה בה או שלא חזרה בה.

קריאות:

--

זאב בוים:

אני מבקש רשות דיבור. אני רוצה להבהיר את המצב עכשיו. יש, כאמור, שלושה
חוקי הסדרים. חוק ההסדרים הראשון, המקורי, נמשך עכשיו על ידי הממשלה. אחרי
שהוא עבר בקריאה הראשונה, הוא הגיע לכאן, הוא נמשך. מדוע? מכיוון שעד עכשיו
אין הסכמה סופית. יש לגבי רוב הדברים, אבל עדיין לא הגיעו להסכמה לגבי
סעיפים מסוימים.

שאול יהלום:

עד עכשיו עוד לא הגיעו?

זאב בוים:

עד עכשיו עוד לא הגיעו. מה שעומד עכשיו, עומדים שני חוקים, 2 ו 3, שעליהם
בהחלט, כיוון שהם נמצאים פה, אפשר לדון ולקבל עליהם החלטות. ואני מבקש את
יושב ראש הוועדה לעשות את ההפרדה הזאת. אנחנו נמשיך להתדיין, בהנחה שאנחנו
כן נוכל להגיע להבנה, גם על הראשון - - -

שאול יהלום:

דיון לא פורמלי.

זאב בוים:

אבל אנחנו נעזוב אותו בינתיים בצד ובואו נקיים דיון והחלטות לגבי 2 ו 3. זה
מה שאני מבקש.

יאיר פרץ:

אמת לאמיתה.

שאול יהלום:

אנחנו תומכים ביושב ראש הקואליציה.

היו"ר יוסי כץ:

רבותי, אם הממשלה רוצה, אנחנו נתחיל מהסוף להתחלה. אני מביא לדיון - - -

נעמי חזן:

אבל שאלת הבהרה, אדוני. שאלת הבהרה.

היו"ר יוסי כץ:

אני מבקש לבדוק עם שר האוצר. אנחנו נדחה את המשך הדיון לשעה שלוש. אנחנו
נתחיל עכשיו בדיון, המשכו יידחה לשלוש. אני מבקש לבדוק עם שר האוצר שיבוא
הנה באופן אישי.

יואל נווה:

שר האוצר בחוץ לארץ.

היו"ר יוסי כץ:

שר האוצר בחוץ לארץ?

יואל נווה:

כן.

היו"ר יוסי כץ:

אז אני לא מבין את זה. אדוני, יושב ראש הקואליציה.

משה גפני:

מה זה חוץ לארץ, יושב ראש הקואליציה?

היו"ר יוסי כץ:

יושב ראש הקואליציה, מודיעים לי ששר האוצר נמצא בחוץ לארץ.

משה גפני:

מה חוץ לארץ עכשיו? אין תקציב, מה חוץ לארץ?

זאב בוים:

מה הוא צועק?

משה גפני:

אני צועק כי מה הוא נסע עכשיו לחוץ לארץ.

זאב בוים:

זה אמנם "בון טון" לתקוף את שר האוצר, אבל תרגע. אף אחד לא אמר ששר האוצר
צריך עכשיו להיות פה.

משה גפני:

אני מבקש רשות דיבור.

זאב בוים:

תאמין לי, שכאשר יבשילו התנאים להחזיר את העניין, הטכניקה הקיימת - - -.

משה גפני:

למה אי אפשר לסיים עם חוק ההסדרים הראשון ולהגיע להסכמה? אני לא מבין.
עושים צחוק מהעבודה?

קריאה:

עושים צחוק מהעם.

זאב בוים:

ומה הצחוק?

משה גפני:

למדינה אין תקציב, אתמול עבר החוק ברוב עצום, אי אפשר היום לבוא ולגמור
החלטה? פתאום אתה אומר לי שר האוצר בחו"ל?

זאב בוים:

אנחנו באים לוועדה הזאת ואומרים: בגלל כל הנימוקים האלה, בואו - - - עכשיו.

משה גפני:

אני לא מבין, אני היחיד שדואג פה למדינה?

היו"ר יוסי כץ:

רבותי, אני מפסיק את הישיבה. הישיבה תמשך בשעה 12:15.

הישיבה הופסקה בשעה: 11:55.

הישיבה חודשה בשעה: 12:25.

היו"ר יוסי כץ:

רבותי, הדיון נדחה לשעה 13:00.

הישיבה הופסקה בשעה: 12:25.

הישיבה חודשה בשעה: 13:00.

היו"ר יוסי כץ:

רבותי, הישיבה נדחית. על מועד חדש תבוא הודעה.

הישיבה ננעלה בשעה: 13:00.
