הכנסת העשרים-וארבע

מושב שני

פרוטוקול מס' 33

מישיבת ועדת הכנסת

יום ראשון, כ"ה בחשון התשפ"ב (31 באוקטובר 2021), שעה 12:00

סדר היום:

<< נושא >> פניית יושב ראש הכנסת בדבר שינוי בשעת פתיחת ישיבת הכנסת ביום
שני, כ"ו בחשוון התשפ"ב - 1 בנובמבר 2021. << נושא >>

נכחו:

חברי הוועדה:

ניר אורבך – היו"ר

איתן גינזבורג

בועז טופורובסקי

אחמד טיבי

יצחק פינדרוס

חברי הכנסת:

ינון אזולאי

זאב בנימין בגין

מיכאל מלכיאלי

אורית מלכה סטרוק

אלכס קושניר

מוזמנים:

מזכירת הכנסת ירדנה מלר הורוביץ

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

יפעת קדם

<< נושא >> שינוי בשעת פתיחת ישיבת הכנסת ביום שני, כ"ו בחשוון התשפ"ב - 1
בנובמבר 2021 << נושא >>

<< יור >> היו"ר ניר אורבך: << יור >>

צוהריים טובים, שבוע טוב, אני מתכבד לפתוח את ישיבת ועדת הכנסת. היום יום
ראשון, כ"ה בחשוון התשפ"ב – 31.10.2021, על סדר היום: פנית יושב-ראש הכנסת
בדבר שינוי בשעת פתיחת ישיבת הכנסת ביום שני, כ"ו בחשוון התשפ"ב – 1
בנובמבר 2021. לפני שאני אעביר את רשות הדיבור למזכירת הכנסת הגברת ירדנה
מלר, אני רוצה לפתוח בכמה מילים. אני באמת נרגש לפתוח את השבוע המשמעותי
הזה. אחרי כמעט שלוש שנים שבהן לא הצביעו על חוק תקציב, סוף סוף השבוע - -

<< דובר >> שלמה קרעי (הליכוד): << דובר >>

אתה עמוק עמוק בשקר, ניר.

<< דובר >> מיכאל מלכיאלי (ש"ס): << דובר >>

איך אמר לי מישהו? תאמין בבלוף, אל תשווק את זה.

<< יור >> היו"ר ניר אורבך: << יור >>

אחרי שלוש שנים בהן לא הצביעו על חוק תקציב, סוף סוף השבוע אנחנו הולכים
לעשות את זה שוב. זו בשורה למשק הישראלי, לכלכלה הישראלית ולאזרחי ישראל.

<< דובר >> שלמה קרעי (הליכוד): << דובר >>

ניר, אתה מסוגל להגיד את השקר לא מתוך הכתוב?

<< יור >> היו"ר ניר אורבך: << יור >>

אני יודע שיש חלקים בחוק ההסדרים ובחוק התקציב שמצריכים הסבר לציבור וקל
לעשות עליהם קמפיין. חובת ההסברה היא עלינו, וכך נעשה. כמו בכל תקציב יש
חלקים שמרגישים כי הם נפגעים ממנו יותר, יש חלקים שמרוויחים ממנו. השתדלנו
בכל יכולתנו למצוא איזונים ולאפשר לכל אזרח לחיות פה בכבוד. צריך לזכור,
אנחנו אחרי כמעט שנתיים של מגפת קורונה. אמנם ברוך השם נראה שאנחנו בכיוון
הנכון ואנחנו מנצחים את המגפה, ואמנם את הגל האחרון הצלחנו לעבור ללא סגר,
אבל עדיין יש צורך לממן את כל מה שעברנו ולהתכונן לבאות. מדובר במגפה לא
צפויה, עם אויב אכזרי, וחשוב שנגיע מוכנים לכל תרחיש. גם זה, לצערי, עולה
כסף.

<< דובר >> שלמה קרעי (הליכוד): << דובר >>

באזרחים אתה כולל גם את אזרחי עזה?

<< יור >> היו"ר ניר אורבך: << יור >>

אנחנו חיים במדינה קטנה. יש לנו אוכלוסיות ממגזרים שונים ומגוונים, יש לנו
צרכים שאין להרבה מדינות בעולם, ויש בנו את הרצון העז להיות הכי טובים שיש
ותמיד עם רגישות חברתית למגוון שאנחנו חיים בו. כל חבר כנסת שמגיע למשכן
מגיע עם ציבור ישראלי שעומד מאחוריו ומצפה שידאגו לו. יהיה שבוע קשוח. הרבה
רעשי רקע וקמפיינים יובילו את השבוע הזה, אבל אנחנו בטוחים בעצמנו ונחושים
לעשות את מה שטוב לעם ישראל. מגיע לאזרחי מדינת ישראל מדינה מתפקדת ומשרדי
ממשלה מתפקדים שבאים לעבוד בשביל האזרח.

<< דובר >> שלמה קרעי (הליכוד): << דובר >>

גם משרד ראש ממשלה חלופי, וגם שרים בלי תיק.

<< יור >> היו"ר ניר אורבך: << יור >>

התקציב, בעזרת השם, יעבור השבוע. אנחנו מתכוננים לשבוע וערוכים למשימה.

<< דובר >> אורית מלכה סטרוק (הציונות הדתית): << דובר >>

לאן הוא יעבור? לעזה?

<< יור >> היו"ר ניר אורבך: << יור >>

לא.

<< דובר >> שלמה קרעי (הליכוד): << דובר >>

לחתולים ולראזי חמד.

<< יור >> היו"ר ניר אורבך: << יור >>

אנחנו מאמינים שאנחנו עושים טוב למדינת ישראל ולאזרחי ישראל. אני רוצה
לסיים בדבריו של הרב קוק, שבעזרת השם את החוק שלו נמשיך ונקדם.

<< דובר >> מיכאל מלכיאלי (ש"ס): << דובר >>

מייסד הרבנות הראשית.

<< יור >> היו"ר ניר אורבך: << יור >>

תודה לך, חבר הכנסת מלכיאלי, אני מבסוט עליך.

<< דובר >> אורית מלכה סטרוק (הציונות הדתית): << דובר >>

לכן נרמוס אותה.

<< דובר >> שלמה קרעי (הליכוד): << דובר >>

וניכנס באמ-אימא של הרבנות הראשית. איך אתה מעז להזכיר את הרב קוק על דל
שפתך?

<< יור >> היו"ר ניר אורבך: << יור >>

חבר הכנסת קרעי, אתה לא תלמד אותי אם אני כן או לא אומר את הרב קוק על דל
שפתיי. את מה שאני עברתי עם הערכים שקרובים לרב קוק אתה עוד הרבה שנים לא
תעבור.

<< דובר >> שלמה קרעי (הליכוד): << דובר >>

אתם מחריבים את כל היסודות שהוא בנה במדינה הזאת.

<< יור >> היו"ר ניר אורבך: << יור >>

אסיים בדבריו של הרב קוק, שאת החוק שלו, בעזרת השם, נמשיך ונקדם אחרי העברת
התקציב. "האהבה הגדולה שאנו אוהבים את אומתנו, לא תסמא את עינינו מלראות את
כל מומיה, אך גם אחרי הביקורת היותר חופשית.. כולך יפה רעייתי". אנחנו לא
חפים מביקורת, אנחנו יודעים שעוד יש דברים לתקן, אבל בשביל זה אנחנו כאן.
הגענו לעבוד למען אזרחי ישראל. מזכירת הכנסת ירדנה מלר, בבקשה.

<< דובר >> ירדנה מלר הורוביץ: << דובר >>

צוהריים טובים ושבוע טוב לכולם.

<< דובר >> מיכאל מלכיאלי (ש"ס): << דובר >>

מה דעתך על ההקדמה? חשוב לי לשמוע את דעתך.

<< דובר >> ירדנה מלר הורוביץ: << דובר >>

אני אעבור על הסיבה שלשמה אני כאן בישיבה. פניתי בשמו של יושב ראש הכנסת
ליושב ראש הוועדה ולוועדה המכובדת כדי להקדים, על פי התקנון, את שעת פתיחת
הישיבה מ-16:00 ביום שני ל-10:00. בסיום הישיבה, לפני שנעל אותה יושב-ראש
הכנסת ביום רביעי, הסעיף על סדר היום היה צריך להיות המשך נימוק
ההסתייגויות של החוק בקריאה שנייה ושלישית על מיסוי רווחים ממשאבי טבע. אם
אתם זוכרים, מיציתם קודם את הכלים הפרלמנטריים ואת סדר היום על פי התקנון.
היושב-ראש אמר שלא ימשיכו לנמק את ההסתייגויות ביום רביעי, הוא נעל את
הישיבה, ושהמשך נימוק ההסתייגויות יהיה בשבוע הבא. הוא אמר שיכול להיות
שהוא אפילו יבקש להקדים את שעת הישיבה השבוע, ואת זה באמת הוא עשה. כרגע יש
על סדר היום הצעות אי אמון. הישיבה תיפתח עם נימוק ההצעות, ולאחר מכן יעברו
להמשך נימוק ההסתייגויות. והיה וימשכו את האי אמון - -

<< דובר >> בועז טופורובסקי (יש עתיד): << דובר >>

כמו שהיה נהוג.

<< דובר >> ירדנה מלר הורוביץ: << דובר >>

לא יודעת אם נהוג.

<< דובר >> שלמה קרעי (הליכוד): << דובר >>

זה היה נהוג בממשלות נורמאליות.

<< דובר >> ירדנה מלר הורוביץ: << דובר >>

אם ימשכו את האי אמון, לפי התקנון יהיו נאומים בני דקה. זה מה שהתבקשתי
בשמו של יושב-ראש הכנסת, ואת זה אני עושה.

<< דובר >> שלמה קרעי (הליכוד): << דובר >>

בממשלות נורמאליות, כשראש הממשלה לא נוכל.

<< דובר >> ינון אזולאי (ש"ס): << דובר >>

לאחר האי אמון זה יחזור למשאבי הטבע?

<< דובר >> ירדנה מלר הורוביץ: << דובר >>

הישיבה תמיד נפתחת עם הצעות אי אמון ביום שני. אם יהיה דיון, יהיו הצבעות
על האי אמון ולאחר מכן יעברו להמשך נימוק ההסתייגויות. אם ימשכו את האי
אמון, יהיו נאומים בני דקה ולאחר מכן המשך נימוקים.

<< דובר >> ינון אזולאי (ש"ס): << דובר >>

למה לא להתחיל באי אמון ואחר כך לחזור - -?

<< דובר >> ירדנה מלר הורוביץ: << דובר >>

מתחילים באי אמון.

<< דובר >> ינון אזולאי (ש"ס): << דובר >>

ב-10:00 בבוקר מתחילים?

<< דובר >> ירדנה מלר הורוביץ: << דובר >>

כן.

<< דובר >> מיכאל מלכיאלי (ש"ס): << דובר >>

ואז מיד ימשיכו עם משאבי טבע?

<< דובר >> ירדנה מלר הורוביץ: << דובר >>

כן.

<< דובר >> ינון אזולאי (ש"ס): << דובר >>

בוקר טוב ושבוע טוב לכולם. שמעתי, אדוני היושב-ראש, את דברי ההקדמה שלך.
שמע, להגיד שהתקציב טוב וזו בשורה, ואני הייתי בחלק גדול מהתקציב כי ישבתי
בוועדת הכספים, זו אולי בשורה, אבל בשורה לא טובה. אני חייב להגיד לך שאתה
עמדת על כך שתקציב הישיבות יקוצץ רק ב-50 מיליון. אני מאמין שאם לא היית
מבקש את זה, גם זה לא היה והיו יורדים 200 מיליון שקל. עמדת על רגליך
האחוריות בעניין הזה, אבל אנחנו עדיין זועקים, כי זה לא רק 50 מיליון, זה
50 מיליון פלוס הגידול הטבעי. אנחנו יודעים שיש שם קיצוץ של 100 מיליון
שקל. אני חושב, ותיקח את הביקורת כביקורת בונה, שהיה ביכולתך להביא גם יותר
מזה, אבל יכול להיות שהשארת לעצמך לשאוף להגיע לעוד. אני אשמח שתעשה עוד
מאמצים על מנת שתגיע לעוד בעניין הזה. אל תסתכלו רק על זה שבתקציב הישיבות
קוצצו 50 מיליון או 100 מיליון, כי היו עוד קיצוצים שפוגעים בשכבות החלשות,
ובראשם המגזר שאני נמצא בו, המגזר החרדי. אני לא אפרט אותם פה, אני אפרט
אותם בהנמקות.

אמרת שבתקציב הזה כל אחד השתדל להביא לציבור שהוא מייצג. התקציב הזה לא
מייצג את מי ששלח את ימינה. הממשלה הזאת לא מייצגת את מי ששלח אותה. זאת
ממשלה לא טובה לעם ישראל, היא ממשלה רעה. אני מסתכל על מי ששלח את ימינה
ורואה שהציבור מאוכזב עד כדי כך שבסקרים הוא נותן לכם פחות מנדטים. יכול
להיות שבסופו של דבר זה קל לרצות שישה חברים, שזה בסדר. את ששת חברי
הקואליציה שלכם, כולל ראש הממשלה, הייתם צריכים לרצות. אם תסתכלו בראייה
רחבה, אז התקציב רע לעם ישראל, התקציב רע לחלשים, ואין שום בשורה.

אני רוצה לגעת בנושא שלשמו התכנסנו, וזו הבקשה של יושב-ראש הכנסת להקדים את
הדיון מחר לשעה 10:00 בבוקר. אני רוצה לשאול אותך, אדוני היושב ראש, ואת
גברתי מזכירת הכנסת בנושא הזה. היו פה דיונים בנושא של משאבי הטבע.
כשדיברתי עם חברי כנסת די ותיקים במשכן, הם אמרו לי שבכל שנותיהם הם לא
זוכרים דבר כזה שמתייחסים למליאה כאילו היא ועדה. במה דברים אמורים?
שהיושב-ראש החליט שמפסיקים את הדיון. לקחתם את המליאה והפכתם אותה לוועדה.
אני רוצה לומר ליושב-ראש הכנסת, שאני מעריך אותו מאוד ולמדתי ממנו המון
בהיותי בוועדת כספים, שהוא חטא בכך שהוא התנהג במליאה כוועדה. המליאה היא
מליאה. עליו לשמור על ממלכתיות במליאה, עליו לשמור על כבודה של הכנסת ועל
כבודה של המליאה, ועליו לשמור על הכוח הפוליטי שלנו כאופוזיציה כדי שנוכל
לעשות את כל התרגילים האופוזיציוניים שאנחנו רק יכולים לעשות. הוא גם שיחק
איתנו בדקות. היה מקובל לתת מקבצים של דקות לכל חבר כנסת, לכל סיעה, אבל
הוא נתן לנו חמש דקות, הכל בשביל לייאש אותנו. אין בעיה, לא התייאשנו,
ואנחנו גם לא נתייאש. באותו יום שהגשתי נושא חדש דיברו במליאה על משאבי
טבע. בוועדת כספים לא עצרו את הדיונים בעת מליאת הכנסת. התקיימה פה הצבעה
על הנושא שביקשתי עליו נושא חדש בעודי מדבר במליאה. תגידו לי, אם זו לא
דריסה של האופוזיציה, מה היא דריסה של האופוזיציה? גברתי היועצת המשפטית,
האם עלייך מקובל דבר כזה, הדריסה הזאת של האופוזיציה, והאם קיים דבר כזה
בכלל שמפסיקים לנו את ההסתייגויות באמצע, את הנימוקים, הולכים, חוזרים? זה
מרגיש כוועדה. אם המליאה היא כמו ועדה, אין בעיה, בואו נגיש רביזיות על
החוקים ונהפוך את זה לוועדה, לא צריך להתכנס באולם הגדול הזה. הייתי רוצה
את חוות הדעת שלך, גברתי היועצת המשפטית, בעניין הזה.

<< יור >> היו"ר ניר אורבך: << יור >>

רק הערה אחת לגבי הנושא של כן מייצגים או לא מייצגים את הציבור. אני מודה,
אני התעסקתי בצרכים שנוגעים לציבור ששלח אותי בציונות הדתית. יכול להיות
שזה לא מצא חן מעיני מי שגנבנו ממנו את הקול – מפלגת הציונות הדתית
והליכוד.

<< דובר >> ינון אזולאי (ש"ס): << דובר >>

אני לא נכנס לוויכוחים שלכם. אני חושב שהבאת את ההישג שדאגת לו. ייאמר
לזכותך שאמרת לי מהתחלה: "אני אעמוד על כך שהקיצוץ הזה לא יהיה". בשבוע
שעבר היה לנו עוד הישג בוועדת הכספים, שאני חושב שנזקף לזכותי אודות
לפעילות שעשיתי שם. אני שמח שהצלחת והבאת לכך שיהיה רק קיצוץ של 50 מיליון,
אבל אתה יודע שהנזק הוא 100 מיליון ויותר, ועל זה הכאב שלי. בשבוע שעבר
הבאנו בוועדת כספים עוד 15 מיליון לרשתות שלנו. אני אומר לך, זה לא הישג,
זו בושה בשבילנו. בשבילנו זאת שמחת עניים, זה לא הישג. בסך הכל מזערנו
נזקים שהממשלה הזאת עושה לנו כציבור חרדי, לרשתות החינוך שלנו, לילדים
שלנו. פוגעים בחסרי ישע, בילדים שלנו, ועל זה אני זועק, ועל זה אני אומר.

<< יור >> היו"ר ניר אורבך: << יור >>

תודה רבה, חבר הכנסת ינון אזולאי. חברת הכנסת אורית סטרוק, בבקשה.

<< דובר >> אורית מלכה סטרוק (הציונות הדתית): << דובר >>

תודה רבה, אדוני היושב-ראש. כמו שאתה יודע, ציינו השבת בחברון את שבת חיי
שרה. חברון הייתה מלאה. בסביבות 20,000 יהודים הגיעו לחגוג את השבת המיוחדת
הזאת. זאת אחת החוויות הנהדרות שחוויתי. ברוך השם הייתה שבת מאוד מרוממת.
אחת החוויות שחוויתי הייתה כשניגשו אלי מאות אנשים לאורך כל השבת כדי להגיד
לי כמה הם מצטערים שהם הצביעו לימינה. מכיוון שאתה חבר ימינה הראשון שאני
פוגשת אחרי השבת הזאת, מצאתי לנכון לשתף אותך בחוויה הזאת. הציבור שהצביע
לכם וסמך עליכם שתשמרו על מדינה יהודית, שלא תהפכו את מדינת ישראל למדינת
כל אזרחיה, למדינת שני לאומיה, מאוכזב מכם עמוקות, מודאג מאוד.

אתה מתהדר בשמו של הרב קוק ומכונן יום מיוחד לזכרו. הרב קוק היה מכנה את
עצמו בכל המכתבים שהוא חתם עליהם כך: עבד לעם קדוש על אדמת הקודש. הרב קוק
לא חיפש לעצמו שום כבוד, שום הדר, וגם לא רצה יום על שמו, למרות שאני תומכת
שיהיה יום על שמו. את המוסד הכי חשוב שהוא יסד, את הרבנות הראשית, בחדר
הסמוך, באחד החדרים הסמוכים רומסים ונכנסים באמ-אימא שלו.

<< דובר >> יצחק פינדרוס (יהדות התורה): << דובר >>

מה זה הביטוי הזה?

<< דובר >> שלמה קרעי (הליכוד): << דובר >>

זה הביטוי של יוליה.

<< דובר >> אורית מלכה סטרוק (הציונות הדתית): << דובר >>

כן, שלה.

<< דובר >> ינון אזולאי (ש"ס): << דובר >>

אבל כל הזכויות שמורות. את צריכה לבקש ממנה שלא תתבע ממך - -

<< יור >> היו"ר ניר אורבך: << יור >>

אם היינו מתייחסים לכל אמירה שנאמרת פה בכזאת רצינות - -

<< דובר >> יצחק פינדרוס (יהדות התורה): << דובר >>

תלוי על מה.

<< דובר >> מיכאל מלכיאלי (ש"ס): << דובר >>

זו לא עוד אמירה.

<< דובר >> יצחק פינדרוס (יהדות התורה): << דובר >>

אם הייתי אומר שניכנס באמ-אימא של אסתר חיות כולם היו קופצים פה. אני זוכר
את כל חברי הכנסת קופצים וצורחים עלי.

<< יור >> היו"ר ניר אורבך: << יור >>

אם היינו מתרגשים מכל אמירה כזאת, אוי ואבוי לאיפה היינו מגיעים.

<< דובר >> יצחק פינדרוס (יהדות התורה): << דובר >>

על רב ראשי זה לא כזה, אבל על כבוד שופט בית המשפט העליון זה פתאום רציני.

<< דובר >> שלמה קרעי (הליכוד): << דובר >>

מתי תוציאו את הראש מתוך האדמה, ניר, ותראו. אולי אתם עושים את זה בתמימות,
אבל חברי הקואליציה שלכם עושים את זה במודע.

<< דובר >> אורית מלכה סטרוק (הציונות הדתית): << דובר >>

יש שתי סוגיות בעניין של ההתנהלות בוועדה של יוליה. יש את ההתבטאות שלה,
שלא היו מעיזים לדבר בצורה כזאת על בית המשפט העליון, ויש את המעשה עצמו,
ובמעשה עצמו, בחוק עצמו אתם רומסים את הרבנות הראשית, קורעים אותה לגזרים,
מפוררים אותה לפירורים. זה המפעל הכי חשוב של הרב קוק שאתם יורקים עליו,
רומסים אותו, דורכים עליו. למה אני אומרת? כי זה לא קשור לזה שאתה חבר
הכנסת הראשון מימינה שאני פוגשת, זה קשור לזה שאתה יושב כאן כיושב-ראש ועדת
הכנסת. ניר, יש לך כוח עצום בידיים. לא כל חברי הכנסת שווים. אתה שווה יותר
בגלל הכוח העצום שהופקד בידיך. אתה אחראי על כל יושב-ראש של כל ועדה. אתה
מינית את יושבי ראש הוועדות ובירכת אותם. אתה צריך לשאת באחריות על הצורה
שבה החוק הזה נדון ומחוקק ועל איך שהגברת הזאת מתבטאת. אתה גם מינית כאן את
חבר הכנסת ווליד טאהא ליושב-ראש ועדת הפנים.

<< יור >> היו"ר ניר אורבך: << יור >>

מה זאת אומרת "מיניתי"? ועדת הכנסת הצביעה.

<< דובר >> איתן גינזבורג (כחול לבן): << דובר >>

מי שבחר בהם הם חברי ועדת הפנים. הם בחרו בווליד טאהא.

<< יור >> היו"ר ניר אורבך: << יור >>

את מערבבת איזו שהיא אמירה שאמרתי עם תהליך שהוא לא רלוונטי בעליל לאמירה.

<< דובר >> אורית מלכה סטרוק (הציונות הדתית): << דובר >>

אמרת או לא אמרת שהוא הולך להיות יושב-ראש ועדת הפנים?

<< יור >> היו"ר ניר אורבך: << יור >>

תדייקי. את יודעת למה ניגשו אליך מאות אנשים בחברון? כי קמפיין ההסתה שלכם
הצליח.

<< דובר >> מיכאל מלכיאלי (ש"ס): << דובר >>

קמפיין ההסתה זה בנט המנוול שאמר - -

<< דובר >> אורית מלכה סטרוק (הציונות הדתית): << דובר >>

אתם מסיתים את הציבור במעשים שלכם, בדיבורים שלכם, בפעולות שלכם.

<< יור >> היו"ר ניר אורבך: << יור >>

אתה יודעים ש-53 מיליארד לא הולכים לטרור ובכל זאת עשיתם קמפיין הסתה
שהצליח. אני אומר לך פה מדם ליבי, בגלל קמפיין ההסתה שלכם אני הלכתי בערך
חודש עם שמירה צמודה.

<< דובר >> אורית מלכה סטרוק (הציונות הדתית): << דובר >>

תפסיק לסתום לי את הפה עם קמפיין ההסתה.

<< דובר >> בועז טופורובסקי (יש עתיד): << דובר >>

ההסתה באה מכם. על יושבת ראש הקואליציה קפצו עם האמירה בוגדת. אל תיתממו.

<< דובר >> אורית מלכה סטרוק (הציונות הדתית): << דובר >>

מאז ומעולם כשרצו לסתום לימין את הפה אמרו הסתה. עכשיו אתה עושה את זה.
הצטרפת מלא לשמאל?

<< יור >> היו"ר ניר אורבך: << יור >>

אורית, מה שאת עושה עכשיו זה לא רק לא הגון, את עושה פה מניפולציה.

<< דובר >> אורית מלכה סטרוק (הציונות הדתית): << דובר >>

אני עושה מניפולציה? מי אמר קמפיין הסתה? אני? אמרת כאן בוועדה שווליד טאהא
ראוי להיות יושב-ראש ועדת הפנים.

<< יור >> היו"ר ניר אורבך: << יור >>

לא אמרתי את זה. את עכשיו מסלפת את דבריי. תלכי לפרוטוקול ותראי מה אמרתי.
ועדת הכנסת בחרה בווליד טאהא להיות יושב-ראש ועדת הפנים. אגב, זאת לא הפעם
הראשונה שיש יושב-ראש ועדה מהמגזר הערבי.

<< דובר >> אורית מלכה סטרוק (הציונות הדתית): << דובר >>

ניר אורבך, פעם אחת ולתמיד תפסיקו לדבר איתי על ערבים ויהודים. זה לא קשור
לזה שהוא ערבי.

<< יור >> היו"ר ניר אורבך: << יור >>

אז מה פתאום העלית אותו עכשיו ועוד מסלפת את דבריי? אורית, מה שאת עושה זה
לא הגון. את פשוט לוקחת דברים שלי ומסלפת אותם. לא רק בהקשר, גם בציטוט.
תלכי לפרוטוקול. תתנצלי אם טעית? אם ציטטת אותי לא נכון, תתנצלי בתקשורת?

<< דובר >> אורית מלכה סטרוק (הציונות הדתית): << דובר >>

מה אמרת?

<< יור >> היו"ר ניר אורבך: << יור >>

לא מעניין מה אמרתי, מעניין אותי שעכשיו ציטטת אותי לא נכון. תהיי מוכנה
להתנצל אם יתברר שטעית?

<< דובר >> אורית מלכה סטרוק (הציונות הדתית): << דובר >>

אם לא אמרת שווליד טאהא ראוי להיות יושב-ראש ועדת הפנים?

<< יור >> היו"ר ניר אורבך: << יור >>

כן.

<< דובר >> אורית מלכה סטרוק (הציונות הדתית): << דובר >>

כן, אני מוכנה.

<< יור >> היו"ר ניר אורבך: << יור >>

אבל לתקשורת, לא לי בארבע עיניים.

<< דובר >> אורית מלכה סטרוק (הציונות הדתית): << דובר >>

כן, לתקשורת. מה שהבן אדם עשה ביום חמישי האחרון בדיון בוועדת הפנים על חוק
החשמל זה דבר שלא ראיתי באף דיון, באף חוק שאני אישית השתתפתי בו. אני
יודעת שחברים שלי השתתפו בוועדות אחרות וראו דברים קשים, אבל אני לא ראיתי
דבר כזה שיושב יושב-ראש ועדה מחוקק חוק ולאורך כל הדיון מנסה להסתיר מחברי
הוועדה את מטרת החוק. כשאנחנו שואלים שאלות את אנשי המקצוע שהגיעו מלשכת
התכנון, ממינהל התכנון, ממשרד המשפטים וכו', הוא מנסה כל הזמן להשתיק אותם
כדי שלא יענו לנו על השאלות, כדי שלא נדע מה מטרת החוק. כשאני מצליחה פעם
אחת ויחידה לקבל תשובה מנציג משרד המשפטים, אחרי שהוא לאורך כל הדיון לא
נתן לנציגי הממשלה לענות לי, היושב-ראש מעיף אותי מהחדר. הוא מעיף אותי רק
בגלל שהצלחתי לגלות את המהות, חלק קטן מהמהות של החוק. ככה התנהג ווליד
טאהא.

<< יור >> היו"ר ניר אורבך: << יור >>

אם זה נכון, אני ממליץ לך ללכת לוועדת האתיקה ולהתלונן. מה אני יכול לעזור
לך בזה? הייתי שמח לשלוח אותך לוועדת האתיקה. אתם יודעים למה אין ועדת
אתיקה?

<< דובר >> יצחק פינדרוס (יהדות התורה): << דובר >>

בגלל שאין חלוקה הוגנת בוועדות.

<< דובר >> איתן גינזבורג (כחול לבן): << דובר >>

מה זה קשור לחלוקה? זה 2-2.

<< דובר >> יצחק פינדרוס (יהדות התורה): << דובר >>

כשבוועדת הבריאות יש 6-3, בוועדת הכספים יש לך 2 לליכוד ובוועדת הכנסת יש
הפרש של שלוש, אתה לא יכול להחזיק את העוגה מכל הכיוונים. תחליט איפה אתה
אוכל את העוגה. אתה נותן לנו בוועדת המדע ובוועדה למעמד האישה החזר. חוץ
מזה, אנחנו גם יודעים מה ידונו בוועדת האתיקה.

<< דובר >> אורית מלכה סטרוק (הציונות הדתית): << דובר >>

אני אגיד למה אני אומרת לך את זה. אני יודעת שאתה לא יכול כרגע לנהל במקומו
את ועדת הפנים, אבל אני רוצה להציע שתחשוב יותר טוב על צעדים שמביאים
להתנהגות חמורה מאוד של אנשים שאתה מוביל את המינוי שלהם. אני אומרת לך את
זה, כדי שתחשוב יותר טוב על מעשיך.

דיברת על חוק התקציב שאתה כל כך נרגש ושמח להעביר ושמבחינתך זה הישג חשוב.
אני יודעת שאתה שומר שבת ולא ראית את הכתבה של איילה חסון, אבל מן הסתם
יכולת לראות במוצאי שבת את השידור החוזר. אתה כבר יודע שהכספים שאתם
מעבירים לרע"ם עוברים לחמאס.

<< דובר >> אחמד טיבי (הרשימה המשותפת): << דובר >>

זה פשוט לא נכון. אני ממפלגה מתחרה. זה קשקוש אחד גדול.

<< דובר >> שלמה קרעי (הליכוד): << דובר >>

איזה סנגור יש לרע"ם.

<< יור >> היו"ר ניר אורבך: << יור >>

ראיתי בעבר שאתם סומכים על דבריו של חבר הכנסת טיבי. עובדה שהצבעתם איתו
יחד נגד חוק האזרחות.

<< דובר >> אורית מלכה סטרוק (הציונות הדתית): << דובר >>

אנחנו לא סומכים - -

<< יור >> היו"ר ניר אורבך: << יור >>

לא בדיבורים, אלא במעשים.

<< דובר >> אחמד טיבי (הרשימה המשותפת): << דובר >>

מדובר בתרומות של ערבים שהולכות למשפחות של ערבים. זה לא קשור לתקציב
המדינה. תנסו להסית בצורה אחרת.

<< דובר >> אורית מלכה סטרוק (הציונות הדתית): << דובר >>

יש עמותה של רע"ם, עמותה 48, שמעבירה כסף לחמאס בעזה.

<< דובר >> אחמד טיבי (הרשימה המשותפת): << דובר >>

ליתומים.

<< דובר >> אורית מלכה סטרוק (הציונות הדתית): << דובר >>

ליתומים ולאלמנות של השאהידים. אתה שותף לדבר הזה, אדוני היושב-ראש.

<< יור >> היו"ר ניר אורבך: << יור >>

נאמנים עלי דבריהם של אנשים רציניים בקואליציה שאמרו: "פייק מופרך שלא ברור
מה מקורו וכמוהו נראה עוד רבים עד העברת התקציב, ומי שטוען אחרת - שיציג
עובדות. לא יעבור שקל אחד מתקציב המדינה ליתומים ולאלמנות בעזה".

<< דובר >> מיכאל מלכיאלי (ש"ס): << דובר >>

בקואליציה אוהבים לשקר.

<< יור >> היו"ר ניר אורבך: << יור >>

האופוזיציה לא פראיירים בכלל - עם פייקים, עם קמפיינים.

<< דובר >> אורית מלכה סטרוק (הציונות הדתית): << דובר >>

יש לנו בעיית מהות, יש לנו בעיית יסוד בכך שאתה סומך על מה שאומרים חברייך
בקואליציה. הרוב הגדול מהציבור שלנו לא סומך על אף מילה שלהם. אני ברוב
הגדול, לכן אני לא יכולה לסמוך על אף מילה שלהם. גם לפני התחקיר של אילה
חסון, ואת זה אתה בוודאי יודע, שלום שלמה עבר משרד, משרד כדי לשנות את
התבחינים בכל משרד ומשרד.

<< יור >> היו"ר ניר אורבך: << יור >>

אני לא יודע מאיפה את מביאה את זה.

<< דובר >> אורית מלכה סטרוק (הציונות הדתית): << דובר >>

אני אראה לך שהם שינו את כל התבחינים כך שכל משרדי הממשלה יתעדפו את
התקציבים לחברה הערבית. יש פה רצון להפוך את מדינת ישראל למדינת שני
לאומיה.

<< יור >> היו"ר ניר אורבך: << יור >>

זה מה ששלום שלמה עשה? את מאמינה למה שאת אומרת?

<< דובר >> יצחק פינדרוס (יהדות התורה): << דובר >>

ברור שזה מה שהוא עשה.

<< יור >> היו"ר ניר אורבך: << יור >>

חבר הכנסת סטרוק, אני לא מאמין למה שאת אומרת.

<< דובר >> אורית מלכה סטרוק (הציונות הדתית): << דובר >>

עברו בין השרים ושינו את התבחינים. אדוני היושב-ראש, התקציב שאתה הולך
להעביר פה הוא תקציב שמוכוון לתעדף את החברה הערבית על פני כל אינטרס אחר
של מדינת ישראל, על פני כל חברה אחרת, לרבות עולים, לרבות עיירות פיתוח,
לרבות נזקקים מהחברה היהודית. החברה הערבית פה היא מועדפת, והמטרה הספציפית
היא להפוך את מדינת ישראל למדינת שני לאומיה.

עכשיו לגבי סדרי הדיון בחוק משאבי טבע. אי אפשר, ופה אני פונה ליועצת
המשפטית בעיקר, לחתוך את הדיון הזה כל פעם מחדש, זה לא יעלה על הדעת. כמובן
שהצעות אי אמון צריכות להיות על סדר היום, אבל כל פעם לחתוך את הדיון הזה
כמו שעד עכשיו קרה לנו, לדעתי זה לא מקובל. לא היה אף פעם בתולדות הכנסת
שמקפיצים חוקים לפני חוק מסוים. אם אתם רוצים, תיקחו את החוק הזה ונתחיל את
הדיון עליו אחר כך. גם כל הסגירות של המליאה, כמו שאמר מקודם חבר הכנסת
ינון אזולאי, זה לא מקובל. בוודאי ובוודאי שזה לא מקובל אם זה ייעשה גם
ביחס לחוק התקציב. צריך לדון בחוק מיסוי משאבי טבע באופן רצוף. או שתעשו את
זה עכשיו, או שתעשו את אחר כך, אבל אל תעשו מהחוק הזה יו-יו, אל תעשו מחברי
הכנסת יו-יו, ואל תעשו מהמליאה בדיחה.

<< יור >> היו"ר ניר אורבך: << יור >>

חברת הכנסת סטרוק, תודה רבה. חבר הכנסת מלכיאלי, בבקשה.

<< דובר >> מיכאל מלכיאלי (ש"ס): << דובר >>

אדוני היושב-ראש, התרגשתי יחד איתך לפתוח את השבוע בלהעביר את התקציב. אין
ספק שזה יום בשורה. איך אומרים אנשי הקואליציה? אחרי 12 שנה שלא היה פה
תקציב, סוף סוף יש לנו תקציב. בשורה טובה. יותר מזה שמחתי כששמעתי שאתה,
אדוני היושב-ראש, מתכוון להביא את כל הבעיות שיש לאחר התקציב.

<< יור >> היו"ר ניר אורבך: << יור >>

אני רק רוצה להרגיע אותך ולומר שהתקציב מיועד. אנחנו ממשיכים את התהליך, לא
מתחילים את התהליך.

<< דובר >> מיכאל מלכיאלי (ש"ס): << דובר >>

אמרת שאחרי התקציב - -

<< יור >> היו"ר ניר אורבך: << יור >>

נמשיך לקדם.

<< דובר >> מיכאל מלכיאלי (ש"ס): << דובר >>

אתה ממשיך לקדם יום לזכרו של הרב קוק, זכר צדיק לברכה. מי שהציע את זה
ראשון היה מוטי יוגב. אני הייתי השני שחתום על זה. אני אפילו הגשתי הצעת
חוק לזכרו של מרן הרב עובדיה יוסף, זכר צדיק לברכה, ואין לי ספק שאתם
כקואליציה יציבה - -

<< דובר >> בועז טופורובסקי (יש עתיד): << דובר >>

למה זה לא עבר?

<< דובר >> מיכאל מלכיאלי (ש"ס): << דובר >>

חשבתי לעצמי מה הרב קוק היה חושב על התקציב הזה, האם הוא היה אומר שזה
תקציב מבורך או תקציב על הפנים.

<< דובר >> איתן גינזבורג (כחול לבן): << דובר >>

מה הרב קוק היה אומר על ערבות של מומשה באישור הסכמים?

<< דובר >> מיכאל מלכיאלי (ש"ס): << דובר >>

אני יודע מה הרב קוק היה אומר על בנט. הרב קוק כתב כך: "ההכרה בתפקיד
החיוני שממלא העני בחברה מביאה לכך שלא נראה בו נטל כלכלי, אלא להיפך - נכס
מוסרי, ומתוך כך נוכל לכבד אותו". התקציב הופך את העניים לנטל כלכלי. לא רק
שאתם לא מכבדים אותו, אתם גם מבזים אותו, ולא רק בדיבור, גם במעשה. אם הרב
קוק היה כאן, ואנחנו יודעים איך הוא מתייחס במילותיו היפות לעני, הוא היה
רואה בתקציב שאתם מכים בחלשים, שאתם מעלים מסים, שאתם מתאכזרים לפריפריה,
שאתם עושים הכל כדי שהעניים יהיו יותר עניים. אני פוגש אנשים שאומרים לי
שהם לא יודעים איך הם יגמרו את החודש. אין בשורה אמיתית בתקציב. ביקור רופא
יעלה, חד פעמי יעלה, שתייה תעלה, הכל יעלה. מסכן זה מהפריפריה שירצה להיכנס
למרכז, לאיפה שגרים העשירים, לאיפה שכל חברי הקואליציה גרים, ולא יוכל.

<< דובר >> יצחק פינדרוס (יהדות התורה): << דובר >>

גם הכשרות שלו תעלה.

<< דובר >> מיכאל מלכיאלי (ש"ס): << דובר >>

ריבונו של עולם, איך מי שהולך לקדם יום לזכרו של הרב קוק הולך ובז לרב קוק,
יורק על הספר שבו הוא אומר איך להתייחס לעני - לכבד אותו, לראות אותו כנכס,
לא כנטל? אם הרב קוק היה כאן הוא היה שואל, מי מכובד בתקציב, ואז היינו
אומרים לו שהחתולים. החתולים מקבלים תקציב, אבל העניים והילדים לא מקבלים
שום דבר. אדוני היושב-ראש, אני חושב שיום בשורה בתקציב - בוודאי שאין. יום
בשורה לזכרו של הרב קוק באיך להתייחס לעני – בוודאי שאין. אברהם אבינו אמר
לקדוש ברוך הוא שאם יהיו 10 אנשים צדיקים בסדום הוא יציל את כל סדום. לפחות
שיהיה אחד בקואליציה שיגיד: "רבותיי, אני לא שותף לדבר העבירה הזה, אני לא
שותף להתאכזרות של העניים, אני לא שותף לרמיסת כבודו של הרב קוק". אנחנו
מקווים שיימצא האחד הזה. זה יכול להיות אתה, זה יכול להיות בועז, זה יכול
להיות כל אחד. צריך את הראשון שיקפוץ ויגיד, "מי לה' אלי". צריך אחד שיאמר
שהוא לא משתף פעולה עם תקציב שמתאכזר לחלשים.

<< דובר >> בועז טופורובסקי (יש עתיד): << דובר >>

בגלל זה אתם מתייחסים לעני כאל נכס שמפיק לכם כסף, ג'ובים והכל?

<< דובר >> מיכאל מלכיאלי (ש"ס): << דובר >>

ג'ובים זה ליו"ר המפלגה שלך שממנה את כל יש עתיד לשגרירים. ג'ובים זה אתם.

<< דובר >> שלמה קרעי (הליכוד): << דובר >>

בועז, ג'ובים זאת גיסתו של לפיד שמונתה לחברת דירקטוריון בקק"ל.

<< יור >> היו"ר ניר אורבך: << יור >>

חבר הכנסת מלכיאלי, אני שמח שאתה אומר מה הרב קוק היה אומר אם הוא היה פה.

<< דובר >> מיכאל מלכיאלי (ש"ס): << דובר >>

הוא כתב את זה בספר.

<< יור >> היו"ר ניר אורבך: << יור >>

שאני לא אתחיל להגיד לך מה הרב עובדיה היה אומר.

<< דובר >> מיכאל מלכיאלי (ש"ס): << דובר >>

הרב עובדיה בכה על הגזירות של לפיד ב-2015. הרב היה בוכה יום ולילה. תאמין
לי שאני כנער ש"סניק, כתלמיד אצל עובדיה, לא חלמתי איך נראה את דברי הרב
עובדיה מתממשים, ממש דברי נבואה לגבי מי זה בנט, מי זה האנשים שלו, הגיור,
עם ישראל, תורת ישראל. הרב ידע את זה מרוח הקודש.

<< יור >> היו"ר ניר אורבך: << יור >>

חבר הכנסת מלכיאלי, תודה רבה. חבר הכנסת טיבי, בבקשה.

<< דובר >> אחמד טיבי (הרשימה המשותפת): << דובר >>

תודה רבה. אני מתנגד להקדמה של הדיון לשעה 10:00 בבוקר, אני לא חושב שיש
הצדקה. הדד- ליין הוא רחוק, הוא 14 בנובמבר. אפשר לקיים את עבודת הכנסת כמו
תמיד, כמו כל שבוע. אני בטוח שהקואליציה לא תיפגע אם סדר היום יהיה כפי
שהיה בשבוע שעבר, להתחיל משעה 16:00, ובשעות הבוקר - אם יש ועדות -
שהוועדות יתקיימו. יש מסר של חוסר ביטחון עצמי של חברי הקואליציה שמקדימים
בשבוע רק כי אולי יהיה פנצ'ר, אולי מישהו ילחץ על כפתור לא נכון, אולי
מישהו יאכל סנדביץ' ויהיה לו קלקול קיבה.

<< דובר >> שלמה קרעי (הליכוד): << דובר >>

אולי מישהו יצביע פעמיים.

<< דובר >> אחמד טיבי (הרשימה המשותפת): << דובר >>

אני גם מתנגד לסעיף שזימנתם אותנו אליו ב-15:30, סעיף 98. תמיד חשבתי
שהסעיף הזה הוא סעיף לא דמוקרטי במיוחד, לכן אצביע נגד.

<< דובר >> איתן גינזבורג (כחול לבן): << דובר >>

סעיף 98 נועד לתקציב המדינה. זה כתוב בתקנון.

<< דובר >> שלמה קרעי (הליכוד): << דובר >>

אבל לא באופן האנטי דמוקרטי שאתם רוצים להפעיל אותו – לתת לעשרות אלפי
הסתייגויות 30 שעות.

<< דובר >> אחמד טיבי (הרשימה המשותפת): << דובר >>

אני רוצה להתייחס למה שאמרה חברת הכנסת סטרוק ולמה שעושה בנימין נתניהו כבר
כמה שבועות. מדובר בהסתה פרועה. יש לי הרבה ביקורת על ההצטרפות של רע"ם
לממשלת בנט ועל חלק מההצבעות שלהם, אבל עמותת 48 היא גוף פילנטרופי, עושה
פעולות הומניות לתמיכה במשפחות של יתומים מכסף של משפחות ערביות שנתרם, לא
כסף של תקציב המדינה. בנימין נתניהו הכשיר את רע"ם בזמן שקראו לו אבו יאיר.
עכשיו, כשחזר להיות נתניהו, הוא רוצה להחזיר אותם מתומכי טרור לשעבר למממני
חמאס.

<< דובר >> שלמה קרעי (הליכוד): << דובר >>

הוא עדיין קורא לו אבו יאיר.

<< דובר >> אחמד טיבי (הרשימה המשותפת): << דובר >>

לפגוע בעמותה פילנטרופית על ידי אחת מהעמותות שלכם, עמותת ימין, הוא מעשה
נבזי שאין לו מקום.

<< דובר >> שלמה קרעי (הליכוד): << דובר >>

כשמשדרים בתקשורת איזו כתבה נגד השמאל כולכם מתרעמים.

<< דובר >> אורית מלכה סטרוק (הציונות הדתית): << דובר >>

חבר הכנסת ניר אורבך, אני רוצה להתנצל, לא אמרת שחבר הכנסת ווליד טאהא ראוי
להיות יושב-ראש ועדת הפנים, אמרת שהוא ראוי להיות בכנסת. אני רוצה להעיר
ליושב-ראש הכנסת חבר הכנסת מיקי לוי שהבטיח מעל הדוכן שהוא יעיר במליאת
הכנסת לחבר הכנסת עופר כסיף שלא מכנים את קצין צה"ל קלגס ועד לרגע זה לא
עשה את זה. הוא החזיר לי תשובה דרך מזכירת הכנסת שהוא עשה את זה באופן פרטי
מול חבר הכנסת כסיף.

<< דובר >> ינון אזולאי (ש"ס): << דובר >>

זה לא אותו דבר.

<< דובר >> בועז טופורובסקי (יש עתיד): << דובר >>

זאת פשוט בושה שבאופוזיציה קוראים לחייל צה"ל קלגס.

<< דובר >> ינון אזולאי (ש"ס): << דובר >>

אז תגיד לו שיעלה ויתנצל. אנחנו גם קוראים לו.

<< דובר >> אורית מלכה סטרוק (הציונות הדתית): << דובר >>

כולנו קוראים.

<< דובר >> בועז טופורובסקי (יש עתיד): << דובר >>

אם הייתה ועדת אתיקה - - אורית, בוא נמנה מהאופוזיציה מישהו לוועדת האתיקה.
בואו נדון בזה בוועדת אתיקה.

<< דובר >> אורית מלכה סטרוק (הציונות הדתית): << דובר >>

אי אפשר למנות ועדות, כי אתם רומסים את האופוזיציה. אתה יודע את זה היטב,
חבר הכנסת בועז טופורובסקי, כי אתה שותף בכיר לרמיסה הזאת.

<< דובר >> בועז טופורובסקי (יש עתיד): << דובר >>

איזו רמיסה?

<< דובר >> יצחק פינדרוס (יהדות התורה): << דובר >>

לא יאומן, אנשים מטורללים, מה איכפת להם להיות בוועדה למעמד האישה במקום
בוועדת כספים. אנשים מטורפים.

<< דובר >> בועז טופורובסקי (יש עתיד): << דובר >>

לא פניתם לבג"ץ שזרק אתכם מכל המדרגות?

<< דובר >> ינון אזולאי (ש"ס): << דובר >>

אין לנו אמון במערכת המשפט. אנחנו לא רוצים ולא מצפים שיתנו לנו סעד.

<< דובר >> איתן גינזבורג (כחול לבן): << דובר >>

מערכת המשפט משרתת את כל האזרחים כל יום, כל שעה, בכל נושא, וחבל שאתה מדבר
לא בכבודה.

<< דובר >> שלמה קרעי (הליכוד): << דובר >>

הם יכולים גם להתמודד בבחירות.

<< דובר >> ינון אזולאי (ש"ס): << דובר >>

זה גוף פוליטי.

<< יור >> היו"ר ניר אורבך: << יור >>

חברת הכנסת סטרוק, תודה רבה, אני מאוד מעריך את זה. חבר הכנסת קרעי, בבקשה.

<< דובר >> שלמה קרעי (הליכוד): << דובר >>

תודה, אדוני היושב-ראש. חבר הכנסת גינזבורג, בג"ץ מוזמנים להתמודד בבחירות
כמפלגה, לקבל את המנדט מהעם כדי לעשות כאן מה שהם רוצים. ראינו איך הכריחו
את יולי אדלשטיין לכנס את מליאת הכנסת תוך יומיים. אצלנו גררו רגליים
חודשיים ובסוף לא התערבו.

<< דובר >> איתן גינזבורג (כחול לבן): << דובר >>

יש הבדל. יושב-ראש הכנסת התעלם אז מלמעלה מ-60 חברי כנסת.

<< דובר >> שלמה קרעי (הליכוד): << דובר >>

אתם עכשיו כולכם התעלמתם.

<< דובר >> איתן גינזבורג (כחול לבן): << דובר >>

אם יש לכם ביקורת על בג"ץ, הביקורת לגיטימית, אבל לקרוא לכל מערכת המשפט -
-

<< דובר >> שלמה קרעי (הליכוד): << דובר >>

אני לא מתפלא שחבר הכנסת טיבי תומך ברע"ם. עם כל זה שהם יריבים יש להם בסוף
אויב משותף - מדינת ישראל. אין שום בעיה עם התמיכה, אני לא מתפלא.

<< דובר >> אחמד טיבי (הרשימה המשותפת): << דובר >

הגזענים במדינת ישראל.

<< דובר >> אורית מלכה סטרוק (הציונות הדתית): << דובר >>

זה לא קשור לגזענות. אתם תומכי טרור.

<< דובר >> איתן גינזבורג (כחול לבן): << דובר >>

גברתי, את יודעת שוועדת האתיקה כבר דיברה על העניין הזה. כדאי שתתחילי
להרגיע את הסיפור הזה.

<< דובר >> שלמה קרעי (הליכוד): << דובר >>

במקום להגן על הרשימה המשותפת, תגן על חיילי צה"ל שקוראים להם קלגסים
ורוצחים.

<< דובר >> אחמד טיבי (הרשימה המשותפת): << דובר >>

ניר, היא גם הטיפה לך מה היושב-ראש צריך לעשות וגם עברה על ועדת האתיקה, מה
עוד שהיא מתנחלת וקשורה בטרור נגד פלסטינים.

<< דובר >> אורית מלכה סטרוק (הציונות הדתית): << דובר >>

הם תומכי טרור.

<< דובר >> איתן גינזבורג (כחול לבן): << דובר >>

אם יש לך עדויות, לכי למשטרה.

<< דובר >> שלמה קרעי (הליכוד): << דובר >>

לפני שאני אדבר על הקדמת הדיון, אני רוצה לדבר על חוק משאבי טבע. נתניהו
והממשלה בראשותו אספו.. מספיק כדי שיהיה לכם עם מה להשתמש בקדנציה שלכם
ולממש את ההישגים שלנו לגבי החוק הזה בפרט.

<< דובר >> בועז טופורובסקי (יש עתיד): << דובר >>

הוא בעצמו קדח.

<< דובר >> שלמה קרעי (הליכוד): << דובר >>

בצדק אתם מתעקשים להשלים את החוק הזה, וזה בסדר. האם תשלימו את החקיקה לפני
שתעברו לחוק הבא בקריאה שנייה ושלישית? האם יש בכלל תקדים כזה להפסיק חוק
בקריאה שנייה ושלישית, לעבור לחוק אחר בקריאה שנייה ושלישית, ואז לחזור
לאותה נקודה?

היה בזמנו סיכום עם היועצת המשפטית לכנסת, והדברים נאמרו גם במליאת הכנסת,
שכל עוד לא מדובר באלפי הסתייגויות אלא בכמות הסתייגויות סבירה, ופה מדובר
ב-100 הסתייגויות, לא יאפשרו לפצל הסתייגויות לסעיפים ויתנו לכל אחד לדבר
את כמות הדקות שמגיעות לו על כל הסעיפים בחוק. זה מה שהיה הסיכום עם שגית,
היועצת המשפטית של הכנסת.

<< דובר >> ירדנה מלר הורוביץ: << דובר >>

זה כמעט 50 שעות דיון.

<< דובר >> שלמה קרעי (הליכוד): << דובר >>

זה לא משנה. הסיכום היה על כמות הסתייגויות. כאן מדובר ב-100 הסתייגויות סך
הכל. על זה אמרו לנו שיאפשרו לאחד זמני דיבור ולא יפצלו את זמני הדיבור. זה
נאמר אפילו במליאת הכנסת.

<< דובר >> איתן גינזבורג (כחול לבן): << דובר >>

יושב-ראש הכנסת אמר הפוך.

<< דובר >> שלמה קרעי (הליכוד): << דובר >>

מה שהוא אמר זאת הפרה של הסיכום. בתחילת הדרך היינו מגישים אלפי הסתייגויות
לא מהותיות, אבל אז שגית אמרה: "תגישו כמות סבירה, 100, 150 הסתייגויות,
ואני אדאג שלא יהיה לכם פיצול של זמני הדיבור". לא רק שמפצלים פה את זמני
הדיבור, יושב-ראש הכנסת אמר שגם את הזמן בתוך הסעיף הוא יפצל כך שאם יש שתי
הסתייגויות לסעיף אחד הוא לא ייתן לדבר את שתיהן ברצף.

<< דובר >> אורית מלכה סטרוק (הציונות הדתית): << דובר >>

לי הוא נתן לדבר רק חמש דקות, למרות שהיו לי 10.

<< דובר >> שלמה קרעי (הליכוד): << דובר >>

אלו שתי הסתייגויות לאותו סעיף. זאת עבירה על התקנון. אין לו סמכות בכלל
לעשות את זה. את שני הדברים בעניין הזה אבקש לברר מול היועצת המשפטית של
הכנסת.

אני לא מצליח להבין איך אתם מבקשים להקדים לשעה 10:00. מה עם ישיבות סיעה?
מה עם ישיבות אופוזיציה וקואליציה? מה עם ועדות שכבר קבועות למחר בבוקר? אם
אתם מקדימים את המליאה, תבטלו את כל דיוני הוועדות בשעות האלו, אלה דיונים
שלא קשורים לתקציב. אתם לא יכולים לעשות צחוק מהכנסת עד כדי כך שהמליאה
והוועדות יעבדו במקביל כאילו המליאה לא שווה כלום. אתם הופכים את המליאה
לחרס הנשבר, אף אחד לא בא ומקשיב כי יש ועדות שמתקיימות באותו זמן. מה עם
ישיבת נשיאות, גם היא תתקיים על המליאה?

<< דובר >> ינון אזולאי (ש"ס): << דובר >>

ב-09:00 בבוקר יש ישיבת נשיאות.

<< דובר >> אחמד טיבי (הרשימה המשותפת): << דובר >>

אין לזה שום הצדקה.

<< דובר >> שלמה קרעי (הליכוד): << דובר >>

למה אתם בכלל משנים סדרי בראשית? בגלל שאתם לא מסוגלים להחזיק מחברי
הקואליציה שלכם? בגלל שאתם מפחדים שגנץ פתאום יחליט שהוא רוצה להיות ראש
ממשלה ויעשה איזה סיבוב עליכם, או ששקד תירה בתוך הנגמ"ש ואולי תגיד למישהו
להצביע נגד התקציב?

<< דובר >> איתן גינזבורג (כחול לבן): << דובר >>

אנחנו, בניגוד אליכם, עומדים בהסכמים.

<< דובר >> שלמה קרעי (הליכוד): << דובר >>

אם הכל נראה לכם בטוח ואתם בטוחים בעצמכם, מה אתם כל כך ממהרים, מה אצה
הדרך? יש לכם שבועיים מהיום עד המועד האחרון. אנחנו עוד נדבר על הסעיף
הדורסני שאתם הולכים להשתמש בו ב-15:30. המינימום ששגית אמרה שתיתן על חוק
הסדרים כל כך מנופח ועל תקציב דו-שנתי זה שלושה, ארבעה ימים של דיון, ופה
יש אולי 30 שעות.

<< דובר >> ינון אזולאי (ש"ס): << דובר >>

ההסתייגויות על חוק ההסדרים היו בעשרות, אפילו לא במאות, לכן אין שום סיבה
להפעיל 98 על חוק ההסדרים.

<< דובר >> שלמה קרעי (הליכוד): << דובר >>

וכל זה בשביל מה? בשביל תקציב שפוגע בשכבות החלשות, שמעלה מסים. לנשים
במקצועות שוחקים העליתם את גיל הפרישה בלי לתת להן שום מענה. אין אוכלוסייה
מוחלשת אחת שלא נפגעת בתקציב הזה.

<< דובר >> בועז טופורובסקי (יש עתיד): << דובר >>

את כל מה שלא הצלחתם לעשות אנחנו עושים.

<< דובר >> ינון אזולאי (ש"ס): << דובר >>

נכון, לא הצלחנו להרוס את המדינה ואתם הורסים את המדינה.

<< דובר >> שלמה קרעי (הליכוד): << דובר >>

הודענו כבר כמה פעמים שאנחנו לא מקבלים את עמדת הייעוץ המשפטי לגבי זה
שאנחנו לא מצביעים בוועדות כאופוזיציה. אנחנו מתכוונים להצביע כאן
כאופוזיציה. תיקחו את זה בחשבון, כי אין לכם כאן רוב.

<< דובר >> ארבל אסטרחן: << דובר >>

לדעתי, חלק מחברי האופוזיציה - -

<< יור >> היו"ר ניר אורבך: << יור >>

חבר הכנסת פינדרוס וחבר הכנסת טיבי חברים.

<< דובר >> שלמה קרעי (הליכוד): << דובר >>

זה לא משנה, גם מי שלא חבר כאן מצביע.

<< יור >> היו"ר ניר אורבך: << יור >>

חבר הכנסת פינדרוס, בבקשה.

<< דובר >> יצחק פינדרוס (יהדות התורה): << דובר >>

אין לכם על סדר היום ביום שני שום דבר מעבר לאיזה שהוא ישראבלוף. הרי נעלתם
את הדיון על מיסוי משאבי טבע חמש או שש פעמים. הודיעו לנו ביום שלישי
שהדיון יהיה עד 01:30. ב-20:30 הודיע היושב ראש, בלי הודעה מראש, שהוא סוגר
את המליאה. אותו דבר היה ביום רביעי. אני מבין שאתם משתמשים בחוק הזה לאיזה
שהוא משחק. במשחק הזה לא עוצרים את כל הדמוקרטיה, לא עוצרים את כל הוועדות,
לא עוצרים את עבודת הסיעות. אתם אפילו לא מביאים את התקציב ביום שני. לא
היה חוק הסדרים עם 62 סעיפים, עם דברים שהקשר בינם לתקציב הוא אפילו לא
מקרי. ראו מה שכתב הייעוץ המשפטי של הכנסת ביום הראשון כשהביאו את החוק
הזה. מביאים חוק הסדרים עם גזירות נוראיות על הציבור. אם סוף סוף הבאתם
תקציב, בואו נדון עליו, זה הרי לא תקציב רגיל. אני מבין שבשביל לדון על
תקציב רגיל מספיקים שלושה ימים. כשסוף סוף מגיע תקציב שלוקחים מהילדים
ונותנים לחתולים וליד בן צבי, מישהו צריך לתת את הדעת על העניין הזה.

<< דובר >> איתן גינזבורג (כחול לבן): << דובר >>

אני רוצה להרגיע אותך, גם בתקופתכם נתנו כסף לחתולים.

<< דובר >> מיכאל מלכיאלי (ש"ס): << דובר >>

גם לחתולים חרדים, לכולם.

<< דובר >> יצחק פינדרוס (יהדות התורה): << דובר >>

איתן, ההבדל בין תקציב קואליציוני מושחת ללא מושחת תלוי בדבר הבא: אם זה
לנסיעות מאילת לשדה תעופה וחזרה בגלל שצריך את האצבע של חבר הכנסת בוועדת
כספים - זה יושר, אבל אם מדובר בגנים של חינוך מיוחד לילדים במגזר מסוים -
זו כבר שחיתות. תמר זנדברג מתחרה על אותה מפלגה של אסתר חיות? דבר איתה,
היא תסביר לך ש-21 שנה נתנו לגני ילדים בחינוך מיוחד, שזו שחיתות, ועכשיו
יש יושר כי סוף סוף נותנים מוניות למישהו שצריך להגיע מאילת, ואני לא נגד.

אין שום הצדקה לפתוח את הדיון מחר ב-10:00. אם אתם רוצים את החוק של מיסוי
משאבי טבע יכולתם להביא אותו בשבוע שעבר. זה לא ייגמר גם הפעם, כי נשארו
עוד 70 שעות לפי ההסתייגויות. זה לא ייגמר עד יום שלישי. תשאירו את המליאה
באופן רגיל. אני חושב שאין שום סיבה לפתוח מחר את המליאה מוקדם, אין שום
סיבה לבטל את ישיבות הסיעה, לבטל את עבודת הוועדות. לפחות תתנו לוועדות הלא
דמוקרטיות שהקמתם לתפקד.

<< דובר >> ארבל אסטרחן: << דובר >>

לגבי הדברים של חבר הכנסת אזולאי, לגבי הפיצול של הדיונים וההצבעות, תקנון
הכנסת מתייחס לדבר הזה באופן מפורש. בסעיף 35 כתוב כך: "עם סיום הדיון
במליאת הכנסת בנושא שעל סדר היום תתקיים הצבעה, אלא אם כן החליט יו"ר
הישיבה, בנסיבות מיוחדות, על דחיית ההצבעה, והודעה על כך נמסרה לחברי הכנסת
לפני תחילת הדיון בנושא".

<< דובר >> ינון אזולאי (ש"ס): << דובר >>

דבר שלא קרה.

<< דובר >> ארבל אסטרחן: << דובר >>

הכלל הוא שיש דיון והצבעה. ההיגיון, כפי שציינת, זה שיש פיליבסטר
והאופוזיציה יכולה למשוך ולהפתיע את הקואליציה.

<< דובר >> ינון אזולאי (ש"ס): << דובר >>

הדבר הזה לא קרה. לא תנאים מיוחדים, וגם לא בהודעה בתחילת הדיון.

<< דובר >> ארבל אסטרחן: << דובר >>

בנסיבות מיוחדות אפשר עם הודעה. התקנון פה קובע עוד כלל מיוחד לגבי דחייה
של הצבעה בטרומית. אפשר גם לדחות הצבעה אם יש סדרי דיון מיוחדים על התקציב.
במצב רגיל זה לא אמור לקרות.

<< דובר >> ינון אזולאי (ש"ס): << דובר >>

האם לדעתכם זה קרה או לא קרה?

<< דובר >> ארבל אסטרחן: << דובר >>

הדבר הזה אמור לקרות במקרים מאוד מאוד חריגים. גם אמרה לי היועצת המשפטית
של הכנסת שלא הייתה פה איזו שהיא התייעצות עם הלשכה המשפטית מראש, זה
בדיעבד הגיע אליה, זה שהפסיקו את הקריאה השנייה באמצע ביום שני.

<< דובר >> ינון אזולאי (ש"ס): << דובר >>

פעמיים הפסיקו.

<< דובר >> איתן גינזבורג (כחול לבן): << דובר >>

הודיעו בנשיאות שהמליאה תיגמר ב-01:30.

<< דובר >> יצחק פינדרוס (יהדות התורה): << דובר >>

וסגרו ב-20:30.

<< דובר >> אחמד טיבי (הרשימה המשותפת): << דובר >>

הודיעו בנשיאות שזה יסתיים ב-01:30. ההלנה כאן היא על זה שזה הסתיים
ב-20:30.

<< דובר >> יצחק פינדרוס (יהדות התורה): << דובר >>

ב-20:25 הודיע היושב-ראש - -

<< דובר >> ינון אזולאי (ש"ס): << דובר >>

אומרת היועצת המשפטית שגם עם היועצת המשפטית של הכנסת לא היה דין ודברים
לפני זה, אם נכון או לא נכון לעשות זאת. לא היו פה נסיבות מיוחדות, לא
הייתה הודעה מראש. זאת דריסה של האופוזיציה על ידי הקואליציה, דבר שנוגד את
התקנון.

<< דובר >> ארבל אסטרחן: << דובר >>

עכשיו אנחנו במצב של בדיעבד.

<< דובר >> יצחק פינדרוס (יהדות התורה): << דובר >>

מחר יהיה אותו דבר - נתחיל ב-10:00, נגמור את האי-אמון עד 11:00, וב-11:00,
כשנתחיל את הדיון, הוא יגיד שהוא סוגר את המליאה ב-11:15.

<< דובר >> ינון אזולאי (ש"ס): << דובר >>

אנחנו מבקשים שתהיה הוראה חד משמעית של הלשכה המשפטית שזה לא יפסיק עד אחרי
ההצבעות.

<< דובר >> יצחק פינדרוס (יהדות התורה): << דובר >>

ועדת הכנסת צריכה לקבל החלטה - -

<< יור >> היו"ר ניר אורבך: << יור >>

ועדת הכנסת לא תקבל החלטה. נאמנים עלי דבריה של היועצת המשפטית.

<< דובר >> ארבל אסטרחן: << דובר >>

לגבי הנושא של חברי האופוזיציה בוועדות, התקנון רואה חשיבות בעניין של חבר
ועדה. כאשר חבר כנסת הוא חבר ועדה מסוימת הוא צובר התמקצעות בתחומי הוועדה.
הדברים האלה אחר כך מתבטאים בזה שחשוב להעביר הצעת חוק לוועדה מסוימת כי
חברי הוועדה מתמקצעים. גם התקנון דורש את זה. אני חושבת שיש היגיון רב בכך
שסיעות הכנסת צריכות לתת את שמות החברים בוועדות. כשכתבו את הסעיף של ה-60
ימים בתקנון יכול להיות שלא חשבו על מצב שבו סיעות רבות מחרימות ולא
מעבירות שמות.

<< דובר >> שלמה קרעי (הליכוד): << דובר >>

הסעיף לא גובר על הדמוקרטיה, הסעיף לא גובר על זה שתקציב וחוק הסדרים יעבור
בלי אצבע של האופוזיציה.

<< דובר >> ארבל אסטרחן: << דובר >>

תנו שמות.

<< דובר >> שלמה קרעי (הליכוד): << דובר >>

האופוזיציה משתמשת בזה ככלי כי דורסים אותה. יש כאן אירוע.

<< דובר >> איתן גינזבורג (כחול לבן): << דובר >>

זה אפילו לא הפעלה של סעיף, זה סעיף אוטומטי.

<< דובר >> שלמה קרעי (הליכוד): << דובר >>

אני לא מקבל את זה.

<< דובר >> ארבל אסטרחן: << דובר >>

נכון לעכשיו זה המצב, לכן הצבעה של מי שאינו חבר ועדה מעל 60 ימים לא
תיספר.

<< דובר >> שלמה קרעי (הליכוד): << דובר >>

אנחנו נצביע. אתם תחליטו אם לספור או לא לספור.

<< דובר >> ארבל אסטרחן: << דובר >>

יש פה שני חברי אופוזיציה שנתנו שמות.

סעיף 90 בתקנון הכנסת קובע שהצבעות על ההסתייגויות ינומקו לגבי כל סעיף
בנפרד, לפי הסדר שבו נרשמו בנוסח שהונח על שולחן הכנסת. הכלל לכאורה צריך
להיות שהולכים לפי הסדר, לפי הסתייגויות.

<< דובר >> שלמה קרעי (הליכוד): << דובר >>

לפי סעיף, לא הסתייגות.

<< דובר >> ארבל אסטרחן: << דובר >>

לגבי כל סעיף, לפי הסדר שבו הם נרשמו. אם יש כמה הסתייגויות לסעיף, לא
בהכרח הן יהיו ביחד. ואז מוסיף הסעיף: "ואולם רשאי יו"ר הישיבה, בהסכמת
המסתייג, לקבוע כי מסתייג ינמק את כל הסתייגויותיו במרוכז". אנחנו יודעים
שבפועל הולכים לפי הסיפה הזאת, אבל עדיין - -

<< דובר >> שלמה קרעי (הליכוד): << דובר >>

כבר לא הולכים לפי הסיפה הרבה זמן.

<< דובר >> ינון אזולאי (ש"ס): << דובר >>

זאת הפעם היחידה שלא הלכנו לפי הסיפה.

<< דובר >> שלמה קרעי (הליכוד): << דובר >>

לפני חודשיים, שלושה היו עושים לנו סעיף-סעיף בכוונה כדי לטרלל אותנו, אבל
אז שגית אמרה: "אם תגישו כמות סבירה של הסתייגויות, אני מתחייבת שלא תהיה
לכם חלוקה".

<< דובר >> ארבל אסטרחן: << דובר >>

אני אבדוק את זה.

<< יור >> היו"ר ניר אורבך: << יור >>

איפה היא אמרה את זה?

<< דובר >> שלמה קרעי (הליכוד): << דובר >>

היא אמרה את זה לי באופן אישי, וגם אמרו את זה במליאה כששינו את זה.

<< יור >> היו"ר ניר אורבך: << יור >>

חבר הכנסת קרעי, תודה רבה. ארבל תבדוק את זה.

<< דובר >> שלמה קרעי (הליכוד): << דובר >>

אני מבקש התייעצות סיעתית.

<< הפסקה >> (הישיבה נפסקה בשעה 13:11 ונתחדשה בשעה 13:16.) << הפסקה >>

<< יור >> היו"ר ניר אורבך: << יור >>

מי בעד פניית יושב-ראש הכנסת להקדים את פתיחת המליאה מחר לשעה 10:00, ירים
את ידו?

הצבעה

בעד – 5

נגד – 2

נמנעים – אין

הפנייה אושרה.

<< דובר >> שלמה קרעי (הליכוד): << דובר >>

חמישה נגד, זה נפל. שימו לב שהאופוזיציה נגד.

<< דובר >> איתן גינזבורג (כחול לבן): << דובר >>

רק לשניים יש זכות הצבעה.

<< יור >> היו"ר ניר אורבך: << יור >>

מי שיכול להצביע מהאופוזיציה פה זה חבר הכנסת פינדרוס וחבר הכנסת טיבי.
תודה רבה לכם, ההצעה התקבלה, המליאה תיפתח מחר ב-10:00. אני מבקש רביזיה.

<< דובר >> שלמה קרעי (הליכוד): << דובר >>

רביזיה.

<< יור >> היו"ר ניר אורבך: << יור >>

הרביזיה תהיה בתחילת הישיבה שתתקיים בשעה 15:30. תודה רבה, אני נועל את
הישיבה.

<< סיום >> הישיבה ננעלה בשעה 13:17. << סיום >>
