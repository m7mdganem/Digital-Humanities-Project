הכנסת העשרים

מושב שני

פרוטוקול מס' 96

מישיבת ועדת הכנסת

יום שני, א' בשבט התשע"ו (11 בינואר 2016), שעה 10:30

סדר היום:

1. בקשת הממשלה להקדמת הדיון בהצעות חוק, בקריאה ראשונה

2. הצעת חוק חסינות חברי הכנסת, זכויותיהם וחובותיהם (תיקון מס' 43)
(קובלנות), התשע"ו-2015

נכחו:

חברי הוועדה:

דוד ביטן – היו"ר

ישראל אייכלר

יואב בן צור

מכלוף מיקי זוהר

אורן אסף חזן

יואל חסון

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  עמי ברקוביץ    –   מח' ייעוץ וחקיקה, משרד המשפטים
  -------------- --- ----------------------------------------------------
  מיכל גולד      –   מח' ייעוץ וחקיקה - פלילי, משרד המשפטים

  אלון מסר       –   רכז תחבורה ציבורית, אגף התקציבים, משרד האוצר
  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

אסתר מימון

בקשת הממשלה להקדמת הדיון בהצעות חוק בקריאה ראשונה

היו"ר דוד ביטן:

  אני מבקש לפתוח את ישיבת ועדת הכנסת. מכיוון שיש הסכמה, גם של
  האופוזיציה, תציג את זה.

אלון מסר:

אני אציג בקצרה את הצעת החוק.

שולי מועלם-רפאלי (הבית היהודי):

רק אם תוכל לומר לי מי אתה.

אלון מסר:

אני רכז תחבורה ציבורית באגף התקציבים. הצעת החוק שאנחנו מבקשים מהוועדה
לאשר פטור שלה מחובת הנחה נקראת "הצעת חוק תעריפי תחבורה ציבורית", והיא
באה ליישם את החלטות הממשלה וגם את ההסכמות בנושא הפחתה בתעריפי התחבורה
הציבורית באופן שקול לעובדה שיבוטל המע"מ על תעריפים. למעשה המע"מ לא מבוטל
על תעריפים, אולם תהיה הפחתה אחידה בדיוק בגובה שיעור המע"מ שנקבע היום.
ככל שהחוק הזה יחוקק יותר מהר – כבר הודענו למפעילי התחבורה הציבורית
להיערך כמה שיותר מהר, כדי שנוכל להנפיק את הכרטיסים החדשים בהתאם להנחה
שהיא מאוד משמעותית.

היו"ר דוד ביטן:

מי בעד? את לא מצביעה?

אברהם נגוסה (הליכוד):

הורדת מחירים.

היו"ר דוד ביטן:

זה תקדים שאת מצביעה. נו, מה יהיה? אנחנו שוברים אותך לאט-לאט.

הצבעה

בעד – פה אחד

בקשת הממשלה להקדמת הדיון בהצעת חוק תעריפי התחבורה הציבורית, התשע"ו-2016
אושרה.

אורן אסף חזן (הליכוד):

פה אחד זה עבר.

אתי בן יוסף:

עבר פה אחד.

היו"ר דוד ביטן:

פה אחד. שני דברים אני רוצה להודיע לחברי הוועדה - - -

מרב מיכאלי (המחנה הציוני):

עכשיו ברצינות – צחוק-צחוק – צריך להגיד שזה חוק - -

היו"ר דוד ביטן:

טובת הציבור.

מרב מיכאלי (המחנה הציוני):

- - שיש לו סבירות. אני לא אגיד שזה מוצדק, כי זה מוגזם להגיד, אבל יש
סבירות לעשות - - -

אורן אסף חזן (הליכוד):

למה? למה לא מוצדק?

שולי מועלם-רפאלי (הבית היהודי):

כן מוצדק. היא אומרת שזה מוצדק.

מרב מיכאלי (המחנה הציוני):

זה באמת עשוי להיטיב - - -

היו"ר דוד ביטן:

בגלל שהחוק הזה הוא חוק חדש, יש היגיון במהירות שזה נעשה. חוק ישן, תיקון,
אפשר להביא בזמן.

מרב מיכאלי (המחנה הציוני):

לא. א', על אחת כמה וכמה - -

היו"ר דוד ביטן:

אני מסביר אותך.

מרב מיכאלי (המחנה הציוני):

- - גם בגלל שזאת באמת הטבה מאוד משמעותית לציבור שמאוד-מאוד זקוק וזקוקה
לזה. זה עוד יותר מדגיש עד כמה בדרך כלל רוב מה שבא לפה לפטור לא מוצדק,
ולא צריך לתת לו פטור.

היו"ר דוד ביטן:

יש לי שתי הודעות לחברי הוועדה: האחת, כפי שידוע לכם, המדד של השכר יעלה
בסוף בין 2.3% ל-2.6%. אחרי שהפחתנו אחוז בגלל העלאת שכר המינימום יוצא
שהתוספת לח"כים תהיה רק 600 שקל ברוטו ולא - -

אורן אסף חזן (הליכוד):

זה כל הבלגן?

היו"ר דוד ביטן:

רגע.

- - ולא 1,600 ברוטו.

  כל הזמן בהודעות לעיתונות שלי אמרתי לעיתונאים: תמתינו לראות מה יהיה
  אחוז ההצמדה לפני שאתם כותבים.

  פניתי אתמול ל"ידיעות אחרונות" וביקשתי מהם לעשות תיקון ב"ממון" עקב מה
  שהם עשו. הוא אמר לי: בסדר, הוא לא עשה שום תיקון.

יואל חסון (המחנה הציוני):

בסדר, זה גם לא מנע ממך לעשות את הצעת החוק המיותרת שעשית.

היו"ר דוד ביטן:

היא לא מיותרת, היא מאפשרת לכל חבר כנסת לוותר באופן עצמאי.

יואל חסון (המחנה הציוני):

על מה לוותר בדיוק?

היו"ר דוד ביטן:

ההשפעה של החלטה כוללנית, היא משפיעה גם על כל הח"כים וגם על הפנסיונרים של
הח"כים, וזה לא מקובל עלי.

אורן אסף חזן (הליכוד):

בכסף כמה עלה המס על הפנסיות?

היו"ר דוד ביטן:

בנטו המשכורת שלנו תרד.

אורן אסף חזן (הליכוד):

היא יורדת. אתה מבין למה הצעת החוק שלך היא לא - - -

קריאה:

זה 600-700 שקל.

היו"ר דוד ביטן:

הצעת החוק שלי היא מצוינת.

אורן אסף חזן (הליכוד):

אתה מבין למה הצעת החוק שלך פיקציה?

היו"ר דוד ביטן:

אתה פיקציה.

אורן אסף חזן (הליכוד):

זה גם יורד וגם אתה אומר לאנשים: תורידו עוד יותר.

היו"ר דוד ביטן:

אני אסביר לך למה אתה פיקציה.

אורן אסף חזן (הליכוד):

אתה תגיד לי "פיקציה"?

היו"ר דוד ביטן:

אני אסביר לך למה. אם אתה אומר שההצעה מיותרת זה פיקציה.

אורן אסף חזן (הליכוד):

אתה יודע מה זה פיקציה?

היו"ר דוד ביטן:

כן, אני יודע.

אורן אסף חזן (הליכוד):

בסדר, רק בדקתי.

היו"ר דוד ביטן:

חוק הוא לכל השנים, הוא לא רק לשנת 2016, ולכן בעוד שנה, אולי הוא יהיה
יותר משמעותי. אז תוותר. מה הבעיה?

אורן אסף חזן (הליכוד):

אדוני היושב-ראש, לאורך כל השנים באו חברי כנסת כמוך, שבשביל כותרת
ופופוליזם זול ולהיות נחמדים ונאורים לציבור, מתוך גחמה רגעית, פגעו בחברי
הכנסת ויצרו דה-לגיטימציה - -

היו"ר דוד ביטן:

חזן, תקשיב טוב - - -

אורן אסף חזן (הליכוד):

- - ואם לא הייתי אוהב אותך כמו אחד גדול – הייתי אומר כמו אבא, אבל אתה לא
כזה זקן - - -

היו"ר דוד ביטן:

אתה מדבר שטויות.

אורן אסף חזן (הליכוד):

אם לא הייתי אוהב אותך כמו אח גדול, גם הייתי נכנס בך.

היו"ר דוד ביטן:

אתה מדבר שטויות. מדוע אתה מדבר שטויות? כי אני הופעתי 20 פעם והגנתי על
ההחלטה לא להפחית את המשכורת של הח"כים - -

אורן אסף חזן (הליכוד):

לא היו צריכים לעשות את החוק הזה.

היו"ר דוד ביטן:

- - ובינתיים אתה לא הופעת. אני הופעתי וחטפתי את האש, אם כן, תירגע. אני
לא יושב-ראש הכנסת.

אורן אסף חזן (הליכוד):

הופעתי, גם אמרתי שלא צריך להוריד. לא צריך לבטל.

היו"ר דוד ביטן:

חוץ מזה, אם זה 600 שקל, תוותר. לא יקרה לך כלום אם תוותר. יכול להיות שזה
יעלה את אחוז המוותרים.

אורן אסף חזן (הליכוד):

אי-אפשר כבר, כי אפשר היה להודיע עד ה-31.

היו"ר דוד ביטן:

לצערי הרב, כפי שדיברנו בהתחלה, בפעם שעברה היה לנו קשה לתת את הפטור מחובת
הנחה למשרד לביטחון פנים ולמשרד הביטחון. אמרו לנו שזה מאוד-מאוד דחוף, כי
בעוד שבוע הוראת השעה מתבטלת וצריך לחדש, ומשום מה עלה שר הביטחון ואמר שיש
ועדת שרים והכול נדחה. זה לא מקובל עלינו, ועל כן אני מודיע ש-60 יום לא
ניתן פטור מהנחה לא למשרד לביטחון פנים ולא למשרד הביטחון, גם אם תוגש אני
לא יודע איזה בקשה. כעונש.

יואל חסון (המחנה הציוני):

כל הכבוד, אדוני. תעמוד בזה.

(מחיאות כפיים)

היו"ר דוד ביטן:

אני אעמוד בזה.

אורן אסף חזן (הליכוד):

- - - זה מהלך אמיץ. תדעו לפרגן.

מרב מיכאלי (המחנה הציוני):

אדוני, אני חושבת שזאת אמירה מצוינת וראויה, אבל מעבר לזה אני רוצה
להגיד - -

יואל חסון (המחנה הציוני):

ואמיצה מאוד.

מרב מיכאלי (המחנה הציוני):

- - שזה דבר חמור גם מבחינת האמון של הוועדה בממשלה. איך נאמין להם בפעם
הבאה שהם יבואו ויגידו שזאת הסיבה - - -

היו"ר דוד ביטן:

הענשנו. אני לא יכול לדעת מה כל אחד עושה.

איילת נחמיאס ורבין (המחנה הציוני):

עשית מה שאתה יכול לעשות.

הצעת חוק חסינות חברי הכנסת, זכויותיהם וחובותיהם (תיקון מס' 43)
(קובלנות), התשע"ו-2015

היו"ר דוד ביטן:

נעבור לנושא השני שבסדר היום: הצעת חוק חסינות חברי הכנסת, זכויותיהם
וחובותיהם (תיקון מס' 43) (קובלנות), התשע"ו-2015, הנושא של קובלנה פרטית.
הוא עבר בקריאה הראשונה. אנחנו מכינים את זה לקריאה השנייה ולקריאה
השלישית.

מכלוף מיקי זוהר (הליכוד):

אפשר לדעת, אדוני, על מה העונש שאנחנו נותנים להם?

היו"ר דוד ביטן:

העונש על כך שהם לא אמרו לנו את האמת בישיבה.

מרב מיכאלי (המחנה הציוני):

הם שיקרו לוועדה. מה השאלה?

מכלוף מיקי זוהר (הליכוד):

מתי?

היו"ר דוד ביטן:

הם היו צריכים להגיד לנו שיש מחלוקת בין המשרד לביטחון פנים ומשרד הביטחון,
ויש ועדה וזה לא דחוף. אנחנו לא נאשר דבר דחוף ובסוף יתברר שהוא לא דחוף.

מכלוף מיקי זוהר (הליכוד):

אני מציע לאדוני, אני מבין את הטענה ואני חושב שאתה צודק לחלוטין שאסור
להיות במצב שבו משקרים לנו ולא נותנים לנו - - -

היו"ר דוד ביטן:

לא אמרתי "משקרים". לא אמרו, יכול להיות שהם לא ידעו.

איילת נחמיאס ורבין (המחנה הציוני):

כן, שיקרו.

מכלוף מיקי זוהר (הליכוד):

עונשים מהסוג הזה לעתים גם יכולים להזיק לביטחון המדינה - - -

היו"ר דוד ביטן:

ראיתי. הרי חוק הטרור למשל, שנתנו פטור מחובת הנחה - -

איילת נחמיאס ורבין (המחנה הציוני):

תראה כמה זמן הדיונים נמשכים.

היו"ר דוד ביטן:

- - הוא כבר חודשיים וחצי בוועדת החוקה. - -

איילת נחמיאס ורבין (המחנה הציוני):

ברור. ברור.

היו"ר דוד ביטן:

- - אז לאט-לאט, בוא נירגע.

איילת נחמיאס ורבין (המחנה הציוני):

אדוני, אתה יודע למה - - -

אורן אסף חזן (הליכוד):

מיקי, הוא צודק. זה הופך את עניין הפטור לזילות. הוא צודק.

מרב מיכאלי (המחנה הציוני):

זילות כבר מאחורינו.

אורן אסף חזן (הליכוד):

הוא צודק. היושב-ראש צודק - -

מכלוף מיקי זוהר (הליכוד):

אני מניח שאדוני יקבל רוח גבית מהאופוזיציה - - -

אורן אסף חזן (הליכוד):

- - אי-אפשר שיצחקו על חברי הכנסת כל הזמן.

היו"ר דוד ביטן:

הנה, אורן חזן מהקואליציה.

אורן אסף חזן (הליכוד):

אני אתך.

מכלוף מיקי זוהר (הליכוד):

אני יודע, אבל אני אומר לאדוני: אני מסכים אתך לחלוטין שאתה חייב לקרוא להם
סדר - - -

אורן אסף חזן (הליכוד):

ביטן, מי שלא אוהב אותך, שתישבר לו הפיקה של הברך, אחי.

מכלוף מיקי זוהר (הליכוד):

אפשר להשלים?

היו"ר דוד ביטן:

כן, בבקשה.

מכלוף מיקי זוהר (הליכוד):

לקרוא להם לסדר זה בסדר, לוודא שהם לא חוזרים על זה שוב זה בסדר, אבל
להעניש אותם, אני חושב שזה קצת רחוק מדי, כי זה עלול לסכן דברים חשובים.

היו"ר דוד ביטן:

לא. מיקי, אמרתי שאם זה משהו מאוד-מאוד חשוב, נשקול את זה. נכון להיום זה
העונש.

אורן אסף חזן (הליכוד):

אדוני היושב-ראש, אני רוצה להגיד מילה לחברי, חבר הכנסת מכלוף. תקשיב,
מכלוף, אני קצת חולה היום, אז אני לא מתאמץ - - -

היו"ר דוד ביטן:

אם לא נאשר למשרד הביטחון, יהיה לך זמן לחוק השבת.

אורן אסף חזן (הליכוד):

בדיוק. בדיוק.

אני רוצה להגיד לך משהו. מיקי, בתקופה הקצרה שאנחנו חברי כנסת - - -

יואל חסון (המחנה הציוני):

התחלת "מכלוף", למה עברת ל"מיקי".

אורן אסף חזן (הליכוד):

זה לא מכלוף במלרע, זה מכלוף במלעיל.

אתה רואה פעם אחרי פעם שמשרדי הממשלה - - -

יואל חסון (המחנה הציוני):

אדוני, אני מקווה - - -

אורן אסף חזן (הליכוד):

סליחה, יואל, אל תפריע לי.

יואל חסון (המחנה הציוני):

אני חייב להפריע לך. רציתי לשאול אותך איך הקרפצ'יו עם הגבינה ב"דובנוב"...

אורן אסף חזן (הליכוד):

אוי ואבוי - -

מכלוף מיקי זוהר (הליכוד):

שתיתי קולה.

אורן אסף חזן (הליכוד):

- - בשר וחלב? טריפה? טריפה?

יואל חסון (המחנה הציוני):

שאייכלר לא ישמע.

אורן אסף חזן (הליכוד):

ייקחנו מביתי פן יעצבנני.

יואל חסון (המחנה הציוני):

אדוני, זאת מנת הדגל.

אורן אסף חזן (הליכוד):

זה השלב שאתה צריך להגיד מי הם עשרת הצדיקים.

מכלוף מיקי זוהר (הליכוד):

שתיתי קולה זירו מבקבוק סגור.

אורן אסף חזן (הליכוד):

אדוני היושב-ראש, אני עד שאתה לא מערבב - - -

מרב מיכאלי (המחנה הציוני):

אותי קצת מטריד שהוא יושב ב"דובנוב" בתל-אביב - - -

אורן אסף חזן (הליכוד):

הוא לוקח לך את הקהל התל-אביבי, מרב, הוא עוטף אותו באהבה.

מרב מיכאלי (המחנה הציוני):

אני דואגת למיקי, אני דואגת למכלוף, שלא יהיה רעב בתל-אביב חס וחלילה, מה
זה יעשה לו בקרב הציבור שלו.

קריאות:

- - -

איילת נחמיאס ורבין (המחנה הציוני):

מרב, אל תגידי "תל-אביב" בכנסת, זוהי אקס טריטוריה. זוהי עיר עוינת
אותו - - -

קריאות:

- - -

אורן אסף חזן (הליכוד):

תראה, הוא משתנקר עליך ואתה תוקף אותי? אני לא מבין את זה.

יואל חסון (המחנה הציוני):

איילת, בכנסת של תל-אביב היה לנו - - -

קריאות:

- - -

מכלוף מיקי זוהר (הליכוד):

יואל חסון תקף אותי - - -

היו"ר דוד ביטן:

לא אמרנו מי. יואל חסון?

אורן אסף חזן (הליכוד):

זה היה יואל שהשתנקר, לא אני.

יואל חסון (המחנה הציוני):

אני יכול לתקוף אותך על הקרפצ'יו עם פרמזן - - -

שולי מועלם-רפאלי (הבית היהודי):

כמו שאמרו אצלנו פעם, חבר הכנסת חסון - - -

יואל חסון (המחנה הציוני):

לאמינים ולמלשינים, לא תהיה תקווה, יואל.

שולי מועלם-רפאלי (הבית היהודי):

אני – רק שאלה.

היו"ר דוד ביטן:

הוא לא אוכל.

מכלוף מיקי זוהר (הליכוד):

אני יכול לענות?

שולי מועלם-רפאלי (הבית היהודי):

אני – רק שאלה.

היו"ר דוד ביטן:

לא, לא. תן לאורן. אורן בזכות דיבור.

מכלוף מיקי זוהר (הליכוד):

אני אומר ששתיתי קולה זירו בבקבוק סגור כיאה לאנשים ששומרים כשרות.

אורן אסף חזן (הליכוד):

זה היה קולה זירו מיובא מחו"ל בלי תווית.

ישראל אייכלר (יהדות התורה):

רבותי, אותי לא מצחיקה האינקוויזיציה הזאת.

היו"ר דוד ביטן:

מי?

ישראל אייכלר (יהדות התורה):

פה.

היו"ר דוד ביטן:

למה?

ישראל אייכלר (יהדות התורה):

פתאום נהיו כולם שומרי כשרות של מיקי זוהר, רק בגלל שהוא דיבר למען השבת.

היו"ר דוד ביטן:

לא, לא, לא.

יואל חסון (המחנה הציוני):

"כשרות מיקי זוהר".

אורן אסף חזן (הליכוד):

סליחה, חבר הכנסת אייכלר, אני שומר כשרות כל החיים שלי - - -

היו"ר דוד ביטן:

אייכלר, אייכלר, רגע.

ישראל אייכלר (יהדות התורה):

- - -

אורן אסף חזן (הליכוד):

לא דיברתי על מיקי זוהר. אם היית מקשיב לדברי הגנתי על היושב-ראש.

שולי מועלם-רפאלי (הבית היהודי):

חבר הכנסת חזן, מה זה רלוונטי?

ישראל אייכלר (יהדות התורה):

אני מדבר על עצם העובדה - - -

היו"ר דוד ביטן:

אייכלר, אני אסביר.

ישראל אייכלר (יהדות התורה):

- - - חבר כנסת, ועושים לו אאוטינג לאיזה מסעדה שהוא היה.

יואל חסון (המחנה הציוני):

- - -

היו"ר דוד ביטן:

רגע. אני אסביר את מיקי זוהר - -

אורן אסף חזן (הליכוד):

זה שיימינג פרמזן.

היו"ר דוד ביטן:

- - הוא אכל שם כהוראת שעה.

מכלוף מיקי זוהר (הליכוד):

לא. שתיתי. שתיתי קולה זירו.

אורן אסף חזן (הליכוד):

רגע. מדובר על מיקי זוהר ב"דובנוב"?

היו"ר דוד ביטן:

כן.

אורן אסף חזן (הליכוד):

חשבתי עליך.

יואל חסון (המחנה הציוני):

מה פתאום.

אורן אסף חזן (הליכוד):

אמרתי שאני מעיד שאתה לא מערבב.

היו"ר דוד ביטן:

לא. אני לא מערבב.

יואל חסון (המחנה הציוני):

מיקי זוהר.

אורן אסף חזן (הליכוד):

מכלוף?

יואל חסון (המחנה הציוני):

מיקי זוהר.

אורן אסף חזן (הליכוד):

אני אחזור על שמך התל-אביבי – מיקי.

איילת נחמיאס ורבין (המחנה הציוני):

לא לדעת מה זה עירוב?

אורן אסף חזן (הליכוד):

אני אחזור לשמו התל-אביבי – מיקי זוהר.

יואל חסון (המחנה הציוני):

אדוני היושב-ראש, לא חשבתי שמיקי זוהר התחיל בהארד קור, בצ'יזבורגר של
"דובנוב". בטוח שם הוא לא התחיל. הוא ניסה את הקרפצ'יו - - -

אורן אסף חזן (הליכוד):

מיקי, בהלכה יש מושג שנקרא "מראית עין". יש מושג שנקרא "מראית עין".

שולי מועלם-רפאלי (הבית היהודי):

אורן, אורן, די.

היו"ר דוד ביטן:

מספיק, אורן. רצית להגיד משהו, לא? תגיד. לא אמרת כלום, שים לב.

אורן אסף חזן (הליכוד):

לא יכול להיות מצב שיואל חסון מפזר מתכונים של "דובנוב" ואתם צועקים עלי.
זה לא יכול להיות.

יואל חסון (המחנה הציוני):

הרי ידוע, אדוני, שאדם עם כיפה או אדם שומר מצוות יושב במסעדה לא כשרה, ישר
הטענה היא לא מה הוא אכל, אלא מה חששו שאולי הוא אכל.

אורן אסף חזן (הליכוד):

"מראית עין" קוראים לזה.

שולי מועלם-רפאלי (הבית היהודי):

בגלל זה אנחנו לא יושבים במסעדות לא כשרות.

יואל חסון (המחנה הציוני):

נכון. את בוודאי לא.

ישראל אייכלר (יהדות התורה):

שומרי משמרת הכשרות...

שולי מועלם-רפאלי (הבית היהודי):

הוא סוברני להחליט על עצמו.

יואל חסון (המחנה הציוני):

אבל גברתי, הלוחם הגדול על השבת. הלוחם הגדול על השבת - - -

מכלוף מיקי זוהר (הליכוד):

הנה ההוכחה שהחוק שלי הוא חוק סוציאלי, אמיתי - - -

שולי מועלם-רפאלי (הבית היהודי):

למה שמירת השבת של חבר הכנסת מיקי זוהר רלוונטית לאיזה מסעדה הוא יושב?

איילת נחמיאס ורבין (המחנה הציוני):

סליחה?

יואל חסון (המחנה הציוני):

הלוחם הגדול על השבת.

איילת נחמיאס ורבין (המחנה הציוני):

שולי, לא לדעת מה זה עירוב זה עניין תרבותי, זה לא עניין דתי.

אורן אסף חזן (הליכוד):

את צודקת.

איילת נחמיאס ורבין (המחנה הציוני):

לא לדעת מה זה עירוב זה עניין תרבותי, זה לא עניין דתי.

יואל חסון (המחנה הציוני):

חבר הכנסת זוהר, אתה הטעית את הציבור.

שולי מועלם-רפאלי (הבית היהודי):

לא. עירוב זה הלכה.

אורן אסף חזן (הליכוד):

את יודעת מה זה "דין מויסר"?

איילת נחמיאס ורבין (המחנה הציוני):

- - -

אורן אסף חזן (הליכוד):

רגע. אני שואל אותך, את יודעת מה זה "דין מויסר"? אז למה לא גילית את עזרא
נאווי שמסר פלסטינים לרשויות?

יואל חסון (המחנה הציוני):

עזרא נאווי הוא פושע גדול, שהמשטרה תתפוס את עזרא נאווי ותטפל בעזרא
נאווי - - -

אורן אסף חזן (הליכוד):

או, צדיק בסדום. צדיק בסדום שמגנה.

יואל חסון (המחנה הציוני):

אנחנו לא קשורים לעזרא נאווי - -

איילת נחמיאס ורבין (המחנה הציוני):

אל תפיל עלינו את החשדות האלה.

יואל חסון (המחנה הציוני):

- - ולכן אני לא אחראי למעשיו.

אורן אסף חזן (הליכוד):

אתה יכול לגנות. אתה יכול לגנות.

היו"ר דוד ביטן:

טוב. מספיק.

אורן אסף חזן (הליכוד):

אתה יכול להגיד שאתם לא קשורים.

היו"ר דוד ביטן:

אורן. אורן. די, כבר. לא אמרת כלום. שעה אתה מדבר, לא אמרת כלום.

ישראל אייכלר (יהדות התורה):

אני לא יודע אם חוק השבת יעבור, אבל הייסורים שעבר מיקי על זה שהוא עמד על
כבודה של השבת, יעמדו לו לזכות, גם אם החוק לא יעבור.

אורן אסף חזן (הליכוד):

נכון. זכותו תגן עלינו.

יואל חסון (המחנה הציוני):

ארוחה חינם ב"דובנוב". ארוחה - - -

היו"ר דוד ביטן:

זכותו תגן עלינו, אמן ואמן.

שולי מועלם-רפאלי (הבית היהודי):

תגידו לי. השתגעתם?

קריאות:

- - -

ישראל אייכלר (יהדות התורה):

אייכלר אמר: אני מבקש להעביר את חוק השבת לוועדה לפניות הציבור.

יואל חסון (המחנה הציוני):

נא לא לקבוע פגישה ב"דובנוב" עם אייכלר.

היו"ר דוד ביטן:

לא, אייכלר לא ישב שם.

אורן אסף חזן (הליכוד):

לא, חלילה. אל תעשה - - -

היו"ר דוד ביטן:

מספיק. אורן. די, מספיק.

ישראל אייכלר (יהדות התורה):

מי שקרא את דובנוב, שיבוא לדבר אתי על העניין.

היו"ר דוד ביטן:

דקה יש לך.

אורן אסף חזן (הליכוד):

לעניין מה שאמר מיקי. מיקי, אני חייב להגיד לך משהו. יש תופעה שבה אנחנו,
הגוף המחוקק, המשרדים, עושים בנו כבשלהם ופשוט צוחקים עלינו פעם אחרי פעם.
לבוא ולהגיד לשר כזה או אחר – אתה לא מקשיב לי, חבר הכנסת מכלוף. מיקי, אתה
תקפת את זה ואמרת שלא מגיע להעניש אותם, תקשיב למה צריך להעניש אותם. והוא
עשה אתם חסד שזה רק 60 יום. בסופו של יום, אם הם מזלזלים אם הם מזלזלים
באינטליגנציה שלנו - - -

היו"ר דוד ביטן:

סיים. דקה יש לך. זהו. סיימת?

אורן אסף חזן (הליכוד):

לא. אם הם מזלזלים באינטליגנציה שלנו ובאים פעם אחר פעם, תוך כדי ניצול
באמת ציני של מה שנקרא "פטור מחובת הנחה", צריך ללמד אותם לקח, כדי שיבינו
ש"זאב, זאב" זה לא בוועדת הכנסת של דוד ביטן.

היו"ר דוד ביטן:

תודה רבה.

אורן אסף חזן (הליכוד):

תגיד להם: אני אומנם אוכל ארנבות, אבל אני לא זאב.

היו"ר דוד ביטן:

אני רוצה לעבור לנושא של חוק הכנסת. האמת, זה חוק מאוד-מאוד פשוט,
מאוד-מאוד קצר.

מרב מיכאלי (המחנה הציוני):

אין סיבה לתת לו פטור.

היו"ר דוד ביטן:

את יודעת מה תעשי, את תתקעי אותי ביום רביעי סתם.

מרב מיכאלי (המחנה הציוני):

למה? למה זה בוער?

היו"ר דוד ביטן:

לא אמרתי שבוער.

מרב מיכאלי (המחנה הציוני):

אז למה לתת פטור?

היו"ר דוד ביטן:

אני אסביר לך למה. צריכים לסיים ולגמור עם זה. לא בוער. גם אם תגידו לי לא,
גם בסדר. אין בעיה מבחינתי.

מרב מיכאלי (המחנה הציוני):

שיעלה מחר.

היו"ר דוד ביטן:

מחר תוקעים אותי עד הלילה, ככה אני גומר את זה היום.

מרב מיכאלי (המחנה הציוני):

אתה אומר: היום אני תקוע עד הלילה גם ככה. חבר - - -

היו"ר דוד ביטן:

שמים לי את זה בסוף סדר היום, ואז אני תקוע עם זה.

איילת נחמיאס ורבין (המחנה הציוני):

דוד, אתה הרגע נשאת נאום מאוד-מאוד מוצדק באופן שבו המשרדים נוהגים
אתכם - - -

היו"ר דוד ביטן:

אני אומר מראש שזה לא דחוף. אני אומר את זה.

איילת נחמיאס ורבין (המחנה הציוני):

רגע. אנחנו לא אמורים לעשות אותו מנהג. אם משהו לא דחוף, אז הוא לא דחוף.

היו"ר דוד ביטן:

האמת זה לא דחוף. זה נכון.

שולי מועלם-רפאלי (הבית היהודי):

האם אפשר להביא את זה מחר?

היו"ר דוד ביטן:

בסדר. לא נבקש. לא נבקש.

החוק הזה הוא פשוט מאוד, מכיוון שיש פסק-דין של בית המשפט מ-2012, שחוק
החסינות לא חל על קובלנה פרטית, ולא יעלה על הדעת דבר כזה, אנחנו בעצם
תיקנו את החוק באופן שקובלנה פרטית, יצטרכו ליועץ המשפטי לממשלה, והוא
יחליט אם אפשר יהיה להגיש אותה או אי-אפשר יהיה להגיש אותה, על-פי השיקולים
שהוא צריך לעשות, גם כשיש תביעה או לפי החוק הרגיל. תקראי את זה ונגמור עם
זה.

ארבל אסטרחן:

מוצע להוסיף בחוק החסינות סעיף שכותרתו תהיה, "קובלנה פלילית", והוא יאמר
כך: "(א) לא תוגש קובלנה פלילית נגד חבר הכנסת בקשר לעבירה שנעברה בזמן
היותו חבר הכנסת או לפני שהיה לחבר הכנסת אלא בהסכמת היועץ המשפטי לממשלה.
(ב) היועץ המשפטי לממשלה יודיע לחבר הכנסת וליושב ראש הכנסת על בקשה להגיש
קובלנה פלילית שנמסרה לו לפי סעיף קטן (א) וכן על החלטתו בבקשה." ויש הוראת
מעבר שמבהירה שקובלנה פלילית שאולי תלויה ועומדת בבית משפט ביום תחילתו של
החוק, לא יחולו עליה ההוראות האלה. זו הבהרה, כי היא כבר הוגשה, אז ברור
שלא צריך הסכמת יועץ לגביה. זו הבהרה בעניין הזה.

יש כאן עוד תיקון לסעיף שעוסק בהגשת כתב אישום נגד חבר כנסת. היום כתוב
שכאשר מוגש כתב אישום באישור היועץ המשפטי לממשלה מודיעים על זה לחבר
הכנסת, ולחבר הכנסת יש 30 ימים לבקש שהכנסת תקבע לו חסינות, ורק ביום ה-31
אפשר להגיש את כתב האישום. מוצע לקבוע שאם חבר הכנסת הודיע בכתב לפני חלוף
30 הימים שהוא לא מתכוון לבקש חסינות, אפשר יהיה להגיש את כתב האישום מיד
לאחר הודעתו.

יואל חסון (המחנה הציוני):

האם את יכולה להסביר בעברית את העניין של הקובלנה?

ארבל אסטרחן:

הכלל במשפט הפלילי הוא שהמאשים הוא בדרך כלל המדינה. לכלל הזה יש חריגים
מוגדרים וספציפיים בחקיקה, שבמקרים מסוימים, בדרך כלל זה בעבירות קלות
יותר, יכול אדם להגיש קובלנה נגד אדם אחר - - -

יואל חסון (המחנה הציוני):

תני לי דוגמאות.

היו"ר דוד ביטן:

למשל לשון הרע או תקיפה. יש בחוק מספר סעיפים שאתה יכול להגיש לפיהם. אתה
לא יכול להגיש על רצח, אתה יכול להגיש על דברים שבין אדם לחברו. יש דברים
מסוימים. אם אתה מגיש על לשון הרע, שזה גם עבירה פלילית, לא רק תובענה
אזרחית, זה קובלנה פרטית, ואז זה מתברר בבית משפט - -

ארבל אסטרחן:

זה מתנהל כמו הליך פלילי.

היו"ר דוד ביטן:

- - אתה יכול לקבל אישום, הרשעה, גזר דין, ולפעמים יש עם זה גם קלון.

יואל חסון (המחנה הציוני):

היום חבר הכנסת היה חשוף לזה בלי שום הגנה בסיסית?

היו"ר דוד ביטן:

כן, לפי פסק-הדין מ-2012, שלא ביקשו, לא את העמדה של היועץ המשפטי לממשלה,
לא את העמדה של היועץ המשפטי לכנסת, נתקבלה החלטה.

ישראל אייכלר (יהדות התורה):

מה היה 67 שנים?

ארבל אסטרחן:

ככל שידוע לי לא הוגשו קובלנות. זה לא דבר מאוד נפוץ, בכלל - - -

היו"ר דוד ביטן:

לא הוגש נגד אף חבר כנסת.

ארבל אסטרחן:

כשנחשפנו לדבר הזה, סברנו שיש מקום לא למנוע את זה אלא בהסכמת היועץ המשפטי
לממשלה. זה לא מונע לגמרי את התהליך - - -

שולי מועלם-רפאלי (הבית היהודי):

בדיוק. אם צריך להגיש, אז יגישו מן הסתם.

יואל חסון (המחנה הציוני):

האם החסינות תופסת בעניין הזה?

ארבל אסטרחן:

כן. אם הקובלנה מוגשת וחבר הכנסת חושב שזה בקשר לדבר שהוא עשה במילוי
תפקידו, הוא בוודאי יכול לטעון את זה בבית משפט, ואם הטענה תתקבל, ההליך
נפסק. חסינות קיימת.

ישראל אייכלר (יהדות התורה):

האם הוא יכול לטעון את זה גם בוועדת הכנסת?

ארבל אסטרחן:

לא. לא יהיה הליך בוועדת הכנסת.

ישראל אייכלר (יהדות התורה):

למה? מה זה שונה מכתב אישום?

ארבל אסטרחן:

זה שונה. זה נמצא באמצע בין הליך פלילי לבין הליך אזרחי. אם מתקיים הליך
אזרחי נגד חבר כנסת – וזה אגב מה שטענה השופטת באותו הליך, היא אמרה
שהחסינות באה להגן על חבר הכנסת מפני השלטון בעוד שבהליך אזרחי אם תובע
אותך אדם פרטי, כי עשית לו משהו, זה בכלל לא עובר בכנסת, הכנסת לא יודעת
מזה, אתה לוקח עורך-דין ומתגונן – אתה יכול לטעון טענת חסינות.

היו"ר דוד ביטן:

יש לזה משמעות. למשל בתקיפה יש אפילו קלון.

ישראל אייכלר (יהדות התורה):

למה שזה לא יהיה כמו כתב אישום אחר? מחר יבוא אזרח, ייתן מכה לחבר כנסת,
הוא יחזיר לו. האזרח יגיד: הוא תקף אותי. אתם יודעים שמעמדה של הכנסת היום
זה לא מה שהיה פעם, לכן זה צריך להיות כמו כל כתב אישום אחר.

היו"ר דוד ביטן:

כתוב ב-3.

ישראל אייכלר (יהדות התורה):

לא. היא אומרת שזה לא דומה. צריך לבוא לוועדת הכנסת כמו בכתב אישום ולשכנע
את ועדת הכנסת שאותו אזרח מתנכל לו מסיבות פוליטיות ואחרות. ואז היא תוכל
לדון כמו בכתב אישום, היא תוכל לדון האם הוא צודק או לא צודק.

יואל חסון (המחנה הציוני):

לפני שאת עונה, עוד שאלה, כי הוא נגע בעניין של לשון הרע. על פניו התחושה
היום שחבר הכנסת מוגן מבחינת היכולת שלו לומר דברים, מוגן מבחינת תביעות
דיבה וכל הדבר הזה. אם אני מחר הולך ואומר, לדוגמה, לגבי אזרח שנושא תפקיד
בעמותה - - -

ישראל אייכלר (יהדות התורה):

שהוא אכל בדובנוב...

יואל חסון (המחנה הציוני):

רגע.

- - - שהוא נושא תפקיד בעמותה. סתם אני אומר. אני אומר לו: האדם הזה הוא
כזה וכזה, והוא רואה בזה עלבון אישי, אז את אומרת שלמעשה הוא יגיש נגדי
קובלנה פלילית. אני אמרתי את זה בתוקף תפקידי, אבל למרות זאת אני אאלץ
להיגרר לבית משפט ולהסביר את זה שם?

ארבל אסטרחן:

כמו הליך אזרחי. אם הוא מגיש את זה כהליך אזרחי, זה בדיוק המצב היום.

היו"ר דוד ביטן:

זה מקובל עלי, ארבל. תשווי את זה למה שקיים היום לגבי אישום רגיל.

יואל חסון (המחנה הציוני):

זה must.

ארבל אסטרחן:

אם חבר הכנסת יבקש לקבוע לו חסינות, יגיע אותו אדם פרטי לוועדת הכנסת
ויצטרך לשכנע את חברי הכנסת - - -

היו"ר דוד ביטן:

אז מה לעשות? הייתי עד למצב שהוגשה קובלנה פרטית נגד חבר מועצת עיר בראשון,
שהוא אמר במהלך מערכת הבחירות משהו על מישהו, והוא כמעט קיבל קלון. היה פסע
מקלון.

ארבל אסטרחן:

גם אין לו חסינות בשונה מחבר הכנסת.

היו"ר דוד ביטן:

לא משנה. אני נותן לך דוגמה שלשון הרע יכול להסתיים בקלון בנסיבות - - -

יואל חסון (המחנה הציוני):

ארבל, מה שמטריד אותי זה לא דברים שיש בין אדם לאדם - - -

היו"ר דוד ביטן:

קלון זה בעיה.

יואל חסון (המחנה הציוני):

מה שמטריד אותי זה לא מה שבין אדם לאדם, שמובהק לחלוטין שזה לא בתוקף
תפקידי כחבר כנסת. סתם לדוגמה, הסתכסכתי עם השכן שלי.

ארבל אסטרחן:

זה ברור.

יואל חסון (המחנה הציוני):

זה ברור לי לחלוטין.

ארבל אסטרחן:

לשון הרע זה בין אדם לאדם.

יואל חסון (המחנה הציוני):

יש דוגמאות כמו לשון הרע או תקיפה. אני אספר לך סיפור מהבחירות האחרונות.
בבחירות האחרונות אומנם לא הייתי חבר כנסת בזמן הבחירות עצמן, אבל בבחירות
האחרונות הייתי בדיזנגוף סנטר ונתתי "סינק" לפני כינוס שהיה שם, ובא אזרח
ופשוט תקף אותי. ברגע האחרון העוזר שלי תפס לו את היד ומנע תקיפה. יכול
להיות באותה מידה שאני זה שהייתי מונע את התקיפה, דוחף לו את היד. נגיד
שהייתי חבר כנסת באותו רגע, ואז האדם היה טוען: הוא תקף אותי חזרה. אני
הייתי צריך ללכת לבית משפט, להיגרר לבית משפט עכשיו, כשבכלל זה היה בתוקף
תפקידי. הוא תקף אותי כי אני איש ציבור, הוא לא תקף אותי כי אני יואל
שגנבתי לו איזה צמח מהגינה - - -

ארבל אסטרחן:

כאשר זה הליך פלילי נדרשת הסכמה של היועץ המשפטי לממשלה.

ישראל אייכלר (יהדות התורה):

היועץ המשפטי לא יכול להיות מגן חברי הכנסת - - -

היו"ר דוד ביטן:

למה לא? הוא שוקל שיקולים.

ישראל אייכלר (יהדות התורה):

לא. אדוני, אל תערב סמכויות. יועץ משפטי זה יועץ משפטי, ועדת כנסת זה ועדת
כנסת.

היו"ר דוד ביטן:

אני מקבל את זה. בוא נשמע מה משרד המשפטים אומר.

עמי ברקוביץ:

בהמשך למה שנאמר, להבדיל מכתב אישום שבו הוועדה גם בודקת את שיקולי היועץ
לראות שאין התעמרות של הרשות המבצעת ברשות המחוקקת, כאן עלול להיראות שחברי
הכנסת, ברגע שזה אדם פרטי – לא יהיה כך, אבל זה עלול להיראות כהגנה שלהם על
עצמם, ולכן - - -

היו"ר דוד ביטן:

אבל יש עמדה של היועץ. עמדה של היועץ תהיה בכל מקרה, גם לפני ועדת הכנסת.

עמי ברקוביץ:

אני מבין. אבל עדיין אם יחליטו למשל להיענות לבקשת חבר הכנסת להחיל את
החסינות עליו, זה עלול להיראות כהגנה עליהם מפני - - -

ישראל אייכלר (יהדות התורה):

בכל כתב אישום תוכל להגיד את זה - - -

עמי ברקוביץ:

בכתב אישום יש לזה רציונלים אחרים.

ישראל אייכלר (יהדות התורה):

בכתב אישום אומרים בפירוש שחברי הכנסת מגנים, ולכן אף פעם חבר כנסת לא יזכה
לתמיכה בוועדת הכנסת בכתב אישום.

עמי ברקוביץ:

כבר קרה - - -

ישראל אייכלר (יהדות התורה):

זה לא יקרה, כי היום יש פחד גדול מאוד - - -

עמי ברקוביץ:

כשאתה מול אדם פרטי זה שונה מאשר מול היועץ.

ישראל אייכלר (יהדות התורה):

זה אותו דבר. ההיפך, היועץ הוא אדם עוד יותר אחראי. אדם פרטי יכול להיות כל
בריון, הוא יכול לגרור כל חבר כנסת לבית המשפט.

איילת נחמיאס ורבין (המחנה הציוני):

לא נוח לי עם כל התיקון הזה, אבל אני מסכימה אתך.

ישראל אייכלר (יהדות התורה):

אני מודע מאוד למצב שהולך - - -

היו"ר דוד ביטן:

אני מקבל את התיקון הזה. היועצת המשפטית תעשה תיקון מתאים.

יואל חסון (המחנה הציוני):

אני חי בתחושה - - -

היו"ר דוד ביטן:

אני מקבל. מקבל.

יואל חסון (המחנה הציוני):

אני רוצה להגיד לך משפט. אני חייתי בתחושה עד היום שלחבר כנסת כאן יש באמת
את החירות להגיד כל מה שהוא רוצה כמעט בלי חשש שהוא יתחיל להיכנס לבעיות
משפטיות.

היו"ר דוד ביטן:

יואל, כל הכבוד קודם כול לארבל שהיא הפנתה את תשומת לבי לעניין הזה. מ-2012
זה היה פתוח ואף אחד לא תיקן את זה.

איילת נחמיאס ורבין (המחנה הציוני):

בהגדרה, יומיום אנחנו אומרים כל הכבוד לארבל, אדוני.

היו"ר דוד ביטן:

כל הכבוד, ועכשיו זה כפול ומכופל.

יואל חסון (המחנה הציוני):

בואו נצביע על זה עכשיו.

היו"ר דוד ביטן:

בבקשה. מי בעד?

שולי מועלם-רפאלי (הבית היהודי):

הוועדה מקבלת החלטה לומר כל יום לארבל: חזקה וברוכה.

היו"ר דוד ביטן:

אני מקבל את זה. תעשי ניסוח סביר בעניין הזה.

ארבל אסטרחן:

הפרוצדורה היום לגבי כתב אישום פלילי היא שהיועץ מודיע לחבר הכנסת שהוא
החליט להגיש כתב אישום, לחבר הכנסת יש 30 ימים לבקש שהכנסת תקבע לו חסינות,
ואז ההליך שנעשה גם פה וגם במליאה, מעילות שקבועות בחוק – או שחלה על זה
החסינות המהותית, או שכתב האישום מוגש שלא בתום לב - - -

היו"ר דוד ביטן:

במקום לטעון בפני בית משפט יטענו בפני הוועדה, אין בעיה. מה ההבדל?

ארבל אסטרחן:

יש עוד עילות, שהכנסת קיימה הליכים נגד חבר הכנסת באותו עניין.

היו"ר דוד ביטן:

את לא צריכה. בתיקון את צריכה לכתוב שאותן עילות יחולו.

ארבל אסטרחן:

כן, כן.

היו"ר דוד ביטן:

האם יש בעיה עם זה, משרד המשפטים?

עמי ברקוביץ:

אפשר לחשוב גם אחרת, אבל אין לנו התנגדות.

יואל חסון (המחנה הציוני):

לפני שאתה גורר אותי לבית משפט, תן לי לברר את העניין.

היו"ר דוד ביטן:

זה אותו דבר.

יואל חסון (המחנה הציוני):

בית משפט זה עלויות, אני צריך עורך-דין.

היו"ר דוד ביטן:

הליך אזרחי זה כסף. הסיכון הוא אחר, כסף לעומת כתב אישום והרשעה ולפעמים
קלון.

יואל חסון (המחנה הציוני):

במצב כזה אותו אדם, אותו אזרח שהגיש, אפילו יש את המצב שתיקנת עכשיו, הוא
השיג את יעדו – הוא גרר אותי לבית משפט, הוא הטריד אותי, הוא הטריח אותי.

ארבל אסטרחן:

זה קיים בהליך אזרחי.

ישראל אייכלר (יהדות התורה):

אזרחי זה אזרחי.

ארבל אסטרחן:

מי יגיע לוועדת הכנסת לנמק את הקובלנה? אני חושבת שהקובל יצטרך לעשות את זה
או בא-כוחו.

היו"ר דוד ביטן:

אם היועץ המשפטי סבור שהחסינות פה לא חלה, אז היועץ המשפטי יגן על האזרח
בפנינו. אם הוא יחשוב שהחסינות חלה - - -

ישראל אייכלר (יהדות התורה):

אותו יועץ משפטי יגיע ויגיד מה דעתו.

היו"ר דוד ביטן:

מה זה משנה מה אומר האזרח פה? אין שום עסק עם האזרח.

ארבל אסטרחן:

זאת המשמעות של קובלנה, שהאזרח מנהל - - -

היו"ר דוד ביטן:

אנחנו לא רוצים לאפשר לו את זה. זה כל העניין.

ארבל אסטרחן:

יכול להיות שצריך בכלל להגיד שאי-אפשר להגיש קובלנה נגד חבר כנסת.

היו"ר דוד ביטן:

לא. אני לא רוצה להגיד, גם כך מבטלים את הקובלנות - - -

ישראל אייכלר (יהדות התורה):

כמו שקבעתם שהיועץ המשפטי יכריע, אנחנו רוצים שהיועץ המשפטי יבוא לוועדת
הכנסת - - -

היו"ר דוד ביטן:

הוא יגיד מה המצב.

ארבל אסטרחן:

ולאזרח לא יהיה שום say?

היו"ר דוד ביטן:

ה-say של האזרח זה מול היועץ המשפטי, לא מולנו. זאת אומרת, אם היועץ המשפטי
מחליט שאין בעיה, שאין חסינות, שהחסינות לא חלה, יבוא היועץ המשפטי ויסביר
למה. הוא ייצג את האזרח בפנינו. ואם הוא יחליט שלא, מה זה משנה מה האזרח
אומר?

עמי ברקוביץ:

האזרח עצמו יצטרך להופיע ולהסביר מדוע, כי הוא יוזם את ההליך.

היו"ר דוד ביטן:

האזרח יופיע מול היועץ המשפטי לממשלה, לא מולנו.

עמי ברקוביץ:

היועץ רק מאשר, היועץ לא יוזם.

היו"ר דוד ביטן:

לא. היועץ לא יכול להגיש קובלנה אם יש בעיה של חסינות. איך הוא יכול לאשר?

עמי ברקוביץ:

התנאי להגשת קובלנה שהיועץ יסכים.

היו"ר דוד ביטן:

אנחנו גוף פוליטי, למה שהאזרח יבוא לפה? שהוא יופיע מול היועץ המשפטי
לממשלה. הוא יופיע מולו, והיועץ המשפטי יבוא עם המסקנות שלו. זה נראה לי
הכי הגיוני.

עמי ברקוביץ:

ליועץ אין פה תפקיד אקטיבי, יש לו תפקיד פסיבי - - -

ישראל אייכלר (יהדות התורה):

אתם רציתם לתת לו תפקיד אקטיבי, להחליט בשביל חבר הכנסת האם הוא הולך לבית
משפט או לא. אנחנו אומרים שהיועץ המשפטי, אותו תפקיד של ייצוג האזרח, הוא
יעשה בפני ועדת הכנסת ולא בפני בית משפט.

מיכל גולד:

לא. אם יש קובלנה, לא היועץ המשפטי הוא זה - - -

ישראל אייכלר (יהדות התורה):

לא. לפי החוק שאתם מציעים, היועץ המשפטי יחליט.

עמי ברקוביץ:

הוא רק מסכים - - -

ישראל אייכלר (יהדות התורה):

את אותה הסכמה שיביא לוועדת הכנסת.

היו"ר דוד ביטן:

מאיזה שיקולים? אם הוא יחשוב שחסינות חלה, הוא לא יכול להסכים, לכן הוא
יבוא ויגיד את זה. מה זה משנה מה האזרח יגיד?

עמי ברקוביץ:

אם החסינות חלה, כל העסק לא היה מתעורר פה, זה התעורר רק אחרי שהיועץ - - -

היו"ר דוד ביטן:

לא. בנוסח הזה לא כתוב מה השיקולים שלו.

עמי ברקוביץ:

יהיה נדבך נוסף. אחרי שהיועץ ייתן את הסכמתו, יבוא - - -

היו"ר דוד ביטן:

אוקיי. תכתבי שהוועדה תשמע גם את המתלונן. אין בעיה. לא אכפת לי.

ישראל אייכלר (יהדות התורה):

אתה נכנס פה למלכודת גדולה מאוד.

היו"ר דוד ביטן:

מה אתה רוצה שאני אעשה?

ישראל אייכלר (יהדות התורה):

יבוא אזרח ויגיד: אין לי פה, אני לא יכול לעמוד מול חבר הכנסת. אתה צריך
שהיועץ המשפטי, אותו יועץ משפטי, שהוא יבוא - - -

היו"ר דוד ביטן:

משרד המשפטים מתנגדים.

ישראל אייכלר (יהדות התורה):

יש בזה היגיון פשוט. היועץ המשפטי בא. היועץ המשפטי הוא נציג של האזרח,
ונציג של חבר הכנסת ונציג החוק.

היו"ר דוד ביטן:

היועץ המשפטי ישמע אותו, זה הכול.

עמי ברקוביץ:

היועץ יוכל להחליט מדוע הוא הסכים לבקשה. זה הכול.

היו"ר דוד ביטן:

לא. נטיל עליו מלאכה, שישמע אותו ויחליט לפי זה.

מיכל גולד:

אם היתה עבירה שהיועץ המשפטי לממשלה סבור שצריך להעמיד בגינה לדין, יעמידו
לדין והמדינה תנהל את ההליך. מדובר באיזה עבירה שהמדינה לא חשבה שנכון לנהל
את ההליך, ובכל זאת האזרח ביקש לנהל את ההליך הזה, אז בטח היועץ המשפטי
לממשלה - - -

היו"ר דוד ביטן:

לא. היועץ המשפטי התפקיד שלו אחד, חוץ מההסכמה הזאת, הוא יכול לבוא ולהגיד
האם החסינות חלה או לא חלה במקרה הספציפי. אם הוא יחליט שהיא חלה, נגמר
הדיון. אם הוא יחליט שהיא לא חלה, אנחנו צריכים לדון. זה הכול.

עמי ברקוביץ:

אם הוא יחליט שהיא חלה לא יגיעו בכלל לשלב הנוסף. זה יעצור בשלב של הסכמת
יועץ.

ארבל אסטרחן:

אם יש חסינות מהותית, הוא לא יסכים. אם הוא יחשוב שזה מעשה במילוי התפקיד,
היועץ לא ייתן את הסכמתו, זה ברור.

היו"ר דוד ביטן:

את לא כותבת את זה בנוסח שלנו.

קריאות:

- - -

איילת נחמיאס ורבין (המחנה הציוני):

דוד, זאת המשמעות.

יואל חסון (המחנה הציוני):

חבר'ה, במיוחד בשל הדיון הזה, הנושא של התובענה פלילית – ואנחנו רואים את
זה גם בשנים האחרונות – עולה - -

היו"ר דוד ביטן:

הם כבר הודיעו לנו שהם הולכים לבטל את הקובלנה הפלילית, אבל נראה מתי.

יואל חסון (המחנה הציוני):

- - אני אומר לכם שאחרי העברת הסעיף הזה אנשים נוספים יראו בזה כלי מעולה
לעשות בו שימוש - -

מרב מיכאלי (המחנה הציוני):

הוא צודק.

יואל חסון (המחנה הציוני):

- - כדי לגרור חברי כנסת לבתי משפט, גם אם בסוף לא יצא מזה שום דבר. בגרירה
לבית המשפט נגמר הסיפור. תחשבו, חברי כנסת יעמדו מול בתי המשפט.

איילת נחמיאס ורבין (המחנה הציוני):

זה מה שרציתי לומר. יואל, אני הצבעתי כל-כך יפה, ישר נכנסת, לא קיבלתי רשות
דיבור. דיברת מקסים.

יואל חסון (המחנה הציוני):

אני באמת אומר, ארבל, ואני סומך על השיקול המקצועי שלך - - -

היו"ר דוד ביטן:

יותר ויותר אני שוקל לכתוב שכל - - -

יואל חסון (המחנה הציוני):

חבר'ה, זה יהפוך להיות מופע. חברי כנסת ייגררו לבתי המשפט.

איילת נחמיאס ורבין (המחנה הציוני):

זאת אפליה.

היו"ר דוד ביטן:

למה אפליה? מה אפליה? יש לנו חוק חסינות.

איילת נחמיאס ורבין (המחנה הציוני):

רגע, אדוני היושב-ראש, תקשיב לי.

היו"ר דוד ביטן:

אני אבטל את הקובלנה הפלילית וזהו.

איילת נחמיאס ורבין (המחנה הציוני):

אני מסכימה אתך שאם זה הולך כמו ברווז ונשמע כמו ברווז, זה ברווז. לפעמים
אתה צריך לבטל את הקובלנה הפלילית שלא תחול - - -

היו"ר דוד ביטן:

הם גם הולכים לבטל.

איילת נחמיאס ורבין (המחנה הציוני):

שיבטלו את הקובלנה הפלילית.

היו"ר דוד ביטן:

כשיבטלו זה יחול על כולם.

איילת נחמיאס ורבין (המחנה הציוני):

שיבטלו. אבל להגיד שהם יבטלו רק עלינו זו קצת בעיה.

היו"ר דוד ביטן:

אני רוצה לבטל את הקובלנה הפלילית לגבי חברי הכנסת.

איילת נחמיאס ורבין (המחנה הציוני):

היושב-ראש, אתה לא נותן לי לסיים.

יואל חסון (המחנה הציוני):

הוא כבר הגיע למסקנות.

איילת נחמיאס ורבין (המחנה הציוני):

הבעיה האמיתית שעולה מכך שמשרד המשפטים מכוון לשם, שהמתלונן יגיע לוועדת
הכנסת, זה באמת-באמת יהפוך לקרקס, ואני חושבת שלא זאת הכוונה. גם כשמדובר
בקובלנה פלילית ולא בכתב אישום שמוגש על-ידי המדינה, זה לא אמור להיות
קרקס, זה הכול.

היו"ר דוד ביטן:

הבנתי. פה אני מציע שתי אופציות. אתם אתי, חברי הכנסת? אופציה ראשונה,
שהנוסח יישאר כפי שהוא, נתקן אותו ונחדד ונבהיר שהיועץ המשפטי צריך לשקול
במסגרת השיקולים שלו את העניין האם החסינות חלה או לא. אנחנו לא כותבים את
זה.

ארבל אסטרחן:

אוקיי, כי רציתי שהוא ישקול עוד דברים. זה שהוא שוקל את החסינות זה ברור.

היו"ר דוד ביטן:

זו האופציה הראשונה שמבהירה שהיועץ המשפטי, כשהוא נותן אישור או לא נותן
אישור, הנושא של החסינות צריך לעמוד בפניו.

ארבל אסטרחן:

לא רק.

היו"ר דוד ביטן:

לא רק, אבל זה יעמוד בפניו. האופציה השנייה היא לבטל בכלל את המושג "תלונה
פרטית כלפי חברי כנסת".

ישראל אייכלר (יהדות התורה):

יש אופציה שלישית, שיביא את זה לוועדת הכנסת.

היו"ר דוד ביטן:

לא, לא. אני מבטל. זה מסבך אותנו. יש פה תסבוכת – האם הוא יכול לבוא, או לא
יבוא. אנחנו נהיה בית דין שדה.

ישראל אייכלר (יהדות התורה):

לא, היועץ המשפטי יבוא.

היו"ר דוד ביטן:

הם רוצים שגם יבוא האזרח, ואני לא רוצה. את האופציה הזאת נפיל. יש לנו שתי
אופציות. מה אתם מעדיפים? דברו חופשי. אין פה קואליציה-אופוזיציה.

יואל חסון (המחנה הציוני):

אני לא רוצה להיגרר לבתי המשפט עכשיו.

היו"ר דוד ביטן:

אתם רוצים לבטל לגמרי?

יואל חסון (המחנה הציוני):

חבר'ה, זו סכנה אמיתית.

היו"ר דוד ביטן:

מה אתה אומר, אייכלר?

ישראל אייכלר (יהדות התורה):

אני לא רוצה שקובלנה פלילית כמו כתב אישום, יהיה לה אותו דין. אני לא רוצה
לשנות, לא להעדיף את חברי כנסת, לא לעשות עוד פעם סימפוזיון - - -

שולי מועלם-רפאלי (הבית היהודי):

לא להחמיר ולא להקל.

היו"ר דוד ביטן:

זו לא תשובה. משתי האופציות, מה אתה מעדיף?

ישראל אייכלר (יהדות התורה):

כל מה שקורה בכתב אישום רגיל, אותו הליך צריך להיות - - -

היו"ר דוד ביטן:

אז תענה "לבטל".

ישראל אייכלר (יהדות התורה):

לא אותו הליך.

היו"ר דוד ביטן:

לא. האם לבטל או בחוק הרגיל? מה אתה מעדיף?

ארבל אסטרחן:

לכתוב שהיועץ ישקול?

היו"ר דוד ביטן:

היועץ ישקול שיקולי חסינות או - - -

ישראל אייכלר (יהדות התורה):

אז הוא ישקול.

היו"ר דוד ביטן:

מה אתה מעדיף? תגיד מה אתה מעדיף.

ישראל אייכלר (יהדות התורה):

אני מעדיף שיהיה מה שאמרתי, קובלנה פלילית כמו כתב אישום צריכים לבוא
לאישור של ועדת הכנסת.

היו"ר דוד ביטן:

ביטלתי את האפשרות הזאת.

יואל חסון (המחנה הציוני):

אני רוצה להיות ברור, אדוני.

היו"ר דוד ביטן:

יש שתי אופציות. מה אתם מעדיפים?

יואל חסון (המחנה הציוני):

אני אגיד לך. אם היה מנגנון שלא מוביל אותי אוטומטית לבתי משפט - - -

היו"ר דוד ביטן:

אין מנגנון כזה.

יואל חסון (המחנה הציוני):

רק היועץ המשפטי.

שולי מועלם-רפאלי (הבית היהודי):

רק היועץ.

היו"ר דוד ביטן:

מה אתה מעדיף את האופציה הראשונה או השנייה?

יואל חסון (המחנה הציוני):

הבנתי שגם עם היועץ אני מגיע בסוף לבית המשפט.

היו"ר דוד ביטן:

לא. הוא יכול להחליט לא לאשר.

שולי מועלם-רפאלי (הבית היהודי):

אולי תסביר.

היו"ר דוד ביטן:

רבותי, לא הבנתם.

ישראל אייכלר (יהדות התורה):

בא אזרח ואומר שדוד תקף אותו. מה היועץ - - -

היו"ר דוד ביטן:

תקשיבו שנייה. אם האזרח מגיש, היועץ המשפטי צריך לשקול אם הוא מאשר או לא
מאשר, כמו בכתב אישום.

ישראל אייכלר (יהדות התורה):

הוא חייב לאשר.

היו"ר דוד ביטן:

אבל בין השיקולים שהוא ישקול, או שזה השיקול העיקרי, זה הנושא של החסינות.
אם הוא חושב שיש חסינות, הוא לא ייתן אישור להגיש את הקובלנה. אם הוא יחשוב
שאין, הוא כן ייתן. זה הכול. זו האופציה הראשונה.

שולי מועלם-רפאלי (הבית היהודי):

למה - - -

היו"ר דוד ביטן:

תתמקדו רגע במקום דיבורים.

ישראל אייכלר (יהדות התורה):

אם אזרח אומר: חבר כנסת תקף אותי, הוא חייב להגיש - - -

היו"ר דוד ביטן:

תתמקד, אייכלר. תתמקד שנייה, בחייך. זו האופציה הראשונה, והיא מכסה את חבר
הכנסת. אם יש חסינות, ברור שהיועץ המשפטי לא ייתן את האישור הזה. זה מכסה
אותנו.

אופציה שנייה זה, פשוט לכתוב במפורש ולגמור עניין, שחברי כנסת, לא יחול
עליהם המושג הזה "קובלנה פרטית", ואז אי-אפשר להגיש, רק כתב אישום ליועץ
המשפטי לממשלה. תחליטו מה אתם רוצים. אלה שתי האופציות.

מרב מיכאלי (המחנה הציוני):

ברשותך, אני רוצה את חוות דעתה של ארבל על מה שאמרה חברתי, חברת הכנסת
איילת נחמיאס, שיש בזה אפליה. האם זה נראה לך בתחום הסבירות במתחם החסינות
או שזה נראה לך חורג?

היו"ר דוד ביטן:

גם נציגי היועץ המשפטי פה, תשאלי גם אותם.

מרב מיכאלי (המחנה הציוני):

הסמכות שלי היא הכנסת.

ארבל אסטרחן:

במקרה הזה אני מסכימה לחלוטין עם יושב-ראש הוועדה שהאפשרות לנהל פה הליך
היא הפחות טובה, ושתי האפשרויות האלה הן הנכונות יותר לשקילה.

מרב מיכאלי (המחנה הציוני):

אם אנחנו יודעות שיש כוונה במשרד המשפטים לבטל את המוסד הזה, אז נלך על
ביטול.

היו"ר דוד ביטן:

נלך על זה וזהו. ברגע שתחליטו, זה יחול על כל התושבים. מקובל?

ארבל אסטרחן:

אני מבהירה שלא תוגש קובלנה פלילית נגד חבר הכנסת, וזה לא יחול על קובלנה
שאולי היום תלויה ועומדת בבית משפט.

היו"ר דוד ביטן:

זה לא יחול. מה שתלוי ועומד, לא יחול. אנחנו יודעים שאין כזאת.

ארבל אסטרחן:

אני לא יודעת.

היו"ר דוד ביטן:

יש מישהו מחברי הכנסת שיש לו? אני לא מאמין. אם כך, בואו נעביר את זה מהר
ונגמור עניין, שלא יגישו מחר בבוקר.

מה העמדה של משרד המשפטים? בין כה וכה אתם אומרים שאתם מבטלים את זה כלפי
כולם. אז מה בדיוק הבעיה?

מיכל גולד:

אין שום בעיה. אמרתי כבר כמה פעמים, אני אגיד את זה שוב, לי זה נראה מבחינה
ציבורית שזה נראה הרבה יותר טוב שנבטל כבר לכולם מאשר - - -

היו"ר דוד ביטן:

למדתי שעד שאתם מבטלים עוברות שנה, שנה וחצי. אני לא רוצה להמתין עם זה.

שולי מועלם-רפאלי (הבית היהודי):

צריך להתייחס לנראות.

היו"ר דוד ביטן:

אנחנו אנשי ציבור פוליטיקאים. מה יקרה? אנשים ירצו להגיש דווקא. אנחנו לא
רוצים להגיע לזה.

שולי מועלם-רפאלי (הבית היהודי):

יש משמעות לנראות שעליה אנחנו מדברים כיום.

מיכל גולד:

אפשר לעשות ישיבת מעקב בעוד חודש, לראות איפה אנחנו עומדים. אם זה ממש כבר
עבר קריאה ראשונה, אולי כן שווה לחכות.

מרב מיכאלי (המחנה הציוני):

זו הצעה טובה.

שולי מועלם-רפאלי (הבית היהודי):

ההצעה שלה הגיונית.

היו"ר דוד ביטן:

לא, לא. אני לא קיבלתי את זה.

שולי מועלם-רפאלי (הבית היהודי):

רגע. תקשיב למה שהיא אמרה בסוף.

היו"ר דוד ביטן:

אני לא מוכן. מה שהם אומרים "חודשיים", לוקח שנה. אני לא מוכן לזה.

מרב מיכאלי (המחנה הציוני):

יש לנו שוט לצורך העניין.

יואל חסון (המחנה הציוני):

היא מציעה חודש.

היו"ר דוד ביטן:

כבר למדתי. מה יהיה בחודש הזה?

מרב מיכאלי (המחנה הציוני):

אם זה כבר עבר בקריאה הראשונה, היא אומרת בצדק - - -

שולי מועלם-רפאלי (הבית היהודי):

לא. זה לא עובר.

מרב מיכאלי (המחנה הציוני):

היא אומרת שאם בתוך חודש זה כבר יעבור קריאה ראשונה - - -

היו"ר דוד ביטן:

שיעבור. לגבי חברי הכנסת אני גומר עם זה, זה הכול. יש לנו חוק חסינות, עם
כל הכבוד. בניגוד לאחרים יש חוק נפרד בשבילנו.

שולי מועלם-רפאלי (הבית היהודי):

ארבל מוסיפה פה מידע חשוב.

מרב מיכאלי (המחנה הציוני):

זה עבר בכנסת השמונה-עשרה קריאה ראשונה ונתקע.

היו"ר דוד ביטן:

אני לא מוכן להמתין דקה.

מיכל גולד:

הסיבה שהיתה אז כבר לא קיימת היום, ואני לא יכולה להרחיב.

היו"ר דוד ביטן:

את רוצה שאני אגיד שאני לא סומך על משרדי הממשלה? הם אומרים חודש - - -

מיכל גולד:

היתה סיבה שלא תלויה בנו.

היו"ר דוד ביטן:

אני לא מדבר עליכם, אלא באופן כללי. רבותי, אם משרד המשפטים אומר שגם כך יש
לו כוונה לבטל, בואו נבטל את זה מעכשיו לגבי חברי הכנסת, וזה יחול לגבי כל
תושבי המדינה בעוד שלושה-ארבעה חודשים. בסדר?

מרב מיכאלי (המחנה הציוני):

אני שוב אפציר באדוני לשקול את ההצעה ולבדוק בעוד חודש.

היו"ר דוד ביטן:

שקלתי את זה בפעם שעברה, ואני לא מסכים.

יואל חסון (המחנה הציוני):

אדוני, אני מסכים אתה, בחודש לא יקרה שום דבר.

מרב מיכאלי (המחנה הציוני):

בתוך חודש.

היו"ר דוד ביטן:

לא חודש, אין חודש. אני לא סומך.

מרב מיכאלי (המחנה הציוני):

בלאו הכי אני לא רוצה לתת לזה פטור כי זה לא דחוף.

ארבל אסטרחן:

החשש היחיד הוא מה שנאמר כאן קודם שעצם קיום הדיון הזה יעודד עכשיו. זה
החשש שלי, שפתאום אנשים ישמעו שיש אפשרות כזאת וזה יעודד אנשים להגיש
קובלנות נגד חברי כנסת.

יואל חסון (המחנה הציוני):

חד-משמעית. אנשים לא ידעו על הכלי הזה, ועכשיו הם ילכו על הכלי הזה. ארבל,
לא משפטים שאני אגיד פה, אבל אם אני אהיה באיזה אירוע, אני אגיד איזו מילה,
ואנשים יתחילו להטריד אותנו ולשלוח - - -

מרב מיכאלי (המחנה הציוני):

זה נכון. אין ספק.

שולי מועלם-רפאלי (הבית היהודי):

אנחנו בעד לבטל, אם כך.

יואל חסון (המחנה הציוני):

אני רוצה עוד דבר, רגע. עוד דבר שכחתם.

קריאות:

- - -

יואל חסון (המחנה הציוני):

סליחה, תן לי עוד דקה.

היו"ר דוד ביטן:

אתה מפחיד את כולנו, ואחר-כך הולך נגדנו. עוד לא ראיתי דבר כזה.

יואל חסון (המחנה הציוני):

דוד, תן לי עוד דבר להגיד לך.

היו"ר דוד ביטן:

אתה מההתחלה הובלת אותנו לתיקונים של הפחדה, פתאום עכשיו אתה יכול להמתין?
אני לא מבין אותך.

יואל חסון (המחנה הציוני):

אני אגיד עוד דבר שצריך להטריד את חברי הכנסת. חברים, הציבור לא יורד
לרזולוציות, וכאשר מתחילה סוגיה שבה יועץ משפטי מעורב בהחלטה לגבי חבר
כנסת, גם אם זו סוגיה לא רלוונטית בעליל, הציבור אומר: היועץ המשפטי בודק
משהו לגבי יואל חסון, יואל חסון מושחת. לא רוצים להיכנס לזה.

היו"ר דוד ביטן:

חסון, מספיק. מי בעד לתקן בקריאה השנייה והשלישית?

ארבל אסטרחן:

כך שלא תוגש קובלנה נגד חבר הכנסת.

היו"ר דוד ביטן:

שלא תוגש בכלל קובלנה פלילית נגד חבר כנסת. מי בעד, ירים את ידו. מי נגד?
אין. נמנעים? אין.

הצבעה

בעד – פה אחד

הצעת חוק חסינות חברי הכנסת, זכויותיהם וחובותיהם (תיקון מס' 43)
(קובלנות), התשע"ו-2015 אושרה, בכפוף לתיקונים.

מרב מיכאלי (המחנה הציוני):

אדוני, אני מפצירה בך לשקול את זה שוב.

היו"ר דוד ביטן:

לא בשבילם.

מרב מיכאלי (המחנה הציוני):

זה לא בשבילם. זה נראות.

היו"ר דוד ביטן:

מה שהם אומרים "חודש", לוקח חצי שנה.

עמי ברקוביץ:

מקסימום יעבור חודש.

יואל חסון (המחנה הציוני):

בוא ננסה חודש, דוד.

היו"ר דוד ביטן:

אני לא יכול. אני אגיד לך את האמת, הנושא של קובלנה פרטית מאוד-מאוד מפחיד.

שולי מועלם-רפאלי (הבית היהודי):

אני חוששת מהחודש הזה. בחודש הזה פתאום משהו יתעורר ואז מה נעשה?

היו"ר דוד ביטן:

מפחיד אותי. אתה יכול להגיד מילה לא במקום ופתאום תהיה קובלנה פרטית. אני
לא מוכן לזה. אנחנו לא כמו כל האנשים, אנחנו על הפריים, אנשים עושים לנו
דווקא. עם כל הכבוד, זה לא בא בחשבון. קיבלתי את העמדה שלך בעניין הזה.

אברהם נגוסה (הליכוד):

אדוני היושב-ראש, הצבענו, נגמר הסיפור.

יואל חסון (המחנה הציוני):

תחשוב לתת להם עוד חודש. תחשוב בינך לבין עצמך.

היו"ר דוד ביטן:

לא בגללם. אתה לא מבין שחודש פה זה שנה? זה המצב, מה אני אעשה. הם לא אשמים
– צריכים לנסח, ועדת שרים לחקיקה, בא לוועדה לקריאה שנייה ושלישית ואני לא
יודע מה. למה אני צריך? אני מסתמך על זה שהם אמרו שהם הולכים לבטל. הולכים
לבטל, אנחנו גם נבטל.

הישיבה ננעלה בשעה 11:18.
