הכנסת השש-עשרה נוסח לא מתוקן

מושב שלישי

פרוטוקול מס' 209

מישיבת ועדת הכנסת

יום שלישי, כ"ט בשבט התשס"ה (8 בפברואר 2005), שעה: 09:00

סדר היום: א. ערעורים על החלטת יושב ראש הכנסת והסגנים שלא לאשר דחיפות
הצעות

לסדר היום.

ב. בקשת חברי הכנסת גדעון סער ואיתן כבל להקדמת הדיון בהצעת חוק הרשויות

המקומיות (תיקון – מועמד בבחירות מיוחדות), התשס"ה-2005 (פ/3208), לפני

הקריאה הטרומית.

ג. קביעת מכסות הצעות חוק והצעות לסדר היום של חברי הכנסת לסיעותיהם.

ד. בקשות חברי הכנסת רומן ברונפמן ויגאל יאסינוב להעברת הצעת חוק הדרכים

(שילוט)(תיקון שילוט דיגיטלי), התשס"ה-2005, (פ/2496) והצעת חוק הרשויות

המקומיות (איסור שילוט באמצעות הקרנת סרטים), התשס"ג-2003, (פ/1130)

מוועדת הפנים ואיכות הסביבה לוועדת הכלכלה.

נכחו:

חברי הוועדה: רוני בר-און – היו"ר

זבולון אורלב

דניאל בנלולו

משה גפני

רשף חן

אחמד טיבי

דני יתום

איתן כבל

גאלב מג'אדלה

גדעון סער

עמרי שרון

מזכיר הכנסת, אריה האן

סגנית מזכיר הכנסת, ירדנה מלר-הורביץ

מנהלת לשכת מזכיר הכנסת, גאולה רזיאל

מוזמנים:

יועצת משפטית: ארבל אסטרחן

מנהלת הוועדה: אתי בן-יוסף

קצרנית: דרורה רשף

ערעורים על החלטת יושב ראש הכנסת והסגנים שלא לאשר דחיפות הצעות לסדר היום

היו"ר רוני בר-און:

בוקר טוב. אני מתכבד לפתוח את ישיבת ועדת הכנסת. ישיבה מס' 209. על סדר
היום ערעורים על החלטת יו"ר הכנסת והסגנים שלא לאשר דחיפות הצעות על סדר
היום. כך או כך, אין ערעורים,אנחנו עוברים לנושא הבא.

  ב. בקשת חברי הכנסת גדעון סער ואיתן כבל להקדמת הדיון בהצעת חוק הרשויות
  המקומיות (תיקון – מועמד בבחירות מיוחדות), התשס"ה-2005 (פ/3208),

לפני הקריאה הטרומית

היו"ר רוני בר-און:

מונחת בקשה לפטור מחובת הנחה שעניינה הצעת חוק רשויות מקומיות (תיקון –
מועמד בבחירות מיוחדות), התשס"ה-2005 (פ/3208), של חברי הכנסת סער, כבל
וכחלון. חבר הכנסת סער, למה הדחיפות בבקשה? כי לא כתבת את זה במכתבך, אחרת
אני הייתי מציג.

גדעון סער:

אני ידעתי שתאפשר לי לנמק, אדוני היושב ראש.

היו"ר רוני בר-און:

ודאי, ודאי. בדרך כלל אני מבקש, כדי שאני אעלה את זה לסדר היום, שלפחות
תחילת הטיעון בעניין הדחיפות יופיע במכתב.

גדעון סער:

אתה גם צודק בגישה הזאת, ואני רוצה להבהיר את התמונה.

אנחנו חיים במציאות אשר בה, למרבה ההפתעה – ואני בדקתי את זה עם המפקח
הארצי של הבחירות, מר שילת וגם, כמובן, עם היועץ המשפטי של התנועה שלי,
עו"ד הברמן – אנחנו חייבם במציאות אשר בה, כאשר מתקיימות בחירות מיוחדות
לרשות מקומית, דהיינו: בחירות לראשות הראשות המקומית ולא למועצת הרשות,
מפלגה איננה יכולה לממן מועמד. אגב, היא גם איננה יכולה להריץ מועמד,
בניגוד לבחירות שהן גם לראש רשות וגם למועצה.

היו"ר רוני בר-און:

מה זאת אומרת איננה יכולה להריץ?

גדעון סער:

איננה יכולה להריץ במובן הזה שכל סיעה בכנסת יש לה יכולת להריץ מועמד.
להגיש מועמד מטעמה. יש לזה כל מיני נפקויות. כאן, רק אחוז מסוים מהתושבים
או מחברי מועצת העיר, יכולים לעשות את זה. במקרה הזה. הבעיה החמורה
בעיקר - - -

היו"ר רוני בר-און:

וגם את זה אתה מתקן בחוק שלך?

גדעון סער:

זה לא מתוקן, לצערי, בחוק הזה.

היו"ר רוני בר-און:

זו נראה לי תקלה לא פחות חשובה.

גדעון סער:

מכיוון שאני הייתי בחוץ לארץ כאשר הנחיתי להגיש את הצעת החוק והצעת החוק
הייתה אמורה לתת מענה לשני הנושאים, וכאשר אני רואה את הצעת החוק ברגע זה,
ניתן בה מענה רק לנושא אחד, אז בוועדת הפנים נפעל כך שגם הנושא השני ייכנס.

היו"ר רוני בר-און:

ולא ייראו בזה נושא חדש?

גדעון סער:

להערכתי לא.

שר העבודה והרווחה זבולון אורלב:

לא. זו קריאה טרומית. בין קריאה טרומית לקריאה ראשונה אין נושא חדש.

גדעון סער:

אני מודה לחבר הכנסת אורלב. בכל אופן, אני רוצה לחדד את הנקודה.

המשמעות של המצב המשפטי הקיים – שאגב, נתקלנו בו כאשר היו בחירות מיוחדות
בלוד, מאחר שמקסים לוי, זכרונו לברכה, נבחר בבחירות באמצע הקדנציה, לאחר
שהוא נפטר, אנחנו תיקנו את החוק בהוראת שעה. אבל הנה מתרגשות עלינו בחירות
בכמה מערכות נסיבתיות. אחת בקריית טבעון, בשל בחירתו של ראש הרשות למנכ"ל
משרד הבינוי והשיכון.

קריאה:

מינויו.

גדעון סער:

מינויו, נכון. באמת, הממשלה, בפניה הוצג רק מועמד אחד. אין לה אפשרות
לבחור. לשר יש אפשרות לבחור, אבל הממשלה היא ממנה.

השני הוא בחדרה, ששם התפטר ראש הרשות בנסיבות ידועות, וגם צפויות בחירות
מיוחדות, ויש כאלה - - -

קריאה:

עוד לא התפטר.

איתן כבל:

נהריה בדרך.

גדעון סער:

הודיע כנראה שהוא יתפטר. ויש רשות נוספת.

היו"ר רוני בר-און:

כך או כך, הצרכים הם ברורים.

גדעון סער:

בוא נגיד: אנחנו יודעים את זה באופן ודאי לפחות לגבי רשות אחת.

אדוני היושב ראש, הבהרתי את סוגיית הדחיפות, אבל אני רוצה להגיד מילה גם על
הנושא עצמו, כי חשוב שחברים יבינו את העניין. כרגע, במצב המשפטי הנוכחי,
מפלגה איננה יכולה לממן אף מועמד בבחירות כאלה, אלא אם כן היא הופכת
לעבריינית, ואת זה אף מפלגה סבירה לא תעשה. או, שאנחנו שולחים את המועמד
לבעלי הון על מנת שיקבל מהם את המימון. כי קמפיין, איך שלא נסתכל על זה - -
-

היו"ר רוני בר-און:

ואז אנחנו הופכים את ראש העיר לעבריין. ועל זה אתה לא מוכן יותר להטיל
סייגים מהסוג שהטלת באמירה הקודמת.

גדעון סער:

זה בהחלט לא מקובל עלינו. שתי מערכות הנסיבות. לכן, אני, יחד עם חברי שיושב
פה, יושב ראש סיעת העבודה, וחברנו, חבר הכנסת כחלון - - -

אחמד טיבי:

למה אין נציגים של האופוזיציה בהצעה?

גדעון סער:

אתה יודע שההצעה הזאת גובשה כאשר הייתי בגולה הדווייה, וחשבתי שחשוב שלא
יהיו מאחוריה נציגים ממפלגה אחת בלבד. בוודאי שאם היינו מחתימים את כל חברי
הבית, כפי שראוי – כי זו תהיה הצעה בקונצנזוס להערכתי – אז יכול להיות
שהעניין היה קצת מתעכב.

היו"ר רוני בר-און:

העניין ברור. מישהו רוצה להביע עמדה נגד?

אחמד טיבי:

אני הייתי באותה גולה, ואף אחד לא התייעץ אתי.

היו"ר רוני בר-און:

כן. אנחנו עוברים, איפוא, להצבעה. מי בעד מתן פטור מחובת הנחה כמבוקש? תודה
רבה, נא להוריד. מי נגד? תודה. מי נמנע? פה אחד אני קובע איפוא שניתן פטור
מחובת הנחה ל-פ/3208ואנחנו מאחלים למציעים הצלחה במסלול החקיקה.

3.  קביעת מכסות הצעות חוק והצעות לסדר היום של חברי הכנסת לסיעותיהם

היו"ר רוני בר-און:

הנושא הבא הוא קביעת מכסות הצעות חוק והצעות לסדר היום של חברי הכנסת
לסיעותיהם. הנייר מונח בפניכם. אדוני מזכיר הכנסת הבהרות, אם יש צורך.

מזכיר הכנסת אריה האן:

קודם כל, העברנו לכל הסיעות מראש, כמו ליושב ראש הוועדה.

היו"ר רוני בר-און:

ולא שמעתם טרוניה?

מזכיר הכנסת אריה האן:

לא, וגאולה באה בשמי בדברים עם כל מנהלי הסיעות – הם גם יושבים פה – ולא
שמענו שום הערה, אז אני מציע לאשר. אלא אם כן יש הצעות אחרות.

היו"ר רוני בר-און:

מרץ שהעלתה את העניין? רונית, אין לכם ייצוג פה. את רוצה לומר משהו?

רונית חייקין:

אנחנו היינו במשא ומתן עם גאולה.

היו"ר רוני בר-און:

טוב. כן, בבקשה.

רשף חן:

אני חושב שזה בסדר גמור, אני רק רוצה להעיר: לאור העיכוב שחל בזה בפעם
הקודמת, אני מציע שכולנו נרשום לעצמנו שכל הזמן יש שינויים או עלולים להיות
שינויים, וצריך להיות און-ליין כדי להתאים את זה.

היו"ר רוני בר-און:

כן. זה קצת נראה לי מוזר שאנחנו יושבים ומאשרים עניין שהתחולה שלו היא 10
באוקטובר 2004.

רשף חן:

אז אגב, צריך להחליט בעניין הזה: האם עכשיו נותנים רטרואקטיבית - - -

היו"ר רוני בר-און:

עזוב את זה.

קריאות:

מה פתאום, לא.

רשף חן:

אני לא הצעתי את זה, אני רק אומר שצריך להחליט.

היו"ר רוני בר-און:

אין תחולה רטרואקטיבית לפרוצדורה. נדמה לי שזה שנה א' איפה שלמדנו, שנינו.

רשף חן:

ההפך. יש תחולה רטרואקטיבית לפרוצדורה, אין תחולה רטרואקטיבית למהות. אבל
נעזוב את זה.

היו"ר רוני בר-און:

למהות. אבל זה זכויות. זה מהות. זה זכויות מוקנות.

טוב. מי בעד אישור ההצעה כפי שהיא מונחת על שולחננו-ירים את ידו. תודה, נא
להוריד. מי נגד? מי נמנע? פה אחד, גם ההצעה הזאת למכסות של הצעות חוק
והצעות לסדר היום של חברי הכנסת לסיעותיהם במושב השלישי של הכנסת ה-16, לפי
30 שבועות, מאושרת.

ד. בקשות חברי הכנסת רומן ברונפמן ויגאל יאסינוב להעברת הצעת חוק הדרכים

(שילוט)(תיקון שילוט דיגיטלי), התשס"ה-2005, (פ/2496) והצעת חוק הרשויות

המקומיות (איסור שילוט באמצעות הקרנת סרטים), התשס"ג-2003, (פ/1130)

מוועדת הפנים ואיכות הסביבה לוועדת הכלכלה.

היו"ר רוני בר-און:

ועכשיו, אנחנו לבקשת חברי הכנסת - שאף אחד מהם לא פה, נכון?

ארבל אסטרחן:

הם צודקים שזה צריך ללכת לכלכלה.

היו"ר רוני בר-און:

יכול להיות שהם צודקים. אני לא עומד לגלות עניין בבקשה שהמבקש לא מגלה בה
עניין. מכיוון שהמציעים, לא רומן ברונפמן ולא יגאל יאסינוב, לא כיבדו אותנו
בנוכחותם למרות שהם הודיעו שישלחו מחליף, הנושא יידון כשלמציעים הנכבדים
יהיה זמן.

תודה רבה לכם, הישיבה נעולה.

הישיבה ננעלה בשעה: 09:20.
