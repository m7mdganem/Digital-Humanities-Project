הכנסת השבע-עשרה נוסח לא מתוקן

מושב שלישי

פרוטוקול מס' 247

מישיבת ועדת הכנסת

שהתקיימה ביום שני כ"ז בסיוון התשס"ח (30 ביוני 2008) בשעה 12:15

סדר היום: בקשת הממשלה להקדמת הדיון בהצעות החוק הבאות, לפני הקריאה
הראשונה:

1.  הצ"ח משק החשמל (תיקון מס' 8), התשס"ח-2008

2.  הצ"ח שירות ביטחון (תיקון מס' 7 והוראת שעה) (שירות במשטרה ושירות
    מוכר) (תיקון מס' 9), התשס"ח-2008.

3.  הצ"ח שירות ביטחון (הוראת שעה) (הצבת יוצאי צבא בשירות בתי הסוהר)
    (תיקון מס' 2), התשס"ח-2008.

נכחו:

חברי הוועדה:

דוד טל – היו"ר

אורי אריאל

יצחק גלנטי

נאדיה חילו

יואל חסון

איתן כבל

שלמה מולה

משה שרוני

רונית תירוש

אברהם מיכאלי

מוזמנים:

חזי קוגלר – מנכ"ל משרד התשתיות הלאומיות

נועם ברימן – יועץ משפטי, משרד התשתיות הלאומיות

אלון פולישוק – יועץ מנכ"ל משרד התשתיות הלאומיות

שרון קדמי – יועץ שר התשתיות הלאומיות

ערן יוסף – יועץ משפטי, משרד הביטחון

מנהלת הוועדה: אתי בן יוסף

רשמת פרלמנטרית: שרון רפאלי

 

בקשת הממשלה להקדמת הדיון בהצעות החוק הבאות, לפני הקריאה הראשונה:

4.  הצ"ח משק החשמל (תיקון מס' 8), התשס"ח-2008

5.  הצ"ח שירות ביטחון (תיקון מס' 7 והוראת שעה)

  (שירות במשטרה ושירות מוכר) (תיקון מס' 9), התשס"ח-2008.

6.  הצ"ח שירות ביטחון (הוראת שעה) (הצבת יוצאי צבא בשירות בתי הסוהר)
    (תיקון מס' 2), התשס"ח-2008.

היו"ר דוד טל:

אני מתכבד לפתוח את ישיבת הכנסת. היות שמכובדי מנכ"ל משרד האנרגיה והתשתיות
נמצא כאן הסבתי כבר את תשומת לבו, ואני רוצה להסב את תשומת לבם של משרד
הביטחון ושל המשרד לביטחון פנים וכל המשרדים הממשלתיים לכך שוועדת הכנסת,
היום לפנים משורת הדין מוכנה להעלות את הנושא הזה לדיון לתת פטור מחובת
הנחה גם בגלל החשיבות, אבל במיוחד מכיוון שחבר הכנסת כבל ביקש והציע את
ההצעה שלו – ואני מאמץ את ההצעה שלו, שמהיום והלאה לא תישמע הטענה שוועדת
הכנסת לא מעלה נושאים לפטור מחובת הנחה אם הם מביאים את זה ביום האחרון. יש
לכם מספיק זמן, תעשו הכול – שבוע, שבועיים, שלושה, חודש, חודשיים לפני כן.
על דעת זה אתם מגיעים לכאן, ואל תגיעו לכאן מפני שלא תישמע הטענה. כל עוד
אני יושב ראש הוועדה – בלי נדר – אני לא מביא שום דבר שכזה יותר להצבעה יום
אחד לפני, משום שבמידה מסוימת זה גם זילות בחברי הוועדה, אף על פי שלא
התכוונתם לכך- -

משה שרוני:

זה ממש עלבון. ברגע האחרון.

היו"ר דוד טל:

- - אתם רואים אותה כמובן מאליו, כחותמת גומי.

משה שרוני:

זה עלבון.

היו"ר דוד טל:

מבחינתי שחברת חשמל ממחר תהיה עבריינית. פעם אחת היא תהיה עבריינית ויגישו
נגדה תביעות, ואני מבטיח לאדוני שיותר לא ייווצר מצב כזה. כל המשרדים – לא
רק משרד התשתיות – יעשו את עבודתם נאמנה ויגיעו לוועדה כמו שצריך להגיע.

חברת הכנסת נאדיה חילו, יש לנו הרבה הצעות פטור מחובת הנחה. למה אני צריך
לדחות את ההצעות שלה מפני ההצעות שלכם? עם כל הכבוד, אתם הרשות המבצעת, היא
הרשות המחוקקת, אני צריך להתחשב בדעתה לא פחות לפחות. היום אנחנו נעלה את
זה לדיון, אבל אנחנו צריכים קוורום. אתה רוצה לומר משהו, חבר הכנסת כבל?

משה שרוני:

החלטה מפורשת.

דוד טל:

אני החלטתי פה אחד, לפי הפה שלי. כבל, אתה רוצה לומר משהו?

קריאה:

צריך להגיע עוד אחד.

היו"ר דוד טל:

חבר הכנסת מולה?

שלמה מולה:

אני מצטרף לדברים שלך, חזקה עליי להתנגד. אבל אני דווקא רוצה לנצל את
ההזדמנות לפנות למנכ"ל משרד התשתיות. אני רוצה לקרוא לו ולבקש ממנו אפילו
קריאה אישית: שחברת החשמל תפסיק להפלות את עולי אתיופיה ואת המגזר הערבי
במכוון בקליטת העובדים הקבועים.

יש מסורת שכל שנתיים וחצי-שלוש וחצי שנים מפטרים את העובדים יוצאי אתיופיה
במיוחד. פניתי אליך, פניתי למנכ"ל חברת החשמל, ליושב ראש חברת החשמל - -

היו"ר דוד טל:

חבר הכנסת טיבי הגיש הצעת חוק בנושא הזה.

שלמה מולה:

אפילו משרד ראש הממשלה נרתמו כדי להציל עובד אחד, ואפילו הם לא הצליחו.

משה שרוני:

חברת חשמל יותר חזקה מראש הממשלה.

שלמה מולה:

אני אומר לך שיום אחד שאנחנו - - - שהחברה הזאת מפלה אנשים לפי צבע, גזע,
מין ולאום – תאמין לי יהיה יותר גרוע.

היו"ר דוד טל:

יותר על-פי הצבע.

נאדיה חילו:

אפילו הצבע שלי- - -

יואל חסון:

מה את מדברת עלייך? אני חלקי חילוף של מולה, אותי לא מקבלים לחברת חשמל.

נאדיה חילו:

- - - כל פעם כשאני באה לבקש משהו יש לו כאב בטן.

דוד טל:

אדוני המנכ"ל, אתה רוצה להתייחס לטענה הקשה הזאת שעלתה פה?

יואל חסון:

שאגב, גורמת לנו לחשוב פעמיים על אופי הצבעתנו.

דוד טל:

  אני מציע שאסגור את הדיון בוועדה?

יואל חסון:

עדיין לא.

חזי קוגלר:

היינו בדיון לפני שבועיים בוועדת החקירה הפרלמנטרית לעניין שילוב- -

היו"ר דוד טל:

ערבים.

חזי קוגלר:

- - הסקטור הלא יהודי גם במשרדי הממשלה וגם בחברות הממשלתיות שאנחנו אחראים
עליהם. אכן, מצד אחד אנחנו הצבענו על התקדמות מסוימת, במיוחד במשרד שלנו
שאנחנו עומדים ביעדים שהמדינה קבעה. השאיפה שלנו להגיע גם מעבר לכך, וכך
אנחנו פועלים. גם קיבלנו אינפורמציה על מאגרים של אנשים שנוכל לפנות אליהם
שלפחות לי לא ידוע עליהם קודם לכן. הבאנו את מנכ"ל חברת החשמל שהוא אמנם
מנכ"ל חדש יחסית, ואת מה שהיה בעבר אני לא חושב שאפשר לזקוף לחובתו, ואני
יודע שהוא פועל לתיקון המצב הזה. אנחנו עומדים מאחורי זה. השר פנה אל החברה
מספר פעמים, קיים מספר דיונים; אנחנו מקיימים מעקבים אחר הנושא, והדרישה
החד-משמעית של השר היא לשלב בחברה אוכלוסיות כך שזה ישקף את האוכלוסייה
בכללותה.

שלמה מולה:

אפילו אחרי שקולטים אותם שנה-שנתיים מחליפים אותם. אני קיבלתי עכשיו מכתב
שבחור שעבד 10 שנים - -

דוד טל:

הבעיה היא של 10 שנים, זה לא רק אתיופים. 10 שנים זה כל מיני אנשים שעובדים
בחברה. אני מבין שאם אחרי 5 שנים החברה החליטה שיש כאלה טובים יותר
שמכניסים אותם למסלול הרגיל של עובדי החברה ולא טובים מפטרים- -

משה שרוני:

אל תהיה לז'ר, למה אחרי 5 שנים?

דוד טל:

אולי גם אחרי - - -

משה שרוני:

לא, לא, 15 שנים.

היו"ר דוד טל:

אבל אחרי 10 שנים החברה לא יודעת מי טוב או לא טוב? אחרי 10 שנים מפטרים
מסות שלמות ומקבלים כל מיני אנשים אחרים?

שלמה מולה:

תדע לך, שהפיטורים הללו אינם בלתי חוקיים. אני לא יודע למה אנחנו לא הולכים
לבג"ץ. לא יכול להיות, זה סותר את חוק כבוד האדם וחירותו בכלל.

דוד טל:

סליחה שאני קוטע אותך, מולה. אדוני המנכ"ל, אנחנו כבר נכנסים לתחום של
ישיבת נשיאות הכנסת. תעשה מאמץ להביא עוד מישהו כדי שנוכל לסיים את העניין
כי אחרת נצטרך לפזר את הישיבה.

נאדיה חילו:

אולי אני רק אעדכן עד שה"מישהו" הזה יימצא.

משה שרוני:

עוד שניים.

שלמה מולה:

עוד אחד.

היו"ר דוד טל:

עוד אחד.

נאדיה חילו:

אמנם היה דיון, והמנכ"ל אמר שעל-פי הסכמים חתומים שנחתמו מזמן יש שתי תחנות
שמפטרים חלק מהעובדים: 10 שנים ו-5 שנים. הוא אמר שזה כאילו הסכם. אז הייתה
טענה נגדית שלפיה, הם מפטרים וגם מקבלים, אז למה לא להכניס אותם לחלק השני-
-

דוד טל:

בפרט אם הם עובדים טובים.

נאדיה חילו:

- - אם הם טובים. אז עלה רעיון, שלדעתי, גם הוועדה מאמצת אותו, ואני מציעה
שגם אתם תאמצו אותו. היועצת המשפטית של הכנסת, נורית- -

משה שרוני:

אל תזכירי אותה.

נאדיה חילו:

- -שהשתתפה, אמרה שתחת המטריה של ייצוג הולם ומדיניות של קליטת עובדים
שהממשלה נוקטת אותה גם היום, אפשר להשתמש בסעיף הזה ובקו הזה של המדיניות
כדי לנטרל אם יש סעיף כזה ולתת את האפשרות לא לפטר. זה נלקח בחשבון לבדיקה.
זה היה בישיבה האחרונה על הנושא הזה ספציפית.

דוד טל:

אנחנו נמתין עוד 4 דקות, ואם לא, אני אפזר את הישיבה ואקבע זמן אחר להצבעה.
חשבתי שפואד שולט במשרד יותר טוב.

יואל חסון:

תעשה הצבעה ישר.

משה שרוני:

תביאו עוד אחד.

היו"ר דוד טל:

אם כך, אנחנו עוברים לנושא הראשון: בקשת הממשלה להקדמת הדיון בהצעות החוק
הבאות לפני הקריאה הראשונה:

הצעת חוק משק החשמל (תיקון מס' 8), התשס"ח-2008.

מי בעד לפטור את הצעת החוק הזאת?

בעד – פה אחד; נגד – אין; נמנעים – אין. הצעת החוק קיבלה פטור מחובת הנחה.
ולא תישמע הטענה שאנחנו לא מאשרים את זה אם זה יגיע יום אחד לפני כן.

יואל חסון:

אדוני היושב ראש, אני מבקש רביזיה.

היו"ר דוד טל:

הרביזיה התקבלה.

הנושא השני: הצעת חוק שירות ביטחון (תיקון מס' 7 והוראת שעה)(שירות במשטרה
ושירות מוכר)(תיקון מס' 9), התשס"ח-2008.

בעד – רוב; נגד – 1; אין נמנעים.

יואל חסון:

אני מבקש רביזיה.

היו"ר דוד טל:

הצעת חוק שירות ביטחון (הוראת שעה) (הצבת יוצאי צבא בשירות בתי-הסוהר)
(תיקון מס' 2), התשס"ח-2008. מי בעד פטור מחובת הנחה?

בעד – רוב; נגד – 1; נמנעים – אין.

יואל חסון:

רביזיה.

היו"ר דוד טל:

נצביע על שלוש הרביזיות שביקש חבר הכנסת חסון. מי בעד קבלת הרביזיה?

בעד – אין; נגד – רוב; נמנעים – אין.

הרביזיות נדחו. אשר על כן לממשלה יש פטור מחובת הנחה לשלושת החוקים הללו
לפני הקריאה הראשונה.

הישיבה ננעלה ב-12:35
