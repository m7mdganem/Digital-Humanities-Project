הכנסת השבע-עשרה נוסח לא מתוקן

מושב שלישי

פרוטוקול מס' 162

מישיבת ועדת הכנסת

יום שני, ב' בכסלו תשס"ח, 12.11.2007, שעה 10:00

סדר היום:

1.  קביעת מסגרת הדיון להצעות להביע אי-אמון בממשלה.

2.  הצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2008), התשס"ח-2007 – חלוקת ההצעה
    וקביעת ועדות לדיון לפי סעיפים 117 ו-121 לתקנון הכנסת.

נכחו:

חברי הוועדה:

דוד טל - היו"ר

קולט אביטל

יולי יואל אדלשטיין

רוברט אילטוב

אליהו גבאי

יצחק זיו

אביגדור יצחקי

יעקב מרגי

יורם מרציאנו

גדעון סער

מאיר פרוש

מוזמנים:

חה"כ חיים אורון

שירלי אברמי - מנהלת מחלקת המחקר והמידע של הכנסת

סמדר אלחנני - היועצת הכלכלית של ועדת הכספים

סגנית מזכיר הכנסת: ירדנה מלר-הורוביץ

סגן מזכיר הכנסת: נאזם בדר

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

1.  
    קביעת מסגרת הדיון להצעות להביע אי-אמון בממשלה

היו"ר דוד טל:

בוקר טוב. אני מתכבד לפתוח את ישיבת ועדת הכנסת. על סדר-יומנו קביעת מסגרת
דיון להצעות להביע אי-אמון בממשלה.

ההצעות הן כדלקמן. הצעה ראשונה, של איחוד לאומי-מפד"ל-יהדות התורה, בנושא:
התוכנית המדינית המתגבשת של ראש הממשלה שמשמעותה הקמת מדינה פלסטינית
וחלוקת ירושלים. המועמד להרכיב את הממשלה הינו חבר הכנסת בנימין אלון.

הצעה שנייה, של הליכוד, בנושא: מדיניות הוויתורים החד-צדדים של ממשלת
ישראל. המועמד להרכיב את הממשלה הינו חבר הכנסת בנימין נתניהו.

הצעה שלישית, של חד"ש-רע"מ-תע"ל-בל"ד, בנושא: מצבן הקשה של הרשויות
המקומיות הערביות. המועמד להרכיב את הממשלה הינו חבר הכנסת מוחמד ברכה.

ההצעה היא שאנחנו נתמיד במסורת שלנו – עשר דקות למציעים ושלוש דקות לכל
סיעה. מי בעד? מי נגד? מי נמנע?

ה צ ב ע ה

בעד – פה אחד

ההצעה למסגרת דיון של עשר דקות למציעים ושלוש דקות לכל סיעה, בהצעות להביע
אי-אמון בממשלה, נתקבלה.

היו"ר דוד טל:

ההצעה התקבלה. תודה רבה.

2.  הצעת חוק ההסדרים במשק המדינה (תיקוני חקיקה להשגת יעדי התקציב
    והמדיניות הכלכלית לשנת הכספים 2008), התשס"ח-2007 – חלוקת ההצעה
    וקביעת ועדות לדיון לפי סעיפים 117 ו-121 לתקנון הכנסת

היו"ר דוד טל:

מכובדיי, הנושא הבא שצריך היה להיות על סדר-יומנו הוא הצעת חוק ההסדרים.

גדעון סער:

מה זאת אומרת צריך להיות? הוא על סדר-היום. אני רואה את סדר-היום –
סדר-היום מולי – זה סעיף ב' בסדר-היום.

היו"ר דוד טל:

אדוני, אני קורא.

גדעון סער:

אתה אומר: היה צריך להיות, כאילו זה לא.

היו"ר דוד טל:

היה צריך להיות, המשמעות שזה כנראה מבוטל.

היות שקיבלתי בקשה מיושב-ראש הקואליציה לדחות את הדיון בנושא הזה - -

קריאה:

מי זה יושב-ראש הקואליציה?

היו"ר דוד טל:

- - אני בצער נאלץ לדחות את הדיון, מפני שאני סבור שנכון וראוי ורצוי
שוועדת הכנסת וכנסת ישראל יתחילו כבר בעבודתן.

אני רוצה להזכיר – חוק ההסדרים כבר עבר בקריאה ראשונה לפני למעלה מחודש –
חודש ושבוע, כמדומני – והיה נכון שהוועדות השונות יקבלו את סעיפי החוק
השונים כדי שידונו בהם.

כרגע, אני נעתר לבקשתו של יושב-ראש הקואליציה והשרה המתאמת, ואני לא אדון
בנושא הזה.

יעקב מרגי:

האם יופקו לקחים בהתנהלות סביב חוק ההסדרים ותיאום עם סיעות הקואליציה?

היו"ר דוד טל:

את התשובה הזאת אתה צריך לקבל מגורם אחר, לא ממני.

יורם מרציאנו:

האם יש סיכוי שחוק ההסדרים הולך ונעלם השנה, שהוא לא יבוא לפה?

היו"ר דוד טל:

הייתי רוצה, ואני מתפלל.

יולי יואל אדלשטיין:

יושב-ראש הקואליציה תחם את הבקשה שלו בזמן, או שזה עד לבקשה הבאה?

היו"ר דוד טל:

האמת היא שהתבקשתי לדחות את זה למחר. אני לא רוצה לקבוע חד-משמעית שזה יהיה
מחר, היות שאנחנו מכירים כיצד הדברים מתנהלים בכנסת.

אני כרגע קובע שהדיון הזה נדחה. אם זה יהיה מחר – כולכם תדעו שזה מחר.

האם יש עוד שאלות, השגות, הבהרות?

תודה רבה, הישיבה נעולה.

הישיבה ננעלה בשעה 10:15.
