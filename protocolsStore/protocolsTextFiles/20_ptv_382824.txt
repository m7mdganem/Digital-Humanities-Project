הכנסת העשרים

מושב שלישי

פרוטוקול מס' 234

מישיבת ועדת הכנסת

יום שלישי, כ"ג באדר התשע"ז (21 במרץ 2017), שעה 10:00

סדר היום:

הדלפות חמורות של מסמכים סודיים ביותר מוועדת החוץ והביטחון וקביעת פתרון
למיגור תופעה זו

נכחו:

חברי הוועדה:

יואב קיש – היו"ר

ישראל אייכלר

איילת נחמיאס ורבין

מוזמנים:

קצין הכנסת יוסף גריף

  -----------------------------------------------------------------------
  שמואל לטקו      –   מנהל ועדת החוץ והביטחון, הכנסת
  --------------- --- ---------------------------------------------------
  כרמל גיל        –   ראש תחום מודיעין, ועדת החוץ והביטחון, הכנסת

  אופיר כהן       –   סגן קצין אבטחת מידע, משמר הכנסת

  שירלי אברמי     –   מנהלת מרכז המחקר והמידע, הכנסת
  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

הדלפות חמורות של מסמכים סודיים ביותר מוועדת החוץ והביטחון וקביעת פתרון
למיגור תופעה זו

היו"ר יואב קיש:

נתחיל, תיכף תצטרף אלינו ארבל, היועצת המשפטית של הוועדה. אזכיר קצת את
השתלשלות הדברים. היה חשש להדלפה חמורה מוועדת החוץ והביטחון. אני לא רוצה
להיכנס לפרטים הספציפיים של מה שהיה אז, אבל מה שכן ראינו אז בעקבות
האירוע, שהכנסת, לתפיסתי לפחות הסובייקטיבית, לא יודעת לטפל בהימצאות
חומרים סודיים ביותר אצל חברי הכנסת. ואת זה התחלנו להציף, ועשינו פה דיון
אחד או שניים, אני כבר לא זוכר כמה היו.

אתי בן יוסף:

אחד.

היו"ר יואב קיש:

אחד. אז היו לי הרבה שיחות עם גריף מחוץ לדיונים, באמת איך אנחנו ככנסת
צריכים להתמודד עם הנושא של מידע מסווג בוועדות השונות. דרך אגב, לא רק
בוועדת החוץ והביטחון, אלא גם ועדות אחרות עוסקות בנושאים מסווגים. ולכן זה
נכון שמטבע הדברים ועדת החוץ והביטחון היא הכי רגישה לנושא, אבל כלל הכנסת
יכולה לפגוש את הנושא הזה בהרבה מקומות אחרים בכנסת.

מה שביקשתי מקצין הכנסת, ידידי יוסי גריף, לעשות רגע בדיקה, יחד עם הממ"מ,
איך זה מתנהל במקומות אחרים, מה הדברים שאנחנו יכולים להפיק לקחים משם,
ובאמת לבוא עם איזשהן המלצות לוועדה. הממ"מ הגישו ביולי 16', זה אומר
שהדיון הראשון היה לפני – מתי?

אתי בן יוסף:

ב-26 בדצמבר קבענו.

שירלי אברמי:

נכון, בדקנו בדצמבר, הדברים עמדו בעינם.

היו"ר יואב קיש:

כן. בקיצור, אז מה שאני מבקש זה ככה: ראשית, לפני שנתחיל את הדיון עם הממ"מ
ועם גריף, ויש פה גם את מנהל ועדת החוץ והביטחון לטקו, שאולי ירצה להגיד את
דבריו. קודם כול, איילת, אם את רוצה להתייחס למשהו לפני כן.

איילת נחמיאס ורבין (המחנה הציוני):

אקשיב לאנשי המקצוע.

היו"ר יואב קיש:

מאה אחוז. אז אני מציע ככה: נתחיל עם הממ"מ בקצרה, אחרי זה, לטקו, אתה תגיד
דברים שחשובים לך, ואז נשמע את גריף, ומשם נמשיך. בבקשה.

שירלי אברמי:

אדוני היושב-ראש, בוקר טוב, שירלי אברמי, מנהלת מרכז המחקר והמידע. הכנו
לבקשתו של קצין הכנסת מסמך סקירה קצרה לגבי שמירה על מידע מסווג שנמצא בידי
חברי פרלמנט, כשלבקשתו של הקצין בדקנו את הנעשה בארבעה פרלמנטים:
בארצות-הברית, בריטניה, צרפת וקנדה.

אז כפי שאמרתי, לבקשתו של קצין הכנסת, עשינו סקירה משווה לגבי צעדים לשמירה
על מידע מסווג שנמצא בידי חברי פרלמנט. ולבקשתו בדקנו את הנעשה בפרלמנטים
בארבעה מדינות, סקירה שנעשתה על-ידי שרה צוובנר ממרכז המחקר והמידע, ראש
תחום המחקר הבין פרלמנטרי.

לבקשתך, היושב-ראש, אציג רק בקצרה, הצגנו את זה גם בדיון הקודם, למיטב
זכרוני. באופן כללי יש הבחנה בפרלמנטים שנבדקו בין כלל חברי הפרלמנט לבין
חברי פרלמנט שחברים בוועדות שמטפלות בנושאים ביטחוניים ורגישים. למשל,
לעניין כלל חברי הפרלמנט, בארצות-הברית כל חברי הקונגרס חייבים לחתום על
הצהרת סודיות. בבריטניה, הדלפת מידע על-ידי כל חברי הפרלמנט, מידע מסווג,
היא עבירה על חוק הסודות הרשמיים.

היו"ר יואב קיש:

טוב, זה גם פה. הבעיה זה שלא יודעים איך לאכוף את זה.

שירלי אברמי:

נכון. ולעניין חברי פרלמנט שחברים בוועדות רגישות, כפי שזה נקרא, אז
בארצות-הברית חברי הוועדה – מדובר על ועדת המודיעין בסנאט ובית הנבחרים –
חייבים להצהיר בכתב על שמירת המידע. בבריטניה למשל חברי הוועדה כפופים לחוק
הסודות הרשמיים, שזה ככל חבר אחר בקהיליית המודיעין.

ועוד צעד מעניין שמצאנו בארצות-הברית זה יצירת קבוצה בקונגרס שיש לה נגישות
למידע סודי ביותר. יש Gang of Eight – קבוצת השמונה. ויש עוד קבוצה אפילו
יותר קטנה, Gang of Four – קבוצת הארבעה, שהיא יושב-ראש וחבר האופוזיציה של
ועדות המודיעין בבית הנבחרים ובסנאט. זה גוף לא סטטוטורי, מטרתו לקבל דיווח
על פעילות מודיעינית רגישה, אשר היחשפותה עלולה לגלות שיטות או מקורות מידע
מודיעיני. ועליהם חל איסור אפילו להעביר לשאר חברי ועדת המודיעין. זאת
אומרת, הם קבוצה, שכפי שאמרתי, יש לה נגישות למידע סודי ביותר.

עוד דבר שמצאנו בארצות-הברית זה שוועדת האתיקה של כל אחד משני הבתים רשאית
לפתוח בחקירה כאשר יש חשד להדלפה.

היו"ר יואב קיש:

עוד פעם, מי רשאית?

שירלי אברמי:

ועדת האתיקה בארצות-הברית רשאית לפתוח בחקירה.

היו"ר יואב קיש:

מה קורה היום אצלנו בוועדת האתיקה?

ארבל אסטרחן:

ועדת האתיקה היא לא גוף חוקר. היא גם לא גוף בעיקרון יוזם, למרות שהיא
יכולה. היא יכולה ליזום - - -

איילת נחמיאס ורבין (המחנה הציוני):

ועדת האתיקה באופן - - - היא רק ועדה מגיבה?

ארבל אסטרחן:

היא מקבלת קובלנות ודנה בהן. בעניינים עקרוניים היא גם דנה, כן מקיימת
דיונים בנושאים עקרוניים.

איילת נחמיאס ורבין (המחנה הציוני):

כן, אבל זה לא יהיה פרסונלי.

ארבל אסטרחן:

היא בדרך כלל לא פותחת בהליך נגד חבר כנסת מסוים. היא יכולה.

היו"ר יואב קיש:

טוב. בבקשה.

שירלי אברמי:

והמשך לגבי כוחה של ועדת האתיקה, מה שמעניין בקונגרס, שיש בכוחה להפעיל
סנקציות, בין השאר ביטול חברות בוועדה וגם הרחקה מבית הנבחרים, כאשר מדובר
על ועדת האתיקה של בית הנבחרים.

היו"ר יואב קיש:

טוב, בוא לא ניכנס לזה.

שירלי אברמי:

צעדים נוספים שננקטים זה הדרכה והכשרה בנוגע לשימוש במידע מסווג, וכמו
שאמרתי, החתמה של חברי הפרלמנט על הצהרות סודיות שונות.

דבר אחרון שאני רוצה לציין, שבחלק מהפרלמנטים שבדקנו הכללים האלה חלים על
חברי הפרלמנטים לכל ימי חייהם, גם אחרי שהם מפסיקים לכהן. וגם זה חשוב,
נראה לי, לציין.

היו"ר יואב קיש:

תודה. לטקו, בבקשה.

שמואל לטקו:

אסיים רגע בסיפה, כי העליתי את זה גם בדיון הקודם, זה לא הנושא המרכזי, אבל
דיברתי אתך על הנושא של החכ"לים. גם על זה צריך לדבר. היום המצב פה, לפי מה
שאני מבין, בכנסת, הוא שברגע שחבר כנסת היה חבר בוועדות הרגישות ביותר,
המסווגות ביותר, מחר הפסיק להיות חבר כנסת, לא חל עליו כלום.

ארבל אסטרחן:

חוק העונשין חל עליו. זה עבירה פלילית - - -

היו"ר יואב קיש:

ברור שחל עליו. הוא לא יכול להוציא מידע סודי ביותר.

שמואל לטקו:

לא, אז לא הסברתי - - -

היו"ר יואב קיש:

אז לא הסברת את עצמך.

שמואל לטקו:

לא, לא סיימתי, ברשותך.

היו"ר יואב קיש:

אוקיי.

שמואל לטקו:

חבר כנסת הפסיק להיות חבר כנסת, כמובן שהוא לא יכול לפרסם את הדברים, לא
לזה התכוונתי. הוא יכול לצורך העניין לנסוע עכשיו לשנה ל-Trek במרוקו
בעצמו, לבד. עבדך הנאמן, כשיפסיק להיות עובד כנסת, עם הסודות שאני יודע, לא
יכול לנסוע ל-Trek לבד בגלל סיבות ביטחוניות, שיחטפו אותי, שינסו להוציא
ממני מידע וכו' וכו' במרוקו.

אני בא וטוען, אני חושב, שברגע שחבר כנסת הפסיק להיות חבר כנסת, ותיכף נדון
על זה, חסינות וכו' - - -

היו"ר יואב קיש:

איזה עוד מגבלות רלוונטיות חוץ מנסיעה למדינות מסוימות?

שמואל לטקו:

בעיקר זה נסיעה למדינות, אבל מה שהמערכת מחליטה.

היו"ר יואב קיש:

אני שואל את זה בכוונה. אם רוצים להיכנס לחכ"לים, אז בוא נבין איפה הבעיה
בחכ"לים. מבחינת שמירה על סודיות המידע הם עדיין מחויבים. אין פה שינוי בין
זה שהוא ח"כ לחכ"ל – הוא נחשף למידע, הוא מחויב לשמור עליו בתור סודי
ביותר.

אתה טוען שיש נושא נוסף שלא מקפידים עליו. דרך אגב, בתור ח"כ גם כן יש לך
עצמאות מסוימת. אני יכול להגיד לך שאני מפעיל אחריות אישית, אבל לצורך
העניין, אם אני היום רוצה לנסוע ל-Trek למרוקו, לקחתי את הדוגמה שלך, אני
או כל אחד אחר, אני יכול לעשות את זה. אז אתה לא יכול להגיד שלח"כ אסור
וחכ"ל פתאום כן מותר לו. אז אתה צריך לדבר עכשיו על הקונספט, למי שחשוף
למידע סודי ביותר, בין אם הוא ח"כ או חכ"ל, האם צריך להטיל עליו מגבלות,
כמו שמטילים על עובדי מדינה לנסיעות למדינות מסוימות?

עכשיו, אני שואל, חוץ מהנושא הזה, האם יש עוד נושא? אוקיי, בבקשה.

שמואל לטקו:

אני, לצורך העניין, גם אם אני מחר מפסיק להיות עובד ציבור, ימשיכו לבדוק
אותי. ואני לא רוצה בכוונה להיכנס פה לפרטים, ברשותך, בגלל שהדיון הוא
פתוח, אבל המערכות הביטחוניות השונות ימשיכו לבדוק אותי בצורה כזאת או אחרת
עד יומי האחרון - -

איילת נחמיאס ורבין (המחנה הציוני):

וגם אחרי.

שמואל לטקו:

- - כולל מקרים שאתחיל להיות סנילי, וארצה לדבר עם העובד הפיליפיני שלי
ולספר לו כל מיני דברים. גם על הדברים האלה חושבים במערכות השונות, אוקיי?

היו"ר יואב קיש:

ואז הם נותנים עובד ישראלי עם סיווג ביטחוני, וחוסכים לך את העלות של
הפיליפיני?

שמואל לטקו:

בוא לא ניכנס לפרטים, יואב, אבל חלים כל מיני דברים גם כשאני מפסיק להיות
נושא משרה. אני חושב שגם חבר כנסת, צריכים לחול עליו אותם דברים.

היו"ר יואב קיש:

אז בוא נתחיל מזה שגם אותם כללים שחלים עליך היום לא חלים על חבר כנסת
היום.

איילת נחמיאס ורבין (המחנה הציוני):

בדיוק.

היו"ר יואב קיש:

לכן, אני חייב להגיד לך, שלתפיסתי חכ"ל זה לא העניין. קודם כול השאלה היא
הח"כ. ואז, בהשלכה מגיע החכ"ל. כי ברור, אם אנחנו מטילים איזושהי מגבלה,
אני לא אומר שאני בעד זה או נגד זה - - -

איילת נחמיאס ורבין (המחנה הציוני):

אגב, לא בהכרח.

היו"ר יואב קיש:

אז יכול להיות שנחליט להפריד. אבל אי-אפשר יהיה להתעלם קודם כול מהנושא של
ח"כ. ועל זה אנחנו מדברים ועל זה הדיון היום.

שמואל לטקו:

אבל ח"כ, ברשותך, תיכף מן הסתם אנשים ירחיבו, בראייה של הצורך באבטחת מידע
הברור, אז בלי להיכנס לשיקולים של חסינות ודמוקרטיה וכו', חבר כנסת ולא חבר
כנסת כאילו דינו אחד, אני חושב שפה אין ויכוח. הוויכוח הוא עם חבר כנסת
מכהן, כי יש פה שיקולים נוספים של חסינות וכו', וחקיקה ולשנות חקיקה וכו'.

איילת נחמיאס ורבין (המחנה הציוני):

נכון.

שמואל לטקו:

אני טוען שלחבר כנסת לשעבר, השיקולים האלה שיכולים לחול עליך, שאולי אתה
צריך עכשיו לנסוע לבד לירדן, כי אתה רוצה לקדם איזה אג'נדה פוליטית שלך - -
-

היו"ר יואב קיש:

דווקא זו דוגמה לא טובה, כי בררתי ולירדן מותר. לא חשוב.

שמואל לטקו:

לגבי חכ"ל, אני טוען, דעתי האישית היא שזה צריך להיות ככה.

היו"ר יואב קיש:

הבנתי. תודה. גריף, בבקשה.

שמואל לטקו:

זה דבר אחד.

היו"ר יואב קיש:

חשבתי שסיימת.

שמואל לטקו:

דבר אחר, המסמך של קצין הכנסת מדבר על הדלפות מידע, אבל יש הדלפות מידע
לצורך תקשורת, בעיקר דברים כאלה. שכאן אני רק יכול להגיד לך, בלי שוב
להיכנס לפרטים, יש דוח שמופק על-ידי אחד מגופי המודיעין, ברמה חודשית, ושם
יש פירוט של דברים שהגיעו לפרסום ונעצרו, דברים באמת חמורים מאוד.

היו"ר יואב קיש:

דוח הצנזורה.

שמואל לטקו:

המקור הוא כל מיני גורמים, לאו דווקא חברי כנסת. אני לא יודע להגיד אפילו
מי, כי הגורם שהעביר – אני לא יודע מי הוא. בשורה התחתונה יש הרבה מאוד
אנשים במדינה שרוצים בסופו של דבר לפרסם דברים לצרכי תקשורת. זה פן אחד.

ויש פן אחר, שאנחנו עושים את הבדיקה הביטחונית או איך שנקרא לזה, זה לצרכים
שלא לטובת התקשורת והאדרה אישית או השד יודע מה, אלא לצרכים של בעיה
ביטחונית כזאת או אחרת. שגם לדברים האלה כמובן צריך - - -

איילת נחמיאס ורבין (המחנה הציוני):

מקורות זרים.

שמואל לטקו:

זאת אומרת, זה לא רק מה שכתוב כאן הדלפה בעניין הזה.

איילת נחמיאס ורבין (המחנה הציוני):

לטקו, באיזה כמויות אתה מדבר במה שאתה ראית? באיזה נפח פעילות כאילו של
דברים שנעצרים?

שמואל לטקו:

שוב, לא אמרתי שזה חברי כנסת.

איילת נחמיאס ורבין (המחנה הציוני):

לא אמרתי חברי כנסת. הבנתי שלא. הנפח.

שמואל לטקו:

אני לא יכול להגיד לך את הנפח, אני יכול לבדוק.

איילת נחמיאס ורבין (המחנה הציוני):

סדרי גודל.

שמואל לטקו:

מה שאני קורא ורואה אלה דוגמאות בולטות מהדברים שנעצרו. אז לכן אין לי
מספר, אבל - - -

היו"ר יואב קיש:

טוב. בוא נמשיך, לטקו, אנחנו צריכים להתקדם.

שמואל לטקו:

אני מתקדם. הדברים האלה עולים בשיחות עם חברי כנסת בוועדה, small talk עם
חברי כנסת וכו': ההרגשה, עכשיו היה אצלי איל בן ראובן, אני יכול להגיד את
זה גם פה, אמר שמאוד חשוב ליצור מנגנון שיהיה סיווג לחברי כנסת. סיווג – לא
רק שאם תפסו את ההדלפות, מה שכאן כתוב, ואז המנגנון שבודק, אלא ליצור
איזשהו מנגנון. המנגנון הראשון זה איזשהו טופס מובנה.

היו"ר יואב קיש:

בסדר, תיכף נדבר. תשאיר לגריף את - - -

שמואל לטקו:

יותר מזה, יש איזו נכונות, אני שומע אצל חברי הכנסת, כולל שרים לשעבר,
לעשות הרבה יותר. אומרים את זה בכל מיני פורומים.

היו"ר יואב קיש:

תודה רבה, לטקו. גריף, בבקשה.

קצין הכנסת יוסף גריף:

טוב, בהמשך לבקשתך, אדוני היושב-ראש, ישבתי ובדקתי, ביחד עם גורמי המקצוע
בכנסת ועם עוד גורמים בכנסת, את הנושא של ההדלפות, ואיך אנחנו מונעים
ונותנים לזה מענה. אבל מה שעמד לנגד עינינו בעצם, לנגד עיני, זה נושא
חסינותם ופעילותם של חברי הכנסת: איך אנחנו לא פוגעים בחסינות של חברי
הכנסת. בדקנו את זה גם בפרלמנטים אחרים בעולם ועשינו את ההשוואה, וניסינו
להתאים את זה אלינו.

חשוב לי לציין רק עוד דבר אחד: לגבי בעלי תפקידים בכנסת, שנחשפים או עובדים
עם חומר מסווג, כולם עוברים את ההתאמה הביטחונית על-פי ההנחיות של קצין
הכנסת וברמה שקצין הכנסת דורש.

לגבי חברי הכנסת, בדיון הקודם שהיה פה עלו מספר הצעות על-ידי חברי הכנסת.
בחנו ובדקנו את כל ההצעות האלה. לדעתי, הדברים יכולים להיות, מבחינת מי
שאחראי על אבטחת המידע, נכונים וצודקים, אבל עוד פעם, מה שעמד לנגד עיני זה
חברי הכנסת - - -

איילת נחמיאס ורבין (המחנה הציוני):

איזון, אני חושבת. כך אני מתרשמת.

קצין הכנסת יוסף גריף:

איזון. וזה מה שחשבתי. כל הצעה שעלתה פה, ואני נותן את הדוגמה של לעבור
תחקיר ביטחוני או פוליגרף, יש לה משמעויות אחרות. היא יכולה להיות מבחינה
מקצועית איזה דבר נכון, אבל מבחינת חבר כנסת שעושה פוליגרף, ואיך אנחנו
מתמודדים עם תחקיר ביטחוני, שעולה חומר ביטחוני שלילי – מה אנחנו עושים?
איך אנחנו מטפלים? אלה בעיות שעלו ועמדו לנגד עיני.

לכן בסופה של בחינה, מה קורה בפרלמנטים אחרים בעולם ואיך אנחנו צריכים
להתנהג פה, הגשתי את המכתב עם ההמלצות. לדעתי ההמלצות האלה נותנות מענה
על-פי חוק למה שיש לנו. ההמלצות שלי – אקרא אותן, אם אתם - - -

היו"ר יואב קיש:

כן, בבקשה, בוא נקרא את ההמלצות, ואחרי זה יתייחסו חברי הכנסת.

קצין הכנסת יוסף גריף:

אעבור סעיף-סעיף.

1.  במקרים בהם יש השש להדלפת מידע מתוך ישיבה חסויה – כאן אני מדבר על
    ישיבה, זה לא רק מוועדת החוץ והביטחון אלא מכלל הוועדות - - - יושב-ראש
    הוועדה וקצין הכנסת חושבים שיש הצדקה לחקירה פלילית, יעביר קצין הכנסת
    תלונה – אני פה רוצה לשנות את זה – ליועץ המשפטי לכנסת ואחרי זה ליועץ
    המשפטי לממשלה.

2.  

היו"ר יואב קיש:

אוקיי. יותר טוב.

ארבל אסטרחן:

תשאיר את היועץ המשפטי לממשלה, אבל בהתייעצות עם היועץ המשפטי לכנסת.

קצין הכנסת יוסף גריף:

בהתייעצות עם היועץ המשפטי לכנסת.

היו"ר יואב קיש:

היועץ המשפטי לכנסת בהתייעצות עם היועץ המשפטי - - -

ארבל אסטרחן:

לא, הפוך: בהתייעצות עם היועץ המשפטי לכנסת, התלונה תועבר ליועץ המשפטי
לממשלה.

ישראל אייכלר (יהדות התורה):

מה ההיגיון בזה?

ארבל אסטרחן:

בכל זאת, להעביר משהו ליועץ המשפטי לממשלה.

היו"ר יואב קיש:

לא, הוא אומר: למה בכלל יועץ משפטי לממשלה?

ישראל אייכלר (יהדות התורה):

למה היועץ המשפטי לכנסת לא מספיק? אם היועץ המשפטי של הכנסת יחליט שיש פה
משהו פלילי הוא צריך לפנות ליועץ המשפטי לממשלה, אבל הכנסת חייבת לשמור על
ריבונותה.

ארבל אסטרחן:

כן, אבל מי שיש לו כלי חקירה, המשטרה עומדת לרשות היועץ המשפטי לממשלה,
רוצים לעשות פה חקירה פלילית.

ישראל אייכלר (יהדות התורה):

אני רוצה שהיועץ המשפטי של הכנסת יחליט האם - - - מספיק להעביר ליועץ
המשפטי לממשלה?

היו"ר יואב קיש:

אז בוא נכתוב ככה – אגיד לך מה, אני הולך אתך – יעביר קצין הכנסת תלונה - -

ארבל אסטרחן:

בהתייעצות.

היו"ר יואב קיש:

לא בהתייעצות.

- - באישור היועץ המשפטי לכנסת תלונה ליועץ המשפטי לממשלה.

ארבל אסטרחן:

הבנתי. חשבתי שאתה רוצה להוריד את היועץ המשפטי לממשלה.

ישראל אייכלר (יהדות התורה):

לא, לא, לא. ליועץ המשפטי יש את הכלים - - -

ארבל אסטרחן:

כן, כן. בסדר גמור.

היו"ר יואב קיש:

כי זה נכון שלא מספיק רק קצין הכנסת ויושב-ראש הוועדה, צריך גם את אישור
היועץ המשפטי של הכנסת.

ישראל אייכלר (יהדות התורה):

בשביל זה יש יועץ משפטי לכנסת.

היו"ר יואב קיש:

לא רק בשביל זה.

ישראל אייכלר (יהדות התורה):

גם בשביל זה.

ארבל אסטרחן:

נקווה שזה לא יקרה.

קצין הכנסת יוסף גריף:

עכשיו עולה לי משהו נוסף: האם לא צריך גם את האישור של יושב-ראש הכנסת
לעניין הזה?

היו"ר יואב קיש:

לא.

איילת נחמיאס ורבין (המחנה הציוני):

רגע, בדרך כלל כשיש תהליכים כאלה זה עובר גם את יושב-ראש הכנסת.

ישראל אייכלר (יהדות התורה):

את צודקת. אפילו פלילי.

איילת נחמיאס ורבין (המחנה הציוני):

הליכים פליליים עוברים את יושב-ראש הכנסת.

היו"ר יואב קיש:

אני יכול להגיד לך משהו? דווקא לא הייתי רוצה להכניס אותו. זאת אומרת, אני
חושב שדווקא נכון שלא. ותאמיני לי שיושב-ראש הכנסת מספיק מסוגל להביא את
השפעתו - - -

איילת נחמיאס ורבין (המחנה הציוני):

אז אני רוצה רגע להציע משהו. מכיוון שמדובר בדבר רגיש, יואב, הייתי מתייעצת
עם יושב-ראש הכנסת עצמו ושואלת אותו בעניין הזה.

ארבל אסטרחן:

הקצין התייעץ אתו, נכון?

איילת נחמיאס ורבין (המחנה הציוני):

לא, אבל אם זה לא היה מנוסח כמו שזה מנוסח - - -

ארבל אסטרחן:

לא, אני חושבת שכן.

קצין הכנסת יוסף גריף:

ארבל, על העניין הזה, מירי פרנקל-שור - - -

ארבל אסטרחן:

העירה? אבל אתה העברת את זה ליו"ר הכנסת.

קצין הכנסת יוסף גריף:

העברתי את המכתב.

איילת נחמיאס ורבין (המחנה הציוני):

אבל קיבלת על זה הערות?

קצין הכנסת יוסף גריף:

לא.

איילת נחמיאס ורבין (המחנה הציוני):

זאת אומרת, הוא עבר על זה, הוא ראה את זה, וזה בסדר מבחינתו.

היו"ר יואב קיש:

לא יודע אם זה בסדר.

ישראל אייכלר (יהדות התורה):

מה אמרה הגברת שור?

קצין הכנסת יוסף גריף:

מירי פרנקל-שור סברה שכן נכון להתייעץ עם יושב-ראש הכנסת.

היו"ר יואב קיש:

אנחנו מתייעצים עם היועץ המשפטי לכנסת, בעיני זה הגורם שצריך להיות
רלוונטי.

ישראל אייכלר (יהדות התורה):

מה החשש שלך, יואב? שהיושב-ראש הוא פוליטי?

היו"ר יואב קיש:

לא. אני מכניס אותו למערבולת. תראה, אגיד לך איך אני רואה את זה. אנחנו
מדברים על סיטואציה של הדלפת מידע של סודי או סודי ביותר, לא משנה, מישיבה
חסויה. אני לא רוצה לעשות את יושב-ראש הכנסת כקצין – בתפקיד של – הוא לדעתי
בר סמכא מעל העניין הזה.

עכשיו, זה לא שאין לו אפשרות להחליט, תהליך כזה, לעצור או לא לעצור. יש את
הייעוץ המשפטי לכנסת שמתייעץ אתו, קצין הכנסת לא ילך ויעשה שום דבר בלי
שהוא מבין שהעניין מקובל. להכניס אותו כמאשר הליך משפטי כנגד - - -

איילת נחמיאס ורבין (המחנה הציוני):

לא אמרנו מאשר.

היו"ר יואב קיש:

אבל זה בדיוק מה שאתם רוצים.

איילת נחמיאס ורבין (המחנה הציוני):

לא, לא, לא.

ישראל אייכלר (יהדות התורה):

רק רגע, אני רוצה לחלק את שני הדברים בין פלילי, שאז יספיק קצין הכנסת.

היו"ר יואב קיש:

זה פלילי. כתוב פה: קיימת הצדקה לחקירה פלילית.

ישראל אייכלר (יהדות התורה):

לא, יש גם הדלפות שהן לא פליליות.

היו"ר יואב קיש:

אז רגע, אנחנו בפלילי עכשיו.

ישראל אייכלר (יהדות התורה):

רגע, ושמה אני כן רוצה את יושב-ראש הכנסת.

היו"ר יואב קיש:

בסדר, עכשיו אנחנו בפלילי. תקרא את הסעיף: עבירה פלילית של חבר כנסת. אתה
רוצה שיושב-ראש הכנסת יהיה - - -

איילת נחמיאס ורבין (המחנה הציוני):

אבל בפלילי - - -

ישראל אייכלר (יהדות התורה):

- - - המשטרה, כשיש לה משהו פלילי, היא הולכת ליושב-ראש?

איילת נחמיאס ורבין (המחנה הציוני):

סליחה רגע, אפשר להשחיל משפט פה בין שני גברים? אני גם מבינה משהו בנושא
ביטחון. תקשיבו רגע.

היו"ר יואב קיש:

זה לא ביטחון.

איילת נחמיאס ורבין (המחנה הציוני):

לא, זה דווקא בנושא ביטחון שדה, תקשיבו רגע. אני לא בטוחה שהייתי מוציאה
מכאן את יושב-ראש הכנסת, כי אני מוכרחה להגיד לך, אני לא מקבלת את הטיעונים
של – זאת אומרת, מה זה קשור להכניס אותו או להוציא אותו? זה תהליך פלילי
משמעותי, אולי מבין המשמעותיים יותר אפילו גם מבחינה פוליטית. למעשה, אפילו
אני מחזקת את דבריה של גברת שור, אני חושבת שאני כמעט לא מבינה איך
יושב-ראש הכנסת לא בתוך זה, בהליך פלילי כזה.

היו"ר יואב קיש:

למה הוא צריך להיות בהליך פלילי של חבר כנסת?

ישראל אייכלר (יהדות התורה):

בהליך פלילי רגיל הוא מעורב.

איילת נחמיאס ורבין (המחנה הציוני):

קודם כול, בהליך פלילי רגיל היושב-ראש נמצא.

ישראל אייכלר (יהדות התורה):

הרי איך זה עובד? אם המשטרה רוצה להזמין חבר כנסת - - -

שמואל לטקו:

ראש הממשלה ב"לופ" או היועץ המשפטי לממשלה ב"לופ"? ברשות המבצעת, יש דברים
שהיועץ המשפטי לממשלה מחליט, הוא לא צריך את האישור של ראש הממשלה. אז למה
בכנסת?

איילת נחמיאס ורבין (המחנה הציוני):

כן, אבל בכנסת, בשל חסינות - -

היו"ר יואב קיש:

סתם דוגמה, נגיד שר מואשם במשהו.

איילת נחמיאס ורבין (המחנה הציוני):

תן לי רגע לסיים משהו.

- - בשל חסינות חברי הכנסת, היושב-ראש כן מעורב בכל תהליך פלילי. תתקני
אותי, ארבל, אם אני טועה, ברגע שיש הליך פלילי כלשהו, שהמשטרה למשל חושדת,
הפילטר הוא יושב-ראש הכנסת, זה עובר דרכו.

ישראל אייכלר (יהדות התורה):

מהזמנה לחקירה.

איילת נחמיאס ורבין (המחנה הציוני):

כל דבר: מהזמנה לחקירה, דרך - - -

היו"ר יואב קיש:

רגע, הנה, תשמעי תשובה.

ארבל אסטרחן:

לגבי הזמנת ח"כ לחקירה, זה לא כתוב אצלנו, אז זה מקובל שמיידעים את יו"ר
הכנסת בעניין הזה.

היו"ר יואב קיש:

זה לא נמצא. מיידעים.

איילת נחמיאס ורבין (המחנה הציוני):

אבל זה לא סותר את מה שאני אומרת.

היו"ר יואב קיש:

את אומרת אישור. את עושה אותו עכשיו - - -

איילת נחמיאס ורבין (המחנה הציוני):

לא, אני לא אומרת אישור. יש לך בעיית קשב וריכוז.

היו"ר יואב קיש:

מה את רוצה? יידוע?

איילת נחמיאס ורבין (המחנה הציוני):

כן.

היו"ר יואב קיש:

בסדר, יידוע – אין לי בעיה. יידוע – הגיוני.

איילת נחמיאס ורבין (המחנה הציוני):

אני חושבת שהוא חייב להיות חלק מהשרשרת.

קצין הכנסת יוסף גריף:

אם אני יכול להוסיף, כמובן ברור שאני לא אקבל החלטה בלי - - - את יושב-ראש
הכנסת.

היו"ר יואב קיש:

בלי שהוא ילך ליידע.

איילת נחמיאס ורבין (המחנה הציוני):

כן, כי אני לא רוצה, אגיד לך למה. אני לא רוצה שזה לא יהיה כתוב, ואז יגידו
לנו: רגע, למה ערבתם את יושב-ראש הכנסת? זה צריך להיות כתוב: יושב-ראש
הכנסת. זה חלק מה"לופ".

היו"ר יואב קיש:

זה לא משנה.

ישראל אייכלר (יהדות התורה):

אם זה לא יהיה כתוב, יגידו: למה גריף הלך ליושב-ראש?

איילת נחמיאס ורבין (המחנה הציוני):

יגידו: למה ערבתם אותו? אני רוצה שהוא יהיה חלק מה"לופ".

היו"ר יואב קיש:

אין לי בעיה. יידוע – מקובל עלי, בסדר. הוא יידע את יושב-ראש הכנסת. זה
ברור גם לי, אבל יש כאלה שאומרים שלא.

איילת נחמיאס ורבין (המחנה הציוני):

לא, כי כשאתה עושה כללים כאלה, אז אתה צריך לייצר ודאות.

היו"ר יואב קיש:

אין בעיה, בסדר, זה מקובל.

שמואל לטקו:

שאלת הבהרה: הסעיף הזה שעברנו, הוא לא מחייב דווקא שיש חשד לחבר כנסת פלוני
או אלמוני. גם אם עכשיו לא יודעים מי המקור – יודעים שבוועדת משנה למודיעין
הודלף מידע, יצא החוצה, אז זה עילה מספקת.

היו"ר יואב קיש:

זה מדובר על מקרה שבו הודלף מידע חסוי מאיזושהי ועדה.

שמואל לטקו:

גם אם לא יודעים מי.

היו"ר יואב קיש:

לא יודעים מי, ורוצים לפתוח בחקירה פלילית.

איילת נחמיאס ורבין (המחנה הציוני):

נכון. לכן אני אומרת: אדרבה, היושב-ראש צריך להיות ב"לופ".

היו"ר יואב קיש:

בסדר. אני אומר עוד פעם: אבל כן חייב את אישור היועץ המשפטי של הכנסת, כן
צריך יידוע יושב-ראש הכנסת. והיועץ המשפטי ימשיך את הטיפול במישור הפלילי.
זה מקובל. תמשיך, בבקשה.

קצין הכנסת יוסף גריף:

טוב, אני עובר לסעיף ב'.

ב. כאשר הודלף מידע מתוך ישיבה חסויה, וזהותו של חבר הכנסת המדליף ידועה,
ולדעת הגורמים הנ"ל הדבר אינו מצדיק חקירה פלילית, הם רשאים להעביר את
הנושא לטיפולה של ועדת האתיקה, אשר תוכל לעשות שימוש בסמכויותיה, לרבות
הטלת סנקציה.

זאת אומרת, כאשר יש חשש להדלפה של חומר מסווג, אבל זה נמצא בתחום השטח
האפור, ולא בחקירה פלילית ולא - - -

היו"ר יואב קיש:

יש כזה דבר?

ישראל אייכלר (יהדות התורה):

הרבה.

קצין הכנסת יוסף גריף:

כן.

היו"ר יואב קיש:

לדוגמה?

ישראל אייכלר (יהדות התורה):

כל ההדלפות התקשורתיות מוועדת החוץ והביטחון.

היו"ר יואב קיש:

לא, אבל אתה לא יודע מי זה.

ישראל אייכלר (יהדות התורה):

לא יודע? תשאל את העיתונאים, יגידו לך. יש הרבה שזה לא פלילי, זה לא סודות
מדינה.

היו"ר יואב קיש:

זה סודי. או שמותר או שאסור, אני לא מכיר – הדבר היחידי שאני יכול לחשוב
עליו, סיטואציה שאני יכול עכשיו - - -

קצין הכנסת יוסף גריף:

זה קרה בפעם האחרונה - - -

היו"ר יואב קיש:

לא, אף אחד לא הודה, לא ידעת מי הדליף.

קצין הכנסת יוסף גריף:

היה איזשהו חשש.

היו"ר יואב קיש:

חשש, אבל פה כתוב: אתה יודע מי הזהות.

איילת נחמיאס ורבין (המחנה הציוני):

מישהו הלך ודיבר על רובוטים.

שמואל לטקו:

ב"שבתרבות".

איילת נחמיאס ורבין (המחנה הציוני):

ב"שבתרבות", בדיוק.

היו"ר יואב קיש:

לא, זה לא היה מידע סודי. אבל אני אומר לך, שאם יבוא מישהו ויגיד: אני חבר
ועדת החוץ והביטחון, שמעתי שיש מחדל נוראי בירח, פשוט מחדל נוראי מה שאמרו
לי שהולך להיות פה בירח, ואני שם את זה פה על השולחן לתקשורת: שימו לב,
בירח יש לנו בעיה קשה מאוד וחייבים לטפל בזה. הדלפתי מידע סודי ביותר, והם
יודעים מי אני. ועכשיו השאלה אם זה חקירה פלילית או לא – נגיד מחליטים שלא
רוצים חקירה פלילית.

איילת נחמיאס ורבין (המחנה הציוני):

סליחה שאני שואלת רגע: איך הדלפה כזאת יכולה לא להיות חקירה פלילית?

קצין הכנסת יוסף גריף:

אסביר.

ארבל אסטרחן:

"מסמך שטאובר" – אתם זוכרים את הסיפור?

היו"ר יואב קיש:

לא, תזכירי.

ארבל אסטרחן:

בשנות ה-90 עלה – יכול להיות שאני לא זוכרת את התארים – אני חושבת שזה היה
שר החוץ שמעון פרס במליאת הכנסת, ואמר: אין מסמך כזה וכזה, משהו בקשר
להסדרים עם הגולן וסוריה.

היו"ר יואב קיש:

ביבי.

ארבל אסטרחן:

לא, שר החוץ אמר את זה. עלה בנימין נתניהו, שהיה ראש האופוזיציה או ח"כ
באופוזיציה ואמר: בוודאי שיש מסמך, והנה הוא. והציג אותו והקריא אותו.
הדלפת מסמך סודי ללא ספק.

ישראל אייכלר (יהדות התורה):

מדיני.

ארבל אסטרחן:

סודי. זה היה אז מסמך סודי צבאי-מדיני.

ישראל אייכלר (יהדות התורה):

כן, אבל מדיני, זה לא היה ביטחוני.

איילת נחמיאס ורבין (המחנה הציוני):

גם, זה הכול.

היו"ר יואב קיש:

בסדר, גם למשרד החוץ יש מסמכים מסווגים.

ארבל אסטרחן:

מי שהיה אז חבר הכנסת רן כהן הגיש עתירה לבג"ץ, למה לא מעמידים לדין את
נתניהו?

היו"ר יואב קיש:

חקירה פלילית כאילו למה לא מעמידים?

ארבל אסטרחן:

כן, למה לא חוקרים פלילית ומעמידים לדין.

ואז ניתן פסק דין שהוא מאוד חשוב, והוא אבן דרך בדיני החסינות. בית-המשפט
ניתח את המצב והוא אמר: זה לא שהוא קם בבוקר ואמר: היום אני הולך לאולפן
טלוויזיה ומגלה או מפרסם איכשהו מסמך סודי. בלהט הדיון בכנסת - - -

איילת נחמיאס ורבין (המחנה הציוני):

אמרו: אין מסמך כזה, אז הוא אמר: הנה, יש מסמך כזה.

ארבל אסטרחן:

נכון. זה מה שאנחנו קוראים בדיני החסינות "גלישה". חבר הכנסת עשה את תקפידו
כדין, וגלש לעבירה בלהט העניינים. ולכן הוחלט שיש פה חסינות עניינית ולא
יעמידו - - -

ישראל אייכלר (יהדות התורה):

חסינות מהותית, כי זה היה על במת הכנסת.

ארבל אסטרחן:

לא רק. אגב, יכול להיות שאותו דבר גם אם הוא היה בתקשורת, אם היה אותו מעין
קנטור או אמירה ואמירה כנגד.

היו"ר יואב קיש:

בקיצור, אנחנו פה רוצים לענות למקרה - -

ארבל אסטרחן:

שזה לא פלילי אבל זה יכול להיות עבירה אתית.

היו"ר יואב קיש:

- - שיש הדלפה, שיודעים מי הדליף, נניח חומרת העבירה היא לא כזו נוראית,
והחליטו שלא רוצים לקדם הליך פלילי כנגד המדליף, אבל לאפשר לקיים הליך אתי
כנגד המדליף. ואני רוצה לשאול אותך, ארבל: האם הדבר הזה כיום, במסגרת
הנהלים שיש לנו בוועדת האתיקה, מכוסה?

ארבל אסטרחן:

אז היום בוודאי ועדת האתיקה יכולה, מכוח סעיפי הסל הכלליים שלה, לעסוק בחבר
כנסת שהדליף הוראות.

היו"ר יואב קיש:

אז אנחנו למעשה לא חותמים על אות מתה. זאת אומרת, אם מחליטים להוביל את זה
לוועדת האתיקה, במגבלות הסמכות של ועדת האתיקה, יש לה את היכולת לתת עונש
על ההתנהלות הזאת.

ארבל אסטרחן:

נכון. בזמנו, בעקבות הישיבה הקודמת, אם אתה זוכר, דיברנו על זה שאפשר גם
להוסיף לכללי האתיקה איזושהי הוראה מפורשת שאומרת, שחבר כנסת לא יגלה מידע
שנמסר לו במסגרת מילוי תפקידו, וגילויו אסור. להפוך את זה ממש לעבירה אתית
מפורשת.

היו"ר יואב קיש:

בואי נעשה את זה.

ארבל אסטרחן:

אפשר לעשות את זה.

היו"ר יואב קיש:

אבל בדיון נפרד.

ארבל אסטרחן:

בסדר.

היו"ר יואב קיש:

אפשר לעשות את זה עכשיו?

ארבל אסטרחן:

עדיף לשים את זה על סדר-היום, אולי ליידע את ועדת האתיקה שהולכים להוסיף
סעיף. עדיף לעשות את זה בסעיף נפרד.

היו"ר יואב קיש:

אם הייתי ביטן הייתי עושה את זה עכשיו, אבל בגלל שאני יואב, אני מוכן
להקשיב לך ולעשות את זה עם התראה.

איילת נחמיאס ורבין (המחנה הציוני):

כן, אני גם חושבת שיושב-ראש - - -

ישראל אייכלר (יהדות התורה):

לתת ליושב-ראש ועדת האתיקה - - -

היו"ר יואב קיש:

אז בוא נעשה את זה עכשיו.

איילת נחמיאס ורבין (המחנה הציוני):

לא, אבל אני רוצה לחזק את ועדת האתיקה. אם אני מכניסה לפה את היושב-ראש, אז
אני מחלישה את ועדת האתיקה.

ישראל אייכלר (יהדות התורה):

אבל תדעי לך שוועדת האתיקה זה היום זה, מחר אחר, את לא יודעת מי יושב שם.

איילת נחמיאס ורבין (המחנה הציוני):

נו, בסדר.

ישראל אייכלר (יהדות התורה):

תמיד היושב-ראש הוא מספיק אחראי להחליט אם זה צריך ללכת לוועדת האתיקה או
לא, כי יכול להיות שזה סתם. אתמול שמעתי ברדיו ולכן מותר לספר את זה
בפומבי, שחבר כנסת סיפר שהוא זוכר את יוסי שריד יושב במזנון אחרי ישיבה
בוועדת החוץ והביטחון ומדבר עם עיתונאים. אז הוא אומר: עכשיו אתה מדליף? אז
הוא אומר: מה פתאום מדליף, אני מתדרך אותם. זאת אומרת, יש החלטה של חבר
ועדה שהוא אומר: אני כן רוצה להוציא את זה לתקשורת, כי כמו שאמרת, הוא חשב
שיש פה דבר שהוא צריך להגיד - - -

קריאה:

אסור.

ישראל אייכלר (יהדות התורה):

אז בשביל זה צריך יושב-ראש שיחליט אם זו עבירה לא פלילית.

היו"ר יואב קיש:

אבל ועדת האתיקה מחליטה בעצמה, יש לה סמכויות.

איילת נחמיאס ורבין (המחנה הציוני):

אגיד לך, אייכלר, אנחנו כל היום נלחמים פה באיך אנחנו מחזקים את ועדת
האתיקה. אם אני אומרת שפה אני מכניסה את היושב-ראש, אני מחלישה את ועדת
האתיקה.

היו"ר יואב קיש:

לא, אי-אפשר על כל דבר.

איילת נחמיאס ורבין (המחנה הציוני):

זה נכון, אגב, שהיום זה מישהו אחד ומחר זה מישהו שני.

היו"ר יואב קיש:

לא, אייכלר, זה לא מתאים, זה לא יוצא מהכנסת.

ישראל אייכלר (יהדות התורה):

בוא ניקח את הסיפור שהבאתי לך. איש ימין ויושב-ראש ועדת האתיקה, שיגיד
שיוסי שריד ישב עם עיתונאים, והוא מסר משהו שהוא חשב - - -

היו"ר יואב קיש:

אתה יודע איך עובדת - - -

ישראל אייכלר (יהדות התורה):

הוא יעניש אותו - - -

היו"ר יואב קיש:

אייכלר, לא, זה לא עובד ככה. ועדת האתיקה מאוזנת, זה תמיד שניים
מהאופוזיציה, שניים קואליציה. היא מבינה היטב את משמעות מיקומה. אין פה קטע
לרוב קואליציוני, יש החלטות שהן עקרוניות אתיות. אז אנחנו לא יכולים להגיד,
חס וחלילה, שוועדת האתיקה תהפוך להיות ועדה שעוסקת בעניינים - - -

איילת נחמיאס ורבין (המחנה הציוני):

וכל הזמן, אני אומרת לך - - - לא מספיק חזקה.

היו"ר יואב קיש:

עכשיו, זה נשאר בבית. אני מזכיר לך, אתיקה זה בבית, זה אנחנו, זה לא יצא
לאיזה מישהו - - -

איילת נחמיאס ורבין (המחנה הציוני):

אבל אומר אייכלר, אני לא בלתי מבינה את ההיגיון שלו, בגלל שזה עבירה מסוג
כזה, או בוא נאמר עבירת אתית מסוג כזה, הייתי רוצה גם את העין היותר זהירה
של היושב-ראש.

ישראל אייכלר (יהדות התורה):

מבוגרת, כן. אני סומך על הרב וקנין, כל זמן שהוא פה אני רגוע, אבל אני לא
יודע מי יבוא במקומו.

איילת נחמיאס ורבין (המחנה הציוני):

זה נכון. אבל עדיין, אני אומרת לך, הרב אייכלר, אנחנו כל הזמן מתמודדים פה
עם השאלה למה לוועדת האתיקה אין מספיק כלים. אז אם אני מכניסה לפה את
היו"ר, אני עוד יותר - - -

היו"ר יואב קיש:

מבחינתי קודם הבנתי את ההיגיון – יוצאים החוצה. אבל פה בתוך הבית?

ישראל אייכלר (יהדות התורה):

אני לא - - -

היו"ר יואב קיש:

טוב. אז אני מציין, שאני בעד העניין הזה. תוסיפי לנו לסדר-יום בהקדם,
להכניס תיקון לוועדת האתיקה, שהנושא הזה יהווה עבירה גם לוועדת האתיקה.
בבקשה, תמשיך.

איילת נחמיאס ורבין (המחנה הציוני):

מדהים שזה לא היה עד עכשיו.

ארבל אסטרחן:

יש לה סעיף סל - - -

קצין הכנסת יוסף גריף:

ג. יוכן מסמך בדבר שמירת סודיות, אשר עליו יחתמו כל שנה חברי הכנסת החברים
בוועדות החסויות.

היו"ר יואב קיש:

איך אתה יודע מה זה הוועדות החסויות?

קצין הכנסת יוסף גריף:

יודעים כל ועדה - - -

היו"ר יואב קיש:

כן, אבל אתה רוצה כל שנה להחתים מצד אחד. אז ברור שחוץ וביטחון זה ברור,
אבל גם ועדת הפנים, יש לה דיונים לפעמים - - -

קצין הכנסת יוסף גריף:

אנחנו שולטים במצב.

היו"ר יואב קיש:

אבל אתה לא יודע - - -

ארבל אסטרחן:

צריך להוסיף פה, שוועדה שאינה חסויה אבל יש לה ישיבה חסויה ספציפית, באותה
ישיבה יחתימו את החברים.

היו"ר יואב קיש:

זה מקובל עלי. ואז בעצם מה שאנחנו אומרים: אנחנו מחתימים את כל חוץ וביטחון
כל שנה. וכשיש ישיבה סודית באחת מהוועדות האחרות, אתה בא ומחתים לפני אותה
ישיבה - - -

איילת נחמיאס ורבין (המחנה הציוני):

אה, כאילו יש מסמך כללי ויש מסמך ספציפי?

היו"ר יואב קיש:

לא, לא, אותו מסמך - - - סודיות. אבל הרי ועדת הפנים או הוועדה לזכויות
הילד – אין להן ישיבות.

איילת נחמיאס ורבין (המחנה הציוני):

אה, בסדר.

היו"ר יואב קיש:

ואז פתאום מגיע נושא מאוד רגיש לוועדת הפנים, והוא הופך להיות חסוי.

איילת נחמיאס ורבין (המחנה הציוני):

אפרופו ועדת הכספים, שבוועדת הכספים היו לא אחת דיונים סודיים.

היו"ר יואב קיש:

אז מחתימים לפני אותה ועדה.

ארבל אסטרחן:

זה לא יותר מדי כל שנה?

שמואל לטקו:

זה טופס פנימי של הכנסת?

היו"ר יואב קיש:

נכון.

שמואל לטקו:

אוקיי.

ישראל אייכלר (יהדות התורה):

אולי כל קדנציה, אני חושב. זה אותו מסמך, לא?

ארבל אסטרחן:

כל שנה נשמע לי יותר מדי.

קצין הכנסת יוסף גריף:

לא, כל השנה.

ישראל אייכלר (יהדות התורה):

מה החשיבות? סתם להרתעה?

קצין הכנסת יוסף גריף:

כי מתחלפים.

איילת נחמיאס ורבין (המחנה הציוני):

לרענן.

ישראל אייכלר (יהדות התורה):

מתחלפים ודאי, אבל - - -

היו"ר יואב קיש:

אז בוא נעשה ככה.

איילת נחמיאס ורבין (המחנה הציוני):

אז חילופי גברא.

היו"ר יואב קיש:

לא, זה מאוד פשוט. אני חושב שיש לנו רק ועדה אחת, שזה ועדת החוץ והביטחון,
שהיא מוגדרת חסויה.

ארבל אסטרחן:

תקציב הביטחון.

שמואל לטקו:

ביקורת המדינה, יש ועדת המשנה לביטחון.

היו"ר יואב קיש:

אוקיי, וביקורת המדינה.

איילת נחמיאס ורבין (המחנה הציוני):

רגע, אז אגיד לך מה אני מציעה.

היו"ר יואב קיש:

לא, לא, רגע. אז שמה מתחלפים חברים, ושם כשמתחלפים חברים צריך להחתים, אני
מסכים, פעם בקדנציה שמגיע חבר שיחתום.

ארבל אסטרחן:

אז לא פעם בשנה, פעם בקדנציה ובחילופי ח"כים.

היו"ר יואב קיש:

לא פעם בשנה. ובחילופי חברים. ואז הוא חתם והוא יודע. לא צריך כל שנה
להחתים אותו, זה בסדר. אבל צריך להגדיר בדיוק, אני מבקש לפרט - - -

איילת נחמיאס ורבין (המחנה הציוני):

אני רוצה בנוהל, שייכתב בדיוק איזה ועדות.

היו"ר יואב קיש:

בדיוק: ועדת החוץ והביטחון; הוועדה לענייני ביקורת המדינה, הפורום המצומצם.

שמואל לטקו:

ועדת המשנה לביטחון זה.

היו"ר יואב קיש:

ועדת המשנה לביטחון. והוועדה המשותפת של תקציב הביטחון. אלה שלוש ועדות.

ישראל אייכלר (יהדות התורה):

ועדת הפנים אמרת?

היו"ר יואב קיש:

לא.

ישראל אייכלר (יהדות התורה):

יש משטרה - - -

היו"ר יואב קיש:

לא, רק המשותפת של הכספים - - -

ישראל אייכלר (יהדות התורה):

לא, לא, ועדת הפנים דנה בענייני משטרה. לפעמים המשטרה מבקשת שזה - - -

היו"ר יואב קיש:

זה מה שאמרנו. אני לא רוצה להחתים את כולם. את הוועדות האלה אני מחתים.

קצין הכנסת יוסף גריף:

אלה דיונים - - -

ישראל אייכלר (יהדות התורה):

על הדיון.

קצין הכנסת יוסף גריף:

על הדיון.

היו"ר יואב קיש:

על הדיון אני מחתים.

קריאה:

אבל יש לוועדות לפעמים דיונים - - -

איילת נחמיאס ורבין (המחנה הציוני):

אז לכן אמרנו, נביא מסמכים להחתמה על הדיון.

היו"ר יואב קיש:

לכל דיון מסווג, שאיננו מופיע באותן ועדות שהן בסטנדרט מסווגות, יביאו
ויחתימו בצורה מיוחדת.

איילת נחמיאס ורבין (המחנה הציוני):

אני מציעה שהנוהל יהיה מאוד מפורט בעניין הזה, לאיזה ועדות חותמים באופן
קבוע - - -

היו"ר יואב קיש:

זה נקפיד. ארבל, את תעבדי על זה עם גריף על הניסוח, בבקשה.

שמואל לטקו:

האם יש כוונה שבמסמך שחותמים יש גם סנקציות או לא? זה צריך לדון.

היו"ר יואב קיש:

אל תקדים את המאוחר. אנחנו כרגע עוברים סעיף-סעיף, ומה שסיכמנו זה מה
שסיכמנו. אם תרצה אחרי זה שנסתכל - - -

שמואל לטקו:

זאת אומרת, יהיה ניסוח ואז יהיה - - -

היו"ר יואב קיש:

תראה, בסוף נצביע על הכול ונקבל את זה כהחלטת ועדה. אגיד רגע מה סיכמנו:
סעיף א' עם השינויים שהגדרנו סוכם, סעיף ב' סוכם, סעיף ג' עם השינויים
שהגדרנו סוכם. הלאה, בבקשה.

קצין הכנסת יוסף גריף:

הסעיף האחרון.

ד. ייכתב נוהל המפרט את החשיבות והחובה שבשמירה על מידע הנמסר בישיבות
החסויות, והוא יועבר לכלל חברי הכנסת החברים בוועדה.

זה באחריות של הממונה על אבטחת מידע בכנסת. זה יועבר בצורה מסודרת.

היו"ר יואב קיש:

מה יהיה בנוהל הזה?

קצין הכנסת יוסף גריף:

את כל מה שדיברנו עכשיו, והחשיבות של - - -

היו"ר יואב קיש:

מה עם התייחסות לנסיעות ומדינות?

קצין הכנסת יוסף גריף:

זה לא שייך.

היו"ר יואב קיש:

זה כן שייך.

היו"ר יואב קיש:

אנחנו לא מגבילים, בסדר? אני גם לא רוצה להגביל. אבל אני כן רוצה ליידע
לפחות.

קצין הכנסת יוסף גריף:

ברור. זה יהיה בנוהל.

היו"ר יואב קיש:

אז הרגע אמרת לי שזה לא שייך.

קצין הכנסת יוסף גריף:

לא, לא. התדרוך וההנחיות לגבי הדלפת חומר מסווג - - -

היו"ר יואב קיש:

לא הדלפה. זה לא רק הדלפה. יש פה עניין של סכנות נוספות, שנובעות מכך שאתה
עוסק בחומרים מסווגים.

אופיר כהן:

הנוהל מתייחס גם לנושא של עיבוד מידע. זאת אומרת, אם עכשיו אתה רוצה לכתוב
מסמך מסווג, ואתה רוצה לעשות את זה ברשת מחשב שאינה מסווגת, אתה צריך לדעת
מזה שזה גם דרך להוצאת מידע.

היו"ר יואב קיש:

זה בסדר. ברור. אני מדבר עכשיו על נסיעות למדינות שהן מסוכנות לנסוע אליהן.
אחד הסיכונים. זה לא רק מידע, שאנחנו בחוסר תשומת לב או בטעות ביטחון שדה,
אלא גם נושא הנסיעות, אני מבין שהוא נושא רגיש. אז השאלה: האם הנוהל יתייחס
גם לנושא הנסיעות? אני חושב שחשוב שתהיה בנוהל הזה הערה, שלפני שאתה מתכנן
לנסוע למדינה שאיננה למשל מדינה מערבית - - -

ארבל אסטרחן:

או רשימת מדינות שתתעדכן מדי פעם.

היו"ר יואב קיש:

כן, רשימת מדינות. ראוי שתתייעץ עם קצין הכנסת. לא כל אחד מבין את הדברים
האלה מעצמו, הלוואי וכן, אבל זה דברים שאני חושב ששווה שיהיו. צריך להסתכל
על כל ההסתכלות הכוללת של איך אתה רוצה – אנחנו הרי מאזנים, אנחנו לא
נותנים פה עונשים לחברי כנסת ולא שמים להם מכונת אמת, אבל אנחנו כן רוצים
להגביר את המודעות, כן רוצים להגביר את הזהירות, וכן רוצים שאנשים יידעו מה
הסכנות שיש בעניין הזה. חלק מזה, אמרתי עוד פעם, זה לא רק המידע עצמו, זה
גם איפה אתה מסתובב כחבר כנסת. ראינו את זה גם, דיברנו על זה בנסיעות חברי
כנסת לחו"ל.

אז אני מבקש, כל הדברים האלה צריכים להיות מעוגנים, זה לא רק הנושא של
מידע. תתייעצו עם לטקו בעניין הזה. אתה מכיר את זה, גריף, מצוין מהניסיון
שלך. תעלו את כל הדברים האלה למסמך שלא יהיה ארוך מדי, והדבר הזה חשוב
שיצא.

קצין הכנסת יוסף גריף:

אני לא יודע כמה זה קשור לנושא עכשיו, אבל כן כאשר חברי כנסת נוסעים לחוץ
לארץ, נוסעים למדינות בהן יש חשש להאזנה או משהו כזה, אנחנו נותנים לזה
מענה ונותנים תדרוך.

היו"ר יואב קיש:

לא תדע את זה. אני מסביר לך, גריף. אם יש לך חבר כנסת שמודע לעניין, אז הוא
יבוא וידבר אתך. ואם יש לך חבר כנסת שלא מודע לעניין, הוא ייסע ואפילו לא
תדע מזה.

איילת נחמיאס ורבין (המחנה הציוני):

אני מזכירה לך שהיה לנו דיון סביב הדבר הזה סביב הקנגורו.

היו"ר יואב קיש:

נכון.

קצין הכנסת יוסף גריף:

נכון. אבל אני מדבר על מדינות מסוימות.

היו"ר יואב קיש:

אבל, גריף, אתה יודע רק מי שפונה אליך, אתה לא יודע מי שלא פונה אליך. אני
מבקש בדבר הזה להגדיל את המעגל, שייפנו אליך יותר, זה הכול.

קצין הכנסת יוסף גריף:

בסדר.

איילת נחמיאס ורבין (המחנה הציוני):

תקשיב שנייה, מה שתכלס אנחנו עושים פה בנוהל הזה, וזה גם במענה לשאלתו של
לטקו לגבי הסנקציות, כרגע אנחנו עוסקים בתרבות ארגונית: בתרבות ארגונית של
הבית הזה, עד כמה אנשים מבינים שהמידע שהם נחשפים אליו הוא סודי, מסווג,
בעייתי, ומסכן את ביטחון ישראל, לפחות במידה כזאת או אחרת, כמובן תלוי במה
שחושפים.

ולכן, בינינו, אם יש חברי כנסת למשל, שנוסעים למדינות ערביות לצורך העניין,
מדינות שהן בעייתיות, ולא מדווחים לקצין הכנסת, אני רואה בזה בעיה.

היו"ר יואב קיש:

אני חושב שיש כאלה.

איילת נחמיאס ורבין (המחנה הציוני):

ברור. עכשיו, עוד הפעם, אנחנו כרגע לא בעולמות של אכיפה, איך אנחנו כפים
עליהם. אבל אנחנו כרגע בעולמות שאנחנו אומרים: תשמעו, אנחנו רוצים לשמור
עליכם גם. וזה חלק מהעניין. זה גם לשמור על הסודות שלנו וגם לשמור עליהם.
הרי זה חלק גדול מהבעיה שלך, איך אתה שומר עליהם, על אותם חברי כנסת.

קצין הכנסת יוסף גריף:

אני חייב לציין, שהדיון הוא דיון פתוח, ולכן אני נמנע מלהגיד דברים.

איילת נחמיאס ורבין (המחנה הציוני):

יוסי, אני לא מצפה למענה, אני אומרת מה חשוב בעינינו.

היו"ר יואב קיש:

טוב, נסיים את הדיון הזה. רק אם אתה רוצה עוד להתייחס.

שמואל לטקו:

הערה לגבי ד'. ד' מתייחס פה לשמירה על מידע הנמסר בישיבות חסויות.

היו"ר יואב קיש:

אז אמרנו שלא.

שמואל לטקו:

אני חושב שצריך להרחיב, למשל יכול להיות מידע שנמסר בכלל בפגישות. אני רוצה
שחברי הכנסת יידעו גם מה מותר ומה אסור, סתם אני אומר, לא לכתוב מידע
מסווג - -

איילת נחמיאס ורבין (המחנה הציוני):

בווטסאפ.

שמואל לטקו:

- - במחשב אינטרנטי. צריך להרחיב את הניסוח.

היו"ר יואב קיש:

ברור. ד', אם לא הייתי מספיק ברור, בנוהל כללי שמדבר על הסכנות שקיימות,
בין אם בהעברת המידע, שמירת המידע, נסיעות של ח"כ, וכל הדברים שקשורים.

שמואל לטקו:

מה מותר לעשות בחדר שלך - - -

איילת נחמיאס ורבין (המחנה הציוני):

סליחה על השאלה, לטקו: בסיורים של ועדת החוץ והביטחון, הסלולריים נלקחים
מהח"כים?

היו"ר יואב קיש:

ברור.

שמואל לטקו:

אין להם סלולריים.

היו"ר יואב קיש:

תקשיבי, ועדת החוץ והביטחון עובדת בעניין הזה כמו שצריך. הפרצה היחידה שיש
להם, ועל זה לטקו בא ואומר, זה שבסוף הח"כ עצמו כח"כ - - -

איילת נחמיאס ורבין (המחנה הציוני):

ברור.

היו"ר יואב קיש:

אז זה אין להם יכולת לעשות עליו שום דבר.

איילת נחמיאס ורבין (המחנה הציוני):

צודק.

היו"ר יואב קיש:

טוב.

קצין הכנסת יוסף גריף:

יואב, ייכתב נוהל מפורט, בהתייעצות עם לטקו, עם כל הגורמים בכנסת, מפורט עד
תום, והוא יעבור את האישור שלך.

היו"ר יואב קיש:

אז בוא נעשה ככה – טוב, אייכלר, סליחה. בבקשה.

ישראל אייכלר (יהדות התורה):

אני רוצה ממש שתי דקות, לא יותר. אגיד דברים מובנים מאליהם. היה דוח מבקר
המדינה עכשיו, חמור מאוד בקשר ל"צוק איתן". כל היסוד של הטענות של דוח
המבקר הוא על זה - - -

היו"ר יואב קיש:

הדלפות מקבינט.

ישראל אייכלר (יהדות התורה):

בדיוק. על הדלפות הקבינט, שגרמו לראש הממשלה ולשר הביטחון, ואני אומר
פרשנות שלי, לא להביא לשולחן דברים שצריך להביא אותם לשולחן.

ישראל אייכלר (יהדות התורה):

נכון.

ישראל אייכלר (יהדות התורה):

ומי שצודק בוויכוח הזה בין למסור דברים שיודלפו וסכנת ביטחון המדינה, לבין
מי שאומר: צריך לשתף את הקבינט, אני בעד זה שאומר: אני לא מביא דברים
שעלולים לדלוף, זה תפקידי. חייבים למנוע את זה כי זה סכנת נפשות, כי עובדה
שכן צריכים ששרי הקבינט יהיו שותפים, ולא ירוצו בשטח לבדוק מה קורה ולהביא
את זה לממשלה.

בוועדת החוץ והביטחון היו שנים – אני כבר מסקר את הכנסת הרבה שנים, לפני
שהייתי חבר כנסת – היו זמנים שידעו שוועדת החוץ והביטחון זה מסיבת
עיתונאים. בשנייה שנגמר הדיון כל החברים רצו לתקשורת.

ארבל אסטרחן:

מליאה אבל, לא ועדות המשנה.

ישראל אייכלר (יהדות התורה):

במליאה של ועדת החוץ והביטחון.

אני רוצה לציין בשנים האחרונות לחיוב, שלא דולפים שם דברים.

היו"ר יואב קיש:

עדיין לא מספיק טוב.

ישראל אייכלר (יהדות התורה):

יש מקרה אחד או שניים, אבל עדיין מה שאני שומע בפנים אני לא שומע בחוץ.

ולכן צריך לשמור בכל מחיר על המעמד של ועדת החוץ והביטחון, בגלל שהאזרחים
שלחו את חברי הכנסת פה, כדי שיעקבו אם באמת דברים נעשים - - -

איילת נחמיאס ורבין (המחנה הציוני):

כדי שישמרו על הביטחון שלנו.

ישראל אייכלר (יהדות התורה):

בדיוק, שישמרו על הסודות האלה.

ולכן כל דבר שאפשר לעשות כדי למנוע הדלפות, אני בעד. מצד שני, החסינות,
כולכם מבינים, זה דבר שאנחנו צריכים תמיד לקחת בחשבון את המקרה הכי גרוע,
שאיזשהו פוליטיקאי ירצה להתנכל למישהו אחר, והוא יעשה לו אמבוש. ולכן אני
לא כל כך מאמין בוועדת האתיקה אלא אם כן יש יושב-ראש מעליה.

יש לי עצה מעשית, שזה לא כל כך שייך פה אבל זה סתם טכני, שאני בטוח שחשבתם
על זה. אם הודלף מסמך ואתם רוצים לדעת מי עשה את זה, הדבר הכי פשוט בכל
משרד, שהוא יכול על כל מסמך לסמן סימון אחר, ואתה יודע בדיוק מי קיבל את
המסמך הזה ומי לא.

היו"ר יואב קיש:

אבל אתה לא תמיד רואה את המסמך שהודלף, אתה רק רואה את התוכן שלו. ואז אם
זה ברדיו או משהו, אתה לא תמיד - - -

ישראל אייכלר (יהדות התורה):

בסדר. יש הרבה דברים, לטקו יודע יותר טוב מכל אחד אחר - - - גריף. העיקרון
צריך להיות שאסור להדליף. ראיתי פה שהבאתם ממדינות העולם, שיש סנקציות ויש
אפילו חקירות. חייבים בכל התוקף, כי מי שמדליף לצרכים האישיים שלו פוגע
בכלל הציבור ובכלל חברי הכנסת. ולכן אני בעד כל ההצעות האלה.

היו"ר יואב קיש:

תודה. איילת, בבקשה.

איילת נחמיאס ורבין (המחנה הציוני):

אני רוצה, קודם כול, כמובן לחזק את דבריו של אייכלר ואת דבריך שלך בעניין
הזה. זה מאוד מדאיג ומטריד בעיני, שאנשים יוצאים מוועדות כאלה, וחושבים שזו
אינפורמציה שהם צריכים לחלוק עם הציבור באיזושהי צורה ובאיזושהי קונסטלציה.

אני כן רוצה להעיר איזשהו משהו עקרוני, שפשוט שמעתי אותו מעיתונאים אחרי
הפעם האחרונה שראש הממשלה היה בוועדה. לא תרבות התדרוך הסודי, כאילו לשבת
במזנון, אללה ירחמו, יוסי שריד בן משפחתי. כן יש חשיבות לזה שמוציאים
אינפורמציה בצורה מאורגנת, מסודרת. אני יודעת שזאת לא הייתה החלטה שלכם.
צריך להבין, זאת אומרת, בין העולמות של ההדלפה לבין העולמות של איך אתה
מיידע את הציבור, שכן חשוב שיידע לפחות חלק מהדברים, יש עולם שלם של
אפשרויות.

ולכן אנחנו צריכים, בצד הזהירות המתחייבת, וטוב שייכתב במסמך המפורט הזה,
אני חושבת שכן חשוב, ואני מקווה שבפעם הבאה שיבוא ראש הממשלה לוועדה הוא
ימצא לנכון, בין אם מדובר אגב בראש הממשלה או בשר הביטחון, כן יהיה איזשהו
דיווח מאורגן, מסודר, במעמד ראש הוועדה.

היו"ר יואב קיש:

יש כזה.

איילת נחמיאס ורבין (המחנה הציוני):

לא, לא, הפעם הייתה בקשה מיוחדת - - -

היו"ר יואב קיש:

לא יודע מה הפעם היה.

איילת נחמיאס ורבין (המחנה הציוני):

לא, לא. הערתי על הפעם האחרונה, לטקו יודע על מה אני מדברת, הייתה בקשה
מיוחדת מלשכת ראש הממשלה, לא להוציא שום דבר אחרי הוועדה.

שמואל לטקו:

אם אנחנו מוציאים הודעה, זה רק מתואם עם הגוף שהיה שם, יואב. אנחנו לא
יכולים להוציא חד-צדדית.

היו"ר יואב קיש:

כן, אבל יש את החלק - - -

שמואל לטקו:

במקרה הזה הם לא רצו. אז לא הוצאנו.

היו"ר יואב קיש:

הבנתי.

איילת נחמיאס ורבין (המחנה הציוני):

ואני אומרת עוד הפעם: אני מכבדת את זה. חשבתי שהבקשה הייתה בקשה מוזרה,
לאור התרבות שהתפתחה. לכן אני אומרת: בעולמות בין ההדלפה לבין העולמות של
דיווח, דיווח ציבורי שמתחייב, אני חושבת שיש ספקטרום שלם של אפשרויות. ואני
מקווה שלא נהיה עדים להדלפות.

היו"ר יואב קיש:

תודה.

טוב, אסכם את הדיון. ראשית, אני רוצה באמת להודות לכל המשתתפים: לטקו שדוחף
את זה באמת מהרגשה של שליחות לעניין הזה, אני מודה לממ"מ על העבודה שעשיתם,
וכמובן גריף כמי שאחראי וזה בתחום סמכותו ואחריות, והוא זה גם שימשיך לשאת
במשימות שאנחנו מטילים פה במהלך הישיבה. אז תודה לכם.

לגבי מה שנאמר, אני מאוד מחזק את אייכלר ומה שאמרת לגבי הקבינט. פניתי לראש
הממשלה בבקשה לחייב את שרי הקבינט לחתום על מסמך שהם הולכים לבדיקת פוליגרף
אם יש הדלפה מהקבינט.

איילת נחמיאס ורבין (המחנה הציוני):

נכון. אני מסכימה אתך.

היו"ר יואב קיש:

אני חשוב שהמבקר פספס, לצערי. הדוח הוא טוב, אני לא נכנס לזה, לדעתי הוא
פספס נושא מאוד מרכזי, שהשפיע על כל התנהלות הקבינט, הפך את הקבינט לקבינט
פוליטי במקום קבינט מקצועי, וזה ההדלפות. פשוט הדבר הזה זה אסון ביטחוני עם
נזק מדיני וביטחוני למדינת ישראל, שאנחנו חייבים להפסיק אותו.

והבנתי שהוקמה אז בזמנו ועדה שהולכת לטפל בנהלי קבינט. אני מאוד מקווה
שהדבר הזה ייושם, נזכה לקבינט מקצועי, כי האנשים שם הם אנשים טובים עם הרבה
מאוד ניסיון ויידע. וברגע שנכנסת הפוליטיקה לשם וההדלפות, אז עם ישראל משלם
מחיר. זה אחד.

שתיים, אני מבקש, אנחנו כוועדה, לתאם את תיקון ועדת האתיקה, שזה יוגדר
כעבירה ברורה.

שלוש, תיכף נצביע, שאנחנו מקבלים את כל ההמלצות כפי שהוצג פה, בהתאם
לתיקונים שאמרנו, וייצא מסמך מסודר. עכשיו נצביע כבר על ההחלטה, את הניסוח
המדויק תתקן ארבל ונעביר את זה לכולם. אז אני חושב שיש פה תמיכה מלאה. אני
מבקש, את הכנת המסמכים – יש פה שני מסמכים: מסמך סודיות לוועדות החסויות,
כפי שהגדרנו, ואת הנוהל של - -

ארבל אסטרחן:

שב-ג' וד'.

היו"ר יואב קיש:

- - ג' וד', עד ה-31 במאי לסיים עם זה. זאת אומרת, כבר במהלך חודש מאי
שאנחנו חוזרים, להציג לי את הטיוטה הראשונה לקבל התייחסות, ועד ל-31 במאי
אולי אפילו נציג את זה פה לוועדה ונקבל את האישור של הח"כים. אני לא חושב
שצריך אישור, אבל אני חושב שכן יהיה שווה שייראו.

איילת נחמיאס ורבין (המחנה הציוני):

כחלק מבניית התרבות הארגונית.

היו"ר יואב קיש:

בסוף זה רק באמת מסמכים שמטרתם ברורה.

גריף, אני רוצה להגיד לך שעשית עבודה טובה, בין איזון באמת הסכנות שיש
במידע שנמצא פה והשמירה עליו לבין החסינות של חברי הכנסת. אני חושב שזה צעד
ראשון נכון. ואני מאוד מקווה שבמהלכים האלה נשפר את התנהלות חברי הכנסת
בעניין הזה, ולא נמצא את עצמנו נאלצים לטפל במקרים יותר חמורים.

אז אני מעלה להצבעה את ההמלצות, כפי שהוגדרו, בהתאם לתיקונים שהגדרנו בסעיף
4. מי בעד? שירים את ידו.

הצבעה

בעד אישור ההמלצות – פה אחד

המלצות קצין הכנסת, בכפוף לתיקונים, אושרו.

היו"ר יואב קיש:

פה אחד. ההחלטה התקבלה.

תודה רבה.

הישיבה ננעלה בשעה 10:54.
