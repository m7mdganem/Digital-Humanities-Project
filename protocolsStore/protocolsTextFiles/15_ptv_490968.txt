פרוטוקולים/ועדת הכנסת/2394

ירושלים, כ"ח בכסלו, תשס"א

25 בדצמבר, 2000

הכנסת החמש-עשרה נוסח לא מתוקן

מושב שלישי

פרוטוקול מס' 149

מישיבת ועדת הכנסת

יום שלישי, כ"ב בכסלו התשס"א (19 בדצמבר 2000), שעה 10:30

נכחו:

חברי הוועדה:

היו"ר סאלח טריף

יולי אדלשטיין

עבד אלמאלכ דהאמשה

שאול יהלום

משה ארנס

אחמד טיבי

נחום לנגנטל

מוזמנים:

אריה האן - מזכיר הכנסת

דוד לב - סגן מזכיר הכנסת

יצחק שד"ר - קצין הכנסת

אבי לוי - חשב הכנסת

טובי חכימיאן - גזברות

יועצת משפטית: ארבל אסטרחן

מנהלת הוועדה: אתי בן-יוסף

קצרנית: שלומית כהן

סדר היום:

1.  פניית חברי הכנסת משה ארנס ומיכאל איתן בדבר סיוע בהשתתפות הכנסת בשכר
    דירה לשומרים במשמר הכנסת שאינם גרים בירושלים.

2.  פטור מחובת הנחה להצעת חוק מס רכוש וקרן פיצויים (תיקון – אזורי ספר).

3.  קביעת ועדות לדיון בהצעות חוק ובהצעות לסדר-היום.

1.  
    פניית חברי הכנסת משה ארנס ומיכאל איתן בדבר סיוע בהשתתפות הכנסת בשכר
    דירה לשומרים במשמר הכנסת שאינם גרים בירושלים

היו"ר סאלח טריף:

אני פותח את ישיבת הוועדה. אני מתחיל בפנייתו של חבר הכנסת הנכבד, משה
ארנס, שנמצא אתנו כאן, בדבר סיוע בהשתתפות הכנסת בשכר דירה לשומרים במשמר
הכנסת שאינם תושבי ירושלים.

לצורך העניין זימנו גם את קצין הכנסת וגם את אבי ואת טובי, שעוסקים בשכר.

משה ארנס:

אני מבין שבין השומרים במשמר הכנסת יש כמה שהם לא תושבי ירושלים. יש כמה
שגרים במרחק ניכר מירושלים, ולמעשה הם זקוקים לשכירת דירה בירושלים כדי
למלא את התפקיד, שכן הם לא יכולים לנסוע כל יום מהבית לירושלים. הדבר כרוך
בהוצאה מיוחדת.

אני חושב שאנחנו, חברי הכנסת, מעוניינים שמשמר הכנסת יהיה ייצוגי, שיכלול
גם אנשים שהם לא ירושלמים, למרות שבאופן טבעי רוב השומרים הם ירושלמים. כדי
לאפשר זאת, אני מציע שלאלה שגרים במרחק יחסית ניכר מירושלים, נניח מעל ל-60
ק"מ מירושלים, יינתן מענק מיוחד, כדי לאפשר להם לשכור דירה בירושלים.

היו"ר סאלח טריף:

אני מבקש לשמוע מקצין הכנסת בכמה אנשים מדובר, ומה נעשה עד עכשיו.

יצחק שד"ר:

ברגע זה מדובר על שניים, ובקנה יש שלישי. האחד מירקא והשני מרהט, והנוסף גם
הוא מרהט. יש כוונה לקבל עוד אנשים מחוץ לירושלים, ולא חשוב מאילו מגזרים
הם. הכוונה המוצהרת היא לקיים את המשמר כך שמקום המגורים לא יהווה הגבלה.

בהיבט הכספי, אנחנו עובדים לפי פקודת המשטרה. פקודת המשטרה קובעת סכום
מסוים לאדם שלא מתגורר במקום השירות שלו. הסכום הזה מחולק בין רווק לנשוי
ולנשוי עם ילדים, אם יש לו דירה או אין לו דירה. הסכום הזה יורד בכל שנתיים
ב-25%.

שאול יהלום:

למה?

יצחק שד"ר:

זאת פקודת המשטרה.

שאול יהלום:

יש בזה לחץ שהוא יעבור דירה?

יצחק שד"ר:

יכול להיות, אני לא יודע, אבל לא תמיד הוא עובר. השוטרים הרי פרוסים על כל
הארץ.

היו"ר סאלח טריף:

למשטרה בירושלים יש מגורים אלטרנטיביים.

יצחק שד"ר:

יש עוד הנחיה, שהיא קצת פוגעת באנשי המשמר. אותם האנשים שגרים רחוק
ומתגוררים באזורים שיש להם איזשהו זיכוי במס הכנסה בגין אזור המגורים, לא
יכולים לקבל הטבה פעמיים. הם לא יכולים לקבל גם את הזיכוי ממס הכנסה וגם את
ההשתתפות בשכר הדירה.

שאול יהלום:

נניח שלא נוריד 25%, האם אז מדובר בסכום שחבר הכנסת ארנס מרוצה ממנו, או
שגם עליו הוא רוצה להוסיף?

היו"ר סאלח טריף:

היה הסדר שהופסק, נתנו אותו לשנתיים.

אבי לוי:

אנחנו פועלים לפי מה שמקובל במשטרה.

יצחק שד"ר:

עד שש שנים. אחרי שש שנים הוא לא מקבל יותר.

שאול יהלום:

האם הסכום ההתחלתי הוא סביר?

היו"ר סאלח טריף:

צריך לשים את הדברים על השולחן. דרוזי או בדואי לא יכול להתגורר בירושלים,
ואתה יודע את זה.

שאול יהלום:

אני בעד, אני רק שואל אם הסכום הוא מספיק לפי פקודת המשטרה, אם לא מורידים
את ה-25% כל שנה.

יצחק שד"ר:

רווק מקבל 930 שקלים, לפני הורדת המס. הסכום נטו הוא 700 שקלים, שהם כ-200
דולר.

שאול יהלום:

בוודאי שהוא משלם בעבור שכר דירה פי שניים ופי שלושה.

היו"ר סאלח טריף:

בסכום הזה הוא יכול למצוא חדר אחד כשותף. צריך לדאוג שהסכום יכסה לו את
ההוצאה, לא שהוא ירוויח מזה.

משה ארנס:

גם אני בדעה שלא צריך להפחית כל שנה, מכיוון שאיננו רוצים להכריח אותו
לעבור לירושלים. להפך, אנחנו רוצים שמשמר הכנסת יהיה משמר ייצוגי, שיכלול
אנשים מכל רחבי הארץ.

יצחק שד"ר:

יש עוד בעיה, שחבר הכנסת טריף נגע בה. אנחנו נתקלים, לפחות עם שני האנשים
שדיברתי עליהם, בבעיה שהיא לא כספית, אלא שלא משכירים להם דירה. לכן הכנסת
מקווה לשכור את הדירה והם יגורו בה.

משה ארנס:

את הבעיה הזאת אתם יכולים לפתור, אני בטוח.

היו"ר סאלח טריף:

הטוב ביותר היה, לו היינו מוצאים במשטרה סידור לאותם אנשים, והכנסת היתה
מממנת את הדיור הזה. יש למשל מגורי מג"ב ליד המטה הארצי, והם מגורים
נהדרים.

יצחק שד"ר:

הם לא מאפשרים לנו להשתמש בהם.

משה ארנס:

אולי שיושב-ראש הכנסת או השר לביטחון הפנים ידברו אתם, כדי שיסכימו.

עבד אלמאלכ דהאמשה:

אני רוצה לדבר באותו עניין על עובדים אחרים, לא רק על משמר הכנסת.

היו"ר סאלח טריף:

אם אתה מתכוון לעוזרים פרלמנטריים, זה דיון אחר.

עבד אלמאלכ דהאמשה:

אני מדבר על עובדי כנסת. אנחנו מעוניינים שעובדי הכנסת יבואו מכל הארץ,
ושהם יוכלו לקבל את המגורים.

היו"ר סאלח טריף:

אני מסכים אתך.

מזכיר הכנסת אריה האן:

לעובדי כנסת שגרים מחוץ לירושלים יש תנאים ברורים כמה משלמים להם ומאיפה
משלמים להם.

שאול יהלום:

הבעיה עם המשמר היא, שהם צריכים לעבוד גם בשבתות ובחגים.

עבד אלמאלכ דהאמשה:

מה עם עובדים מהצפון, למשל?

מזכיר הכנסת אריה האן:

בכנסת העובדים לא עובדים רק שלושה ימים בשבוע, אלא כל השבוע.

שאול יהלום:

אני מציע שנקבל החלטה, שהכנסת שוכרת כמה דירות בירושלים. היא, באמצעות משק
הכנסת, תהיה אחראית על תחזוקה שלהן והיא תעמיד אותן לרשות משמר הכנסת, לפי
הדרישות והצורך. הם לא יצטרכו לשלם שכר דירה.

מזכיר הכנסת אריה האן:

ואם יש למישהו דירה במקום אחר והוא סטודנט בירושלים ועובד במשמר הכנסת,
והוא משכיר את הדירה, האם זה צודק שגם אנחנו נשכור לו דירה?

שאול יהלום:

אפשר ליצור תקנון ולבדוק. יכול להיות שאשתו והילדים נשארים בדירה הקבועה.
כשאתה נותן לחייל בצבא קבע מקום מגורים, האם אתה בודק אם יש לו עוד דירה?

היו"ר סאלח טריף:

נכון. מדובר בשירות במדים. על משמר הכנסת חלים כללים אחרים, כמו משטרה
וצבא.

נחום לנגנטל:

חשוב שבמקומות פריפריאליים אנשים יגידו שהם עובדים בכנסת.

היו"ר סאלח טריף:

זאת נקודה שאני מעלה אותה מאז שאני מכהן כאן. זאת הסיבה שרצינו שעוזרים
פרלמנטריים מהפריפריה יוכלו לעבוד כאן, ועשינו את זה. זה מאוד חשוב.

אבי לוי:

כמובן שאם איש המשמר יעדיף לקבל את ההשתתפות לפי התעריף של המשטרה, הוא
יהיה רשאי לעשות את זה.

היו"ר סאלח טריף:

יש הצעה של שאול יהלום, שהיא מאוד נראית לי. אני מציע שבשלב הזה נחליט
שתשלמו בלי הורדה את מה שהמשטרה נותנת, ובמקביל תיבחן ההצעה של שאול יהלום.

משה ארנס:

כדאי גם לבדוק עם משמר הגבול אם אפשר יהיה להשתמש במגורים שלהם.

היו"ר סאלח טריף:

אני מוכן לבדוק את זה.

מזכיר הכנסת אריה האן:

בעניין שני המקרים שהוזכרו כאן, כבר החלטנו לשכור להם דירה.

היו"ר סאלח טריף:

תחליטו מה הטוב מביניהם, ואותו תעשו.

חבר הכנסת ארנס, תודה על ההצעה.

2.  פטור מחובת הנחה להצעת חוק מס רכוש וקרן פיצויים (תיקון – אזורי ספר)

היו"ר סאלח טריף:

  חבר הכנסת לנגנטל, מה הבקשה שלך?

נחום לנגנטל:

יש הצעה שהנחתי על שולחן הבית, ויש הצעת חוק ממשלתית שהשר שוחט הביא לכנסת.
אני מבקש לפטור אותי מחובת הנחה על ההצעה הזאת. היא הוגשה במסגרת 48 שעות
מרגע ההנחה של הצעת החוק שלי.

בעניין המהות, פקידי מס רכוש הופיעו בוועדת הכספים. הבעיה היא שכל הנושא של
יישוב ספר זאת הגדרה של כל יישוב ויישוב ספר. אבל אם אתה רוצה להגדיר על
חלק מיישוב, לא יחולו על-פי התקנות מס רכוש ומס הכנסה. לכן אנחנו מבקשים,
שאם יחליט שר האוצר על מקום שהוא יישוב ספר, לצורך פעולות איבה, הוא יוכל
להכריז על אותו מקום. המטרה שלנו כרגע היא להכריז על האזור של עטרות, שכרגע
נסגר כל יום בשעה 14:00, כעל יישוב ספר. אלא שגם אם מס רכוש רצה לפטור
אותנו, הוא לא יכול היה כי זאת לא הגדרה של יישוב והוא לא רוצה להרחיב את
העניין על כל ירושלים.

אני מבקש שהחוק יעלה ביחד עם חוק הממשלה.

היו"ר סאלח טריף:

אני דן בבקשה שלך באופן חריג, משום שהוגשו לי שתי בקשות אחרות, של חברי
הכנסת בשארה וטיבי, שלא נדונו כאן היום. מכיוון שהצעת החוק הזאת תידון מחר
על-ידי הממשלה, חשבתי שההגינות מחייבת לתת לך פטור מחובת הנחה, כדי שגם אתה
תוכל להגיש הצעת חוק באותו נושא, שכן הנחת את זה קודם.

אני מבקש לפטור מחובת הנחה את הצעת החוק למס רכוש וקרן פיצויים, של חבר
הכנסת לנגנטל. מי בעד? מי נגד?

ה צ ב ע ה

בעד – רוב

נגד – אין

היו"ר סאלח טריף:

הצעת החוק של נחום לנגנטל שוחררה מחובת הנחה לפני הקריאה הטרומית.

נחום לנגנטל:

אני מאוד מודה לך.

3.  
    קביעת ועדות לדיון בהצעות חוק ובהצעות לסדר-היום

היו"ר סאלח טריף:

  הנושא הבא הוא קביעת ועדות לדיון בהצעות חוק ובהצעות לסדר-היום.

  הצעת חוק הביטוח הלאומי (תיקון – קצבת זקנה), התש"ס-2000, של חבר הכנסת
  יעקב ליצמן. נשמעו הצעות להעביר את הדיון בהצעת חוק זו לוועדת הכלכלה או
  לוועדת הכספים.

  ארבל אסטרחן:

  חוק הביטוח הלאומי נדון בוועדת העבודה והרווחה.

יולי-יואל אדלשטיין:

  למען גילוי נאות אני חייב לומר, שחוק שלי ברוח כזאת עבר בקריאה טרומית
  לפני כמה חודשים, והוא מוכן לקריאה ראשונה בוועדת העבודה והרווחה.

היו"ר סאלח טריף:

  אנחנו מחליטים על ועדת העבודה והרווחה.

  הצעת חוק יסוד: משאל עם על הסכם המסגרת או הסדר הקבע עם הרשות הפלסטינית,
  של חבר הכנסת סילבן שלום וקבוצת חברי-כנסת.

מכיוון שזאת הצעת חוק יסוד, תדון בזה ועדת החוקה.

הצעת חוק משאל עם על יש"ע ובקעת הירדן, התש"ס-2000, של חבר הכנסת ישראל כץ
וקבוצת חברי-כנסת.

הנושא יידון בוועדת החוקה.

הצעת חוק לביטול חוקי יישום הסכם הביניים (ביטול בגין הפרה מהותית),
התש"ס-2000, של חבר הכנסת צחי הנגבי.

אתי בן-יוסף:

חבר הכנסת צחי הנגבי ביקש שהנושא יידון בוועדת החוקה.

  ארבל אסטרחן:

  הנושא שייך לוועדת החוץ והביטחון.

היו"ר סאלח טריף:

  נכון, אנחנו מחליטים על ועדת החוץ והביטחון.

  הצעת חוק הפיקוח על תוצרת ביולוגית אורגנית, התש"ס-2000, של חבר הכנסת
  שלום שמחון וקבוצת חברי-כנסת. נשמעו הצעות להעביר את הצעת החוק לדיון
  בוועדה למחקר ופיתוח מדעי וטכנולוגי או לוועדת הכספים.

  ארבל אסטרחן:

  זה צריך להידון בוועדת הכלכלה.

היו"ר סאלח טריף:

  אנחנו מחליטים על ועדת הכלכלה.

  הצעת חוק שיעורי העזר לתלמידים עולים, התש"ס-2000, של חבר הכנסת גנדי
  ריגר. נשמעו הצעות להעביר את הדיון בהצעת החוק לוועדת החינוך והתרבות או
  לוועדת העלייה והקליטה.

  אתי בן-יוסף:

  חבר הכנסת ריגר מבקש שהנושא יעבור לוועדת החינוך.

היו"ר סאלח טריף:

  אנחנו מאשרים את ועדת החינוך.

  הצעת חוק העונשין (תיקון – איסור שידול להמרת דת בדואר), התש"ס-2000, של
  חבר הכנסת משה גפני. נשמעו הצעות להעביר את הדיון בהצעת החוק לוועדת
  החוקה, חוק ומשפט או לוועדת הפנים ואיכות הסביבה.

שאול יהלום:

  חוקה.

היו"ר סאלח טריף:

  הנושא יידון בוועדת החוקה, חוק ומשפט.

  הצעת חוק לתיקון פקודת מס הכנסה (זיכוי לסטודנט), התש"ס-2000, של חבר
  הכנסת ויקטור בריילובסקי וקבוצת חברי-כנסת. נשמעו הצעות להעביר את הדיון
  בהצעת החוק לוועדת החינוך והתרבות או לוועדת הכספים.

שאול יהלום:

  כספים.

היו"ר סאלח טריף:

  הנושא יידון בוועדת הכספים.

  הצעת חוק מניעת מונופולים וקרטלים בתקשורת, התש"ס-2000, של חבר הכנסת
  יובל שטייניץ וקבוצת חברי-כנסת.

סגן מזכיר הכנסת דוד לב:

  כלכלה.

שאול יהלום:

  תקשורת זה חינוך.

סגן מזכיר הכנסת דוד לב:

  תקשורת זה כלכלה והגבלים עסקיים זה כלכלה.

היו"ר סאלח טריף:

  הנושא יידון בוועדת הכלכלה.

  הצעה לסדר-היום בנושא: "סירובו של האימאם בעכו לנהל טקס קבורה לחייל
  מוסלמי ששירת בצה"ל", של חברי הכנסת בני אלון, שאול יהלום ומיכאל קליינר.

  הנושא קשור לוועדת הפנים, ולכן הוא יעבור לוועדת הפנים ואיכות הסביבה.

  תודה רבה.

הישיבה ננעלה בשעה 11:00
