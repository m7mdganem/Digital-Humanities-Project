פרוטוקולים/ועדת הכנסת/1320

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 40

מישיבת ועדת הכנסת

שהתקיימה ביום שלישי, כ"ח בכסלו התש"ס – 7 בדצמבר 1999 – שעה 11:30

נכחו:

חברי הוועדה: סאלח טריף - היו"ר

יולי אדלשטיין

זבולון אורלב

אלי בן-מנחם

זהבה גלאון

עבד אלמלכ דהאמשה

רחבעם זאבי

נעמי חזן

אחמד טיבי

אמנון כהן

עוזי לנדאו

סופה לנדבר

מיכאל נודלמן

אופיר פינס-פז

יאיר פרץ

מאיר שטרית

יורי שטרן

מוזמנים: אריה האן - מזכיר הכנסת

שושנה כרם - סגנית מזכיר הכנסת

דוד לב - סגן מזכיר הכנסת

יועץ משפטי: צבי ענבר

ארבל אסטרחן

מנהלת הוועדה: אתי בן-יוסף

קצרנית: עפרה הירשפלד

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות

לסדר-היום – נוהל הדיון בוועדה ותהליך ההצבעה על הערעורים.

ב. הצעה להוספת ממלאי-מקום בוועדת הכספים.

ג. הצעות ועדת המשנה לתיקון תקנון הכנסת.

ד. נושא הפלאפונים במליאה ובוועדות.

ה. החלטת חסינות חברי הכנסת, זכויותיהם וחובותיהם (שיחות טלפון להן זכאים

חברי הכנסת) (תיקון – סיום כהונה), תש"ס-1999.

- - - - - - - -

ערעורים על החלטת יו"ר הכנסת והסגנים שלא לאשר דחיפות הצעות לסדר-היום –

נוהל הדיון בוועדה ותהליך ההצבעה על הערעורים

1. של חברת-הכנסת זאבה גלאון בנושא: "גירוש הפלסטינים מאל-מפקרא (ליד חוות
מעון)".

היו"ר סאלח טריף:

אני מתכבד לפתוח את ישיבת הוועדה.

הסעיף הראשון בסדר-היום: ערעורים על החלטת יו"ר הכנסת והסגנים שלא לאשר
דחיפות הצעות לסדר-היום. הערעור הראשון הוא של חברת-הכנסת זהבה גלאון
בנושא: "גירוש הפלסטינים מאל-מפקרא (ליד חוות מעון)". חברת-הכנסת גלאון,
בבקשה.

זהבה גלאון:

מי שקרא אתמול את כתבתו של דוד גרוסמן ב"ידיעות אחרונות" וביום ששי בעתון
"הארץ", אני חושבת שלא יכול היה שלא להזדעזע ממקרה חסר-תקדים, שגירשו 300
אנשים מהכפר יאטה ליד חברון, שוכני מערות. פינו אותם וגירשו אותם. הם
מסתובבים באוויר, הייתי אומרת. הם צריכים לשלם כסף כדי לקבל את החפצים שלהם
חזרה. לא היה דבר כזה כבר כמה שנים במדינת ישראל. כולם עוברים על זה
לסדר-היום והכנסת אפילו לא דנה על זה. בחסות הכל – זה מה שעושים?

אני מתפלאה על נשיאות הכנסת שלא אישרה את דחיפות ההצעה.

היו"ר סאלח טריף:

חברת-הכנסת נעמי חזן, נציגת הנשיאות, אולי תגידי לנו נימוקים מאד משכנעים
למה דחיתם את ההצעה לסדר-היום?

נעמי חזן:

נשיאות הכנסת דנה אתמול בסדרה ארוכה של הצעות דחופות לסדר-היום. היא חשבה
שיש הצעות דחופות יותר וחשובות יותר. היא לא דנה באופן ספציפי בבקשה הזאת
בגלל עודף הצעות דחופות שאושרו.

רחבעם זאבי:

יש לי שאילתה בת שבוע בנושא הזה. כשיש שאילתה בנושא, לא שמים את זה כהצעה
דחופה.

נעמי חזן:

רק אם מדובר בשאילתה בעל-פה.

היו"ר סאלח טריף:

דחופה. אם יש שאילתה, לפי הנוהל והתקנון היא מייד דוחה.

2. של חבר-הכנסת עוזי לנדלאו בנושא: ביקור מזכירת המדינה, הגב' אולברייט,
במזרח התיכון".

היו"ר סאלח טריף:

הערעור השני הוא של חבר-הכנסת עוזי לנדאו בנושא: "ביקור מזכירת המדינה,
הגב' אולברייט, במזרח התיכון". חבר-הכנסת לנדאו, בבקשה.

עוזי לנדאו:

ביקור הגב' אולברייט הוא צומת, צומת בהחלטה. אני רק רוצה להזכיר שבנושא
ירושלים הביקור שלה הוא בעל חשיבות רבה למדיי. יתקבלו החלטות ויתפתחו
דברים. בעצם השעות האלה יש פגישות של הצדדים שלנו או לקראת הפגישה עם גב'
אולברייט, או אתמול היה כאן דניס רוס, והכל סביב מה שיהיה בשבוע הזה.

אם הנושא הזה איננו נחשב דחוף מספיק לצורך העלאת הנושא לסדר-היום, אני שואל
מה כן נחשב דחוף, כי זה בדיוק הכלי שאתו צריך להעלות סוגיות כאלה
לסדר-היום.

היו"ר סאלח טריף:

חברת-הכנסת נעמי חזן, בבקשה.

נעמי חזן:

אני מנועה מלייצג את הנשיאות בנושא הזה, כי לי יש הצעה באותו נושא.

יולי-יואל אדלשטיין:

מספר נושאים אושרו אושרו כקונסנסוס. חבר-הכנסת לנדאו, היו שלושה-ארבעה
נושאים שעמדו אחד מול השני. ממלא-מקום יושב-ראש הכנסת חבר-הכנסת ריבלין
קיים הצבעה ושני נושאים אחרים זכו ביותר קולות מאשר הנושא הנדון.

אופיר פינס-פז:

השבוע אושרו שבע הצעות.

יולי-יואל אדלשטיין:

זה מה שהיה. לא יכלו להגיע לקונסנסוס. חלק טענו שהנושא דחוף - - -

היו"ר סאלח טריף:

מי בעד לאשר את הבקשה ירים את ידו. מי נגד?

ה צ ב ע ה

בעד אישור ההצעה - 4

נגד - 5

ערעורו של חבר-הכנסת ע' לנדאו לא נתקבל

היו"ר סאלח טריף:

ערעורו של חבר-הכנסת לנדאו לא נתקבל.

3. של חבר-הכנסת אחמד טיבי בנושא: "המכרזים שפירסמה הממשלה להקמת 500 דירות
בגדה"

היו"ר סאלח טריף:

אנחנו עוברים לערעורו של חבר-הכנסת אחמד טיבי בנושא: "המכרזים שפירסמה
הממשלה להקמת 500 דירות בגדרה". חבר-הכנסת טיבי, בבקשה.

אחמד טיבי:

אדוני היושב-ראש, אני חושב שחילוקי הדעות הפנימיים בתוך הממשלה והתוצאה
המדיניות שהם הביאו – הפסקת השיחות, מחייבים דיון וקבלת הצעה דחופה
לסדר-היום גם מי שתומך בכך וגם מי שמתנגד לכך, ועל-כן צריך להעלות את הנושא
לדיון.

יולי-יואל אדלשטיין:

אותו דין גם במקרה זה. הנושא הוצע על-ידי חלק מהסגנים ונפל בהצבעה. אני
מציע לא לאשר את ההצעה.

היו"ר סאלח טריף:

מי בעד אישור הבקשה? מי נגד?

ה צ ב ע ה

ערעורו של חבר-הכנסת א' טיבי לא נתקבל

היו"ר סאלח טריף:

ערעורו של חבר-הכנסת טיבי לא נתקבל.

לפנינו עוד ערעור, של חבר-הכנסת יורי שטרן, שלא נמצא ברשימה שלפנינו.
בבקשה.

יורי שטרן:

אני הצעתי לדון בהעלאת מחיר הסולר ובשביתה שפרצה בעקבות זה. זה דבר מרכזי
שקרה השבוע. מה עוד, שחלק מההצעות לסדר-היום דיברו על ייקור מחיר הלחם.

היו"ר סאלח טריף:

אני חושב שהנימוקים שלך ברורים. היתה העלאה של מחיר הסולר והיתה הפגנה.
הנושא באמת דחוף. מבחינת הדחיפות אתה צודק.

מי בעד אישור הבקשה? מי נגד?

יורי שטרן:

אני יכול להסביר.

היו"ר סאלח טריף:

לא, אי-אפשר.

אופיר פינס-פז:

סליחה, עושים פה צחוק מהנשיאות.

מאיר שטרית:

אתה לא צודק. בוועדה מקובל היה שחברי ועדה או חברים שדנים בהצעה שלהם לא
יכולים להצביע, וזה הוגן. אבל אם חבר כנסת לא יכול להצביע, מביאים במקומו
חבר כנסת אחר, מותר לו.

היו"ר סאלח טריף:

לא יהיה דבר כזה.

יולי-יואל אדלשטיין:

אני רוצה לעדכן את החברים לפני שהם מצביעים, וגם אם הנושא יעבור, אולי זה
גם יתן חומר למחשבה.

אני מבקש להסביר שמזכירות הכנסת – ונמצא כאן גם המזכיר – איחדה את הנושא של
העלאת מחירי הלחם והסולר לנושא אחד לדיון. אני חושב שגם חבר-הכנסת גדעון
עזרא הגיש הצעה בנושא השביתה. יש בזה היגיון. אני רק אומר שאצל חלק מחברי
הכנסת אפילו הנושא היה רשום כהעלאת מחירי הלחם והסולר.

היו"ר סאלח טריף:

זאת אומרת שיש הצעה בענין העלאת מחירי הלחם והסולר?

מזכיר הכנסת אריה האן:

רק על העלאת מחיר הלחם.

יולי-יואל אדלשטיין:

מנימוקים שאני לא יכול לפרט כרגע, נושא הסולר הוצא ונשאר רק הנושא של העלאת
מחיר הלחם.

אני לא מתערב בשיקולים של כל אחד מחברי הוועדה שיכול להצביע, אבל אם הנושא
הזה יאושר, הייתי מציע לחזור להצעה המקורית ולדון בשני הנושאים יחד, ואז זה
מוסיף שלושה חברי-כנסת לדיון.

רחבעם זאבי:

אם נאשר את שתי ההצעות יחד אנחנו מוסיפים רק 4.5 דקות לדיוני הכנסת. מה יש?

אופיר פינס-פז:

אני לא מתנגד, אם זו לא הצעה לסדר-היום נוספת.

היו"ר סאלח טריף:

אני מציע לאשר את ההצעה ולאחד אותה יחד עם ההצעה בדבר העלאת מחיר הלחם. נא
להצביע.

ה צ ב ע ה

ההצעה לדון בהעלאת מחיר הסולר והעלאת מחיר הלחם נתקבלה.

היו"ר סאלח טריף:

ההצעה לדון יחד בשני הנושאים נתקבלה. תודה.

יורי שטרן:

חבר-הכנסת אופיר פינס אמר שהצבעתי בעד הצעתו של חבר-הכנסת טיבי כאילו בשביל
לקנות את קולו. אני מוחה על כך. אם יש לחבר-הכנסת טיבי הצעה נכונה, אני
אצביע בעדה.

היו"ר סאלח טריף:

המחאה שלך נרשמה.

אני רוצה לשנן ולהקריא לכם את הנוהל בנושא ערעורים, כדי שלא יהיו אי-הבנות.
להלן הסעיף בנושא ערעורים על החלטת יושב-ראש הכנסת והסגנים שלא לאשר דחיפות
הצעות לסדר-היום: 85 (א). הצעה שלא אושרה כדחופה, יעביר אותה יושב-ראש
הכנסת, לפי בקשת חבר הכנסת שהגיש אותה, להכרעת ועדת הכנסת בדבר דחיפותה,
והיא תדון בכך כסעיף ראשון בישיבתה הקרובה.

(א1) נעדר חבר הכנסת מישיבתה של ועדת הכנסת בעת שדנה בפנייתו לפי סעיף קטן
(א), מבלי שהודיע על כך ליושב-ראש הוועדה מראש, ולא שלח חבר כנסת אחר
לייצגו בכתב בישיבת הוועדה, יראו אותו כמי שזנח בקשתו; ואולם, אם קבעה
הוועדה שהצעה אחרת באותו נושא היא דחופה, יראו גם את בקשת חבר הכנסת שנעדר,
כדחופה".

(א2) בהצבעה על הערעורים ישתתפו רק חברי ועדת הכנסת ולא ממלאי-מקום.

(א3) חבר ועדת הכנסת לא יהיה רשאי להצביע על ערעורו.

מאיר שטרית:

עם כל הכבוד, אני מתנגד לשינוי שאתם עושים בנוהל. יש פה שינוי שלא היה קיים
בנהלים קודמים. כל מה שאתה אומר, פרט לענין של חוסר אפשרות של חבר כנסת
שממלא-מקומו יצביע, היתר מקובל עלי. זה לא מקובל עלי.

היו"ר סאלח טריף:

לא מקובל עליך שחבר ועדה שאינו יכול להצביע בעד ההצעה שלו, יביא מישהו אחר?

מאיר שטרית:

כן.

היו"ר סאלח טריף:

אז מה עשינו? זה נשמע מצחיק.

מאיר שטרית:

אני מוכן שנקבע כלל, שבשום ועדה של הכנסת יצביעו רק חברי ועדה קבועים. אתם
לא תעמדו בזה, לא אנחנו. אתה לא יכול לעשות דין נפרד לוועדת הכנסת ודין
נפרד - - -

היו"ר סאלח טריף:

לא, רק לנושא ערעורים.

מאיר שטרית:

אני לא מדבר על שני דברים שונים. אני מתנגד לזה. אתם סותמים את הפה של
האופוזיציה. אני לא אסכים לזה.

היו"ר סאלח טריף:

אין פה אופוזיציה וקואליציה.

מאיר שטרית:

זה בניגוד גמור לנהלים שהיו בכנסת מזה חמישים שנה. בכנסת הקודמת הצביע כל
חבר כנסת, כשאתם הייתם באופוזיציה, אתם הבאתם חברי כנסת שהצביעו במקום חברי
הוועדה הנוכחיים.

הרעיון הוא לתת אפשרות לחברי הכנסת להעביר את ההצעות שלהם. מה המשמעות של
ההצעה הזאת? נניח שיש ערעור על הצעה שלי, ועל קול אחד הערעור ייפול או
יקום. ברגע שאתה מונע ממני להצביע, כי אני בעל ההצעה, ואני לא יכול להביא
חבר כנסת שיחליף אותי וגם יצביע במקומי, התוצאה היא שאני מאבד את זכותי
בכנסת.

אם אתה רוצה לעשות תיקון לנוהל, בבקשה, תגיש תיקון לתקנון, תעביר אותו
למליאה, אני אתנגד לו, נעשה הצבעה במליאה. אתה לא יכול לעשות דברים על דעת
עצמך.

היו"ר סאלח טריף:

אני לא עושה דברים על דעת עצמי. חבר-הכנסת שטרית, לא ייתכן מצב, לפי מה
שקורה עכשיו, שכל ערעור יתקבל כאן.

מאיר שטרית:

אם יש לו רוב, כן.

היו"ר סאלח טריף:

כל ערעור שיהיה כאן יתקבל. למה? כי כל חבר כנסת יכול להביא מחליף שנוח לו
ויכול להצביע בעדו. ההחלטה כאן לא תהיה עניינית.

כשחבר-הכנסת יורי שטרן בא בהצעה עניינית, לא התחשבנו אם זו אופוזיציה או
קואליציה, ואני הייתי הראשון שתמכתי בזה.

לא ייתכן שמוסד הערעור יהיה בבחינת קפיצה ולעשות חוכא ואיטלולא מכל מה
שנקבע בנשיאות. יש לחברי הכנסת אפשרות להגיש הצעות לסדר-היום רגילות. הצעה
דחופה – יש במדינה שלנו כל שבוע עשרות נושאים שיכולים להיות דחופים. השאלה
מה מביניהם חשובים יותר ודחופים יותר. זה לא ענין של סתימת פה, זה ענין של
התנהלות הכנסת, והתנהלות הכנסת זה לא רק תפקיד שלי, גם שלך.

אופיר פינס-פז:

חבר-הכנסת שטרית, את הנאום של יושב-ראש הוועדה אתה נאמת לפני שנה. עכשיו יש
לך הזדמנות לתקן את זה.

מאיר שטרית:

אני לא מנעתי מאיש להצביע.

היו"ר סאלח טריף:

אם יהיה מצב שחבר-הכנסת יביא את המחליף שלו לידו ויגיד לו להצביע, זה כאילו
שאנחנו עושים צחוק מהעבודה.

למה קבענו שחבר הוועדה שמגיש ערעור לא יכול להצביע בעד עצמו? כי אותו מחליף
שהוא רוצה בו, כאילו שהוא מצביע.

מוחמד ברכה:

הנושא לא נתון בכלל לשיקול דעתנו.

היו"ר סאלח טריף:

חברת-הכנסת נעמי חזן, בבקשה.

נעמי חזן:

אני רוצה דווקא לחזק את חבר-הכנסת מאיר שטרית בנקודה אחת, ובנקודה אחרת
לגמרי להתנגד. נתחיל מהסוף. אם אנחנו מעבירים את התקנון בהעדר יכולת להביא
ממלאי-מקום בנושא ערעורים, למעשה אנחנו יוצרים מצב של אפליה נגד חברי ועדת
הכנסת, לא חשוב מאיזו סיעה. משום שחבר ועדת הכנסת שיש לו ערעור, משום
שאיננו יכול להביא מחליף, למעשה הוא מופלה לרעה, ואני חושבת שזה לא תקין.

מצד שני אני רוצה להחמיר בנקודה אחרת. לכן הייתי מאד מוותרת על הענין של
אי-שמוש בממלאי-מקום, כי ממלאי המקום הם על-פי סיעות. ההרכב של ועדת הכנסת
הוא על-פי סיעות והייצוג היחסי של סיעות בכנסת. לא הייתי שוללת אפשרות של
ממלאי-מקום בנושא ערעורים, אחרת מפלים לרעה את חברי הוועדה עצמם. זאת
הנקודה של חבר-הכנסת שטרית, אם הבנתי אותו נכון.

מאיר שטרית:

נכון.

נעמי חזן:

מצד שני, אני רוצה גם בהזדמנות זו לסתום פרצה אחרת. ייווצר מצב שחמישה חברי
כנסת הגישו הצעות לסדר-היום דחופות בנושא מסוים.

היו"ר סאלח טריף:

באים כממלאי-מקום ועושים "החלפות" בהצבעות. זה מה שקרה בפעם שעברה.

נעמי חזן:

לא.

מאיר שטרית:

למה לא?

היו"ר סאלח טריף:

הכל לגיטימי.

נעמי חזן:

לא לזה התכוונתי.

חבר ועדה לא יגיש ערעור בשמו, כי הוא מנוע מלהשתתף בהצבעה. לכן הוא ידאג
שמישהו אחר, שאיננו חבר ועדה, יגיש את הערעור, ואז אפילו לא שואלים.

דרך אגב, אני נמנעתי להצביע בכלל, אף-על-פי שאני חברת ועדה, בערעור של חבר
כנסת אחר, בנושא שאני יודעת שאני הגשתי הצעה.

אסור שייווצר מצב כזה. צריך להגיד במפורש שחבר ועדה שיש לו זכות הצבעה לא
יצביע בהצעה בנושא - - -

צבי ענבר:

זה כבר כתוב.

היו"ר סאלח טריף:

בהצבעתם בנושא ערעורים אנחנו נביא את זה לתיקון.

רחבעם זאבי:

אני מציע שנשמע את היועץ המשפטי.

היו"ר סאלח טריף:

אנחנו נשמע את היועץ המשפטי.

חבר-הכנסת שטרית, יש נושאים, עם כל הכבוד לך, בוועדה זו בנושא הסרת חסינות
נקבעו דברים לגבי ממלאי-מקום.

מאיר שטרית:

איך נקבעו?

היו"ר סאלח טריף:

נקבעו דברים. קח בחשבון שבנושא ערעורים על החלטות הנשיאות והיושב-ראש יש
בעיה שכל שבוע אתה נתקל בה, שחברי כנסת שמצאו בחוץ מישהו - - -

מאיר שטרית:

למה לא?

היו"ר סאלח טריף:

תסלח לי. השאלה היא אם הערעורים הוא נושא של חטיפת הצבעות, או הדיון שנעשה
בוועדת הכנסת הוא דיון ענייני. אני שואל אותך: אתה רוצה דיון ענייני? צריך
שהוא יהיה ענייני. אתה רוצה שתהיה הצבעה מזדמנות, כמו לפעמים? – בבקשה.

מאיר שטרית:

מה ההבדל לגבי חוקים שמעבירים בוועדת הכספים מיליארדים בהצבעות חטופות של
קול, שהמצביעים לא יודעים בכלל על מה הם מצביעים?

היו"ר סאלח טריף:

עוד מעט תשמע שגם שם אנחנו עומדים לקבוע כלל, בגלל הפנייה שלך.

חבר-הכנסת שטרן, יש לך דעה אחרת? בבקשה.

יורי שטרן:

יש לי נימוקים אחרים. על אפליית חברי הוועדה כבר דובר. אני רק אומר לך, אני
מבין את הנימוקים שלך. שום שיטה לא תמנע את זה. אני מצביע בעד הצעה של
חבר-הכנסת טיבי, למשל, למרות שלא כך הצבעתי, ואז אני מצפה שהוא יצביע בעד
הצעה שלי גם כשאני לא משתתף. מבחינת ה"דילים" זה לא סותם שום פריצה.
ה"דילים" הם אותו דבר.

אני מבין את הנימוקים שלך ואומר שהשיטה הזאת רק מפלה. אלא מה אני מציע?
שבאותה ישיבה, בכל הערעורים ישתתפו ממלאי-מקום במקום חברי הכנסת שמעורבים
בערעורים עצמם, גם בהצבעות אחרות. אבל שיהיה ממלא-מקום ושחבר ועדה לא יאבד
את קולו .

היו"ר סאלח טריף:

תודה רבה. מר ענבר, בבקשה.

צבי ענבר:

ההוראות שקיימות היום הן כאלה. חבר-הכנסת שאינו חבר ועדת הכנסת, שהגיש
ערעור לוועדת הכנסת בענין דחיפות הצעה לסדר-היום, לא יוכל לכהן כממלא-מקום
של חבר ועדה מסיעתו אשר נעדר מהישיבה.

מאיר שטרית:

זה מקובל.

צבי ענבר:

לא לצורך ההצבעה בענין של חבר סיעתו, אלא בכלל. זה ישנו היום.

חבר-הכנסת שאינו חבר ועדתד הכנסת, שלא הגיש ערעור בוועדת הכנסת, על-פי זה
היום – רשאי.

הוגש לוועדת הכנסת ערעור על אי-אישורה של הצעה לסדר-היום כהצעה דחופה, לא
יוכל חבר הוועדה אשר הגיש הצעה דומה שלא אושרה, להשתתף בהצבעה.

מאיר שטרית:

מאה אחוז.

צבי ענבר:

למעשה עומד ברגע זה על סדר-היום כל הנושא של ממלאי-מקום, שלא קבוע בתקנון.
הוא נושא שוועדת הכנסת החליטה לגביו, והיא קבעה את הכלל שעל-פיו אם נעדר
חבר ועדה, רשאית סיעתו לשלוח חבר אחר במקומו; ועל-פי החלטה גם, החבר הזה
צריך להודיע, וזה יירשם בפרוטוקול: אני בא במקום חבר הכנסת פלוני.

אנחנו יודעים שבכל הנושא הזה של ממלאי-מקום חלה הידרדרות גמורה ויש לנו
בכלל הוראות אחרות. אבל משמעות ההצעה של היושב-ראש היא בעצלם שממלא-מקום
יכול להיות ממלא-מקום בכל הוועדה, בכל הנושאים, חוץ מאשר בענין דחיפות
הצעות לסדר-היום, שבו הוא לא יוכל להיות, גם אם הוא לא במסגרת המצומצמת
שנקבעה.

הוועדה יכולה כמובן לקבל החלטה בנושא הזה, לפי סעיף 147, כי כל הנושא של
ממלאי-מקום מוסדר רק על-ידי החלטות.

עצתי כיועץ משפטי היא או שיש ממלא-מקום או שאין ממלא-מקום. המגבלה שישנה פה
על ממלא-מקום היא מגבלה עניינית. מדוע? מפני שהמגבלה היום היא לא אישית.
המגבלה שישנה היום היא אמנם מגבלה, אבל היא מגבלה עניינית. המגבלה מעבר
לזה, אני לא חושב שצריך לעשות הבחנה.

היו"ר סאלח טריף:

הנושא הזה מוצה. שמענו את עמדת היועץ המשפטי. תודה רבה.

מאיר שטרית:

מה המצב? בפעם הבאה חברי הכנסת יכולים להשתתף בהצבעה על ערעורים?

היו"ר סאלח טריף:

לפי המצב הקיים, כן.

מאיר שטרית:

תודה רבה.

היו"ר סאלח טריף:

אמר לך היועץ המשפטי, שאם אתה רוצה לשנות אתה צריך לקבל החלטה.

מאיר שטרית:

מאה אחוז. זה מה שאמרתי לך מהתחלה.

היו"ר סאלח טריף:

אני הולך להעביר החלטה בנושא ממלאי-מקום.

מאיר שטרית:

כל מה שיש לי לומר לך, אדוני היושב-ראש, שזה לא ענין אישי.

היו"ר סאלח טריף:

זה לא ענין אישי.

מאיר שטרית:

הכנסת מתנהלת לפי דבר אחד והוא התקנון. לפעמים אתם בקואליציה, לפעמים אתם
באופוזיציה. חובתנו לפעול לפי התקנון ולא תמיד טובתכם כמו שנראה, ולא תמיד
טובתנו כמו שנראה.

ב. הצעה להוספת ממלאי-מקום בוועדת הכספים 

היו"ר סאלח טריף:

לפניי פניייה להוספת ממלאי-מקום בוועדת הכספים. כל עוד לא התקנו תקנות או
החלטה ברורה בנושא זה, יש כאן בקשה להוספת ממלאי-מקום בוועדת הכספים.

חבר-הכנסת אופיר פינס-לפז, בבקשה. מה ההצעה שלך?

אופיר פינס-פז:

זו הצעה משותפת של חבר-הכנסת ריבלין ושלי. מדובר על תוספת של חמישה חברים
כממלאי-מקום רק בוועדת הכספים: שניים לליכוד, והוא נותן אותם אחר-כך לסיעות
עמיתות. שניים לנו ואחד לסיעת "יהדות התורה".

מאיר שטרית:

אדוני היושב-ראש, אני מבקש לדחות את הדיון בנושא זה לצורך התייעצות סיעתית.

צבי ענבר:

כל ענין ממלאי המקום בוועדת הכספים ובוועדת החוץ והבטחון איננו חוקי.

אופיר פינס-פז:

אני מבקש שיתקיים דיון בענין הזה.

שמעתי שחבר-הכנסת שטרית ערער על חברותם של ממלאי-מקום. אני צמוד לדברים
שאמר צבי ענבר. אם חבר-הכנסת שטרית רוצה לפתוח את ענין ממלאי-מקום של חברים
בוועדות משנה, לרבות יושבי-ראש - - -

מאיר שטרית:

לא חברים, יושבי-ראש. זה לא אותו דבר.

אופיר פינס-פז:

המעמד הוא אותו מעמד. זה לא חוקי וזה לא חוקי. ממלא-מקום הוא בוודאי לא
חוקי. אני מוכן לעשות כלל אחד לכולם. או שנבטל לחלוטין את כל הנושא של
ממלאי-מקום, בכל הוועדות - - -

מאיר שטרית:

עליי זה מקובל.

אופיר פינס-פז:

או שמר ענבר צודק ונגדיר באופן חוקי, גם בחוק וגם בתקנון, מה מותר ומה
אסור.

יאיר פרץ:

אדוני היושב-ראש הצעה נוספת, להוסיף גם את ההשתתפות של סגני שרים בוועדות.

מאיר שטרית:

מותר להם, אבל הם לא באים.

צבי ענבר:

לגבי חברות של סגני שרים בוועדות, יש לנו הוראה מפורשת בסעיף 10(ב) לתקנון,
שאומרת שסגן שר לא יהיה יושב-ראש ועדה. פירושו של דבר שסגן שר יכול להיות
חבר ועדה. אבל על זה אני מוסיף, לא לפי מה שכתוב בתקנון, אלא על-פי הכללים
למניעת ניגוד עניינים, סגן שר לא יכול להיות חבר בוועדה שעוסקת בענייני
משרדו. סגן שר לא יכול להיות חבר בוועדת הכספים, כי גם ענייני משרדו באים
אליה. לדעתי גם סגן שר לא יכול להיות חבר בוועדה לענייני בקורת המדינה,
לפחות לא כשהיא דנה בנושאים של משרדו.

אופיר פינס-פז:

למה אי –אפשר להכניס את זה לתקנון?

צבי ענבר:

אפשר.

היו"ר סאלח טריף:

אנחנו נעשה את התיקונים הדרושים.

ד. נושא הפלאפונים במליאה ובוועדות

היו"ר סאלח טריף:

אני רוצה לעבור, ברשותכם, לשני סעיפים הטעונים אישור. אנחנו דנו בענין שמוש
הפלאפונים במליאה ובישיבות הוועדות. שמענו את דעת החברים, והיועץ המשפטי
הציע שנשתמש בתקנון הקיים, לפיו שמוש בפלאפון יהווה הפרעה חמורה בישיבת
המליאה או בוועדות.

ההצעה אומרת, כדי שנאסור בעדינות רבה ובהתאם לכללים הקבועים היום לפי תקנון
הכנסת את השמוש בפלאפון. היתה הסכמה כללית שצריך לאסור שמוש בפלאפון, אבל
במסגרת ההנחיות הקיימות.

ההצעה אומרת: חבר הכנסת שהטלפון הסלולרי שלו מצלצל במליאה או בוועדה, או
שהוא מדבר בטלפון סלולרי בתוך המליאה או בחדר הוועדה, ייחשב הדבר כהפרעה
חמורה. יושב-ראש הישיבה או יושב-ראש הוועדה יוכל להוציאו מייד מהאולם
ולנקוט בכל הצעדים האחרים שנובעים מהפרה חמורה.

מר ענבר, אולי תסביר יותר. בבקשה.

צבי ענבר:

היום יש לנו הוראה בסעיף 72 (א) לתקנון לגבי הפרעה במליאה. בדרך-כלל יש
צורך בשלוש קריאות לסדר כדי להוציא חבר. אבל יש לנו בסעיף 72 הוראה שאומרת:
הפר חבר הכנסת את הסדר הפרה חמורה, רשאי היושב-ראש להוציאו על אתר, ויחולו
הוראות סעיפים 70 (ב) ו-(ג), דהיינו אפשרות להביא את זה בפני ועדת האתיקה,
שרשאית להטיל סנקציות עד סנקציות באמת חמורות: שלילת זכות לקבל רשות דיבור,
לא להגיש הצעות חוק לתקופות מסוימות.

אופיר פינס-פז:

או קנס כספי.

צבי ענבר:

לא בהקשר הזה. קנס מוטל רק על עבירות של העדרות או מי - - -

אופיר פינס-פז:

אני רוצה להבין את עמדתך, אדוני. אתה מציע שהשמוש בפלאפון במליאה ייחשב
הפרה חמורה. אני מצטער, אני לא רואה את זה כך.

צבי ענבר:

חבר-הכנסת אופיר פינס, היה פה דיון וביקשו ממני להציע הצעות איך להילחם
בדבר הזה. אני מציע הצעה, שמבחינתי יש בה משום מלחמה. אם לקבל או לא לקבל,
זה כבר ענין שלכם. אתם רוצים להילחם, אני עוזר לכם להילחם. מי שמרים את
הטלפון כך, יכול היושב-ראש להגיד: זו הפרה חמורה, אתה יוצא. להביא אותו
לוועדת האתיקה, וועדת האתיקה תשלול ממנו את הזכות להגיש הצעות לסדר-היום עד
סוף הכנס. אני פשוט מסביר לכם. רציתם להילחם, אני עוזר לכם.

מאיר שטרית:

אדוני היושב-ראש, אני מתנגד לתיקון הזה. אני חושב שלא צריך להגזים בענין
הזה. אני רוצה לומר שבכנסת היום אין הגזמה. פעם דיברו חופשי מהמליאה. אני
חושב שזה מוגזם ולא צריך להגיע למצב של "הפרה חמורה".

היו"ר סאלח טריף:

אנחנו נעשה סטטיסטיקה ואני אביא אותה לכם, כמה הפרעות של פלאפונים היו
בוועדות הכנסת ובמליאה.

אופיר פינס-פז:

ועדות זה משהו אחר.

מאיר שטרית:

בוועדה יכול יושב-ראש הוועדה לבקש ממך לצאת. זו לא הפרה חמורה וזה לא מצריך
הבאתו לוועדת האתיקה, ולא שלילת זכות דיבור. תוציא אותו מהמליאה – בבקשה,
זכותך, אבל לא שלילת זכות דיבור.

היו"ר סאלח טריף:

בוא נקבע שאם הוא מפריע אפשר להוציא אותו מהישיבה.

מאיר שטרית:

שיקול-דעת של היושב-ראש

רחבעם זאבי:

ראשית, לא יכול היושב-ראש להוציאו, אלא חייב היושב-ראש להוציאו. מי שמפעיל
טלפון סללולרי בישיבות ועדה או בישיבות מליאה, במטותא, ייצא מאותה ישיבה עד
סופה. זו לא רשות של היושב-ראש, אלא חובתו.

היו"ר סאלח טריף:

נכון. זו תרבות ישראלית קלוקלת.

אופיר פינס-פז:

זה בסדר, אבל להשאיר שיקול-דעת.

רחבעם זאבי:

כתוב: מי שהפעיל את המכשיר בחדר הוועדה. צריך להיות כתוב: בחדר הוועדה בזמן
ישיבה.

היו"ר סאלח טריף:

אתה צודק.

מוחמד ברכה:

אני מסכים לניסוח של חבר-הכנסת זאבי, אבל זו גם הזדמנות לבקש ממי שצריך
לעשות את זה, להוסיף טלפונים קוויים בשולי המליאה. אחד משלושת הטלפונים
הקוויים מקולקל כבר ארבעה חודשים.

היו"ר סאלח טריף:

חבר-הכנסת ברכה צודק. אי-אפשר להוסיף כמה קווים?

סגן מזכיר הכנסת דוד לב:

אנחנו נוסיף קווים עובדים.

מוחמד ברכה:

אני מבקש שיהיה אפשר להתקשר מהטלפונים הקוויים בשולי המליאה לטלפונים
סלולריים.

היו"ר סאלח טריף:

אפשר. אני גם מוכן להראות לך איך.

אנחנו הלכנו לקולא במלחמה שלנו נגד התרבות הישראלית הקלוקלת בענין השמוש
בפלאפונים. בכל ישיבה, בכל מקום, אפילו בקונצרט אנחנו נתקלים בזה.
חבר-הכנסת שטרית, אני מקווה שתוכל ליהנות מהצלצולים של הפלאפונים. יש כאלה,
עד שמוצאים את הכפתור לסגור את המכשיר, זה לוקח זמן. זה דבר נורא. שמעתי על
מחזה שהפסיקו בתיאטרון, בגלל פלאפונים.

אנחנו בכנסת לא רוצים לשמש דוגמה, ולא להטיל כללים נוקשים על עצמנו, כי בלי
הפלאפון אין לנו חיים. אני הולך אתכם, אני לא יכול להילחם נגדכם. אבל אני
אומר לכם שאנחנו נלך לקולא.

רחבעם זאבי:

אין פרלמנט בעולם שבו יתנו לחבר פרלמנט לשמוע צלצולים. הוא יעוף משם.

היו"ר סאלח טריף:

בהחלטה שניסח מר ענבר, כפי שהוחלט עליה כאן, חבר כנסת שישתמש בפלאפון,
יישמע צלצול או שהוא ידבר בו במליאה, או בישיבת ועדה מוועדות הכנסת, יוצא
מהישיבה לאלתר.

אלי בן-מנחם:

רשאי היושב-ראש להוציאו.

היו"ר סאלח טריף:

לא רשאי, חייב.

צבי ענבר:

אלא אם כן שכנעו חבר הכנסת שזאת היתה שיחה חשובה.

היו"ר סאלח טריף:

מי בעד המינוח "חייב יושב-ראש הישיבה"? - 5.

מי בעד המלה "רשאי"? - 3.

אם כן, חייב יושב-ראש הישיבה.

ה. החלטת חסינות חברי הכנסת, זכויותיהם וחובותיהם (שיחות טלפון להן זכאים

חברי הכנסת) (תיקון – סיום כהונה), תש"ס-‏1999

 

היו"ר סאלח טריף:

אנחנו עוברים לנושא הבא בסדר-היום: החלטת חסינות חברי הכנסת, זכויותיהם
וחובותיהם (שיחות טלפון להן זכאים חברי הכנסת) (תיקון – סיום כהונה),
תש"ס-1999.

גב' אסטרחן, תסבירי לנו בבקשה במה מדובר.

ארבל אסטרחן:

מדובר בהחלטה שבאה לעגן משהו שכבר קיים ולהתאים ללשון ההחלטה, ולכן אנחנו
רוצים לשנות אותה. מדובר על שני נושאים. דבר ראשון, חבר כנסת שסיים את
כהונתו ונותרו לזכותו שיחות טלפון שהוא יכול היה לנצל, יוכל להמשיך ולנצל
את מכסת השיחות עד סוף אותה שנה.

רחבעם זאבי:

זה הולך לפי שנים קלנדריות?

צבי ענבר:

כן, כמו כל דבר.

רחבעם זאבי:

אבל אם הכנסת מסיימת את עבודתה בחודש יוני?

צבי ענבר:

תשמע את ההמשך.

ארבל אסטרחן:

אם יש לו 27 אלף שיחות בשנה, הוא יוכל לנצל אותן עד סוף השנה. אבל באותה
שנה הוא לא יוכל לנצל את המכסה שעומדת לרשותו כגמלאי. זה דבר אחד.

דבר נוסף, חבר כנסת שממשיך לכהן בין כנסות, עד היום הוא היה יכול לנצל את
המכסה שלו עד תום כהונתה של אותה כנסת. כעת מוצע פה שהוא יוכל למשוך את
המכסה שלו גם בכנסת שאחריה.

רחבעם זאבי:

למה?

היו"ר סאלח טריף:

מאותו נימוק, הרצף.

רחבעם זאבי:

אני לא מבין. אני כיהנתי בכנסת ה-14 ונשארו לזכותי 10,000 פעימות.

צבי ענבר:

אז אתה במשך אותה שנה כחבר הכנסת ה-15 יהיו לך רק אותן השיחות, ללא המכסה
החדשה. יש לך 27 אלף שיחות בשנה. הוצאת 17,500 בחצי הראשון, נשארו לך
10,500. על ה-17,000 לא יגידו כעת: אתה חרגת שם ב-7,000 שיחות. מתחילה
ספירה חדשה.

רחבעם זאבי:

בשנה הראשונה השתמשתי באיקס שיחות. אחר-כך מתחילה ספירה חדשה.

דוד מגן:

לא מדובר כאן אם חבר הכנסת ניצל או לא ניצל את המכסה שלזכותו. הוא יכול
לנצל בחודש הראשון, ולא מתחשבנים. אבל פה מדובר על אלה שלא נבחרו ונשארה
להם יתרה.

היו"ר סאלח טריף:

זה בסדר. דיברנו על ממשיכים.

ארבל אסטרחן:

יש עוד דבר אחד שמדבר על חבר כנסת שסיים לכהן ושב לכהן. אם הוא שב לכהן
באותה שנה, רואים אותו כמו חבר כנסת ממשיך.

אלי בן-מנחם:

ואם אני במינוס, הוא ממשיך לגדול? צריך למצוא לזה פתרון.

היו"ר סאלח טריף:

נושא הטלפונים נדון בוועדת גל-נור. תופיעו בפניה, כי אני לפחות הופעתי
ואמרתי שאני משתמש בשליש מהמכסה. אבל לא זה הדיון עכשיו.

מי בעד אישור הבקשה? מי נגד? תודה. הבקשה אושרה.

הצעת ועדת המשנה לתיקון תקנון הכנסת

היו"ר סאלח טריף:

הצעת ועדת המשנה לתיקון תקנון הכנסת. אנחנו חייבים, בגלל לוח הזמנים,
להמשיך לדבר על ההצעות החדשות לתיקון התקנון. הגענו לסעיף 29ב – נוכחות
חברי הכנסת בשעת הצבעות.

"(א) מנין החברים הנדרש לשם קיום הצבעות בהצעות חוק, בקריאה השניה ובקריאה
השלישית, לא יפחת מעשרים וחמישה, לפי חלוקה סיעתית כאמור בסעיף 29א.

(ב) לא נכחו באולם המליאה חברי הכנסת במספר הדרוש לפי סעיף קטן (א), יודיע
יושב-ראש הישיבה את שמות הסיעות שנציגיהן נעדרו או חסרו מן המליאה, ויקיים
את ההצבעה בכל מנין חברים.

(ג) מסיעות אשר נציגיהן נעדרו או חסרו מהמליאה בשעת ההצבעה, תישלל הזכות
להציע הצעות לסדר היום או הצעות חוק, בשבוע שלאחר אותה ישיבה".

צבי ענבר:

אחרי שזה נוסח אנחנו קיימנו בינינו דיון נוסף ועלו השאלות הבאות. 29ב עכשיו
מדבר על מנין החברים הנדרש לשם קיום הצבעות בהצעות חוק, והכוונה איננה
"הנדרש לשם קיום הצבעה", אלא הכוונה היא שכאשר מקיימים הצבעה בהצעת חוק
בקריאה שניה ובקריאה שלישית, אם יש פחות מעשרים וחמישה, אז מפעילים את
הסנקציות. אבל ההצבעה מתקיימת. כי כתוב: לא נכחו, יודיע ויקיים את ההצבעה
בכל מנין חברים.

לכן נשנה קצת את הנוסח של הרישא של סעיף 29ב (א), כדי להבהיר שזה לא המנין
הנדרש אלא זה המנין רק לצורך הפעלה או אי-הפעלה של הסנקציות.

(ב),, וכאן אני אומר לענין של הנוכחות הסיעתית - - -

מאיר שטרית:

לא הבנתי את ההערה. מה זאת אומרת "מנין רק לצורך הפעלה או אי-הפעלה של
הסנקציות"?

רחבעם זאבי:

אפשר היה להבין, כפי שזה כתוב, שזה קוורום ובלי זה אי-אפשר להצביע. אומר
לנו היועץ, אני אתקן את הנוסח שיבינו שההודעה הזאת היא רק לצרכי הסנקציות.

מאיר שטרית:

אבל זה כתוב בסוף: ויקיים את ההצבעה בכל מנין חברים.

צבי ענבר:

לכן צריך לתקן את הנוסח של סעיף קטן (א).

בסעיף 29א. מדובר על כך שהנוכחות צריכה להיות לפי חלוקה סיעתית, וכאן נאמר
מה כל סיעה חייבת לשלוח. כאן, בהקשר הזה יוצא שאם לא תיפתח ישיבת הכנסת אלא
אם נכחו עשרים חברי כנסת לפחות, ואם לא נכחו דוחים לרבע שעה – אין לי עם זה
בעיה. קובעים, זה הקוורום. צריך עשרים. אין עשרים, דוחים ברבע שעה.

אלא מה? פה יוצא כאילו גם אם היו חמישים חברי כנסת, אבל הם לא נכחו לפי
החלוקה הסיעתית, כבר אי-אפשר לקיים. כלומר, אני צריך לעשות הפרדה. בנוכחות
של עשרים אפשר תמיד להתחיל. בחלוקה הסיעתית זה ספור לחוד. סיעה שלא עמדה
בחובתה, היא תקבל את הסנקציות, אפילו אם היו חמישים.

מאיר שטרית:

זה נכון גם ב-29א.

צבי ענבר:

על זה אני מדבר. 29א, וזה יחול גם לגבי 29ב.

רחבעם זאבי:

יש לי שאלה. כתוב פה שכל סיעה שהיא פחות מארבעה חברים תקבע ועדת הכנסת את
המכסה. כך זה צריך להיות. היא תקבע חד-פעמית לכנסת, או לגבי כל ישיבה
בנפרד? את זה לא כתבתם.

צבי ענבר:

כשכתוב, נציגים כפי שתקבע ועדת הכנסת, זה נותן גמישות לוועדת הכנסת.

רחבעם זאבי:

זה מזמין איפה ואיפה.

צבי ענבר:

היא יכולה להגיד: סיעה שיש לה שלושה חברים שאינם שרים חייב להיות נציג אחד
לפחות ביום ישיבות אחד בשבוע.

רחבעם זאבי:

לא. אתם כתבתם: כל סיעה שיש לה פחות מארבעה, תקבע ועדת הכנסת. אני שואל:
איך היא תקבע? היא תקבע עבור כל הכנסת החמש-עשרה, תקבע עבור מושב, או תקבע
לכל ישיבה בנפרד? אתה יודע איזה טורח יהיה פה לוועדה?

צבי ענבר:

לא, היא לא תקבע לכל ישיבה.

היו"ר סאלח טריף:

היא תקבע בתחילת השנה.

אלי בן-מנחם:

יש פה סנקציות לסיעה שלא עומדת במה שכתוב פה. אני חושב שחבר כנסת יחיד,
לדוגמה מסיעת ישראל אחת שנמצא במליאה, הוא לא אשם, למה הוא צריך להענש?

היו"ר סאלח טריף:

לא הוא, הסיעה.

אלי בן-מנחם:

הסיעה שלו כוללת אותו. גם אם חבר-הכנסת זאבי נמצא ואין עוד חבר כנסת
מסיעתו, הוא מוענש, למרות שהוא חרוץ ונמצא במליאה. היו שלושה חברי כנסת
מתוך חמישה מהליכוד, אז אתה מעניש גם את השלושה האלה, למרות שהם היו. לדעתי
לא מגיע להם עונש. תפריד בין חבר הכנסת שנמצא במליאה, ותכניס תיקון שזה לא
כולל את החברים מאותה סיעה שכן היו נוכחים.

מאיר שטרית:

זה סיבוך.

אלי בן-מנחם:

כל זה סיבוך, ואם כבר סיבוך, לא צריך להעניש את מי שבסדר.

היו"ר סאלח טריף:

כל הקטע הזה בא כאן כדי שנילחם בתופעה של כנסת ריקה. הטכניקות והשיטות, עד
מעצר בית כפי שמציע חבר-הכנסת שטרית, הן באמת מפרי דמיוננו ויכולתנו.

הכל נתון כאן להצעות שלכם. הדרך הטובה ביותר היא לחשוב איך יוצאים מזה. אבל
הבעיה היא בעיה והתופעה היא תופעה וצריך להילחם בה. אנחנו מנסים שיטה
נסיונית, זה לא תיקון תקנוני. מדובר פה על פיילוט של ששה חודשים.

מוחמד ברכה:

זה מחטיא את המטרה וזה יעשה את הכנסת מגוחכת עוד יותר.

היו"ר סאלח טריף:

יכול להיות.

מאיר שטרית:

אני חושב שצריך לבטל את שני הסעיפים 29א ו-29ב. לדעתי הם לא נחוצים בכלל,
והם גם לא ישיגו שום דבר. אסביר לך מדוע. נלך לשיטתך ונגיד שנפתחת הישיבה
ויש מנין. אחר-כך נגמר המנין, מתחילה הישיבה וכולם יוצאים. גם בבית-ספר
ובאוניברסיטה הפסיקו מזמן להקפיד על נוכחות בשעורים. אולי אפשר לעשות יומן,
שהיושב-ראש ירשום נוכחות.

תנו לציבור לשפוט. זה יעשה את הכנסת יותר מגוחכת. בכל ישיבה יודיע יושב-ראש
הכנסת מי לא נמצא, הוא יודיע שסיעה מסוימת לא קיימת, ידחו את הישיבה ברבע
שעה, יתחילו מחדש, ואיך הכנסת תיראה?

מוחמד ברכה:

יהיה מנין לפני הספירה ואחרי הספירה.

מאיר שטרית:

הדבר ייראה מגוחך לגמרי. ועוד ענישה, שלא תינתן זכות דיבור?! אני אומר לך
שהדבר הזה ממש לא לענין.

קבעתם את הישיבה של ועדת המשנה ביום שהתקיימה ישיבה בענין חוק ההסדרים
בוועדת הכספים, ולצערי לא יכולתי לבוא. אבל ההצעות האלה, עם כל הכבוד
לידידי בורג, עליי לא מקובלות. הן תעשינה את הכנסת מגוחכת יותר. לא צריך
שום סנקציות. אנחנו לא בבית-ספר. הציבור בחר בחברי הכנסת, ואם הוא יחשוב
שהם לא טובים, ישלח אותם הביתה.

היו"ר סאלח טריף:

הוא יעיף את כולנו הביתה?

מאיר שטרית:

כן. לדעתי , אם רוצים לעשות את הכנסת יותר יעילה, יש דברים הרבה יותר
חריפים וכואבים בכנסת שאפשר לתקן אותם. אתן לך דוגמה. למשל, שחבר-כנסת לא
יגיש במושב אחד יותר מעשר הצעות חוק, או הצעות לסדר-היום רגילות. למה? כי
ממילא הוא יכול להביא רק חמש לדיון. אז מה הטעם שאנחנו תקועים בכנסת עם
עשרות ומאות הצעות חוק? אמרתי את זה כראש הקואליציה והיום כראש האופוזיציה.
יש מאות הצעות חוק שאיש לא מתייחס אליהן. זה מטרטר את המערכת המשפטית, לא
מתייחסים אל שום הצעה ברצינות, אי-אפשר לבדוק אותן ברצינות. הכל בבל"ת. אם
אנחנו רוצים להיות רציניים, בואו נתייחס לעבודה שלנו ברצינות. אי-אפשר
לעבוד כך.

היו"ר סאלח טריף:

אם תגיש חמש הצעות, יתייחסו ברצינות להצעות שלך?

מאיר שטרית:

אם אתה מגיש עשר, לא חמש, אני מציע פי שתיים מהמכסה, אתה הרי תבדוק מה כדאי
לך להגיש. תיקח רק את אלה שאתה באמת מעוניין בהן. זה מפריע לעבודה הרצינית
שלנו, כי ברגע שאני רוצה להגיש הצעת חוק רצינית, אני צריך לקבל חוות-דעת
משפטית. אם אני פונה ללשכה המשפטית להגיש הצעת חוק רצינית, אני מנטרל אותה
לגמרי. היא לא יכולה להגיש לי עזרה.

צבי ענבר:

מוגשות אלף הצעות שאף פעם לא יגיעו למליאה.

מאיר שטרית:

אני רוצה לתת לך דוגמה. בכנסת הקודמת הגשתי הצעת חוק החיסיון. הצעת החוק
עברה בקריאה טרומית ובקריאה ראשונה. אני בכלל לא יכולתי לפנות עם הצעה כזאת
ליועץ המשפטי, כי הרי כדי להגיש הצעת חוק כזאת הוצאתי מהאינטרנט את כל
הצעות החוק שקיימות בעולם בתחום הזה. למדתי אותן, התייעצתי עם מומחים בתחום
הזה. עבדתי על הצעת החוק הזאת שנה שלמה והיא כוללת 30 דפים.

הלשכה המשפטית לא יכולה לתת לי סיוע כזה. אבל אם חבר הכנסת יכול היה להגיש
רק עשר הצעות חוק, הוא יכול לצפות שיתנו לו עזרה של יועץ משפטי .

מה אנחנו מנסים לעשות בתקנון? לשנות את נוסח עבודתה של הכנסת ולעשות אותה
יותר רצינית. הענין הזה שנוכחים 10, 15 או 20 לא יתרום לענין ולדעתי רק
יפגע יותר.

היו"ר סאלח טריף:

לפי הרוח הנושבת כאן אנחנו בינתיים נגנוז את ההצעה הזאת.

אלי בן-מנחם:

אני רוצה לחזק את הדברים שאמר חבר-הכנסת שטרית. נכון, יש אלפי הצעות חוק.
כל חבר כנסת מגיש הצעת חוק על כל שטות. אני רוצה להוסיף, שכל הצעת חוק
שתגיע למליאת הכנסת – אני לא מדבר כרגע על הקריאה הראשונה, אבל ודאי בקריאה
השנייה והשלישית – יהיו נוכחים מינימום חברי כנסת, עשרים. כשחברי הכנסת
יראו שהחוק הזה הוא חוק פופוליסטי, הם לא ייכנסו בכלל ולא תהיה להם המכסה
המינימלית הזאת. כי חוק שעובר במדינת ישראל, זה לא דבר פשוט, זה חוק. בלילה
מעבירים פה חוק ברוב של שניים מול אחד. זה מוגזם.

היו"ר סאלח טריף:

מכל הדיונים האלה אני למדתי דבר אחד, שאנחנו אוהבים לקבל זכויות כאן ולא
להטיל על עצמנו חובות ומגבלות.

מוחמד ברכה:

זו לא מגבלה. אתה רוצה לתקן מצב ואתה מעמיק את הגיחוך.

היו"ר סאלח טריף:

המגבלה היא ההשתתפות של חברי הכנסת בדיוני הכנסת.

מוחמד ברכה:

צריך לטפח מושגים של פרלמנטריזם ענייניים. זאת אומרת, הענישה העיקרית היא,
שהסיעה שנעדרת ואינה פעילה, אינה משתתפת בהצבעות, בהכרעות. זו הענישה
האמיתית בפני הציבור ובפני התקשורת.

מאיר שטרית:

אתה יודע מה היה הדבר האפקטיבי שהכנסת עשתה? הפרסום בכל רבעון על עבודת
חברי הכנסת, כמה הצעות חוק הם העבירו, לא כמה הם הגישו. כמה נאומים הם
נאמו, מהו אחוז ההצבעות שלהם בהצעות חוק.

היו"ר סאלח טריף:

זה באמת משקף את הפעילות?

מאיר שטרית:

מה אחוז ההצבעות שהם השתתפו בהן, ומה אחוז הנוכחות שלהם.

היו"ר סאלח טריף:

אולי הסטטיסטיקה שתפורסם על-ידי הכנסת תבטא נכונה את עבודתו של חבר הכנסת.

מאיר שטרית:

אתה צודק. כדאי לדון בזה.

היו"ר סאלח טריף:

אני זוכר את חבר-הכנסת מגן, שהיה אחד החרוצים ומגדולי המעבירים של חוקים
ותיקונים חשובים בכנסת.

מאיר שטרית:

אדוני היושב-ראש, אתה צודק. אנחנו צריכים להחליט על פרסום הדו"ח שיפורסם
לציבור בתום הרבעון. זה יתן ביטוי אמיתי מי עובד ומי לא עובד.

היו"ר סאלח טריף:

החל משלב זה אנחנו כיסינו את ההצעות של ועדת המשנה, אחרי שהורדנו את הענין
הזה.

רחבעם זאבי:

הכוונה היתה כוונה טובה. חברים השמיעו גם הערות נגדיות שיש בהן טעם. אבל
טועים החברים שחושבים שיש לנו יכולת ככנסת. אנחנו לא יכולים להתחשבן עם 120
איש, והארגון הפוליטי שלנו בישראל בנוי על מפלגות, או על סיעות, שגם בזה
הגיע הזמן לעשות סדר. יש ארבע הגדרות שונות ומבלבלות בחוקים מה זה סיעה ומה
זה מפלגה. אבל במקרו אנחנו יודעים שאנחנו בארגון מפלגתי ואנחנו מגיעים לכאן
באמצעות מפלגה.

לכן הסנקציות, או ההענשה, צריכים להיות על המפלגה, והמפלגה תבוא חשבון עם
החברים שלא באו, שסרחו.

אני מודה שיש טעם בדברים שנאמרו פה. למשל, חבר-הכנסת שטרית אמר שבפתיחת
הישיבה יהיו נוכחים 20 חברי כנסת ומעלה, ואחרי רגע הם חוזרים לעיסוקיהם
האחרים. יש לנו בעיה, אבל אי-אפשר להוריד את ההצעה במחי-יד. א. משום
שהיוזמה היא של היושב-ראש. ב. יושבים פה ארבעה חברי כנסת מתוך 25 חברי
ועדה. אני חושב שצריך לעשות חשיבה מחדש של ועדת המשנה, כי חקיקה כזאת
בתקנון לא ייתכן שישתתפו בה רק ארבעה חברי כנסת.

היו"ר סאלח טריף:

זו בדיוק הסיבה שאני מביא את ההצעה הזאת. בפעם שעברה דחיתי זאת בגלל אותה
סיבה שלא היו כאן אנשים, ורציתי שיהיו יותר.

רחבעם זאבי:

תפנה אליהם אישית ותגיד להם שאנחנו קובעים תקנון והוא יפעל חצי שנה
כפיילוט.

צבי ענבר:

זה לא יעזור.

היו"ר סאלח טריף:

אני מוכן להעביר את הענין ליושב-ראש הכנסת ולהציע מחשבה מחודשת. אבל אני
אומר לכם, הכאב הגדול שלנו הוא שבנושאים מאד חשובים להתנהלות הכנסת,
התקנון, החברים לא מופיעים.

רחבעם זאבי:

אבל אתה לא יכול להחזיר את ההצעה ליושב-ראש הכנסת ולהגיד לו: הוועדה דחתה
את ההצעה שלך.

היו"ר סאלח טריף:

לא, אני אקיים פה דיון נוסף אתו.

מאיר שטרית:

אני מרכז האופוזיציה בוועדת הכספים, שמקיימת דיונים על התקציב. כדי לבוא
לכאן אני לא אשתתף בדיון על התקציב. לכן, אם אתה רוצה לעשות את עבודת הכנסת
יותר רצינית, יש לי רעיונות משלי, ולכן אני מציע לכנס את ועדת המשנה שתדון
בזה מחדש. למשל, אני חושב שחבר כנסת צריך להיות חבר בוועדה אחת בלבד, ואז
הוועדות יהיו רציניות.

רחבעם זאבי:

ולהקטין את מספר הוועדות.

מאיר שטרית:

נכון. אם אתם רוצים תיקון אמיתי, זה התיקון האמיתי.

רחבעם זאבי:

זה לא יילך לנו היום. אני מנסה כבר כמה שנים וזה לא הולך.

צבי ענבר:

היום המגמה היא שכל חבר כנסת יהיה או סגן יושב-ראש הכנסת או יושב-ראש ועדה,
או יושב-ראש ועדת משנה, או ראש לובי.

כדי שיהיה פה קוורום לדיון בתקנון, צריך שאתה תשים כנושא שני על סדר-היום
נושא שאתה יודע שהחדר יהיה מלא, לא רק כל הכסאות האלה, אלא גם מסביב.

היו"ר סאלח טריף:

לא, הם יילכו. הם ישאלו מתי מופיע הנושא השני.

צבי ענבר:

נושא ראשון יהיה תיקון תקנון. ואז הם ישאלו: מתי יגיע הנושא השני? אתה
תאמר: את הנושא השני אני אעמיד להצבעה ברגע שפה יפחת המספר מ-15, או מ-10.
כל אחד יידע שכאשר הוא עוזב אז יש סיכוי שתהיה הצבעה.

היו"ר סאלח טריף:

תיקון סעיף 84. "בתקנון הכנסת, בסעיף 84, אחרי סעיף קטן (ב) יבוא: (ג).
הצעה שלא אושרה כדחופה, רשאים יושב-ראש הכנסת והסגנים, מבלי לגרוע מזכותו
של חבר הכנסת להגיש בקשה לפי סעיף 85, להעבירה לדיון בוועדה; הדיון בוועדה
יחל בתוך שבוע מיום קבלת ההחלטה, ועם סיומו יונחו מסקנות הוועדה על שלחן
הכנסת; יושב-ראש הכנסת יחליט אם לקיים בכנסת דיון במסקנות הוועדה."

מאיר שטרית:

כתוצאה ממה זה בא?

היו"ר סאלח טריף:

זה בא כדי להוריד עומס מהמליאה.

מאיר שטרית:

אבל זה קיים גם היום כל הזמן.

צבי ענבר:

היום אין אפשרות להעביר ישירות לוועדה אלא באות ם מקרים שבהם יושב-ראש
הכנסת - - -

מזכיר הכנסת אריה האן:

קודם הליבון יהיה בוועדה ואחרי שיהיה ליבון בוועדה מעבירים מסקנות למליאה.

היו"ר סאלח טריף:

יהיה יום בוועדה, כמו גם במליאה, שבוועדה הזאת יידונו הצעות שיועברו אליה.

מאיר שטרית:

למה זה דרוש?

מזכיר הכנסת אריה האן:

כדי להוריד מהעומס הקיים על המליאה.

היו"ר סאלח טריף:

יש הצעות חשובות שלא מגיעות למליאה ולא מגיעות גם לערעור כאן. זו שאלה
שצריך לבחון אותה מההיבט האם זה ניתן כשיפור של עבודת הכנסת.

מזכיר הכנסת אריה האן:

בפרלמנט ההולנדי נוהגים לעשות את הבירור היסודי בוועדה. אחרי שהבירור
היסודי התקיים בוועדה הם מעבירים למליאה את מסקנות הוועדה, והמליאה דנה
במסקנות ומקבלת החלטות ונותנת למסקנות הוועדה מעמד של החלטות.

היו"ר סאלח טריף:

היו טענות הפוכות בכנסת הקודמת שהוועדות "גונבות" למליאה נושאים .

מזכיר הכנסת אריה האן:

לא. במקביל צריך לעשות סדר שלא תהיינה גניבות, אבל זה ספור אחר שלא מופיע
בסעיף הזה. אבל זה נותן את האפשרות למצות קודם את הנושא בוועדה בצורה
יסודית ואחר-כך להעביר למליאה דיון במסקנות הוועדה, כשהן אחר-כך מקבלות
מעמד של החלטות הכנסת.

מאיר שטרית:

נקודת המוצא שלך היא שהוועדות פנויות לדון בהצעות. זה לא המצב בחלק
מהוועדות.

מזכיר הכנסת אריה האן:

הוועדות לא פנויות כרגע, ואתה יודע למה, כי כל כותרת בבוקר, בצהריים כבר
הופכת לנושא.

היו"ר סאלח טריף:

הדרך היא שקובעים יום בשבוע שהוועדה דנה בהצעות שיועברו אליה.

מזכיר הכנסת אריה האן:

זה פיילוט לחצי שנה.

צבי ענבר:

הענין של העברת הצעות ישירות לדיון בוועדה יכול להיות נכון והגיוני בנסיבות
מסוימות. מה שמפריע לי, שזה נכלל במסגרת הסעיפים שעוסקים בהצעות דחופות.
מבחינתי , טחינת המים הכי גדולה הוא הטיפול בהצעות לסדר-היום דחופות.

היית סגן יושב-ראש הכנסת. על מה יושבים ודנים בנשיאות הכנסת? כן דחוף, לא
דחוף, אנחנו יודעים בדיוק על מה יושבים ודנים פה. אתם זוכרים איך נולדה
הצעה דחופה לחברי כנסת חדשים שלא יודעים? פעם חברי הכנסת יכלו להגיש הצעות
פעם בשבועיים, ואז אמרו: אבל מה קורה אם בדיוק באותו שבוע יש משהו דחוף? אז
אמרו: אתם יודעים מה? נעשה הצעה דחופה, כדי שאפשר יהיה לדון בה באותו שבוע.

בינתיים דנים כל שבוע ובינתיים כל חבר כנסת יכול שההצעה שלו תידון באותו
שבוע. אלא מה? שזה על המכסה שלו. אז מה הפך להיות נושא הצעה דחופה? לא אם
זה דחוף או לא דחוף, אלא אם זה יהיה על-חשבון המכסה, או לא, וחצי מהסיעות
מגיעות לכנסת עם חצי מההצעות, אבל בינתיים כל שבוע גם הנשיאות וגם הוועדה
מבזבזות זמן בטחינת מים. ההצעה הפשוטה ביותר היא – תנו לסיעות ושהן יחליטו
מה הן רוצות להגיד.

מזכיר הכנסת אריה האן:

לשיטתך הוספת סעיף 97א היא יותר רלבנטית.

צבי ענבר:

כן.

מזכיר הכנסת אריה האן:

זה אומר שחבר הכנסת רשאי להציע הצעה לדיון בוועדה. הוא אומר: אני לא הולך
לבזבז את זמן המליאה, אני באמת רוצה לדון קודם-כל ולראות מה קורה בנושא.

צבי ענבר:

אני הייתי מוריד את כל ההצעות הדחופות, הייתי נותן לסיעות יותר, והן תחלטנה
מה דחוף ומה לא דחוף ויפסיקו פה סתם לבזבז זמן.

מזכיר הכנסת אריה האן:

לפי סעיף 97א אתה יכול לפנות ישר. אתה אומר: אני לא עושה טסט אם זה דחוף או
לא. אני רוצה דיון בוועדה למצות נושא. אני פונה ליושב-ראש הכנסת ומבקש
להעביר מייד לוועדה. אם הועבר לוועדה, הוועדה דנה בתוך זמן קבוע, לא מושכת
את הענין חצי שנה, והיא יכולה להעביר את הנושא חזרה ליושב-ראש.

יש לך נושא שאתה באופן אמיתי רוצה למצות אותו. אתה פונה ליושב-ראש הכנסת
ואומר: אני רוצה להעביר במסלול הזה לוועדה.

היו"ר סאלח טריף:

אבל אני יכול להעביר לוועדה בלי אישור של יושב-ראש הכנסת.

מזכיר הכנסת אריה האן:

אם אתה מעביר במסלול הזה הוועדה חייבת תוך שבוע או תוך שבועיים, כפי
שתקבעו, לדון בזה ולהביא מסקנות. אם המסקנות נראות שיש בהן בשר על-מנת לדון
במליאה, דנים בזה במליאה מייד. במסלול כזה יש זמן נתון ובסופו אתה יכול
לבוא למיצוי גם במליאה ולתת להחלטות תוקף של החלטות הכנסת. זה עושה את
הנושא קצת יותר רציני.

מאיר שטרית:

אתם מציעים מסלול חדש לגמרי.

מזכיר הכנסת אריה האן:

כן, מסלול חדש.

היו"ר סאלח טריף:

מה שקורה היום בפועל, שיושבי-ראש הוועדות קובעים את סדר היום השבועי, כמעט
בלי יכולת השפעה של חברי אותה ועדה. אנחנו נותנים פה אפשרות שחברי
הוועדה - - -

מאיר שטרית:

פירושו של דבר שמי שמגיש הצעה לוועדה לא יכול להגיש הצעה דחופה באותו שבוע?

היו"ר סאלח טריף:

לא יוכל באותו נושא להגיש הצעה למליאה ולוועדה.

סגן מזכיר הכנסת דוד לב:

לפי סעיף 3(ד) זה כן במכסה.

מאיר שטרית:

מאחר שזה לא נכלל במכסה אתה תזכה למבול של הצעות וזה ישתק את הוועדות.

מזכיר הכנסת אריה האן:

לא. אתה נותן מנדט ליושב-ראש הכנסת או לנשיאות, כפי שתחליטו בוועדת הכנסת,
שהם השוקלים בזה.

מוחמד ברכה:

הצעה שעוברת לוועדה היא במקום הצעה דחופה?

היו"ר סאלח טריף:

לא במקום.

מוחמד ברכה:

אם זה מסלול נוסף זה מחטיא את המטרה שלשמה זה מיועד.

מזכיר הכנסת אריה האן:

זה לא מחטיא את המטרה. זה מסלול נוסף שאתה בא לידי מיצוי מיידי. זאת אומרת,
לפי ההצעה הזאת אתה לא מושך את הנושא.

היו"ר סאלח טריף:

זה נושא שאתה לא רואה סיכוי גדול להיכנס למליאה, ואז אתה אומר: אני אנסה
בוועדה.

מוחמד ברכה:

יש שתי אפשרויות. ללכת עם ההצעה כהצעה דחופה, ואז היושב-ראש מחליט, לפי
התיקון הראשון, להעביר את זה ישירות לוועדה. או שאתה כחבר-הכנסת מן השורה
מעביר את זה לוועדה. זאת אומרת, זה יכול להיות במקום הצעה דחופה ויכול
להיות מסלול נוסף.

מזכיר הכנסת אריה האן:

אנחנו מציעים מסלול נוסף, שהיתרון שלו שנקבע לו פרק זמן. היום כשאתה מגיש
הצעה, היא נקברת בוועדה להרבה מאד זמן, וכאן זה מסלול שאתה בא לידי מיצוי
תוך זמן שהוועדה תקבע.

מוחמד ברכה:

תראה מה יכול לקרות עכשיו. היום אני מגיש דחופה שהתקבלה. מחר אני מגיש הצעה
רגילה, ויש מסלול נוסף של הצעה בוועדה. זאת הכוונה?

מזכיר הכנסת אריה האן:

כן, מסלול חדש.

רחבעם זאבי:

אני חושב שבמסלול החדש שאתם מציעים, ואני מבין את הכוונה שלכם, אבל יש בו
הרבה מאד סכנות. קושי ראשון הוא טיעון שנושאים לא יופיעו גם בהצעות דחופות
וגם בוועדה. במקביל, מחייב מנגנון בקרה יום בשבוע, ואז אתה תגלה התחכמות
חדשה של חברי הכנסת, שההגדרה של הנושא לא תהיה כמו שהוא התכוון, כי הוא
רוצה לעבור את המשוכה.

אני רואה בעיה ראשונה, שיש פה צורך לתאם בין הצעה דחופה לבין העברה ישירות
לוועדה, שלא תהיה חפיפה. ואז צריך לקבוע מה משניהם הוא הבכיר.

אני הגשתי הצעה דחופה בנושא הדיור הציבורי ומישהו במקביל הגיש הצעה לוועדה.
מי קובע מי עושה את ה-OVER RULLING על השני.

סגן מזכיר הכנסת דוד לב:

מה שלא יהיה דחופה, לא יילך לוועדה.

רחבעם זאבי:

זאת אומרת שזה הולך במקביל.

סאלח טריף:

הסינון של ההצעות יהיה כזה שחלק מהן מראש יגידו שהן עוברות לוועדה.

מוחמד ברכה:

לכן עדיף אולי לא ליצור מסלול נוסף אלא שזה יהיה באותה מסגרת של הצעה
לדחופה, שאו שהיא מתקבלת לדיון במליאה או שהיא מועברת לוועדה על-פי קביעת
היושב-ראש או על-פי בקשתו של יושב-ראש הכנסת.

רחבעם זאבי:

מוחמד ברכה:

זה יעשה את הכנסת מגוחכת עוד יותר

היו"ר סאלח טריף:

תודה רבה לכם.
