פרוטוקולים/ועדת הכנסת/919

ירושלים, ה' באב, תש"ס

6 באוגוסט, 2000

הכנסת החמש-עשרה נוסח לא מתוקן

מושב שני

פרוטוקול מס'

מישיבת ועדת הכנסת

יום רביעי, כ"ג בתמוז התש"ס (26 ביולי 2000), שעה 10:30 

נכחו:

חברי הוועדה: סאלח טריף - היו"ר

יולי אדלשטיין

מיכאל איתן

אלי בן-מנחם

מוחמד ברכה

יצחק גאגולה

זהבה גלאון

משה גפני

עבד אלמאלכ-דהאמשה

רחבעם זאבי

אליעזר זנדברג

נעמי חזן

שאול יהלום

יאיר פרץ

ראובן ריבלין

  בנימין אלון

יעל דיין

צבי הנדל

עופר חוגי

אחמד טיבי

אליעזר כהן

יצחק סבן

אברהם רביץ

מוזמנים: אריה האן - מזכיר הכנסת

דוד לב - סגן מזכיר הכנסת

אבי לוי - חשב הכנסת

משה פינקלשטיין- מנגנון

יועץ משפטי: צבי ענבר

קצרנית: חנה כהן

סדר היום: 1.דיון בנושא העוזרים הפרלמנטריים בעקבות המלצות דוח ועדת גלנור.
2. דיווח בנושא יישום מסקנות דוח ועדת גלנור בעניין הרכב.

3. קביעת ועדת לדיון בהצעת חוק.

דיון בנושא העוזרים הפרלמנטריים בעקבות המלצות דוח ועדת גלנור

היו"ר סאלח טריף:

שלום לכולם, אני מתכבד לפתוח את ישיבת ועדת הכנסת. על סדר היום – דיון
בנושא העוזרים הפרלמנטריים בעקבות המלצות דוח ועדת גלנור. כידוע לכם, בדוח
ועדת גלנור היתה התייחסות לגבי עוזר פרלמנטרי מקצועי, שיהיה אקדמאי, ובהתאם
לכך יקבל דירוג אחר, תנאי שכר משופרים וילווה את עבודת הכנסת במשך כל
השבוע.

אנחנו נדרשים לעניין הזה שוב, משום שהיתה פניה גם של חלק מהעוזרים וגם של
חלק מחברי הכנסת שיש להם עוזרים פרלמנטריים, שהם לא בעלי תואר אקדמאי, אך
הם בעלי ותק רב או שהם למדו בישיבות. חלק מהבקשות היו שיהיו שני עוזרים
פרלמנטריים אקדמאים.

צריך שיהיה ברור שאנחנו לא נחרוג מתחום ההמלצות של ועדת גלנור, במובן הזה
שלא נרחיב את העניין וניתן עוד הטבות לעוד עוזר פרלמנטרי, כי הוא אקדמאי.
לא זו הכוונה. אנחנו כן ניתן פתרונות למצבים אנושיים, למצבים מסוימים, כמו
של חבר כנסת שעובד עם עוזר פרלמנטרי שנים רבות ולא יכול לסלק אותו מחר.
כמובן שאין זה הוגן לא לתת לאותו אחד את השכר הראוי, כדי שיוכל ללוות אותו
בכל ימות השבוע.

זהבה גלאון:

אז בשביל מה מתכנסת הוועדה, אם אתה מגדיר מראש מה מטרת הוועדה?

נעמי חזן:

אתה מוכן שזה יהיה לקבוצה אחת ולא לקבוצה אחרת?

היו"ר סאלח טריף:

יש מצב שיש עוזרים פרלמנטריים שמלווים חברי כנסת שנים רבות והם לא אקדמאים.
בדקנו בשירות המדינה מה קורה שם במקרה כזה. מצאנו שיש תפקיד מקביל לתואר
אקדמי והוא נקרא ותק תמורת תואר אקדמי.

אני רוצה להציע שלא רק הוותק בלבד יעמוד מול תואר אקדמי, אלא יתווסף לו
העניין של ההכשרות שאנחנו עושים בכנסת, כתנאי לזה שאנחנו נאשר שאותו אחד
יכול להיות העוזר המקצועי של חבר הכנסת.

מי מחברי הכנסת שחושב שנוכל להרחיב ולתת לשני עוזרים שכר של עוזר מקצועי –
טועה. ההמלצה של ועדת גלנור היא ברורה וחד משמעית: רק עוזר אחד יכול להיות
עוזר מקצועי ואילו ההגדרה של השני היא "עוזר מינהלי" – פקידות, מזכירות
וכו'. יכול חבר הכנסת להחזיק בשני פרופסורים ויכול להחזיק בשני אנשים בעלי
תואר B.A ובלבד שידע שההמלצה היא כזאת ואנחנו לא חורגים ממנה.

עופר חוגי:

אפשר לחלק את השכר שיש עבור שני העוזרים שווה בשווה?

היו"ר סאלח טריף:

לא, אני לא רוצה להתעסק בדברים כאלה.

ראובן ריבלין:

בוודאי שלא, הרי לא הוסיפו שכר.

אליעזר כהן:

ועדת גלנור לא סיימה את עבודתה.

היו"ר סאלח טריף:

ההצעה שלי לגבי עוזרים פרלמנטרים שאין להם תואר אקדמי, כדי שיהפכו לעוזרים
מקצועיים בלשון המלצות ועדת גלנור, שנקבע שהם צריכים להיות בעלי חמש שנות
ותק בעבודה בכנסת או שעבדו עם חבר הכנסת במוסד ציבורי אחר.

אברהם רביץ:

חמש שנים זה יותר מדי.

ראובן ריבלין:

כבר עושים מסחר על הפרטים? קודם צריך לדבר על העיקרון ואחר כך על הפרטים.

היו"ר סאלח טריף:

מלבד חמש שנות הוותק הדרושות יש תנאי נוסף, שהוא עבר את כל ההכשרות
שמקיימים בכנסת לצורך עבודתו כעוזר פרלמנטרי בכנסת. בנוסף לזה הוא צריך
לעבור הכשרה מיוחדת בכנסת שתועבר על ידי מרכז המידע של הכנסת יחד עם מומחים
בכנסת.

זאת ההצעה שלי לפתרון הבעיה של עוזרים לא אקדמאים.

רחבעם זאבי:

לפי עניות דעתי ומיטב ידיעתי ועדת גלנור לא הוסמכה לטפל בעוזרים
הפרלמנטריים. זה לא היה ב-Terms of reference של כתב המינוי שלה, והיא
הרחיבה את עבודתה. לפעמים זה טוב ולפעמים זה לא בדיוק טוב.

כאשר הוועדה עשתה את עבודתה, פנתה אליה קבוצה של עוזרים פרלמנטריים אקדמאים
והציגו את בעיותיהם או תביעותיהם. לעוזרים פרלמנטריים רבים – שזה 150 איש –
לא היתה ידיעה שהוועדה עוסקת בזה והם לא הציגו את תביעותיהם ולא הציגו את
דרישותיהם לפני הוועדה. מכאן, שעבודת הוועדה איננה מושלמת.

אני לא חושב שאנחנו יכולים לדון בחיפזון בקבוצה כל כך חשובה, של עובדים כל
כך מסורים, כאשר הפעמון צלצל לנו שבעוד 14 דקות אנחנו נהיה במליאה, ונחליט
בחיפזון ובתקיפות ובצעקות. הנושא שווה עיון רציני מאוד.

אני לא מסכים לחלק את התוספת השכר שהוקצתה לזה בין שני עוזרים. אם יש מקרה
שיש לחברת כנסת שני עוזרים פרלמנטריים אקדמאים, זה אומר שהיא תצטרך לפטר
אחד מהם ואת השני היא תשאיר?

ראובן ריבלין:

מה עשו עד עכשיו? עכשיו זה רק משתפר.

היו"ר סאלח טריף:

תיזהרו שאני לא אדון בנושא הזה בכלל. צריך לא להגזים בעניין הזה, כי יש
גבול. מה שעשינו עד עכשיו הוא בגדר מהפיכה בכנסת. מי שרוצה להגזים, שיידע
שיש לזה מחיר כבד אחר כך.

רחבעם זאבי:

אני לא יודע אם ההערה האחרונה שלך התייחסה אליי.

היו"ר סאלח טריף:

זה היה באופן כללי. אין כאן עניין של דעה פוליטית. אם אתה חושב שהדיון של
ועדת גלנור בתנאי העבודה של חברי הכנסת לא כולל את העוזרים הפרלמנטריים, יש
לנו בעיה עם הבנה יסודית של העניין.

רחבעם זאבי:

אני לא חושב שכחבר כנסת וכחבר ועדה אני צריך לדון בזה ברצינות תחת איומים
של יושב ראש הוועדה שהוא לא ידון, הוא ירים את קולו ואז כולנו נרתע.

אני סבור שהוועדה איננה יכולה היום לדון בזה, בטרם ועדת גלנור או מישהו אחר
מטעמנו יעסוק בזה ברצינות וישמע גם את העוזרים הפרלמנטריים שאינם אקדמאים
והם רוב מניינם ובניינם של קהילת העוזרים הפרלמנטריים.

נעמי חזן:

אנחנו נדרשים כביכול תוך עשר דקות להחליט החלטות.

היו"ר סאלח טריף:

אנחנו לא חייבים, יש לנו זמן. כדאי שהעוזרים שלכם ישמעו.

נעמי חזן:

בעיקרון ההחלטות של ועדת גלנור הן החלטות טובות. ההחלטות אינן מתייחסות
לאנשים חיים ועובדים, שחתומים איתנו על חוזים. לכן, ועדת גלנור חטאה בחטא
אחד, בכך שהיא לא חשבה על הוראות מעבר לגבי ההמלצות שלה.

כתוצאה מכך, ישנם לפחות עשרה חברי כנסת המעסיקים היום על חוזה חתום שני
אקדמאים.

ראובן ריבלין:

אף אחד לא אומר להם שלא.

נעמי חזן:

כתוצאה מכך, לאותם חברי הכנסת יש שלוש אופציות – כל אחת בלתי נסבלת: אופציה
ראשונה - לפטר את אחד מהעובדים, שלפעמים הוא מסור ומצוין. אופציה שניה -
ליצור אפליה בוטה בין שני אנשים שווים. אופציה שלישית – אולי לקחת את העוגה
ואז ליצור אפליה בין אותם עובדים לבין עובדים אחרים עם אותם כישורים. הדבר
הזה בלתי נסבל. כנסת ישראל לא יכולה להרשות לעצמה ליצור אי שוויון.

היו"ר סאלח טריף:

כל הזמן ידעתי שקשה לקחת מאדם כסף, אבל כשאתה בא לתת לו עוד, אז אין בעיה.

נעמי חזן:

אתה לא נותן לו עוד, אלא יוצר מעמדות. העובדים האלה עונים על כל
הקריטריונים ואתה דורש או לפטר אחד מהם או ליצור אי שוויון ביניהם.

הדבר הזה לא נכון. זה תקדים שכנסת ישראל כמעסיק לא יכולה להרשות לעצמה,
ולכן אני מבקשת הוראות מעבר בעניין הזה.

ראובן ריבלין:

אנחנו ממשיכים להביא לידי מצב שהציבור לא תנקע נפשו מאיתנו, אלא פשוט הוא
יתחיל להקיא מאיתנו. החלטנו לקיים את הוועדה, כי גם רצינו לשפר את מעמדם של
חברי הכנסת ותנאי עבודתם. כתוצאה מהתנאים הנלווים אמרה הוועדה שצריך להעמיד
לרשות חברי הכנסת אדם שיהיה בעל סגולות כאלה, שגם יוכל להתפרנס על פי
סגולותיו. לא רצינו בעצם לתת לחבר הכנסת עוד בוכטה של כסף על מנת שיחלק בין
העוזרים שלו, אלא אמרנו שניתן כספים לאנשים שיהיו מקצוענים יותר. באף מקום
לא נאמר חלילה שהסכם שנתחם על ידי חבר הכנסת עם אחד העוזרים שלו יבוטל או
לא יקוים או יקטן.

נעמי חזן:

אבל אתה מוכן ליצור אפליה.

ראובן ריבלין:

אני לא מוכן ליצור שום אפליה. הכנסת יכולה להעמיד לרשות חבר הכנסת שני
עוזרים, אחד בדרגה כזאת ואחד בדרגה אחרת.

היו"ר סאלח טריף:

כך זה אצל השרים – יש שר בכיר ושר פחות בכיר.

צבי ענבר:

אבל כולם מקבלים אותו שכר.

ראובן ריבלין:

יכולה חברת הכנסת חזן לומר בצדק, שהיא לא יכולה לתת לעוזר אחד שלה משכורת
יותר גבוהה ושהשני יישאר עם המשכורת הרגילה. זו דילמה מוסרית ממדרגה
ראשונה, ולכן אני מציע לא להעמיד את חברי הכנסת בדילמה, להוריד את זה מסדר
היום ולקבוע שהעוזרים הפרלמנטריים יישארו כפי שהיו ואז לא תהיה דילמה
מוסרית.

יש חברי כנסת שצריך לפתור את הבעיה שלהם כאשר יש להם רמה אחרת ולא רמה
אקדמאית. צריך לפתור את זה בדיון מעמיק. אני מציע רק הוראת מעבר אחת – מי
שאין לו עוזר אקדמאי ורוצה להעסיק את אחד מהעוזרים שלו לתקופת המעבר עד תום
הכנסת הזאת, נעשה הוראת מעבר שאומרת: לא יפטר אדם בגלל שאין לו תואר
אקדמאי. ואז ישאירו אותו לתקופה מוגבלת כפי שנחליט.

זהבה גלאון:

אם יש לשני חברי כנסת שני עוזרים בעלי תואר, אתם דורשים מאיתנו משפט שלמה.
כששרים לקחו אנשים לתפקידי עוזרים, הגדירו להם מראש מה התפקיד שלהם, מה
השכר שלהם. אני לקחתי שתי עוזרות ולאף אחת משתיהן לא הגדרתי אם היא מקצועית
או מינהלית.

היו"ר סאלח טריף:

אני יכול לתת לך הצעה – חודשיים זה וחודשיים זה.

אליעזר זנדברג:

בכל מקום יש תנאי מעבר.

היו"ר סאלח טריף:

אנחנו באים לעזור לכם ואתם לא רוצים לעזור לעצמכם.

זהבה גלאון:

אדוני היושב ראש, ההצעות שלך בדרך כלל קונסטרוקטיביות, אבל פה הן משפילות
ומעליבות.

ההצעה שהצעת לגבי עוזרים מסוימים להחשיב להם את הוותק כמו בשירות הציבורי,
היא הצעה מצוינת ואני תומכת בה. מה שוועדת גלנור לא לקחה בחשבון - ואמרה את
זה חברת הכנסת חזן וכן חבר הכנסת רובי ריבלין בהקשר אחר – שחייבים לעשות
פקודת מעבר לתקופת ביניים. כשאחת מהעוזרות שלי תפסיק את עבודתה, החוזה עם
העוזר החדש יהיה על פי אותה חלוקה מקצועית ומינהלית. ועדת גלנור היא לא
תורה שניתנה למשה בסיני.

ראובן ריבלין:

אז אפשר לומר את זה גם לגבי ההמלצות שלה לחברי הכנסת.

היו"ר סאלח טריף:

מזה בדיוק חששתי.

זהבה גלאון:

אני לא מוכנה שתעמידו אותנו – את אלה שאתם מכניסים לבעיה – במצב שאנחנו
צריכים להתגונן.

היו"ר סאלח טריף:

את לא יודעת כמה קשה עבדתי כדי שיהיה לך את מה שיש לך.

זהבה גלאון:

עושים לי טובה אישית?

נעמי חזן:

תפטרו את הבעיה המוסרית.

אליעזר זנדברג:

זאת בעיית אמת וצריך למצוא תנאי מעבר. המלצות הוועדה לא הגיוניות ללא תנאי
מעבר.

זהבה גלאון:

לגבי הסוגיה של העוזרים הכפולים בעלי התואר, אני מציעה שתקים ועדת משנה
שתדבר על תקופת מעבר. בהמשך אני רוצה להתייחס לסוגיית מנהלי הסיעות.

אליעזר כהן:

אדוני היושב ראש "שלמה" טריף, תודה לך על זה ששיפרת את תנאיהם של חברי
הכנסת.

לא משמים מינו את ועדת גלנור. אני מודה לוועדת גלנור, אני אשתטח אפיים
לפניה, אבל היא לא סיימה את עבודתה.

אנחנו מדברים כאילו שהמצאנו את הגלגל. כל המשק עובד בתנאים של ותק והכרה
בערך של תואר אקדמאי. מדוע שהכנסת לא תהיה כזאת? צריך להכיר גם באקדמיה וגם
בוותק.

אדוני היושב ראש, אין לך מושג איזו רעידת אדמה קרתה בכל המשרדים של כולנו –
שלי, של זהבה גלאון, לימור לבנת ואפילו של רובי ריבלין – אבל חבר הכנסת
ריבלין מציע לשפוך את התינוק עם המים.

היו"ר סאלח טריף:

לא היתה רעידת אדמה לפני זה שקיבלו שני עוזרים באותו מעמד.

אליעזר כהן:

זו בושה. הם עובדים מצוינים, הם מקבלים שכר זעום ואנחנו לא יכולים להמשיך
את העוול הזה.

היו"ר סאלח טריף:

אתה לא ליווית את הנושא הזה מההתחלה, כי לא היית חבר כנסת.

אליעזר כהן:

כל הכבוד למה שעשית להטבת תנאיהם של חברי הכנסת.

היו"ר סאלח טריף:

אני לא מבקש מחמאות. אני מבקש לשמור עליכם ולא עליי. כשמינינו את ועדת
גלנור התחייבנו התחייבות מוסרית - -

יצחק גאגולה:

אבל הוועדה לא התייחסה לכל האספקטים ולא סיימה את עבודתה.

היו"ר סאלח טריף:

התחייבנו התחייבות מוסרית שאנחנו נקבל את ההמלצות של הוועדה כמקשה אחת.
אנחנו לא נעשה את ההמלצות האלה כבסיס להרחבת התנאים. אני כן מוכן לפתור את
הבעיות שנוצרות עקב המלצות הוועדה, אבל אני לא מוכן שזה ישמש כבסיס לדברים
נוספים. זה לא ציבורי, זה לא אתי - -

זהבה גלאון:

אנחנו מדברים על תקנות מעבר.

היו"ר סאלח טריף:

לא נוכל למצות את הדיון עכשיו.

אליעזר כהן:

מוכרחים להשאיר את הנושא הזה פתוח ולהמשיך לדון בזה.

היו"ר סאלח טריף:

שמעתי אתכם ושמעתי את העוזרים ואני יודע את כל הצרכים, אך אני מבקש שתדעו
שיש מגבלות אתיות-ציבוריות חשובות שצריך לקחת בחשבון בכל החלטה.

מוחמד ברכה:

אני מציע שנציג את ההשגות שלנו ונחזיר אותם לוועדת גלנור, כדי שהיא תדון
בהן. אני סומך על הוועדה.

היו"ר סאלח טריף:

ועדת גלנור סיימה את תפקידה והיא לא מוכנה לדון שוב בעניין הזה. תדעו לכם
שנעשה נזק לעצמנו אם ננסה לפתח כל מיני הבנות למסקנות של הוועדה. לא נוכל
לעשות כלום בעתיד גם אם הדבר יהיה צודק.

לכן, אני מנסה מתוקף תפקידי ואחריותי, כמוכם ולא פחות, להיות אחראי למה
שאנחנו עושים, וגם להיות ערים לכך שיש עין ציבורית פקוחה ושיש גבול למה
שנוכל לעשות.

אני חושב שנושא העוזרים, כפי שהוצע על ידי ועדת גלנור, אינו מושלם, אבל הוא
הוגן. לכן בשלב הזה ובהגינות הזאת צריך לתת פתרונות למצבים שהתהוו, אבל לא
לכל מצב שיש בו גם הרחבת התנאים.

משה גפני:

מה לוח הזמנים?

היו"ר סאלח טריף:

אני רואה שהיום לא נוכל להכריע, כי זה לא הוגן שלא נשמע גם את העוזרים
הפרלמנטריים וכן גם חברי כנסת אחרים שלא השמיעו את דעתם.

אני רוצה שתדעו שהבסיס לכל ההחלטות שנקבל הוא החלטות ועדת גלנור. אני פתוח
לכל נושא שיוצא מתוך ההמלצות, אך אני לא אתן יד לכל נושא אחר.

דיון בנושא יישום מסקנות דוח ועדת גלנור בעניין הרכב

היו"ר סאלח טריף:

נושא הרכבים חשוב להרבה חברי כנסת - -

זהבה גלאון:

זה חשוב ולזה יש לנו זמן. אני מוותרת על הרכב. איך זה שלזה יש לך זמן?

היו"ר סאלח טריף:

את רוצה שנכריע עכשיו לגבי העוזרים הפרלמנטריים?

זהבה גלאון:

אבל ה-1 באוגוסט מתקרב.

היו"ר סאלח טריף:

אין לי סמכות להאריך את הישיבה. בשבוע הבא יוכרע הנושא של העוזרים
הפרלמנטריים. אני אשלח לכם הצעה חד משמעית ואם יש לכם הצעות אחרות, אני
מבקש לקבל את זה בכתב וחתום על ידי חבר הכנסת. כל מה שקשור לעוזרים -
פלאפונים וכו' – יידון באותה ישיבה.

זהבה גלאון:

צריך לדון בפעם הבאה גם בעניין מנהלי הסיעות.

היו"ר סאלח טריף:

זה לא קשור לוועדת גלנור.

יולי אדלשטיין:

אבל הוועדה חייבת לדון בזה.

היו"ר סאלח טריף:

לגבי הרכבים – מכרז של הכנסת בעניין יפורסם כבר מחר.

אליעזר כהן:

היום הותקפתי בערוץ 2 על כך שחברי הכנסת לוקחים לעצמם מיניבוסים.

היו"ר סאלח טריף:

אנחנו לא נחגוג בעניין הזה. מדובר ברכב לצורכי עבודה, לפי ההנחיות הקיימות
במינהל הרכב של שירות המדינה. אך ורק על פי ההנחיות האלה אנחנו נפעל. אין
כאן תכנית כבקשתך ולא יהיו מיני-ואנים כפי שפורסם. מדובר ברכב לצורכי
עבודה, בהתאם להנחיות מינהל הרכב, ותו לא.

גם בעניין הזה נחליט החלטות בשבוע הבא.

קביעת ועדה לדיון בהצעת חוק

היו"ר סאלח טריף:

אני מבקש לקבוע ועדה לדיון בהצעת חוק שירות ביטחון (תיקון מס' 7 והוראת
שעה)(שירות במשטרה ושירות מוכר) (תיקון מס' 3), התש"ס-2000. השר לביטחון
פנים מבקש לדון בוועדת חוץ וביטחון. אני מבקש לאשר את הבקשה.

הצבעה

בעד – הרוב

החלטה: אנחנו מאשרים את העברת הצעת החוק לדיון בוועדת חוץ וביטחון.

אני מודה לכולם, הישיבה נעולה.

- - - - - -

הישיבה ננעלה בשעה 11:15
