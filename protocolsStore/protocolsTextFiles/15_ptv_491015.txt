פרוטוקולים/ועדת הכנסת/3212

ירושלים, כ' בסיון, תשס"א

11 ביוני, 2001

הכנסת החמש-עשרה נוסח לא מתוקן

מושב שלישי

פרוטוקול מס' 197

מישיבת ועדת הכנסת

יום רביעי, ט"ו בסיוון התשס"א (6.6.2001), שעה 10:00

נכחו:

חברי הוועדה:

יוסי כץ – היו"ר

אפי אושעיה

  מיכאל איתן

  בני אלון

  זאב בוים

  מוחמד ברכה

  משה גפני

עבד-אלמאלכ דהאמשה

  נעמי חזן

שאול יהלום

  אליעזר כהן

מקסים לוי

  סופה לנדבר

מרינה סולודקין

  אופיר פינס-פז

יאיר פרץ

  יורי שטרן

מוזמנים:

חברת הכנסת יעל דיין

  חבר הכנסת צבי הנדל

  חבר הכנסת עסאם מח'ול

  חבר הכנסת רחמים מלול

  חבר הכנסת מרדכי משעני

חבר הכנסת יוסף פריצקי

  חבר הכנסת איוב קרא

חבר הכנסת משה רז

  חבר הכנסת אברהם שוחט

אריה האן – מזכיר הכנסת

דוד לב – סגן מזכיר הכנסת

גאולה רזיאל - מנהלת לשכת מזכיר הכנסת

טובי חכימיאן – הגזברות

יהושע שי – האוצר

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית:

חנה אלטמן

סדר היום:

  א'. הרכב ועדה משותפת של ועדת החוץ והביטחון וועדת החוקה, חוק ומשפט
  לדיון בחוק שירות הביטחון הכללי, התשנ"ח-1988;

  ב'. הנפקת תעודה מפלסטיק לחברי הכנסת לשעבר;

  ג'. קביעת ועדות לדיון בהצעות לסדר היום והצעות חוק;

  ד'. שונות;

ה'. רוויזיה על החלטת הוועדה לפטור את הצעת חוק העונשין (תיקון – משחקי
מזל), התשס"א-2001 – מחובת הנחה מוקדמת על שולחן הכנסת.
הרכב ועדה משותפת של ועדת החוץ והביטחון וועדת החוקה, חוק ומשפט

לדיון בחוק שירות הביטחון הכללי, התשנ"ח-1988

היו"ר יוסי כץ:

בוקר טוב, אני מתכבד לפתוח את ישיבת ועדת הכנסת. הנושא הראשון שבו נדון הוא
הרכב הוועדה המשותפת של ועדת החוץ והביטחון וועדת החוקה, חוק ומשפט לדיון
בחוק שירות הביטחון הכללי, התשנ"ח-1988.

ההרכב המוצע מדבר על ועדה בת 10 חברים, 5 חברים מכל ועדה, בראשות יושב ראש
ועדת החוץ והביטחון.

את ועדת החוץ והביטחון ייצג חבר הכנסת דן מרידור כיושב ראש, ומלבדו יכהנו
באותה ועדה משה ארנס, חיים רמון, רן כהן ובני אלון.

את ועדת החוקה ייצגו: אופיר פינס-פז, יובל שטייניץ, דוד טל, שאול יהלום
וטלב אלסאנע.

אני מעמיד להצבעה את אישור הרכב הוועדה.

הצבעה

הרכב הוועדה אושר.

היו"ר יוסי כץ:

הרכב הוועדה אושר פה אחד; תודה.

נעבור לנושא הבא בסדר יומנו - הנפקת תעודה מפלסטיק לחברי הכנסת לשעבר.

הנפקת תעודה מפלסטיק לחברי הכנסת לשעבר

היו"ר יוסי כץ:

חבר הכנסת לשעבר יונה יהב פנה אליי בבקשה להנפיק תעודות מפלסטיק לחברי כנסת
לשעבר.

טובי חכימיאן:

יש להם כבר תעודות.

אתי בן-יוסף:

יש להם תעודה גדולה, כחולה. לא מפלסטיק.

ארבל אסטרחן:

מה תעודה מפלסטיק תיתן לחברי הכנסת לשעבר?

אתי בן-יוסף:

היא יותר נוחה לנשיאה בתיק.

היו"ר יוסי כץ:

אני מניח שהיא גם יותר נוחה - - -

אתי בן-יוסף:

האם חבר הכנסת לשעבר יונה יהב ציין, במכתבו, נימוק לבקשה?

היו"ר יוסי כץ:

חבר הכנסת לשעבר יונה יהב כתב לי כך: "בזמנו העברתי בוועדת הכנסת את ההחלטה
שמקנה לכל חבר כנסת, בצד תעודתו המהודרת, תעודת פלסטיק נוחה לנשיאה ושימוש.

משום מה מזכירות הכנסת לא מקנה אותה תעודה לחברי כנסת לשעבר. עובדה זו
גורמת לנו לא אחת לבזיונות, במיוחד בתחנות הרכבת שם בשעות הבוקר המוקדמות
ובשעות הערב המאוחרות פועלים רק האוטומטים ואלה מופעלים על ידי כרטיסי
פלסטיק בלבד.

אין כל סיבה שלחברי כנסת לשעבר, בצד התעודה המהודרת תהא גם תעודת פלסטיק.

אודה לך אם תפעל לשם כך.".

טובי חכימיאן:

גאולה, האם לחבר כנסת לשעבר אין תעודה?

גאולה רזיאל:

יש לו תעודה רגילה אבל חבר הכנסת לשעבר יונה יהב מדבר על כרטיסים מגנטיים.

היו"ר יוסי כץ:

לצורך מה?

גאולה רזיאל:

תעודה מפלסטיק נחשבת יותר נוחה לנשיאה.

טובי חכימיאן:

לצורך הרכבת, הכרטיסים המגנטיים לא יעזרו לחברי הכנסת לשעבר.

* * * * * *

בנימין אלון:

האם אני רשאי לבקש רוויזיה בקשר להרכב הוועדה המשותפת של ועדת החוץ
והביטחון וועדת החוקה, חוק ומשפט בחוק שירות הביטחון הכללי?

היו"ר יוסי כץ:

לא; הצבענו כבר, ועכשיו אנחנו עוסקים בסעיף אחר.

ארבל אסטרחן:

הוא רשאי לבקש רוויזיה.

היו"ר יוסי כץ:

חבר הכנסת אלון, מה מטריד אותך בהרכב שאישרנו?

בנימין אלון:

ההרכב לא נראה לי.

היו"ר יוסי כץ:

האם אתה מבקש את הרוויזיה בשם סיעתך?

בנימין אלון:

כן.

היו"ר יוסי כץ:

אם כך נצביע על בקשת הרוויזיה במועד מאוחר יותר.

בנימין אלון:

תודה.

היו"ר יוסי כץ:

נחזור לנושא הקודם שאותו הפסקנו באמצע הדיון – הנפקת תעודה מפלסטיק לחברי
כנסת לשעבר, שבעניינו אני שוב שואל מה הבעיה?

ארבל אסטרחן:

חבר הכנסת יונה יהב טוען שבתחנות הרכבת בשעות הבוקר פועלים רק אוטומטים,
והוא רוצה כרטיס כזה שיוכל להיכנס גם למכונות של הרכבת.

טובי חכימיאן:

יש לו כרטיס כחול.

אתי בן-יוסף:

הוא רוצה כרטיס יותר נוח לנשיאה בארנק.

היו"ר יוסי כץ:

טובי, את מוכנה לקחת על עצמך לברר את העניין הזה אתו?

טובי חכימיאן:

ברצון.

היו"ר יוסי כץ:

תודה.

אתי בן יוסף:

אולי כדאי לאשר את הכרטיס כפי שהוא לגבי חברי כנסת וחברי כנסת לשעבר,
ואם - - -

ארבל אסטרחן:

בשביל מה? כולם יצטרכו לבוא לכאן להצטלם. צריך לבדוק קודם כל מה הוא רוצה;
אם הוא רוצה שהכרטיס ייכנס לתוך המכונה של הרכבת – אז צריך לתאם את העניין
עם הנהלת הרכבת.

היו"ר יוסי כץ:

יש כרטיס פלסטיק שהרכבת הוציאה לכל אחד מחברי הכנסת.

טובי חכימיאן:

גם לחברי כנסת לשעבר?

היו"ר יוסי כץ:

מגיע להם.

טובי חכימיאן:

אולי חבר הכנסת לשעבר יונה יהב התבלבל וחשב שאנחנו הוצאנו את הכרטיס?

אתי בן-יוסף:

צריך לבדוק את העניין.

היו"ר יוסי כץ:

נעבור לנושא הבא בסדר יומנו – קביעת ועדות לדיון בהצעות לסדר היום ובהצעות
חוק.

קביעת ועדות לדיון בהצעות לסדר היום ובהצעות חוק

היו"ר יוסי כץ:

הצעה לסדר היום בנושא אונס קבוצתי בנערה בראשון-לציון, של חברי הכנסת
יהודית נאות, נעמי חזן, יגאל ביבי ותמר גוז'נסקי. נשמעו הצעות להעביר את
הנושא לדיון בוועדת הפנים ואיכות הסביבה או לוועדה לקידום מעמד האישה.

אני חושב שנושא כזה - - -

אתי בן-יוסף:

יעל דיין תיכנס מיד כדי לנמק את דבריה אז אולי כדאי לעבור, בינתיים, לנושא
הבא?

היו"ר יוסי כץ:

היא לא צריכה לנמק את ההצעה כי ברור שנושא כזה צריך לעבור לוועדה לקידום
מעמד האישה.

אני מעמיד להצבעה את ההצעה להעביר את הנושא: אונס קבוצתי בנערה
בראשון-לציון, לוועדה לקידום מעמד האישה.

הצבעה

ההצעה אושרה.

היו"ר יוסי כץ:

אני מודה לכם.

הצעה לסדר היום בנושא: מצוקתם של נפגעי המשכנתאות, של חבר הכנסת דוד לוי.
נשמעו הצעות להעביר את הנושא לדיון בוועדת העבודה, הרווחה והבריאות או
לוועדה משותפת של ועדת הכלכלה וועדת העבודה והרווחה.

חבר הכנסת דוד לוי מבקש להעביר את הנושא לדיון בוועדה משותפת של ועדת
הכספים וועדת העבודה, הרווחה והבריאות, בראשות ועדת העבודה.

אצלי לא רשום שבמליאה מישהו הזכיר את ועדת הכספים. אם הדבר אפשרי כי אז אני
מבקש להעתר לבקשתו של חבר הכנסת דוד לוי.

ארבל אסטרחן:

ברגע שהעניין יגיע לוועדת הכנסת, הוועדה - - -

היו"ר יוסי כץ:

מצויין. האם יש כאן מישהו שיש לו דעה אחרת בנושא הזה? אני מבין שלא. חבר
הכנסת משעני, האם אתה מחזיק בדעתו של חבר הכנסת דוד לוי?

מרדכי משעני:

בהחלט, ובאתי לכאן כדי לנמק - - -

היו"ר יוסי כץ:

אני מעמיד להצבעה את הבקשה לדון בנושא: מצוקתם של נפגעי המשכנתאות, בוועדה
המשותפת של ועדת הכספים וועדת העבודה, הרווחה והבריאות.

ארבל אסטרחן:

אין עדיין ועדה כזאת; צריך להקים אותה.

אתי בן-יוסף:

ולקבוע בראשות מי היא תהיה.

מרדכי משעני:

בראשות ועדת העבודה, הרווחה והבריאות.

היו"ר יוסי כץ:

אני מציע שיהיו בוועדה שתוקם 4 חברים מכל ועדה - - -

מרדכי משעני:

בראשות ועדת העבודה, הרווחה והבריאות.

היו"ר יוסי כץ:

היושב ראש ייבחר מבין חברי ועדת העבודה, הרווחה והבריאות.

אני מעמיד להצבעה את ההצעה.

הצבעה

ההצעה התקבלה.

היו"ר יוסי כץ:

אני מודה לכם.

הצעה לסדר היום בנושא: הפיגוע בנתניה ותגובת צה"ל, של קבוצת חברי כנסת.
נשמעו הצעות להעביר את הנושא לדיון בוועדת החוקה, חוק ומשפט או לוועדת
הפנים ואיכות הסביבה.

ארבל אסטרחן:

אם מדובר על תגובת צה"ל מדוע לא להעביר את הנושא לדיון בוועדת החוץ
והביטחון?

היו"ר יוסי כץ:

גם כאשר מדובר על פיגועים. יחד עם זאת אף אחד לא ביקש זאת.

ארבל אסטרחן:

זה לא מחייב.

היו"ר יוסי כץ:

אני סבור שהנושא הזה צריך להיות מועבר לוועדת הפנים ואיכות הסביבה לדיון
כיוון שמדובר גם על המשטרה שהיו כלפיה טענות שהיא לא הגיעה בזמן וכו'.

חבר הכנסת אפי אושעיה, אנחנו דנים בהצעה לסדר היום בנושא הפיגוע בנתניה
ותגובת צה"ל, של קבוצת חברי כנסת. לפי דעתי ועדת הפנים ואיכות הסביבה
מתאימה לדון בנושא הזה כיוון שמדובר גם על העניין של המשטרה - - -

אפי אושעיה:

בהחלט.

היו"ר יוסי כץ:

אם כך אני מעמיד להצבעה את ההצעה להעביר את הנושא: הפיגוע בנתניה ותגובת
צה"ל, לוועדת הפנים ואיכות הסביבה.

הצבעה

ההצעה התקבלה.

היו"ר יוסי כץ:

תודה.

הצעה לסדר היום בנושא: איסור הטלת חרמות, של חבר הכנסת אופיר פינס-פז.
נשמעו הצעות להעביר את הנושא לדיון בוועדת החוקה, חוק ומשפט או לוועדת
הפנים ואיכות הסביבה. אני סבור שוועדת החוקה, חוק ומשפט יותר מתאימה לדיון
בנושא הזה.

אני מעמיד להצבעה את ההצעה להעביר את הנושא לוועדת החוקה, חוק ומשפט.

הצבעה

ההצעה התקבלה.

היו"ר יוסי כץ:

תודה.

אנחנו עוברים להצעת חוק הזכות לקבורה אזרחית חלופית (תיקון – השר הממונה),
התשס"א-2000, של חבר הכנסת ויקטור בריילובסקי וקבוצת חברי כנסת. נשמעו
הצעות להעביר את הנושא לדיון בוועדת הפנים ואיכות הסביבה או לוועדת החוקה,
חוק ומשפט.

אני מבקש לציין בהזדמנות הזאת כי מדובר על נושא רגיש.

ארבל אסטרחן:

התיקון בחוק מדבר על כך שבמקום השר לענייני דתות שהיום אחראי על החוק,
יבוא: שר הפנים. זה מהות השינוי.

היו"ר יוסי כץ:

מדובר על נושא לא כל כך פשוט; זה עניין בעייתי.

אני מעמיד להצבעה את ההצעה להעביר את הנושא הזה לוועדת הפנים ואיכות
הסביבה.

הצבעה

ההצעה התקבלה.

היו"ר יוסי כץ:

תודה.

נעבור לנושא הבא – שונות.

ש ו נ ו ת

היו"ר יוסי כץ:

הוגשה לנו בקשה להקדמת דיון בהצעת חוק פרטי של חבר הכנסת צבי הנדל. האם
הודיעו לו לבוא לדיון?

אתי בן-יוסף:

העוזר שלו היה כאן עד עכשיו.

היו"ר יוסי כץ:

מכל מקום חבר הכנסת הנדל מבקש לפטור מחובת הנחה את הצעת החוק לתיקון פקודת
מניעת טרור (ארגון טרוריסטי), התשס"א-2001 ולקבוע בפקודה למניעת טרור את כל
הארגונים, כולל כמובן אש"ף, בצורה מפורשת.

הממשלה מתנגדת לדיון הדחוף בעניין הזה, היא לא הספיקה לבדוק את הצעת החוק
והיא לא רוצה שיכבלו את ידיה.

אני מעמיד להצבעה את הבקשה לדחיית הבקשה.

הצבעה

הבקשה אושרה.

היו"ר יוסי כץ:

לידיעתכם חבר הכנסת הנדל הוזמן לדיון אבל הוא לא נמצא כאן.

* * * * * * *

סגן מזכיר הכנסת דוד לב:

כיוון שלא הייתי כאן בתחילת הישיבה, הייתי בוועדת המכרזים, אני מבקש לדעת
מה הוכרע בקשר להנפקת תעודות מפלסטיק לחברי כנסת לשעבר?

היו"ר יוסי כץ:

הנושא הועבר לבדיקה כיוון שלא ברור לנו, בדיוק, למה חבר הכנסת לשעבר יונה
יהב מתכוון.

אפי אושעיה:

אדוני היושב ראש, מדובר על עניין טכני לחלוטין. מה הבעיה?

היו"ר יוסי כץ:

חבר הכנסת צבי הנדל נכנס כרגע לחדר הישיבה ואני מבקש לעדכן אותו כי דחינו
את הבקשה שלו לפטור מחובת הנחה את הצעת החוק לתיקון הפקודה למניעת טרור
(ארגון טרוריסטי), התשס"א-2001.

אפי אושעיה:

האם קיים איזשהו הליך טכני לפיו חבר הכנסת הנדל יכול לבקש הצבעה חוזרת?

היו"ר יוסי כץ:

הוא יכול לבקש רוויזיה.

צבי הנדל:

אני מבקש רוויזיה על ההחלטה שהתקבלה.

אפי אושעיה:

אנחנו נמשיך להתנגד לבקשה שלך. גם הממשלה מתנגדת.

היו"ר יוסי כץ:

חבר הכנסת הנדל, אני רוצה לומר לך דוגרי שאני לא רוצה שתבקש רוויזיה ואז
נצביע נגדה ברוב קולות. אני רוצה להיות אתך הגון ולתת לך צ'אנס אחר. אני
אודיע לך מתי ייקבע מועד אחר להצבעה על בקשתך.

אפי אושעיה:

אני מבקש לחזור לעניין הנפקת כרטיס מפלסטיק לחברי הכנסת לשעבר ולציין
שמדובר על עניין טכני לחלוטין - - -

ארבל אסטרחן:

חבר הכנסת לשעבר יונה יהב כתב במכתבו שבשעות הבוקר המוקדמות, ברכבת, פועלים
רק האוטומטים, אין כרטיסן, והוא רוצה, כנראה, כרטיס שהמכונות של הרכבת
יקלטו.

סגן מזכיר הכנסת דוד לב:

להזכירכם, חבר הכנסת לשעבר יונה יהב היה זה שהמציא את כרטיסי הפלסטיק בנוסף
לתעודת חברי הכנסת, אנחנו עיבדנו את הרעיון ואני מבקש להוסיף שאין כל בעיה
לצרור בכרטיס פלסטיק את כל מה שרוצים, כולל את נושא הרכבת. העניין הזה,
אגב, יהיה טוב גם לצורך מתן אשראי במזנון.

אני מציע שהוועדה תקבל החלטה עקרונית שמאמצת את הבקשה של חבר הכנסת לשעבר
יונה יהב, ובאשר לפרטים ששייכים לשאלה מה כן לצרור בכרטיס ומה לא, - אלה הם
פרטים טכניים שאתם יכולים להשאיר אותם לנו.

היו"ר יוסי כץ:

בקשתך מקובלת עליי.

* * * * * * *

היו"ר יוסי כץ:

בקשר להחלטה על שכר היועצת המשפטית לכנסת אני מבקש לציין כי בחוק כתוב שהוא
ייקבע על ידי יושב ראש הכנסת באישור ועדת הכנסת.

להזכירכם, קבענו קביעה עקרונית אבל לא קבענו את מועד התחולה למרות שמלשון
החוק ברור שהתחולה היא מיום פרסום החוק. כיוון שכך אני מבקש להבהיר - - -

אפי אושעיה:

אני מבקש להבין; אם לא כתוב, האם לא ברור מאליו ששכרה של היועצת המשפטית
לכנסת הוא מיום פרסום החוק?

היו"ר יוסי כץ:

אני מעמיד להצבעה את הבקשה ששכר היועץ המשפטי לכנסת יהיה מיום פרסום החוק.
אני רוצה שיהיה ברור שהתחולה של שכר היועץ המשפטי לכנסת היא מיום פרסום
החוק ואני מבקש את אישור הוועדה לכך.

הצבעה

הבקשה אושרה.

היו"ר יוסי כץ:

תודה.

נעבור לנושא הבא בסדר יומנו - רוויזיה על החלטת הוועדה לפטור את הצעת חוק
העונשין (תיקון – משחקי מזל), התשס"א-2001 מחובת הנחה מוקדמת על שולחן
הכנסת.

רוויזיה על החלטת הוועדה לפטור את הצעת חוק העונשין (תיקון – משחקי מזל),
התשס"א-2001 מחובת הנחה מוקדמת על שולחן הכנסת

היו"ר יוסי כץ:

האם לנציג האוצר, מר יהושע שי, יש מה להוסיף על מה שהוא כבר אמר בפעם
שעברה?

יהושע שי:

לאור כל המורכבות של הנושא וההיבטים השונים שלו, ואני לא אפרט אותם כיוון
שהדיון שמתקיים כאן עכשיו הוא לא בהצעת החוק אלא בתהליך, - אני סבור שצריך
לתת לממשלה זמן כדי שהיא תוכל להתייחס להצעת החוק לפני שמעלים אותה לקריאה
טרומית.

היו"ר יוסי כץ:

אני מציע שנעתר לבקשתך שהצעת החוק לא תידון לפני חלוף שבועיים ימים.

יהושע שי:

בוודאי יש לכם איזה שהם שיקולים שבגללם אתם רוצים לקדם מהר חקיקות ואכן יש
מקרים שלגביהם החקיקה באמת דחופה ויש צורך לקצר את ההליכים במספר ימים אבל
לגבי הצעת חוק כל כך מורכבת - 45 יום הם פרק זמן סביר.

היו"ר יוסי כץ:

תפסת מרובה לא תפסת. גם מתוך הגינות וגם בגלל שאני אחד היוזמים של הצעת
החוק הזאת אני מבין שיהיה הרבה יותר הוגן אם נגביל את עצמנו בשבועיים ימים
ורק בשבוע השלישי נעמיד את הצעת החוק להצבעה.

יהושע שי:

אם כבר כי אז אני מבקש לפחות חודש ימים.

אפי אושעיה:

אני מתנגד להצעת יושב ראש הוועדה, לשבועיים ימים, כיוון שהחוק מעניק
לממשלה, לשר האוצר, את הזכות לקבוע. אם הוא ירצה לממש את החוק – הוא יממש
אותו. אם לא ירצה – הוא לא יממש אותו.

היו"ר יוסי כץ:

אני מכריז על הפסקה בישיבה. להזכירכם, ברבע לאחת עשרה נקיים את ההצבעה.

(הישיבה הופסקה בשעה 10:25)

(הישיבה חודשה בשעה 10:45)

רוויזיה על החלטת הוועדה לפטור את הצעת חוק העונשין (תיקון – משחקי מזל)

התשס"א-2001, מחובת הנחה מוקדמת על שולחן הכנסת

ה צ ב ע ה

----------------------------------------------------------------------------------------------

משה גפני:

הצעה לסדר. אדוני יושב ראש הוועדה, אני מהוותיקים בוועדת הכנסת בכנסת, אולי
לא הוותיק אבל מהוותיקים, ואני מבקש לציין שלראשונה יש מושג של שחרור מחובת
הנחה שנוגע לתאריכים, שכאשר מגיע המועד ויש סיבה – למה החוק לא הגיע לפני
כן, ואז ועדת הכנסת מתכנסת. לראשונה אנחנו משנים את סדרי הבית בכל מה שנוגע
להצעת חוק שחתום עליה יושב ראש הוועדה, שמובאת לשחרור מחובת הנחה בלי שום
סיבה שבעולם. הדבר הזה יהפוך להיות הפקרות בוועדה.

מיכאל איתן:

הוא כבר הפך להיות הפקרות; לא יהפוך.

משה גפני:

לא היה כדבר הזה ואני אומר את דבריי אלה מבלי להביע עמדה לגופו של החוק.

היו"ר יוסי כץ:

הודעתי בשם יוזמי החוק, שגם אם נקבל פטור מחובת הנחה, נאפשר לוועדת שרים
לענייני חקיקה שבוע שבועיים - - -

מיכאל איתן:

מה פתאום?

קריאות:

- - -

היו"ר יוסי כץ:

אני מעמיד להצבעה את הבקשה לרוויזיה של חבר הכנסת שאול יהלום.

שאול יהלום:

אני מבקש שההצבעה תהיה שמית.

אפי אושעיה:

אנחנו מכבדים את בקשתו של חבר הכנסת שאול יהלום להצבעה שמית.

היו"ר יוסי כץ:

אין בעיה להצביע בהצבעה שמית.

הצבעה

אתי בן-יוסף:

יוסי כץ – נגד

אפי אושעיה – נגד

מקסים לוי – אינו נוכח

קריאה:

על חשבון מי הוא מצביע?

אתי בן-יוסף:

גשר.

אלי בן-מנחם – אינו נוכח

אברהם שוחט:

הוא מצביע נגד.

אפי אושעיה:

חבר הכנסת שוחט מחליף את חבר הכנסת אלי בן-מנחם.

אתי בן-יוסף:

סופה לנדבר – נגד

מוחמד ברכה – בעד

עמיר פרץ –

אופיר פינס-פז:

על חשבון ישראל אחת.

אפי אושעיה:

סליחה, חבר הכנסת אופיר פינס-פז לא מחליף אף אחד. מי שמחליף - - -

נעמי חזן:

סליחה, בוועדת הכנסת הייצוג הוא סיעתי ולכן לא על חשבון ישראל אחת. זה
ייצוג עצמאי של עם אחד.

היו"ר יוסי כץ:

מי מצביע במקום חבר הכנסת עמיר פרץ?

מיכאל איתן:

בלתי אפשרי לקיים בצורה כזאת הצבעה.

שאול יהלום:

צריך לשאול את היועצת המשפטית.

משה גפני:

אי אפשר.

ארבל אסטרחן:

אם במליאה נקרא שמו של - - -

מיכאל איתן:

אני מבקש מיושב ראש הוועדה שימחק אותי מרשימת שמות היוזמים של הצעת החוק.

היו"ר יוסי כץ:

אינני מבין מה קורה כאן?

מיכאל איתן:

אני לא רוצה לתמוך בחוק הזה יותר.

היו"ר יוסי כץ:

חבר הכנסת איתן, אינני מסוגל לשמוע ברעש הזה מה שאומרים. אני מבקש שתאפשרו
ליועצת המשפטית של הוועדה לומר את דבריה.

ארבל אסטרחן:

אם במליאה, כשהקריאו את הרכב הוועדה, נקרא שמו של חבר הכנסת עמיר פרץ – רק
חבר מסיעתו יכול להחליף אותו.

אפי אושעיה:

מה פתאום?

קריאות:

- - -

נעמי חזן:

כאשר כוננה ועדת הכנסת בכנסת החמש עשרה היתה הצעה לתת ייצוג לכל הסיעות
ובגלל זה הרכבה של ועדת הכנסת גדול יותר מאשר הרכב הוועדות האחרות - - -

קריאות:

- - -

היו"ר יוסי כץ:

אני מקבל את עמדתה של היועצת המשפטית של הוועדה.

אתי בן-יוסף:

עמיר פרץ – אינו נוכח

זאב בוים - בעד

אברהם הירשזון – אינו נוכח

ישראל כץ – אינו נוכח

זאב בוים:

במקום ישראל כץ חבר הכנסת קרא מצביע.

אתי בן-יוסף:

איוב קרא – נגד

מיכאל איתן - נגד

אמנון כהן -

קריאות:

- - -

מיכאל איתן:

סליחה, אני בעד הרוויזיה.

אתי בן-יוסף:

האם במקום חבר הכנסת אמנון כהן – חבר הכנסת וקנין מצביע?

מיכאל איתן:

כל סיעת הליכוד בעד הרוויזיה.

קריאות:

- - -

אתי בן-יוסף:

איוב קרא בעד הרוויזיה?

איוב קרא:

כן.

אתי בן-יוסף:

משולם נהרי -

יצחק סבן:

אני מצביע במקומו. בעד.

אתי בן-יוסף:

יצחק גאגולה – בעד

יאיר פרץ – בעד

נעמי חזן – בעד

זהבה גלאון - אינה נוכחת.

מרינה סולודקין – בעד

אליעזר זנדברג –

יוסף פריצקי:

אני מחליף אותו. בעד.

אתי בן-יוסף:

רוני מילוא – אינו נוכח

שאול יהלום – בעד

משה גפני – בעד

עבד-אלמאלכ דהאמשה – בעד

בנימין אלון - בעד

אליעזר כהן – בעד

היו"ר יוסי כץ:

רבותיי, יש רוב ברור בעד הרוויזיה. ההצבעה תתקיים לגופו של עניין במועד
שייקבע.

אתי בן-יוסף:

תוצאות ההצבעה: 16 בעד, 4 נגד.

היו"ר יוסי כץ:

אני מודה לכם. הישיבה נעולה.

הישיבה ננעלה בשעה 10:50
