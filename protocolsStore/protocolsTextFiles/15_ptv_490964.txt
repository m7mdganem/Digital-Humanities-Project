פרוטוקולים/ועדת הכנסת/2324

ירושלים, י"ז בכסלו, תשס"א

14 בדצמבר, 2000

הכנסת החמש-עשרה נוסח לא מתוקן

מושב שלישי

פרוטוקול מס' 145

מישיבת ועדת הכנסת

יום רביעי, ט"ז בכסלו התשס"א (13.12.2000), שעה 09:30

נכחו:

חברי הוועדה:

סאלח טריף – היו"ר

יולי אדלשטיין

אליהו בן-מנחם

מוחמד ברכה

זהבה גלאון

משה גפני

סופה לנדבר

אופיר פינס-פז

עמיר פרץ

ראובן ריבלין

מאיר שטרית

מוזמנים:

חבר הכנסת דוד אזולאי

חבר הכנסת יגאל ביבי

חבר הכנסת יעקב ליצמן

חבר הכנסת מאיר פרוש

אבי לוי – חשב הכנסת

ארבל אסטרחן – הלשכה המשפטית

טובי חכימיאן - הגזברות

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – רוויזיה על קביעת ועדת החוקה, חוק ומשפט לדיון בהצעת חוק סדר הדין
הפלילי (נוסח משולב)(תיקון – העברת חומר החקירה לתובע ללא כל המלצה),
התש"ס-2000, של חבר הכנסת דוד אזולאי וקבוצת חברי כנסת;

2 – בקשה להקדמת הדיון בהצעת חוק של חבר הכנסת א' פינס-פז;

3 – פניית חבר הכנסת מאיר שטרית בנושא: הוותק לעוזרים פרלמנטריים;

4 – רוויזיה על קביעת ועדת החוקה, חוק ומשפט לדיון בהצעת חוק יסוד: משק
המדינה (תיקון – אי קבלת חוק התקציב), הצעת חוק של חברי הכנסת ע' פרץ ומ'
גפני.

רוויזיה על קביעת ועדת החוקה, חוק ומשפט לדיון בהצעת חוק

סדר הדין הפלילי (נוסח משולב)(תיקון – העברת חומר החקירה לתובע ללא כל
המלצה),

התש"ס-2000, של חבר הכנסת ד' אזולאי וקבוצת חברי כנסת

-----------------------------------------------------------------------

היו"ר סאלח טריף:

בוקר טוב, אני מתכבד לפתוח את ישיבת ועדת הכנסת. הנושא הראשון בסדר יומנו
הוא בקשה לרוויזיה על קביעת ועדת החוקה, חוק ומשפט לדיון בהצעת חוק סדר
הדין הפלילי (נוסח משולב)(תיקון – העברת חומר החקירה לתובע ללא כל המלצה),
התש"ס-2000, של חבר הכנסת דוד אזולאי וקבוצת חברי כנסת.

יגאל ביבי:

עניינים שקשורים למשטרה צריכים להיות נדונים בוועדת הפנים ואיכות הסביבה.

היו"ר סאלח טריף:

רשות הדיבור לחבר הכנסת דוד אזולאי. בבקשה.

דוד אזולאי:

אדוני היושב ראש, ועדת הפנים ואיכות הסביבה דנה בכל הנושאים שקשורים למשטרה
לכן אני מבקש שגם הצעת החוק הזאת תועבר לדיון בוועדת הפנים ואיכות הסביבה.
תודה רבה.

היו"ר סאלח טריף:

תודה לך. רשות הדיבור לגב' ארבל אסטרחן.

ארבל אסטרחן:

חוק סדר הדין הפלילי נדון בוועדת החוקה, חוק ומשפט, שם דנים בכל הפרוצדורה
שקשורה להליכים.

היו"ר סאלח טריף:

רבותיי, העניין ברור ואני מעמיד להצבעה את הבקשה לרוויזיה.

ראובן ריבלין:

אני סבור שהנושא הזה לא יכול להיות נדון אלא בוועדת החוקה, חוק ומשפט, יחד
עם זאת אני אצביע יחד עם חבר הכנסת אזולאי.

היו"ר סאלח טריף:

חבר הכנסת ריבלין, אני משחרר אותך מחובה פוליטית. חבר הכנסת אזולאי הוא
החבר הכי טוב שלי - - -

אופיר פינס-פז:

אני מוכן לשכנע את חבר הכנסת אמנון רובינשטיין להקדים את החוק שלו בדיונים
בוועדת החוקה, חוק ומשפט.

דוד אזולאי:

אדוני יושב ראש הישיבה, אני מבקש אותך להעמיד את הבקשה לרוויזיה להצבעה.

היו"ר סאלח טריף:

אני מעמיד להצבעה את הבקשה לרוויזיה. נא להצביע.

הצבעה

בעד – 5

נגד - 5

הבקשה לרוויזיה לא התקבלה.

היו"ר סאלח טריף:

הבקשה לרוויזיה לא התקבלה.

אנחנו עוברים לנושא הבא בסדר יומנו - בקשה להקדמת הדיון בהצעת חוק של חבר
הכנסת אופיר פינס-פז.

בקשה להקדמת הדיון בהצעת חוק של חבר הכנסת א' פינס-פז

היו"ר סאלח טריף:

חבר הכנסת אופיר פינס-פז מבקש לשחרר מחובת הנחה הצעת חוק יסוד: מדינת
ישראל.

רשות הדיבור לחבר הכנסת פינס-פז.

אופיר פינס-פז:

אדוני היושב ראש, היום עולות לדיון שתי הצעות חוק, של לימור לבנת ושל מיכאל
קליינר, שהן הצעות דומות אם כי בהחלט לא זהות, שמדברות על חוק יסוד: מדינת
ישראל.

מדינת ישראל לא הגדירה אף פעם את עצמה בחוק יסוד - - -

היו"ר סאלח טריף:

האם מדובר על קריאה טרומית?

אופיר פינס-פז:

כן. אני מבקש שאם כבר הכנסת אמורה לדון בחוקים שלהם, שהיא תדון גם בחוק
שלי.

לא הייתי מבקש פטור מחובת הנחה של הצעת החוק שלי אם החוקים של חברי הכנסת
לבנת וקליינר לא היו מועלים היום לדיון במליאה.

היו"ר סאלח טריף:

אני מעמיד להצבעה את הבקשה של חבר הכנסת אופיר פינס-פז לשחרר מחובת הנחה
הצעת חוק יסוד: מדינת ישראל. נא להצביע.

הצבעה

הבקשה לפטור מחובת הנחה אושרה.

היו"ר סאלח טריף:

אני מודה לכם. כאמור, הבקשה לפטור מחובת הנחה אושרה.

נעבור לנושא הבא בסדר היום שלנו – פניית חבר הכנסת מאיר שטרית בנושא: הוותק
לעוזרים הפלרמנטריים.

פניית חבר הכנסת מ' שטרית בנושא: הוותק לעוזרים פרלמנטריים

היו"ר סאלח טריף:

להזכירכם, זה דיון שני שאנחנו מקיימים בבקשתו של חבר הכנסת מאיר שטרית
בנושא הוותק לעוזרים הפרלמנטריים.

מאיר שטרית:

אני מבקש אותך להעמיד את הבקשה שלי להצבעה.

היו"ר סאלח טריף:

קודם שאני אעמיד את הבקשה להצבעה אני רוצה שהחברים שנוכחים כאן ידעו על מה
הם מצביעים. למי שלא היה בדיון הקודם אני מבקש להבהיר שחבר הכנסת מאיר
שטרית ביקש שהעוזרים הפרלמנטריים שיש להם ותק בכנסת, ובעקבות מסקנות ועדת
גלנור התחילו לעבוד מאפס ותק, וכל הוותק נמחק להם, - הוותק שלהם יוחזר להם.

שאלתי את חבר הכנסת שטרית אם העניין נהוג בהסכמים דומים באוצר והוא השיב
לי: כן. בדקנו את העניין ומצאנו שהוא, אכן, צודק - - -

אליהו בן-מנחם:

מה צריך לבדוק?

היו"ר סאלח טריף:

יש החלטות של ועדת הכנסת שמשמעותן מתבטאת בתקציב ומן הראוי שכאשר אתם
מחליטים – שגם תדעו מה קורה.

מדובר על 19 עוזרים פרלמנטריים ועלות התוספת שבה מדובר היא סדר גודל של
כ-270 אלף שקלים.

מאיר שטרית:

עלות שנתית.

היו"ר סאלח טריף:

הבקשה של חבר הכנסת מאיר שטרית צודקת ואני מעמיד אותה להצבעה אבל קודם לכן
אני מעביר את רשות הדיבור לגב' ארבל אסטרחן. בבקשה.

ארבל אסטרחן:

בעקבות הישיבה הקודמת שהוועדה הזאת קיימה היא ביקשה להבהיר איזשהו נושא
ואני מבקשת לומר לנוכחים שמדובר על עוזרים פרלמנטריים בעלי השכלה, וההצבעה
שעכשיו היושב ראש יכריז עליה היא בקשר לשאלה האם להחיל עליהם את תנאי
הוותק.

מדובר הן בהשכלה אקדמית והן בהשכלה אקוויוולנטית לגביה, גם לגבי עוזרים
פרלמנטריים דתיים - - -

היו"ר סאלח טריף:

הוותק לא ייחשב פעמיים בשום מקרה.

כאמור, אני מעמיד את בקשתו של חבר הכנסת מאיר שטרית, להצבעה.

הצבעה

בקשתו של חבר הכנסת מ' שטרית אושרה פה אחד.

היו"ר סאלח טריף:

אני מודה לכם. כאמור, בקשתו של חבר הכנסת מאיר שטרית התקבלה.

אנחנו עוברים לנושא הבא בסדר היום – רוויזיה על קביעת ועדת החוקה, חוק
ומשפט לדיון בהצעת חוק יסוד: משק המדינה (תיקון – אי קבלת חוק התקציב),
הצעת חוק של חברי הכנסת עמיר פרץ ומשה גפני.

רוויזיה על קביעת ועדת החוקה, חוק ומשפט לדיון בהצעת חוק יסוד: משק המדינה

(תיקון – אי קבלת חוק התקציב), הצעת חוק של חברי הכנסת ע' פרץ ומ' גפני

היו"ר סאלח טריף:

ביום 11 בדצמבר הוחלט להעביר את הצעת חוק יסוד: משק המדינה (תיקון – אי
קבלת חוק התקציב), של חברי הכנסת עמיר פרץ, משה גפני וקבוצת חברי כנסת,
לדיון בוועדת החוקה, חוק ומשפט.

חבר הכנסת גפני ביקש רוויזיה - - -

ראובן ריבלין:

מה הוא רוצה להשיג בבקשת הרוויזיה?

היו"ר סאלח טריף:

רשות הדיבור לחבר הכנסת עמיר פרץ. בבקשה.

עמיר פרץ:

אדוני היושב ראש, לפני מספר דקות קיימתי שיחה עם יושב ראש הקואליציה חבר
הכנסת אופיר פינס-פז וקודם שתעביר אליו את רשות הדיבור אני מבקש לומר
שלצערי הרב נמלחתי בדעתי. חשבתי שלאור המצב הפוליטי אין טעם לסבך את הדברים
עוד יותר אלא שהסתבר שדווקה המצב הפוליטי החדש שנוצר הופך את הצעת החוק
הזאת להרבה יותר רלוונטית מבחינת הכנסת.

מה הצעת החוק אומרת? היא אומרת שכל אותן החלטות תקציביות שהתקבלו ערב
התקציב והיו צמודות לתקציב – תתחלקנה אחד חלקי שתים עשרה.

כיוון שאין סיכוי שיהיה תקציב - - -

ראובן ריבלין:

על מה אתה מבקש רוויזיה?

עמיר פרץ:

אני מבקש אותך לאפשר לי לסיים את דבריי. נוהגים לומר שזה חוק עבור החרדים
אבל לא היא. זה לא חוק לחרדים. משרד הקליטה, לדוגמה, קיבל 40 מיליון שקלים
לעולים והעניין הזה נמחק כיוון שאחד חלקי שתים עשרה לא חל עליו. משרד
הבריאות קיבל עבור תרופות 160 מיליון שקלים וגם זה נמחק. מעונות לילדים
במצוקה היו אמורים לקבל 180 מיליון שקלים למשרד העבודה והרווחה נמחקו גם
הם - - -

היו"ר סאלח טריף:

מה בקשר להחלטה לגבי הסקטור הערבי?

עמיר פרץ:

מליאת הכנסת החליטה שהנושא הזה יידון בוועדת העבודה והרווחה, יושב ראש ועדת
החוקה, חוק ומשפט ערער על ההחלטה הזאת וביקש - - -

היו"ר סאלח טריף:

יושב ראש ועדת העבודה והרווחה הסכים.

עמיר פרץ:

אם יושב ראש האופוזיציה ויושב ראש הקואליציה יכריזו - - -

יגאל ביבי:

אני מציע להעביר את הנושא לדיון בוועדה משותפת - - -

עמיר פרץ:

אנחנו מבקשים שהדיונים בחוק הזה יתקיימו עד 31 בדצמבר, אחרת לא יהיה טעם

לחוק - - -

מאיר שטרית:

מדוע?

עמיר פרץ:

כיוון שאחד חלקי שתים עשרה לא חל על כל ההקצבות - - -

היו"ר סאלח טריף:

31 בינואר גם טוב.

מאיר שטרית:

הכנסת נשארת.

עמיר פרץ:

התיקצוב למעונות יום, לדוגמה, לא יהיה - - -

יעקב ליצמן:

  - - -

היו"ר סאלח טריף:

חבר הכנסת ליצמן, אנחנו לא מקיימים עכשיו דיון.

עמיר פרץ:

160 אלף שקלים לתרופות לא יהיו. תקציב לפנימיות נוער במצוקה גם הם לא
יתפסו.

מאיר שטרית:

מדוע?

עמיר פרץ:

כי חוק יסודות התקציב אומר שאחד חלקי שתים עשרה לא כולל את הנספחים. זאת
אומרת שכל ההודעות של שר האוצר, לא חלות.

עקרונית אין לי בעיה אם אתם רוצים להעביר את הנושא לדיון בוועדה משותפת.

היו"ר סאלח טריף:

רשות הדיבור לגברת ארבל אסטרחן.

ארבל אסטרחן:

אני מבקשת להדגיש באזניכם כי מדובר על חוק יסוד: משק המדינה, וחוק יסוד,
להזכירכם, נדון אך ורק בוועדת החוקה, חוק ומשפט, ולא בוועדה משותפת.

יגאל ביבי:

אני מציע להעביר את הצעת החוק לדיון בוועדה משותפת.

היו"ר סאלח טריף:

אני מעמיד להצבעה את הבקשה לרוויזיה - - -

ראובן ריבלין:

למה אתם קוראים לחוק הזה חוק יסוד? תקראו לו חוק, בלי המילה: יסוד.

היו"ר סאלח טריף:

החוק נקרא: חוק יסוד: משק המדינה.

עמיר פרץ:

אני מוכן לשנות את השם. אין בעיה.

ראובן ריבלין:

חוק יסוד: משק המדינה, צריך להיות נדון בוועדת הכספים.

ארבל אסטרחן:

לא.

היו"ר סאלח טריף:

אני מעמיד להצבעה את הבקשה לרוויזיה.

הצבעה

בעד – 5

נגד – 3

הבקשה לרוויזיה לא התקבלה.

היו"ר סאלח טריף:

הרוויזיה התקבלה. אם כך נצביע עכשיו על החוק.

יולי-יואל אדלשטיין:

מה עומד נגד מה?

ראובן ריבלין:

האם הוחלט להעביר את החוק לוועדה משותפת?

היו"ר סאלח טריף:

מדובר על ועדה משותפת - - -

מאיר שטרית:

אם זאת לא תהיה ועדה משותפת - אני אצביע נגד.

אופיר פינס-פז:

ועדה משותפת בראשות חבר הכנסת אמנון רובינשטיין.

אליהו בן-מנחם:

זה לא יתקבל.

אופיר פינס-פז:

למה שזה לא יתקבל?

קריאות:

בראשות רובי ריבלין.

היו"ר סאלח טריף:

הוא חבר בוועדת החוקה, חוק ומשפט? אני מבין שכן. אם כך זאת תהיה ההמלצה
שלנו.

אליהו בן-מנחם:

למה זאת צריכה להיות ההמלצה שלנו? אנחנו יכולים כבר עכשיו לקבוע את העובדה
הזאת.

היו"ר סאלח טריף:

אם כך אנחנו מדברים על ועדה משותפת של ועדת החוקה, חוק ומשפט וועדת העבודה,
הרווחה והבריאות - - -

קריאות:

  - - -

היו"ר סאלח טריף:

אני מעמיד להצבעה את הבקשה להעביר את הדיון בהצעת חוק היסוד לוועדה משותפת,
בראשותו של חבר הכנסת רובי ריבלין.

הצבעה

הבקשה אושרה.

היו"ר סאלח טריף:

הוועדה המשותפת תהיה בת שמונה חברים, ארבעה מכל ועדה - - -

עמיר פרץ:

וחבר אחד מוועדת הכנסת. יהיו בוועדה תשעה חברים. אפשר אפילו לקבוע שני
חברים מוועדת הכנסת.

היו"ר סאלח טריף:

אם כך אנחנו קובעים שבוועדה המשותפת יהיו חברים גם שניים מוועדת הכנסת.

ארבל אסטרחן:

ועדה משותפת לשתי הוועדות בלבד.

הישיבה הסתיימה בשעה 10:05
