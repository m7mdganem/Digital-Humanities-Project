הכנסת העשרים

מושב ראשון

פרוטוקול מס' 21

מישיבת ועדת הכנסת

יום שלישי, כ"ז בתמוז התשע"ה (14 ביולי 2015), שעה 13:00

סדר היום:

1. ערעורו של חבר הכנסת באסל גטאס על החלטת הנשיאות שלא לאשר דחיפות הצעתו
לסדר-היום בנושא: "חתימת הסתדרות המורים על מסמך בין-לאומי הקורא להחרים את
ההתנחלויות ולהסרת גדר ההפרדה.

2. בקשת יושב-ראש ועדת החוקה, חוק ומשפט להעברת הצעת חוק ההתיישנות (תיקון-
השעיית מרוץ תקופת ההתיישנות), התשע"ה-2015 (פ/460/20), מהוועדה לקידום
מעמד האישה ולשוויון מגדרי לוועדת החוקה, חוק ומשפט.

3. בקשת יושב-ראש ועדת הכספים להעברת הצעת חוק לעידוד מחקר ופיתוח בתעשייה
(תיקון מס' 7) (הקמת הרשות הלאומית לחדשנות טכנולוגית), התשע"ה-2015
(מ/926), מוועדת הכלכלה לדיון בוועדת הכספים.

נכחו:

חברי הוועדה:

דוד ביטן – היו"ר

רוברט אילטוב

יואב בן צור

מכלוף מיקי זוהר

יואל חסון

אחמד טיבי

מרב מיכאלי

אברהם נגוסה

איימן עודה

רועי פולקמן

חברי הכנסת:

נאוה בוקר

ענת ברקו

באסל גטאס

עליזה לביא

מיקי לוי

מיכל רוזין

נורית קורן

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  משה גפני                –   יושב-ראש ועדת הכספים
  ----------------------- --- -------------------------------------------
  ניסן סלומינסקי          –   יושב-ראש ועדת החוקה, חוק ומשפט

  עאידה תומא סלימאן       –   יושבת-ראש הוועדה לקידום מעמד האישה
  -----------------------------------------------------------------------

ייעוץ משפטי:

ארבל אסטרחן

שגית אפיק

מנהלת הוועדה:

אתי בן יוסף

רישום פרלמנטרי:

טלי רם

1. ערעורו של חבר הכנסת באסל גטאס על החלטת הנשיאות שלא לאשר דחיפות הצעתו
לסדר-היום בנושא: "חתימת הסתדרות המורים על מסמך בין-לאומי הקורא להחרים את
ההתנחלויות ולהסרת גדר ההפרדה"

היו"ר דוד ביטן:

אני פותח את ישיבת ועדת הכנסת. אני מבקש לדון בערעור של חבר הכנסת גטאס על
החלטת הנשיאות שלא לאשר דחיפות הצעתו לסדר-היום בנושא: חתימת הסתדרות
המורים על מסמך בין-לאומי הקורא להחרים את ההתנחלויות ולהסרת גדר ההפרדה.
אתה בעד או נגד המסמך הזה, זה לא הבנתי.

באסל גטאס:

זה לא עניין של נגד או בעד. העניין הוא האם יש מקום ויש דחיפות לדון בנושא
הזה.

היו"ר דוד ביטן:

חברת הכנסת נורית קורן, תציגי לנו למה אתם התנגדתם שההצעה הזאת תהיה דחופה.

נורית קורן:

העניין, שבעצם הוא הגיש הצעה לסדר-היום דחופה, והיו נושאים אחרים שהיו יותר
דחופים בעניין הזה. מה שהסתבר גם כן, שאחד מסגני יושב-ראש הכנסת, נאמר
על-ידו שהמסמכים האלה עלו אבל הם לא נחתמו ממש.

לכן, היו נושאים הרבה-הרבה יותר חשובים שחשבנו שהמליאה צריכה לדון בהם, ולא
בנושא הזה.

היו"ר דוד ביטן:

צריך להגיד שגם חבר הכנסת יואב קיש הגיש אותה הצעה, וגם היא נדחתה.

נורית קורן:

נכון.

באסל גטאס:

אז אתה מדבר בשבילי בשמו.

היו"ר דוד ביטן:

דרך אגב, דחופה זה דחופה, אבל אתם יכולים לתת לו אפשרות דרך שלכם.

ארבל אסטרחן:

דרך המכסה.

היו"ר דוד ביטן:

דרך המכסה של הסיעה שלכם. לא חייבים כל דבר שיהיה דחוף. אתה רוצה להציג,
תציג.

באסל גטאס:

כן. אני חושב שהעניין של החרם על ישראל, כל ההתעסקות שלנו בחודש וחצי
האחרונים הייתה בנושא הזה. פתאום, ארגון המאגד בתוכו 150,000 מורים, שהם
מחנכים, חותם על מסמך.

קריאה:

לא מייצגים את כל המורים.

באסל גטאס:

לא חשוב, אבל הם מייצגים מסה גדולה.

נורית קורן:

הם לא חתמו פיזית.

באסל גטאס:

טוב, אבל הם לא הכחישו.

נורית קורן:

בסדר, לא הכחישו.

באסל גטאס:

הרי ראיתי את הכתבה בטלוויזיה. הם לא הכחישו. הם אפילו הגנו על חתימתם, שאם
לא היו חותמים היו מסולקים מארגונים בין-לאומיים. על מה היא מדברת אתי?

נורית קורן:

זה מה שהיה כתוב בעיתון.

היו"ר דוד ביטן:

רבותי. אני גם חושב כמוהו, דרך אגב, שזה לא משנה. הם חתמו, ועכשיו להציג את
זה בצורה אחרת זה לא רלוונטי. אבל אני אומר שהנושא הזה - -

נורית קורן:

אם הוא רוצה להעלות - - -

היו"ר דוד ביטן:

- - זה לא נושא דחוף. הם כבר חתמו, ומצד שני, אתם יכולים לתת את זה על
חשבון הסיעה שלכם. לא צריך כל דבר שיהיה דחוף.

דבר שלישי, אנחנו בפעם שעברה אישרנו. קיבלנו שני ערעורים, והוספנו אותם
לשבוע הזה, ולכן לא נשארו להם מספיק הצעות שהם יכלו לאשר.

באסל גטאס:

אבל יש עוד שבועיים.

היו"ר דוד ביטן:

אני ממליץ לא לאשר את הערעור הזה. מי בעד לא לאשר?

קריאה:

אני במקום חבר הכנסת צחי הנגבי.

היו"ר דוד ביטן:

אוקיי. מי נגד ההצעה שלי? מי שלא יכול להצביע, שלא יצביע.

הצבעה

בעד – 10

נגד – 5

נמנעים – אין

ערעורו של חבר הכנסת באסל גטאס על החלטת הנשיאות שלא לאשר דחיפות הצעתו
לסדר-היום בנושא: "חתימת הסתדרות המורים על מסמך בין-לאומי הקורא להחרים את
ההתנחלויות ולהסרת גדר ההפרדה", לא נתקבל.

היו"ר דוד ביטן:

הערעור לא התקבל.

2. בקשת יושב-ראש ועדת החוקה, חוק ומשפט להעברת הצעת חוק ההתיישנות
(תיקון - השעיית מרוץ תקופת ההתיישנות), התשע"ה-2015 (פ/460/20), מהוועדה
לקידום מעמד האישה ולשוויון מגדרי לוועדת החוקה, חוק ומשפט

היו"ר דוד ביטן:

בקשת יושב-ראש ועדת החוקה, חוק ומשפט להעברת הצעת חוק ההתיישנות (תיקון –
השעיית מרוץ תקופת ההתיישנות), התשע"ה–2015, מהוועדה לקידום מעמד האישה
ולשוויון מגדרי לוועדת החוקה, חוק ומשפט. בבקשה, ארבל, תסבירי לנו לאן זה
צריך לעבור לפי הסמכויות של כל ועדה.

ארבל אסטרחן:

מדובר בתיקון לחוק ההתיישנות, שמדבר על השעיית מרוץ תקופת ההתיישנות. מדובר
בהצעת חוק פרטית של שלוש חברות כנסת: מיכל רוזין, זהבה גלאון ותמר זנדברג,
שבאה לתקן את חוק ההתיישנות וקובעת בקצרה שמרוץ ההתיישנות יושעה אם התובע
לא הגיש תביעה בגלל שהנתבע הטעה אותו ביודעין או הפעיל נגדו כוח, איים עליו
או ניצל את מצוקתו, זאת אומרת מצב שיש פה איזושהי כפייה, פער גדול ביחסי
הכוחות שמנע את הגשת התביעה.

הצעת החוק הזאת אושרה בקריאה הטרומית ועברה לוועדה לקידום מעמד האישה, וכעת
יש בקשה של ועדת החוקה להעביר את זה אליה, בקשה של יושב-ראש ועדת החוקה
שנמצא פה.

אני אגיד בקצרה שעמדת הלשכה המשפטית היא שבאופן חד-משמעי מדובר בהצעה
ששייכת לוועדת החוקה. מדובר בתחום מרכזי בדיני המשפט האזרחי.

היו"ר דוד ביטן:

זה גם מה שאני חושב. דיברתי עם חברת הכנסת, יושבת-ראש הוועדה למעמד האישה.
מה שהיא מבקשת, אם אפשר, היא חוששת שלא ייקבע דיון מהיר בעניין הזה, אז אני
מבקש מיושב-ראש הוועדה תוך חודש לפחות תקבע דיון.

יו"ר ועדת החוקה, חוק ומשפט ניסן סלומינסקי:

לא, כבר קבענו את זה ליום שני.

היו"ר דוד ביטן:

בסדר. זה מספק אותך?

יו"ר ועדת החוקה, חוק ומשפט ניסן סלומינסקי:

וחברת הכנסת סלימאן מוזמנת גם, שתשב לידי כמי שהציעה את הצעת החוק ומי שהיא
גם יושבת-ראש הוועדה.

היו"ר דוד ביטן:

אוקיי. אז אתה קבעת. זה מספק אותך בעניין הזה?

יו"ר הוועדה לקידום מעמד האישה עאידה תומא סלימאן:

אם יסלחו לי שני יושבי-הראש, אני הייתי רוצה רק להדגיש דבר אחד. זה לא
במקרה שאנחנו ביקשנו בוועדה, ואני ביקשתי בוועדה לקידום מעמד האישה להעביר
את זה אלי, וגם כן השרה בכנסת הכריזה על זה שזה עובר אלינו.

זה בגלל שקודם כול, הנושא, נכון, הוא בסופו של דבר ישליך על כלל האוכלוסייה
אבל ההצעה באה בעצם ביוזמת איגוד מרכזי הסיוע לנפגעי ונפגעות תקיפה מינית.

היו"ר דוד ביטן:

אבל הכניסו פה עוד דברים, לא רק הנושא של נפגעות תקיפה מינית.

יו"ר הוועדה לקידום מעמד האישה עאידה תומא סלימאן:

זה טיב העבודה שלנו כנשים כאן, שאנחנו לא רק חושבות על עצמנו אלא על כלל
האוכלוסייה, ומנסות לחוקק חוקים שיביאו צדק לכלל האוכלוסייה ולא רק לנו.

היו"ר דוד ביטן:

אני רואה שתוך חודשיים התחלת לדבר כמו מרב מיכאלי בעניין הזה.

יו"ר הוועדה לקידום מעמד האישה עאידה תומא סלימאן:

לך תדע מאיפה למדה מרב. מה שאני רוצה להגיד, כבוד יושבי-הראש, אני חושבת
שבדיון הזה יש גם כן את המומחיות בוועדה לקידום מעמד האישה ואת ההתנסות
לדון בפנים הספציפיים של החוק הזה, שבעצם למענו קמו איגוד מרכזי הסיוע
וחברות הכנסת המכובדות ליזום את ההצעה.

היו"ר דוד ביטן:

שמענו, אבל מצד שני, את כל מה שאתן אומרות אתן יכולות להגיד גם בוועדה
הזאת.

עליזה לביא:

אדוני, אני רוצה לחזק את דברי חברתי. לא בכדי באתי דווקא לנקודה הזאת
והצטרפתי. אני רוצה להמשיך את המגמה בכנסת. כיושבת-ראש הוועדה לקידום מעמד
האישה ולשוויון מגדרי בכנסת היוצאת, עבדנו קשה מאוד כדי להביא חוקים לוועדה
לקידום מעמד האישה, והגיעו חוקים, הרבה בזכות שיתופי פעולה שהיו כאן - -

היו"ר דוד ביטן:

אבל זה לא החוק שמתאים.

עליזה לביא:

- - מתוך הבנה באמת לגבי החירות שיש בדיונים שקיימים בוועדה. אדוני, למשל
חוק הסרטונים – אם חוק הסרטונים, שהוא חוק פורץ דרך שפרלמנטים בעולם לומדים
ואימצו אותו, אם החוק הזה לא היה מגיע לוועדה לקידום מעמד האישה, הוא לא
היה מחוקק בכנסת ישראל, בטח לא בכנסת התשע-עשרה.

ולכן, חשוב מאוד גם לחזק את הוועדה לקידום מעמד האישה. היא ועדה סטטוטורית,
היא ועדה מאוד מאוד חשובה, יש לה היבטים נוספים, יש לה חירויות שהיא
מתבוננת, מסתכלת.

היו"ר דוד ביטן:

כן, אבל זה לא רק הנושא של הנשים.

עליזה לביא:

בוודאי, אדוני צודק.

היו"ר דוד ביטן:

זה תיקון חוק ההתיישנות, וזה בשורה של דברים.

קריאה:

תצביע.

היו"ר דוד ביטן:

ניתן לנשים קודם. אתה לא תנצח אותן.

עליזה לביא:

בהחלט צודק חברי יושב-ראש ועדת חוקה, ואני מסכימה אתו, אבל אדוני
היושב-ראש, אני חושבת שגם צריך לשקול ואי אפשר להתעלם מהעובדה שאנחנו
נמצאים לקראת סוף המושב, ועד עכשיו לא עברה שום הצעת חקיקה לוועדה לקידום
מעמד האישה ולשוויון מגדרי.

היו"ר דוד ביטן:

כי לא הגשתם הצעות שמתאימות לעניין.

עליזה לביא:

אז אני מבקשת גם את זה לקחת בחשבון.

היו"ר דוד ביטן:

אם הייתן מגישות הצעות חוק שמתאימות לוועדה, היינו מעבירים לוועדה.

קריאה:

- - -

היו"ר דוד ביטן:

קודם כול ניתן לנשים ולרופא הנשים.

אחמד טיבי:

תודה רבה. זה יהיה קצר מאוד, לא ממש קשור בנושא אבל למה שהייתי עד לפני שתי
דקות. אני הרבה זמן בוועדה, חבר הכנסת גפני, אבל היה כאן אירוע חסר תקדים.
ליש עתיד יש נציג אחד בוועדה הזאת. בהצעת החוק הקודמת, בערעור, היו אנשים
בעד, היו אנשים נגד. מתוך יש עתיד יש את מיקי לוי באולם כאן, ויש את עליזה
לביא. אחד הצביע בעד, ואחד הצביע נגד.

עליזה לביא:

לא, לא הצבעתי.

מיקי לוי:

רק אחד הצביע.

יו"ר ועדת החוקה, חוק ומשפט ניסן סלומינסקי:

אין להם זכות לשניים להצביע.

מיקי לוי:

תחזור בך.

יו"ר ועדת החוקה, חוק ומשפט ניסן סלומינסקי:

רק אחד יכול להצביע.

עליזה לביא:

סליחה, אני לא הצבעתי, אדוני.

אחמד טיבי:

אני תמה איך זה אפשר, אבל זה - - -

מיקי לוי:

תחזור בך.

אחמד טיבי:

אתה אמרת לי עכשיו שהצבעת נגד. שאלתי אותך לפני שעניתי.

מיקי לוי:

אני הצבעתי בוודאי, אבל עליזה לא הצביעה.

עליזה לביא:

אני, אין לי זכות הצבעה פה. אני רק באתי לחזק את הוועדה לקידום מעמד האישה.

מיקי לוי:

אני הצבעתי נגד. זה נכון ואמת לאמיתה.

אחמד טיבי:

אחרי חקירת העדים, התברר שעליזה לא הצביעה.

היו"ר דוד ביטן:

חשבתי שתדבר על נושא של נשים.

מיכל רוזין:

עכשיו הוא כבר לא גינקולוג, הוא גם שופט.

היו"ר דוד ביטן:

בבקשה, מיכל. יפה שאת יושבת לידו. אתמול הוא הוציא אותך והיום אתם יושבים
יחד. יפה.

מיכל רוזין:

ככה זה בכנסת. תלמדו, יש מחלוקות אידיאולוגיות ויש יחסים בין אנשים.

קריאה:

יואל, מדברים עליך.

קריאות:

- - -

מיכל רוזין:

צריך להפריד בין אידיאולוגיה לבין יחסים אישיים. אם אפשר, בבקשה, כמציעת
החוק. כמציעת החוק ומי שמלווה גם את ועדת החוקה שנים רבות, גם בהיותי
מנכ"לית איגוד מרכזי הסיוע לנפגעות ונפגעי תקיפה מינית - - -

קריאות:

- - -

מיכל רוזין:

אפשר לשמור על זכות הדיבור שלי בבקשה?

היו"ר דוד ביטן:

בבקשה. אל תפריע בבקשה.

מיכל רוזין:

אם אפשר בבקשה לחזור לעניין. תודה. וכמי שהייתה פה חלק – עוד בהיותי עוזרת
פרלמנטרית, עוד לא היו יועצות פרלמנטריות – חלק מהקמת הוועדה לקידום מעמד
האישה בכנסת.

חייבים להבין, הוועדה לקידום מעמד האישה בכנסת היא ועדה רוחבית, היא ועדה
שבעצם אף חקיקה לא יכולה כמעט לבוא אליה – תקני אותי, ארבל, אם אני טועה –
כמעט באופן בלעדי. הרי כל נושא שעולה בוועדה לקידום מעמד האישה הוא נושא
שיכול לעלות בעבודה, רווחה ובריאות, ובחוקה, ובפנים, ובכל אחת מהוועדות.
נכון?

ארבל אסטרחן:

ברוב הנושאים. יש כמה חוקים שהם ייחודיים לוועדה הזאת.

עליזה לביא:

יש כמה חוקים שנחקקו. יש. אבל יש. זאת ועדה חדשה.

מיכל רוזין:

מאוד מאוד מעטים, חוץ מאשר לדעתי החוק למניעת הטרדה מינית שחוקק על-ידי
הוועדה לקידום מעמד האישה. את יודעת שאת ההיסטוריה הארגונית של הכנסת אני
מכירה היטב.

ולכן, אני חושבת שכן נכון – שוב, זו החלטה משותפת – אני גם חברה בוועדת
חוקה ומכבדת את הוועדה הזאת - - -

היו"ר דוד ביטן:

אבל את כל הטיעונים אתם יכולים להעלות בוועדת חוקה, אין בעיה עם זה.

מיכל רוזין:

לכן אני אומרת, חשוב שזה יהיה בהסכמה.

היו"ר דוד ביטן:

רבותי, זה לא רק על נשים. זה על הרבה מאוד דברים.

מיכל רוזין:

בוודאי.

היו"ר דוד ביטן:

את כל הטיעונים של הנשים אתם יכולים להעלות בוועדת חוקה. מה הבעיה?

מיכל רוזין:

בוודאי. אני רק אומרת שחשוב שיהיה פה שיתוף פעולה ולכבד את הוועדה.

יו"ר הוועדה לקידום מעמד האישה עאידה תומא סלימאן:

ולמה הם לא יכולים להגיע לוועדה לקידום מעמד האישה?

היו"ר דוד ביטן:

כי זה לא רק. יש לנו חוות דעת משפטית שזה מתאים לוועדת חוקה. יש לנו גם את
זה. בבקשה.

מרב מיכאלי:

תודה, אדוני. כחברה בוועדת חוקה בכנסת הקודמת וכמי שיצאה עכשיו מדיון בן
שלוש שעות בהנהגתו של יושב-ראש ועדת החוקה, באמת דיון יוצא מן הכלל, אני
האחרונה שיש לי משהו להגיד בגנות או בספק ועדת החוקה, ודאי בהנהלתה
הנוכחית.

אבל, אני רוצה להגיד שהוועדה לקידום מעמד האישה היא לא ועדה של נשים. יש
חברי כנסת רבים שחברים בוועדה לאורך שנים רבות.

רוברט אילטוב:

היה גם יושב-ראש גבר.

מרב מיכאלי:

היה אפילו יושב-ראש גבר.

מיכל רוזין:

הוא נהיה מזה שר.

מרב מיכאלי:

הייחוד של הוועדה לקידום מעמד האישה ושוויון מגדרי הוא בהסתכלות המגדרית
הפמיניסטית שלה, זאת אומרת הזווית שבה היא מסתכלת על כל הנושאים.

הנושא הזה זה דוגמה קלסית לנושא שלא היה בא אל העולם לעולם אלמלא ההסתכלות
הפמיניסטית והפעולה הפמיניסטית בעולם.

כל התפיסה, כל הקו הזה של הבנה של פגיעה מינית, של הבנה של יחסי כוח כמשהו
שמייצר חוסר שוויון בתוך ההליך החוקי, מחוץ להליך החוקי בעולם וכולי, כל
החוקים שנגזרים מזה לאורך כל השנים נובעים בדיוק מאותה תפיסת העולם שהקימה
גם את הוועדה לקידום מעמד האישה ושוויון מגדרי.

היו"ר דוד ביטן:

לפי השיטה שלך, את כל הדיונים נעשה בוועדה לקידום מעמד האישה.

עליזה לביא:

אל"ף, נכון.

מרב מיכאלי:

אל"ף, כן.

היו"ר דוד ביטן:

או נבטל את כל הוועדות - - -

מרב מיכאלי:

אל"ף, חד-משמעית כן. לשיטתי, בכל ועדה צריכה להיות כמו יועצת משפטית - - -

היו"ר דוד ביטן:

נעשה ועדה אחת, וזהו.

מרב מיכאלי:

לשיטתי, בכל ועדה צריכה להיות כמו יועצת משפטית, יועצת פמיניסטית לשוויון
מגדרי ושוויון בכלל.

היו"ר דוד ביטן:

גפני, אתה מסכים להעביר את כל ועדת הכספים לוועדה למעמד האישה?

עליזה לביא:

אגב, אדוני, גם בוועדות שרים לענייני חקיקה יש - - -

קריאות:

- - -

היו"ר דוד ביטן:

רבותי, עוד מישהו רוצה לדבר?

קריאה:

יש לנו שרה מצוינת, קוראים לה השרה גמליאל.

עליזה לביא:

יש לך תקציב מגדרי שמגיע אליך. תקציב מגדרי מגיע אליך.

היו"ר דוד ביטן:

יושב-ראש ועדת החוקה.

מרב מיכאלי:

גפני, תיזהר.

היו"ר דוד ביטן:

האם אתה נענה לבקשת חברות הכנסת בעניין זה?

יו"ר ועדת החוקה, חוק ומשפט ניסן סלומינסקי:

אדוני היושב-ראש, שלושה דברים. אל"ף, כפי שאמרה היועצת המשפטית של הוועדה,
ארבל, זה חוק-יסוד מרכזי – אני לא יכול להגיד הכי מרכזי – מרכזי ביותר
בוועדת חוקה. דבר שני, רק בקדנציה הקודמת התקיימו 11 דיונים.

היו"ר דוד ביטן:

בנושא הזה.

יו"ר ועדת החוקה, חוק ומשפט ניסן סלומינסקי:

כן, בנושא התיישנות. גימ"ל, הנושא הזה, נכון שיש בו השלכה גם על הנושא של
נשים אבל זה סדר גודל של 10%. 90% הוא משליך על הנושא של הבנקים, על נושאים
אחרים רחבים לאין ערוך מאשר הנושא הזה, כך שוודאי שמקומו הוא בוועדת חוקה.
וההפך, מפני הכבוד באמת, בגלל שאל"ף, מיכל היא חברה בוועדה ואני הזמנתי גם
את יושבת-ראש הוועדה להשתתף אתנו, וההפך, לשבת לידי ולהיות שותפה מלאה
בנושא הזה, זה בשמחה אני אומר, אבל המקום הוא ודאי בוועדת חוקה.

היו"ר דוד ביטן:

אז מיצינו את זה, נכון? מי בעד הבקשה להעביר את הדיון בהצעת החוק הזאת
לוועדת החוקה, חוק ומשפט? מי נגד? מי נמנע?

יו"ר הוועדה לקידום מעמד האישה עאידה תומא סלימאן:

אני מצביעה במקום חבר הכנסת טיבי.

הצבעה

בעד – 10

נגד – 6

נמנעים – אין

בקשת יושב-ראש ועדת החוקה, חוק ומשפט להעברת הצעת חוק ההתיישנות (תיקון -
השעיית מרוץ תקופת ההתיישנות), התשע"ה-2015, מהוועדה לקידום מעמד האישה
ולשווין מגדרי לוועדת החוקה, חוק ומשפט נתקבלה.

היו"ר דוד ביטן:

הבקשה התקבלה.

3. בקשת יושב-ראש ועדת הכספים להעברת הצעת חוק לעידוד מחקר ופיתוח בתעשייה
(תיקון מס' 7) (הקמת הרשות הלאומית לחדשנות טכנולוגית), התשע"ה-2015
(מ/926), מוועדת הכלכלה לדיון בוועדת הכספים

היו"ר דוד ביטן:

יש לנו בקשה נוספת של יושב-ראש ועדת הכספים להעברת הצעת חוק לעידוד מחקר
ופיתוח בתעשייה (תיקון מס' 7)(הקמת הרשות הלאומית לחדשנות טכנולוגית),
התשע"ה–2015, מוועדת הכלכלה לדיון בוועדת הכספים.

יושב-ראש ועדת הכלכלה מסכים לבקשה, ולכן אין בעיה לקבל את זה.

יו"ר ועדת הכספים משה גפני:

אני רוצה, אני לא סתם באתי.

היו"ר דוד ביטן:

אתה רוצה לנמק, בבקשה.

יו"ר ועדת הכספים משה גפני:

אדוני היושב-ראש, אני מודה לך שאתה מאפשר לי. אני חושב שיש פה דבר שראוי
שוועדת הכנסת תיתן את דעתה עליו.

הנושא הזה של הצעת החוק לעידוד מחקר ופיתוח בתעשייה – דיבר אתי שר הכלכלה,
שהמדען הראשי אצלו במשרד; דיבר אתי מנכ"ל משרד האוצר, עם אנשי האוצר, ישבו
אתי, ישבו כבר עם הוועדה על הנושא הזה, הם מבקשים גם שנסיים את החוק הזה,
זה חוק ענק, מבקשים שנסיים אותו. הוא חוק חשוב, ואנחנו יושבים ישיבות.

באתי למזכירת הכנסת אתמול כשזה הגיע לקריאה הראשונה ושאלתי אותה לאן זה
הולך לעבור – אני מכיר, הפרוצדורה יכולה להיות לפעמים שונה – היא אומרת לי,
זה עובר לוועדת הכספים.

מזכירת הכנסת ירדנה מלר-הורוביץ:

המלצה להעביר לוועדת הכספים.

היו"ר דוד ביטן:

אז איך התקבל ועדת הכלכלה?

יו"ר ועדת הכספים משה גפני:

יושב-ראש הישיבה שאל מי בעד להעביר את הצעת החוק הזאת של עידוד מחקר ופיתוח
בקריאה ראשונה לוועדת הכספים, אני הצבעתי בעד, כמו כולם, כל מי שהצביע בעד.
ויצאתי. אחרי שיצאתי עולה סגן שר האוצר יצחק כהן ואומר, אני דיברתי עם איתן
כבל ויש הסכמה כוללת שהחוק יעבור לוועדת הכלכלה.

היו"ר דוד ביטן:

אחרי ההצבעה?

יו"ר ועדת הכספים משה גפני:

אחרי ההצבעה.

מזכירת הכנסת ירדנה מלר-הורוביץ:

ממש בסמוך להצבעה.

יו"ר ועדת הכספים משה גפני:

אני מספר את הסיפור כמות שהוא. אני הרגשתי רע עם העניין הזה מכיוון שאני
הצבעתי להעביר את החוק.

אגב, לא רוצים שזה יבוא אלי, שיבוא משרד האוצר ויגיד שהוא לא רוצה. הרי
ישבו אתי כבר.

רועי פולקמן:

יש הסכמה לגבי העניין הזה.

יו"ר ועדת הכספים משה גפני:

בסדר, אין לי בעיה, אני רק מדבר על הפרוצדורה שהייתה פה.

היו"ר דוד ביטן:

זה באמת אחרי ההצבעה.

יואל חסון:

אני הייתי היושב-ראש בדיון הזה, אני יכול להסביר.

יו"ר ועדת הכספים משה גפני:

אני הצבעתי בעד, אני חושב שצריך לתת את הדעת על העניין הזה.

היו"ר דוד ביטן:

הבנו, הבנו. אני מציע שירדנה תסביר.

מזכירת הכנסת ירדנה מלר-הורוביץ:

מייד כשפנה אלינו סגן השר – הוא עלה כבר כדי להציג חוק אחר, אבל עדיין לא
התחיל להציג אותו – הוא אמר, אני מבקש שזה יעבור לוועדת הכלכלה. אמרנו,
רגע, אבל הצביעו על ועדת כספים, ואני יודעת שכשיש שתי דעות זה צריך לעבור
לוועדת הכנסת, ועדת הכנסת תחליט.

אמרו לי, תיוועצי. נועצנו ביועצת המשפטית, אמרה, זה לא חלק אבל אם זה צמוד
להצבעה ויש הסכמה, אז אפשר. שאלנו, ובאמת שאלו גם את מרב וציטטו שמרב
מסכימה ואיתן כבל הסכים.

היו"ר דוד ביטן:

אבל אנשים יצאו.

מזכירת הכנסת ירדנה מלר-הורוביץ:

אני מסבירה לך איך זה היה.

היו"ר דוד ביטן:

הבנו.

מזכירת הכנסת ירדנה מלר-הורוביץ:

ואלה דברים שכבר קרו. להגיד לך שזו דרך המלך, לא, אנחנו מעדיפים כשיש
חילוקי דעות, אבל מכיוון שזה נראה לכאורה שאין חילוקי דעות ושהמליאה
מסכימה, הגיע חבר הכנסת גפני ואומר, סליחה, אמרו לי שהעברתם את זה עכשיו
לוועדת הכלכלה? אמרתי, נכון. הוא שואל, למה, אבל אני לא מסכים, ואת אמרת
לי. אמרתי, נכון. הוא אומר, אוקיי, מה אני יכול לעשות? אמרתי, מייד, לפני
שמתחיל הדיון וקובעים סדר-יום בוועדת הכלכלה, תכתוב מכתב לוועדת הכנסת
וידונו בזה, ולכן אנחנו פה.

יו"ר ועדת הכספים משה גפני:

אני חושב שסגן השר היה צריך להגיש בקשה, לא אני, אבל בסדר.

יואל חסון:

אני בכלל חושב שזה צריך להיות בוועדת המדע והטכנולוגיה.

מיקי לוי:

זה התחיל בקדנציה קודמת וזה עבר לכלכלה, ותקעו לי את זה שם הרבה מאוד
חודשים ללא טיפול, ואני מצטרף לגפני להעביר את זה לוועדת הכספים.

יואל חסון:

יש לי עמדה אחרת, אדוני. אני חושב שבכלל הנושא הזה, אם מסתכלים עליו באופן
ענייני - - -

היו"ר דוד ביטן:

למעמד האישה להעביר את זה?

יואל חסון:

לא, לוועדת המדע והטכנולוגיה. זה המקום הנכון שזה צריך להיות בו. הרי
הסיטואציה שהייתה אתמול, אדוני היושב-ראש, הייתה סיטואציה פוליטית לחלוטין.
ראית את נציגי סיעת שר האוצר.

היו"ר דוד ביטן:

אבל אין לנו בקשה מהוועדה הזאת. אני הרי לא יכול להעביר לוועדה שלא ביקשה.
הבקשה היא מוועדת הכספים. אם הייתה, היינו דנים בזה. יכול להיות שאתה צודק,
דרך אגב, אבל אין בקשה.

מזכירת הכנסת ירדנה מלר-הורוביץ:

חבר הכנסת גפני אמר שיושב-ראש ועדת הכלכלה הביע הסכמתו.

היו"ר דוד ביטן:

לא, הוא מדבר על ועדת המדע. אין לנו בקשה לגבי ועדת המדע. מי בעד הבקשה של
חבר הכנסת גפני? מי נגד? נמנעים יש?

הצבעה

בעד – 9

נגד – אין

נמנעים – אין

בקשת יושב-ראש ועדת הכספים להעביר את הצעת חוק לעידוד מחקר ופיתוח בתעשייה
(תיקון מס' 7) (הקמת הרשות הלאומית לחדשנות טכנולוגית), התשע"ה-2015,
מוועדת הכלכלה לדיון בוועדת הכספים נתקבלה.

היו"ר דוד ביטן:

הבקשה אושרה.

אני לא מסיים, חכו. התייעצות סיעתית של סיעת הליכוד וכולנו. מרב, בואי
שנייה.

מיקי לוי:

על מה עכשיו?

היו"ר דוד ביטן:

על סעיף 4. אני נועל את הישיבה.

הישיבה ננעלה בשעה 13:30.
