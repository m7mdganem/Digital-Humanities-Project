הכנסת העשרים

מושב רביעי

פרוטוקול מס' 286

מישיבת ועדת הכנסת

יום שלישי, ד' בחשון התשע"ח (24 באוקטובר 2017), שעה 15:15

סדר היום:

המלצת ועדת הכנסת לבחירת יו"ר לוועדה לענייני ביקורת המדינה

נכחו:

חברי הוועדה:

יואב קיש – היו"ר

יואל חסון

איילת נחמיאס ורבין

אלעזר שטרן

חברי הכנסת:

יצחק הרצוג

יוסי יונה

שלי יחימוביץ

איתן כבל

מוזמנים:

מזכירת הכנסת ירדנה מלר-הורוביץ

מנהל/ת הוועדה:

אתי בן יוסף

רישום פרלמנטרי:

הילה מליחי

המלצת ועדת הכנסת לבחירת יו"ר לוועדה לענייני ביקורת המדינה

היו"ר יואב קיש:

אני מתכבד לפתוח את ישיבת ועדת הכנסת. שלום לכולם. הישיבה הזו תהיה ישיבה
קצרה, כי אני מניח שכל הפורום הזה מפה ילך לוועדה לביקורת המדינה. אנחנו
נצביע עבור המלצת הכנסת לבחור בחברת הכנסת שלי יחימוביץ לכהן כיושבת-ראש
הוועדה לביקורת המדינה. אני רוצה להגיד בקצרה כמה מילים, כי את רוב הדברים
נגיד בוועדה לביקורת המדינה. אני חושב שהתפקיד של הוועדה לביקורת המדינה
ושל היושב-ראש שלה הוא תפקיד מאוד מאוד חשוב בכנסת, כמו שתפקיד מבקר המדינה
הוא כחלק מהעוגנים של הדמוקרטיה הישראלית. לא סתם הוועדה הזו תמיד בראשות
האופוזיציה.

איתן כבל (המחנה הציוני):

לא בהסתדרות.

היו"ר יואב קיש:

אני מדבר בכנסת. יש לזה חשיבות. אנחנו צוחקים על זה, אבל יש לזה חשיבות.
בסופו של דבר, למרות שעושים לקואליציה ולנו, וגם לי לפעמים, חיים קשים, זה
התפקיד שלה. שלי, אני בטוח שתעשי זה על הצד הטוב ביותר. לשמחתנו, כי זה
מחזק אותנו כדמוקרטיה. נכון שאני אצטרך להתמודד אולי עם כל מיני דברים, אבל
זה לשמחתנו בסופו של דבר. אנחנו לא נישא פה נאומים גדולים, זה יעבור לוועדה
שם. נשאר רק לי לאחל המון הצלחה. אתה רוצה להגיד משהו?

שלי יחימוביץ (המחנה הציוני):

לא, אני מודה לך על הדברים היפים. אני מסכימה אתך. ניפגש שם.

היו"ר יואב קיש:

אני מעלה להצבעה את ההחלטה שאקריא אותה: הודעה לוועדה – בהתאם להוראות סעיף
106א(1) לתקנון הכנסת, הוועדה תבחר יושב-ראש מבין חבריה לפי המלצת ועדת
הכנסת. ועדת הכנסת ממליצה בפני הוועדה לענייני ביקורת המדינה לבחור בחברת
הכנסת שלי יחימוביץ לכהן כיושבת-ראש הוועדה. מי בעד – שירים את ידו.

הצבעה

בעד אישור ההמלצה – פה אחד

נגד – אין

נמנעים – אין

ההמלצה לבחור בחברת הכנסת שלי יחימוביץ לכהן כיושבת-ראש הוועדה לענייני
ביקורת המדינה נתקבלה.

היו"ר יואב קיש:

פה אחד, ההחלטה התקבלה. תודה, אני סוגר את הישיבה.

הישיבה ננעלה בשעה 15:20.
