פרוטוקולים/ועדת הכנסת/4773

ירושלים, כ"ח באדר, תשס"ב

12 במרץ, 2002

הכנסת החמש-עשרה נוסח לא מתוקן

מושב רביעי

פרוטוקול מס' 285

מישיבת ועדת הכנסת

יום שלישי, ז' באדר התשס"ב (19 בפברואר 2002), שעה: 09:30

סדר היום: ערעורים על החלטת יו"ר הכנסת והסגנים שלא לאשר דחיפות הצעות לסדר
היום

נכחו:

חברי הוועדה: ממלא מקום היו"ר – זאב בוים

נעמי חזן

אחמד טיבי

אמנון כהן

מרדכי משעני

יורי שטרן

מזכיר הכנסת, אריה האן

סגן מזכיר הכנסת, דוד לב

יועץ משפטי: ארבל אסטרחן

מנהל/ת הוועדה: אתי בן-יוסף

קצרנית: דרורה רשף

ערעורים על החלטת יו"ר הכנסת והסגנים שלא לאשר דחיפות הצעות לסדר היום

1.  של חבר הכנסת אחמד טיבי בנושא:

"מניעת יציאתו של השיח' ראיד צלאח בצו מנהלי חתום ע"י שר הפנים

היו"ר זאב בוים:

הישיבה פתוחה. לסעיף הראשון.

אריה האן:

יש הצעה רגילה.

היו"ר זאב בוים:

של מי ההצעה הרגילה?

נעמי חזן:

אני אסביר. יש הצעה רגילה של מוחמד כנעאן. הצעה רגילה דוחה דחופות ולכן לא
אושרה ההצעה הדחופה. אנחנו הצענו לחבר הכנסת טיבי לקחת מכסה מסיעה טובה כמו
מרצ ויוכל להתבטא בנושא.

היו"ר זאב בוים:

יפה מאד. שיתוף פעולה פורה.

דוד לב:

זה עשר דקות, כי אתה מצטרף להצעה רגילה. חוץ ממוחמד כנעאן, גם האשם מחאמיד
הגיש הצעה רגילה. אז אתם שלושה.

אחמד טיבי:

בסדר, תודה.

של חבר הכנסת מרדכי משעני בנושא:

"עליית מדד המחירים לצרכן בחודש ינואר"

היו"ר זאב בוים:

לנושא השני, חבר הכנסת מרדכי משעני, בבקשה.

מרדכי משעני:

אדוני, עם כל מה שקורה, עם כל אירועי הביטחון והפיגועים, למרות זאת אני
חושב שהנושא הזה, של עליית מדד המחירים והשתלבותו בנתונים שהתפרסמו אתמול
בקשר לאבטלה ולירידת התוצר הלאומי, זה חשוב מאד שהכנסת תקיים על זה דיון
בהצעה לסדר, דחופה ואני מבקש לאשר אותה.

אני יודע שיש עוד חברים שהגישו, זה לא רק אני.

דוד לב:

עוד שניים.

אתי בן-יוסף:

אמנון כהן ואבשלום וילן.

מרדכי משעני:

בעיקר לאור הנתונים שהתפרסמו אתמול.

נעמי חזן:

אדוני היושב ראש, ההצעה הדחופה לסדר שהוגשה על ידי חבר הכנסת משעני ואחרים,
היא הצעה מאד חשובה, אבל היא לא עסקה בשיעורי האבטלה ובצמיחה במשק, כי
הנתונים האלה התפרסמו בכלל אחרי ישיבת הנשיאות.

מרדכי משעני:

אנחנו התכוונו לדבר גם על זה.

נעמי חזן:

נקודה שניה, סיעתו של חבר הכנסת משעני הגישה הצעת אי-אמון, גם בנושאים הללו
ולכן הנשיאות סברה שיש חמישה נושאים יותר חשובים.

באיזשהו מקום, אדוני היושב ראש, אני חוזרת ואומרת מה שכבר נאמר: אנחנו
חייבים על פי התקנון לאשר חמישה נושאים ואנחנו לפעמים חורגים ומאפשרים
יותר, אבל משום שהנושא הזה היה מכוסה בדיון באי-אמון של סיעת גשר - - -

אמנון כהן:

אני לא דיברתי באי-אמון, סליחה. מה זה?

היו"ר זאב בוים:

שקט, אדוני. אתה רוצה לדבר?

נעמי חזן:

חבל, אנחנו היינו רוצים לשמוע אותך, אבל - - -

מרדכי משעני:

האי-אמון שלנו עסק יותר בנושא של הפיגועים.

נעמי חזן:

ובמצב במדינה, אדוני, גם במצב הכלכלי. גם אתה התבטאת, אם אני לא טועה. על
כן, במגבלות שלנו – יש לנו את הסוגיות של אבטחה בבתי ספר וסוגיות של קופות
חולים וכולי ולכן סברנו שהשבוע אין מקום להעלות את ההצעה הזאת.

היו"ר זאב בוים:

חבר הכנסת יורי שטרן, בבקשה. סגן שר.

יורי שטרן:

אני לא רוצה לבקר את החלטת הנשיאות, הנשיאות בחרה חמישה נושאים מתוך קבוצה
גדולה יותר - - -

נעמי חזן:

אין דיון בזה.

היו"ר זאב בוים:

אה, אין דיון?

דוד לב:

אין דיון בערעורים. יש מערער, נשיאות והצבעה.

היו"ר זאב בוים:

טוב, אז אנחנו מצביעים. מי בעד הערעור של חבר הכנסת מרדכי משעני ירים את
ידו.

דוד לב:

חבר הכנסת משעני, אתה לא מצביע.

מרדכי משעני:

מה זה אני לא מצביע?

היו"ר זאב בוים:

מי לא מצביע? משעני לא מצביע.

נעמי חזן:

גם אמנון לא מצביע.

אמנון כהן:

למה אני לא מצביע?

היו"ר זאב בוים:

אמנון הוא בעל ההצעה.

נעמי חזן:

הוא בעל ההצעה.

אמנון כהן:

מה פתאום? אני בעד הערעור, אבל ערעור משעני.

אתי בן-יוסף:

הוא לא הגיש ערעור, אבל הוא בעל הצעה.

היו"ר זאב בוים:

בעל הצעה יכול להצביע?

ארבל אסטרחן:

בעל הצעה לא יכול להצביע.

היו"ר זאב בוים:

לא יכול להצביע.

אמנון כהן:

למה לא אמרתם? הייתי מביא את מלול.

היו"ר זאב בוים:

אם כן – מי בעד ההצעה? מי נגדה?

הערעור לא התקבל.

הישיבה ננעלה בשעה:09:40.
