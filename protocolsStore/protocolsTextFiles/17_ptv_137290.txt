הכנסת השבע-עשרה נוסח לא מתוקן

מושב רביעי

פרוטוקול מס' 272

מישיבת ועדת הכנסת

יום רביעי ו' בכסלו התשס"ט (3 בדצמבר 2008) שעה 12:30

סדר היום: בקשה לשינוי שם סיעת האיחוד הלאומי מפד"ל לשם "הבית היהודי"

נכחו:

חברי הוועדה:

דוד טל – היו"ר

אורי אריאל

צבי הנדל

יעקב ליצמן

דוד רותם

ייעוץ משפטי: ארבל אסטרחן (שלומי בלבן)

מנהלת הוועדה: אתי בן יוסף

רשמת פרלמנטרית: רותי וייס

בקשה לשינוי שם סיעת האיחוד הלאומי מפד"ל לשם "הבית היהודי"

היו"ר דוד טל:

שלום לכולם, אני מתכבד לפתוח את ישיבת ועדת הכנסת. את הסעיף הראשון נמשוך,
לא נדון בו. נדון בנושא של בקשה מחודשת של שינוי שם סיעת האיחוד הלאומי -
מפד"ל לשם "הבית היהודי". יש לי בקשה שהופנתה על ידי חבר הכנסת אורי אריאל
יושב ראש סיעת האיחוד הלאומי. נאמר לי שהבקשה היא על דעת כל המכותבים קרי,
בני אלון, זבולון אורלב, צבי הנדל והרב יצחק לוי. אם הזכרתי את הרב לוי אני
מצטער מאוד שהוא החליט לפרוש. הוא היה חבר כנסת מהטובים שהיו. ראיתי אותו
בוועדת חוקה, לדעתי הוא תרם תרומה סגולית לוועדה.

צבי הנדל:

חבל שחברי הכנסת מקבלים קומפלימנטים רק ביום הפרישה.

היו"ר דוד טל:

זה מה שנאמר "אחרי מות קדושים – אמור". אבל אני אמרתי את הדברים האלה לרב
לוי בוועדת חוקה פעמים רבות, כולל בחוק רמת הגולן שהוא עזר לי בניגוד
לאנשים אחרים.

צבי הנדל:

ראשית אנחנו מסכימים איתך ובעזרת השם, הוא לא אחרי מות.

דוד רותם:

אדוני היושב ראש, נכון שהרב לוי הודיע שהוא עומד לפרוש אבל נשארים חברי
הכנסת הנדל וחבר הכנסת אריאל שהם חברי כנסת מאוד טובים, בוא נעזור להם לסדר
לעצמם פריימריז ונגיד גם עליהם מילה טובה.

היו"ר דוד טל:

אני מצטרף לדברי חבר הכנסת רותם כדי שלא יוכלו לומר שלא אמרנו גם על חבר
הכנסת הנדל וחבר הכנסת אריאל, בבקשה.

אורי אריאל:

ראשית אני מבקש לא לערוך הספדים לחבר הכנסת לוי כי בעזרת השם הוא יחזור,
אנחנו פועלים בעניין.

הבקשה שלנו לשנות את השם לבית היהודי, לא ארחיב במילים, כולם עסוקים
בענייני בחירות. אנחנו מבקשים לאשר לנו את השם "הבית היהודי" על דעת כל
המרכיבים, תודה רבה.

צבי הנדל:

אם צריך לאשר שם מלא הוא צריך להיות "הבית היהודי מיסוד המפד"ל והאיחוד
הלאומי."

ארבל אסטרחן:

מה שם הסיעה?

אורי אריאל:

הבית הלאומי מיסוד המפד"ל והאיחוד הלאומי.

יעקב ליצמן:

יכול להיות שאתם צריכים אישור מזבולון אורלב על כך.

צבי הנדל:

בזכות זבולון אורלב אני אומר מפד"ל קודם ואחר כך איחוד לאומי.

ארבל אסטרחן:

האיחוד הלאומי אינה מפלגה והמפד"ל היא מפלגה. אתם רוצים שזה ייקרא: "הבית
היהודי מיסודם של המפד"ל והאיחוד הלאומי"?

אורי אריאל:

כן.

ארבל אסטרחן:

אני רוצה רק להבהיר שהסיעה הזאת תמשיך לייצג 4 מפלגות כפי שהיא מייצגת כעת,
מולדת, תקומה, המפד"ל ואח"י.

צבי הנדל:

בהחלט.

היו"ר דוד טל:

התייחסויות בבקשה.

דוד רותם:

האם הבית היהודי מיסודן של המפד"ל והאיחוד הלאומי אומר שהבית שלי שאבי ייסד
הוא לא בית יהודי?

צבי הנדל:

הוא כשר למהדרין.

היו"ר דוד טל:

אם אין התייחסויות אני אעלה להצבעה. בדרך כלל אנחנו נוטים לאשר דברים כגון
אלה.

מי בעד ההצעה ירים את ידו, מי מתנגד? מי נמנע? תודה. אשר על כן אישרנו את
הבקשה של סיעת האיחוד הלאומי מפד"ל לשם "הבית היהודי מיסודם של המפד"ל
והאיחוד הלאומי.

דוד רותם:

אנחנו מבקשים להגיד לכם שאתם לוקחים על עצמכם אחריות יהודית, אנא מכם, אל
תהרסו את הבית היהודי.

צבי הנדל:

בעזרת השם.

הישיבה ננעלה בשעה 12:45
