הכנסת העשרים

מושב ראשון

פרוטוקול מס' 28

מישיבת ועדת הכנסת

יום שני, י"א באב התשע"ה (27 ביולי 2015), שעה 9:00

סדר היום:

1. רביזיה על קביעת ועדת הכנסת לדון בהצעת חוק התכנון והבנייה (תיקון מס'
104), התשע"ה-2015 (מ/938(

2. הגדלת מספר החברים בוועדת העבודה, הרווחה והבריאות

3. בחירת סגן ליושב-ראש הכנסת

4. קביעת ועדות לדיון בהצעות חוק ובהצעה לסדר-היום הבאות:

א. הצעת חוק איסור הונאה בכשרות (תיקון – הבהרת מצג כשרותי אסור),
התשע"ה–2015

ב. הצעת חוק איסור הונאה בכשרות (תיקון – הגדרת המינוח כשר לעניין הטעיה),
התשע"ה–2015

ג. הצעה לסדר-היום בנושא: חוק לתיקון פקודת העיריות – שידור ישיבות מועצה

ד. הצעת חוק השידור הציבורי (תיקון), התשע"ה-2015 – הקמת ועדה מיוחדת לדיון
בהצעת החוק

5. ישיבות ועדות הכנסת בפגרת הקיץ 2015

6. בחירת ממלא מקום ליו"ר הכנסת בעת היעדרו מן הארץ

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

יואל חסון

אחמד טיבי

ינון מגל

מרב מיכאלי

אברהם נגוסה

איילת נחמיאס ורבין

רועי פולקמן

שי פירון

יואב קיש

חברי הכנסת:

דוד אמסלם

תמר זנדברג

איתן כבל

מיקי לוי

אוסאמה סעדי

מוזמנים:

השר אופיר אקוניס

מזכירת הכנסת ירדנה מלר-הורוביץ

  -----------------------------------------------------------------------
  שמואל לטקו         –    מנהל ועדת החוץ והביטחון של הכנסת
  ------------------ ---- -----------------------------------------------

  -----------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדר אביב

1. רביזיה על קביעת ועדת הכנסת לדון בהצעת חוק התכנון והבנייה (תיקון מס'
104), התשע"ה-2015 (מ/938(

היו"ר דוד ביטן:

בוקר טוב, אני פותח את הישיבה. נתחיל בהגדלת מספר חברים בוועדת העבודה,
הרווחה והבריאות. בישיבה הקודמת הגדלנו מ-11 ל-15. נציגי הקואליציה נבחרו,
נציגי האופוזיציה – חיכינו. יש כבר?

אחמד טיבי:

אדוני יושב-ראש, נציג הרשימה המשותפת בוועדת העבודה: איימן עודה.

היו"ר דוד ביטן:

והבנתי שאורלי לוי היא הנציגה השנייה. נכון?

אחמד טיבי:

כנראה. אני הפסקתי לייצג את המחנ"צ באופן זמני. אם מישהו מהמחנ"צ פה,
שיגיד.

היו"ר דוד ביטן:

התוספת לשמות מטעם האופוזיציה היא: אורלי לוי מישראל ביתנו ואיימן עודה
מהרשימה המשותפת. אז מי בעד הגדלה, עם השמות שדיברנו בישיבה הקודמת?

הצבעה

בעד – רוב

נגד – מיעוט

הבקשה להגדלת מספר החברים בוועדת העבודה, הרווחה והבריאות אושרה.

היו"ר דוד ביטן:

מכיוון שיושב-ראש ועדת הפנים צריך ללכת, הזמנתי אותו לנושא העברת הוועדות
ממשרד הפנים למשרד האוצר. הודעת לי משהו בעל-פה, ואני רוצה שתודיע את זה
פה, שאנחנו לא קיבלנו סתם החלטה באוויר.

דוד אמסלם:

ביקשו ממני לדון בעניין. מבחינת לוחות הזמנים לא יכולתי – אני פשוט עמוס עד
היציאה. ביקשתי מדוד שיוביל את הסיפור הזה וראיתי את זה כדבר טכני שיעבור
לכאן.

היו"ר דוד ביטן:

מה ביררת?

ארבל אסטרחן:

- - -

היו"ר דוד ביטן:

לא, לא. עזבי, אנחנו כבר הגענו לסיכום עם היועץ המשפטי, אז חבל על ה - - -

ארבל אסטרחן:

הוא צריך רק עם מישהו שהוא מסמיך. אבל אומרת מנהלת הסיעה שהוא נמצא בכנסת,
אז - - -

היו"ר דוד ביטן:

יואל חסון, שהגיש את הרביזיה, לא פה.

ארבל אסטרחן:

אם הוא הסמיך מישהו, הוא יכול לנמק. אם לא, הוא צריך להגיע בעצמו.

היו"ר דוד ביטן:

אז שיגיד לך בטלפון שהוא מסמיך את איילת, נו.

איילת נחמיאס ורבין:

אני יכולה לנמק.

היו"ר דוד ביטן:

שנייה, רגע. פה עניין בעייתי. פה הכול תקנון. אנחנו ככה כל היום עם התקנון.

איילת נחמיאס ורבין:

לא. אתה יודע את עמדתי בעניין התקנון, היושב-ראש. אנחנו נדבר על זה.

היו"ר דוד ביטן:

אני יודע.

הוא מסמיך בטלפון מישהו? שיסמיך את איילת, נו.

איילת נחמיאס ורבין:

הנה, זהבה מסמיכה אותי. אתה יודע מה זה הסמכה מזהבה? עם כל הכבוד ליואל,
מוותיקי חברי הכנסת, זאת ה-הסמכה.

דוד אמסלם:

יש איזושהי התנגדות עקרונית להעביר את זה?

איילת נחמיאס ורבין:

כן. אל"ף, היתה התנגדות - - -

היו"ר דוד ביטן:

בסדר.

דוד אמסלם:

בוא נשמע למה.

היו"ר דוד ביטן:

הם חוזרים על אותה מנטרה. אנחנו, בגדול, נקבל את הרביזיה ונעביר את זה
לוועדת הרפורמות. בסדר?

איילת נחמיאס ורבין:

ועדת הרפורמות הוקמה?

היו"ר דוד ביטן:

הוקמה, אבל אנחנו נעביר את החוק הזה - - -

איילת נחמיאס ורבין:

אל תבדר אותי. ועדת הרפורמות לא הוקמה.

ארבל אסטרחן:

איך היא תיקרא, הוועדה הזו? היום היא נקראת: הוועדה להצעת חוק התחדשות
עירונית - - -

איילת נחמיאס ורבין:

דודי, הוסמכתי.

היו"ר דוד ביטן:

אבל הגישו רביזיה על זה.

תמר זנדברג:

אין דיון ברביזיה?

איילת נחמיאס ורבין:

כן, אבל הייתי צריכה להיות מוסמכת על-ידי - - -

תמר זנדברג:

את היית צריכה להיות מוסמכת – בסדר. אבל חברי כנסת שרוצים, לא יכולים לדבר?

היו"ר דוד ביטן:

רק זה שהגיש, ואני מגיב.

תמר זנדברג:

אחרי זה שהגיש?

היו"ר דוד ביטן:

לא, לא חובה. את רוצה לדבר – אני אתן לך, אבל לא חובה. בואי נתחיל מזה.

תמר זנדברג:

אני מבקשת מאדוני היושב-ראש.

היו"ר דוד ביטן:

בסדר גמור. לא תהיה בעיה. אבל תני לה קודם כל להציג.

איילת נחמיאס ורבין:

אני שמחה שיושב-ראש ועדת הפנים נמצא כאן כדי שאנחנו גם נוכל לסבר את אוזנו
מה הטריד אותנו.

דוד אמסלם:

ברשותך, אני רוצה להגיד משפט לפני כן. אני מנהל את הוועדה לא באופן פוליטי,
אלא ענייני.

איילת נחמיאס ורבין:

אני מסכימה אתך.

איתן כבל:

זה לא עוזר לוועדת הכלכלה.

דוד אמסלם:

אני רציתי להתייעל כאן. לא היה לי זמן, אמרתי לדוד: בוא, תן כתף. אז הוא
הסכים. זה בא ממקום טוב.

איילת נחמיאס ורבין:

קודם כל, דודי, אני רוצה להגיד לך: אני ישבתי בשתי ישיבות שאתה ניהלת, ואני
חושבת שאתה מנהל אותן מאוד יפה. זה לא קשור לעניין עצמו.

היו"ר דוד ביטן:

אני אתייחס לחוות-דעת. למרות שקיבלתי את העמדה של היועץ המשפטי, אני אגיב
לחוות-הדעת שאני לא מסכים לה.

איילת נחמיאס ורבין:

חברי היקר, אתם נותנים לי את זכות הדיבור ולוקחים לי את זכות הדיבור,
נותנים לי את זכות הדיבור ולוקחים לי את זכות הדיבור. תנו לי לדבר.

היו"ר דוד ביטן:

נו, דברי. תציגי את העניין, שלוש דקות.

איילת נחמיאס ורבין:

אפילו בפחות. אני רוצה להגיד לכם בדיוק למה הוגשה הרביזיה.

היועצת המשפטית של הוועדה, ארבל אסטרחן, הציגה מאוד-מאוד יפה את העניין.
מדובר בלב-לבה של ועדת הפנים, בסופו של דבר. מבין כל החוקים שאפשר לשנע בין
ועדות – ויש כאלה, דודי אתה צודק – מדובר במשהו שהוא באמת בלבה של ועדת
הפנים, ואנחנו לא חשבנו שהגישה היא נכונה. ובטח לא חשבנו שוועדת הכנסת,
שעוסקת בנושאים כאילו פרוצדורליים, כי פרוצדורה זה הרבה פעמים המהות, אבל
עוסקת בנושאי פרוצדורליים, לא יכולה לעסוק - - -

היו"ר דוד ביטן:

זה חוק פרוצדורלי לגמרי. אין פה שום דבר מהותי. כּוּלה להעביר. תיכף אני
אתייחס לזה.

איילת נחמיאס ורבין:

העניין הוא לא כל-כך פרוצדורלי כפי שהציג את זה היושב-ראש.

דבר שני, יש פה איזשהו עניין שדוד, יו"ר ועדת הכנסת, אמר בצורה עניינית
אמר: זה בסך-הכול דיון אחד. תגיד לי, איך אפשר לדעת שתיקון כזה לחוק יהיה
דיון אחד?

היו"ר דוד ביטן:

דיון ורבע.

איילת נחמיאס ורבין:

איך אפשר לדעת דבר כזה, דודי?

היו"ר דוד ביטן:

כי רואים, מה?

איילת נחמיאס ורבין:

דוד, אי אפשר באמת לדעת דבר כזה. וזה אפילו לא אחראי להגיד דבר כזה.

ולכן, התקבלה פה איזושהי החלטה, הוגשה רביזיה על-ידי חברי, חבר הכנסת יואל
חסון. אנחנו עדיין איתנים בעמדתנו שהוועדה שהיתה צריכה לקיים את הדיון
בהצעת החוק הזו היא ועדת הפנים.

ואגב, שורה תחתונה: הממשלה רוצה להעביר רפורמות? יפה מאוד – יתכבדו הוועדות
ויעבדו בהתאם, ויש גם ראשון וחמישי. ומה לעשות? הממשלה רצה להעביר השבוע את
כל החקיקה? חברים, נתגלה כוכב לכת חדש, ואומרים שהחיים שם הם כמו על
כדור-הארץ. יכול להיות שהממשלה תבקש להעביר חוק שאנחנו צריכים גם שם לנגוס
איזשהו נתח השבוע, לפי כמות החוקים שמביאים השבוע.

היו"ר דוד ביטן:

את מתווה הגז נעביר לירח.

איילת נחמיאס ורבין:

יכול להיות שגם את זה צריך להעביר לוועדת רפורמות.

היו"ר דוד ביטן:

קודם כל, בישיבה הקודמת היועצת המשפטית אמרה במפורש שכל ועדה, על-פי
התקנון, יכולה לדון בכל נושא. היא לא ממליצה כי זה תקדים, אבל כל ועדה
יכולה והסמכות היא בידינו.

איילת נחמיאס ורבין:

היא ממליצה: לא. היא לא: לא ממליצה.

היו"ר דוד ביטן:

היא ממליצה: לא, כי זה תקדים, אבל כל ועדה יכולה לדון.

אי אפשר לבוא אלינו כל היום ולהגיד לנו – למרות שאני מוכן לקבל את הרביזיה,
אמרתי, מפאת כבוד היועץ המשפטי של הכנסת. אבל אני רוצה רק להסביר כי אני
חושב שאני צודק. למה? אי אפשר לומר שאיפה שהתקנון אומר מה מותר ומה אסור,
אנחנו מוגבלים, ואיפה שהוא לא אומר שמותר, אנחנו גם מוגבלים. הרי בסופו של
דבר, התקנון הוא פרוצדורלי, הוא צריך לסייע לנו. הוא לא צריך להגביל אותנו
כל היום. זה דבר ראשון.

דבר שני, היועץ המשפטי, גם בחוות-הדעת, הוא לא אומר שאסור לנו. הוא נוקט
הליך של בג"ץ: הוא אומר, אני מסתכל עכשיו על הנימוקים שלכם, והנימוקים שלכם
לא סבירים לצורך ההעברה. זה מה שהוא אומר. ועדת הפנים הסכימה להעביר, היא
ויתרה על הסמכות שאת מדברת עליה, שזה בלב-לבה. זה לא לב-לבה כי זה חוק
פרוצדורלי, הוא לא חוק מהותי.

איילת נחמיאס ורבין:

חוק התכנון והבנייה הוא חוק מהותי מאוד.

היו"ר דוד ביטן:

רגע. גם הנושא של יעילות הדיון כיוון שהוועדה לא יכולה לדון – יעילות הדיון
וסיום מהיר של דיון בחוק פרוצדורלי שיש ו היבטים מהותיים, כיוון ששר האוצר
אומר: אם לא נעשה את זה מהר - - -

איילת נחמיאס ורבין:

אבל דוד, לכן יש עוד ימים בשבוע, יקירי.

היו"ר דוד ביטן:

רגע, אבל למה את מפריעה לי?

איילת נחמיאס ורבין:

כי אתה הפרעת לי.

היו"ר דוד ביטן:

אמרנו שזה חריג. אני אתן לך דוגמה: הרי אי אפשר לגלגל עיניים למעלה. הנושא
של ועדה מיוחדת זה בדיוק אותו דבר. ועדה מיוחדת מה עושה? לוקחת נושא שהוא
בלב-לבה של ועדה, ומקימה ועדה מיוחדת וגם בלי הסכמת הוועדה. ופה היתה
הסכמה.

לכאורה, יכולתי להחליט שוועדת הכנסת היא ועדה מיוחדת לעניין הזה. אז זה
אותו דבר, אותם ח"כים יושבים. בואו לא ניתמם, הנימוקים הם בסדר כי הנימוקים
הם נימוקים פרוצדורליים בדיוק כמו שהתקנון הוא פרוצדורלי. יעילות הדיון
וסיום מהיר של דיון כשוועדה לא יכולה לדון, זה נימוק ראוי.

איילת נחמיאס ורבין:

אנחנו פשוט לא השתכנענו מזה שהוועדה לא יכולה לדון, עם כל הכבוד ליושב-ראש
ועדת הפנים.

היו"ר דוד ביטן:

רגע, את לא מקשיבה. אמרתי שכמו שאנחנו יכולים להקים ועדה מיוחדת, לקחת סעיף
שהוא מהותי להחלטת ועדה, כך אנחנו יכולים לקבוע שוועדת הכנסת יכולה
לעשות - - -

דוד אמסלם:

את לא סומכת עלי? - - -

איילת נחמיאס ורבין:

אני סומכת עליך מאוד. אני חושבת שעשית טעות בעניין ואני אסביר לך אחר-כך
למה.

היו"ר דוד ביטן:

אתם מתעקשים על ועדת הפנים למרות שוועדת הפנים לא יכולה לדון זה? אני מציע
להעביר את זה לוועדה של אלי כהן.

איילת נחמיאס ורבין:

הוועדה לא הוקמה.

היו"ר דוד ביטן:

אנחנו עכשיו נחליט. זה בסדר. דיברתי עם היועץ המשפטי של הכנסת והוא אמר
שאין בעיה. תהיה החלטת מליאה בעניין הזה.

איילת נחמיאס ורבין:

אני יודעת מה זה התחדשות עירונית. זה לא תיקון מספר 104. אבל בסדר.

היו"ר דוד ביטן:

היועץ המשפטי של הכנסת אמר לי שאין בעיה להחליט שזה יועבר לשם, ונביא את זה
להחלטת המליאה. זה הכול.

ארבל אסטרחן:

מרחיבים את הסמכויות, משנים את הסמכויות שלה - - -

היו"ר דוד ביטן:

משנים את הסמכויות. זה שום דבר, חבר'ה.

דוד אמסלם:

דרך אגב, זה חייב להיות היום בגלל שזה צריך לעבור למליאה, גם להצבעות.

איילת נחמיאס ורבין:

אני מבינה את זה. אני חושבת שהיה צריך לקיים אתמול דיון בוועדת הפנים.

דוד אמסלם:

אתמול היה תשעה באב.

איילת נחמיאס ורבין:

סליחה, אני מתנצלת. אתה צודק. ביום חמישי לפני כמה ימים.

היו"ר דוד ביטן:

מרב, אתם מסכימים לזה או לא?

מרב מיכאלי:

לא, אנחנו נצביע נגד. אבל יש לך רוב.

היו"ר דוד ביטן:

עזבי, אני מנסה להגיע לפשרה.

תמר זנדברג:

אדוני היושב-ראש, אני רק רוצה להעיר את תשומת לב הוועדה לשני דברים,
וכתוצאה מזה המסקנה.

אל"ף, ועדת הכנסת היא לא ועדה טכנית וגם החוק הזה הוא לא טכני ולא
פרוצדורלי. זה חוק מאוד-מאוד מהותי, שהליבה שלו היא העברת סמכויות התכנון
והבנייה משר הפנים לשר האוצר, ולב-לבה של ההעברה הזו הוא שאלת המינויים של
יושבי-ראש הוועדות המחוזיות. לפיכך נתכנסנו.

היו"ר דוד ביטן:

מה מהותי כל-כך? מחליפים את הבן-אדם. זה הכול.

תמר זנדברג:

זה לא דבר טכני ולא פרוצדורלי. זה דבר סוּפּר-מהותי. זה אחד מהנושאים שעומדים
בלב-לבה של הבטחת שר האוצר לפתרון משבר הדיור, ויש על זה ויכוח מאוד-מאוד
גדול בכלל על עצם העניין, אם העברת סמכויות כאלה לשר האוצר זה הדבר הראוי.

כיוון שמדובר בנושא כל-כך חשוב, וכיוון שהוא כל-כך בליבת עבודתה של ועדת
הפנים, נדמה לי שהדיון שצריך להתנהל כאן זה לא שאלה שוועדת הפנים תדחק את
זה מגבולותיה ואנחנו פה נדון לאן כן כמו איזה כדור פינג-פונג.

היו"ר דוד ביטן:

אז זה יעבור לפגרה, ואז זה ידחה לעוד ארבעה חודשים.

תמר זנדברג:

אנחנו צריכים לדון למה ועדת הפנים לא יכולה. האם הנימוק של אין לה זמן זה
נימוק מספק?

היו"ר דוד ביטן:

למה לא? נימוק מצוין.

איילת נחמיאס ורבין:

זה לא נימוק טוב ואמרתי לך את זה.

תמר זנדברג:

אני שואלת. בתור חברת ועדת הפנים ובתור מי שדנה - - -

היו"ר דוד ביטן:

את באה אלי בטענה בעניין הזה? אני לא בוועדת הפנים.

תמר זנדברג:

לא, לא. אני מעידה על עצמי – בתור חברה בוועדת הפנים כבר קדנציה שנייה,
בקדנציה הקודמת ועדת הפנים דנה לפחות בשלוש רפורמות הרבה יותר גדולות מזאת
מבחינת ההיקף. לא ברור לי, ונדמה לי שהדיון צריך להתנהל בשאלה: למה לא שם?

מרב מיכאלי:

אדוני, הערה קצרה ברשותך. בסוף-בסוף, הרי ההתעקשות היא לא פוליטית פרופר.

היו"ר דוד ביטן:

אני חושב שהיא פוליטית. אבל לא משנה.

מרב מיכאלי:

אני מאמינה בעבודה מקצועית של הכנסת. אני מאמינה בזה שהתקנון לא מגביל
אותנו, אלא כללים באמת נועדו לשמור על כולנו. ובסוף, יש פה ועדה שאתה
בעצמך - - -

היו"ר דוד ביטן:

אמרתי שאני לא מסכים לזה, אבל אני מכבד את זה. אין לי בעיה.

מרב מיכאלי:

אתה, בצדק, התנגדת לתת לה סמכויות רחבות כי היא ועדה שאין לה - - -
מקצועית, והיא ועדת השמנת של שר האוצר. והחתול, אתה יודע, לא צריך לקבל את
השמנת הזאת גם.

היו"ר דוד ביטן:

קיבלתי את המסר.

רועי פולקמן:

זה יהיה פר נושא. זה לא סמכויות רחבות.

היו"ר דוד ביטן:

אנחנו נצביע קודם כל על הרביזיה בלי ועדה, ואחר-כך נצביע על הוועדה.

מי בעד הרביזיה בלי ועדה?

קריאה:

מה זה בעד הרביזיה?

היו"ר דוד ביטן:

אנחנו נקבל את זה שנבטל את ההחלטה הקודמת. זה הרביזיה.

הצבעה

בעד – רוב

נגד – מיעוט

בקשת הרביזיה על קביעת ועדת הכנסת לדון בהצעת חוק התכנון והבנייה (תיקון
מס' 104), התשע"ה-2015, אושרה.

יואל חסון:

אדוני, אני שמח שקלעתי לדעת גדולים. אמרתי לך?

היו"ר דוד ביטן:

לא קלעת. אני כיבדתי את היועץ המשפטי. עדיין הסמכות בידי, אבל הלכתי לקראת.

אני ממליץ שהוועדה תהיה בוועדה של אלי כהן, ונוסיף לה את החוק הזה - - -
להתחדשות עירונית. יש מישהו שחושב משהו אחר?

יואל חסון:

בוודאי. כמו שאמרנו, זה צריך להיות בוועדת פנים, אדוני. אתם כל הזמן
ממשיכים לעשות כל מיני קומבינות. איזה כלים יש לוועדת הרפורמות לדון בחוק
התכנון והבנייה?

היו"ר דוד ביטן:

אותו יועץ משפטי שיושב פה יושב שם, אל תדאג.

היו"ר דוד ביטן:

מי בעד ההצעה שלי? מי נגד?

הצבעה

בעד – רוב

נגד – מיעוט

ההמלצה לדון בהצעת חוק התכנון והבנייה (תיקון מס' 104), התשע"ה-2015,
בוועדת הרפורמות אושרה.

היו"ר דוד ביטן:

אז הסעיף הזה עבר. הנה, קיבלנו את העמדה שלכם. מה אתה רוצה?

2. קביעת ועדות לדיון בהצעות חוק ובהצעה לסדר-היום הבאות:

א. הצעת חוק איסור הונאה בכשרות (תיקון – הגדרת המינוח כשר לעניין הטעיה),
התשע"ה–2015

ב. הצעת חוק איסור הונאה בכשרות (תיקון – הבהרת מצג כשרותי אסור),
התשע"ה–2015

ג. הצעה לסדר-היום בנושא: חוק לתיקון פקודת העיריות – שידור ישיבות מועצה

ד. הצעת חוק השידור הציבורי (תיקון), התשע"ה-2015 – הקמת ועדה מיוחדת לדיון
בהצעת החוק

היו"ר דוד ביטן:

הצעת חוק השידור הציבורי (תיקון), התשע"ה–2015 – הקמת ועדה מיוחדת לדיון
בהצעת החוק.

צחי, אתה יכול להסביר את הבקשה?

צחי הנגבי:

אופיר אקוניס היה אמור להגיע להצהיר - - -

היו"ר דוד ביטן:

אמרתי לו 9:30. אתה רוצה לחכות לאופיר אקוניס עד 9:30?

איתן כבל:

לא. יש לי דיון ב-9:30. מה, מה הוא יבוא?

היו"ר דוד ביטן:

הוא השר האחראי.

צחי הנגבי:

אני אסביר.

אחמד טיבי:

אני לא מכיר מישהו שרוצה לחכות לאופיר אקוניס.

היו"ר דוד ביטן:

הוא שנה חכה לו. על מה אתה מדבר? הוא צריך להחליף אותו. הוא מחליף אותו. על
מה אתה מדבר?

צחי הנגבי:

אני מקווה שזה לא תקדים שהוא לא מגיע בזמן.

קריאה:

חכה עד בוש.

צחי הנגבי:

הנושא הוא די ברור. ומי שיבהיר אותו הכי הרבה זה איתן כבל תיכף. היתה בכנסת
הקודמת יוזמה לחקיקת חוק השידור הציבורי, או רשות השידור, אני לא זוכר
אפילו איך זה נקרא – היא עסקה בהצלת רשות השידור וברפורמה ברשות השידור,
שמה בישראל: ועדת קארין אלהרר. היא עשתה עבודה יסודית. חבר הכנסת כבל גם
הוא היה מעורב מאוד בנושא, ובסופו של דבר, הובא חוק, והחוק הזה אושר בכנסת
הקודמת.

הממשלה הביאה כמה תיקונים לחוק, עקב העובדה שבשל הבחירות התעכבו תהליכים
ונוצר צורך דחוף לעשות חישוב מסלול מחדש בכמה וכמה נושאים. הממשלה אישרה את
הצעת החוק, הכנסת אישרה את הצעת החוק בקריאה ראשונה, והעבירה לנו לוועדת
הכנסת, לקבל החלטה באיזו ועדה יידונו התיקונים הללו. אנחנו – הממשלה,
הקואליציה – מצאנו לנכון לחדש עיסוק ממוקד בנושא הזה בוועדת אלהרר החדשה,
שאני נטלתי על עצמי לעמוד בראשה בתקופת הפגרה. אנחנו רוצים שהוועדה תאשר את
ההעברת החוק לוועדה הזאת, ושבתקופת הפגרה נשלים את התיקונים.

למעשה, אנחנו צריכים עד ה-2 בספטמבר להביא להשלמת החקיקה כדי להעביר את זה
ב-2 בספטמבר, ביום שהכנסת מתכנסת לעניין התקציב, להעביר גם את החוק הזה. כי
ללא העברת החוק – כך אומרים לי, עוד לא למדתי את פרטיו במדויק – זה גט
כריתות - - -

איתן כבל:

יש מישהו שמכיר את החוק.

צחי הנגבי:

כן, מיד אבקש ממך לסייע לי.

ללא עמידה בלוח הזמנים הזה הסכנה היא פשוט לעצם קיומה של רשות השידור,
והיינו רוצים הציע מתכונת ודמה לוועדת קארין אלהרר,אבל כפולה.

בוועדת קארין אלהרר היו רק שמונה או תשעה חברים: חמישה לקואליציה, שלושה
לאופוזיציה. ולפי היקף ההתעניינות שהיו בשיחות שאני קיימתי עם מפלגות
הקואליציה, ואני מאמין שגם באופוזיציה אותו דבר, היינו רוצים לאפשר ייצוג
לכל סיעה בבית. אז צריכים להכפיל את הוועדה, ואנחנו מציעים ועדה של 15
חברים.

היו"ר דוד ביטן:

יש לך את החלוקה הסיעתית פה?

צחי הנגבי:

לגבי השמות – יש לי, אבל האופוזיציה צריכה להגיד את השמות שלהם. הם עוד לא
אמרו.

היו"ר דוד ביטן:

אנחנו חייבים לקבוע את החלוקה הסיעתית אם אתה רוצה להעביר את זה היום.

צחי הנגבי:

היום צריכים לקבוע, כן. גם שמות. יש לי את שמות הקואליציה, מלבד הליכוד,
שאנחנו נשאיר - - -

אחמד טיבי:

תוכל להגיד מה החלוקה הסיעתית של האופוזיציה?

צחי הנגבי:

האופוזיציה היתה צריכה להגיד לי. מרב פה, היא תגיד לכם ולי.

איתן כבל:

אפשר ברשותכם אחרי זה? - - -

אחמד טיבי:

לא, לא. אני שומע את זה פעם ראשונה. מה?

איתן כבל:

לא, אין לי תלונה לגביך.

היו"ר דוד ביטן:

נשמע את ההתייחסות של איתן כדי שהוא יוכל ללכת. בסדר?

איתן כבל:

טיבי, זה לא העניין.

היו"ר דוד ביטן:

איתן, דבֶּר.

איתן כבל:

אדוני היושב-ראש, בואו נשים את הקלפים על השולחן. כל העוסקים במלאכה הם כמי
שכפאם שד.

החיים פה, בכנסת הזו, הם יום אסל יום בסל. גם אם אתה בקואליציה, אתה מוצא
את עצמך יותר מפעם אחת בעמדת נחיתות מאוד גדולה בין חבריך. דוד, חשוב לי
שתקשיב.

את כל ההרצאה שנתן חברי צחי, וצחי באמת חבר שלי, זה לא מילים מן הפה ולחוץ
– אין אף אחד בכנסת ישראל, בוודאי בשנים האחרונות, שבקי בחוק הזה כמוני.
החוק הזה, רובו ככולו, נכתב על-ידי, עוד בהיותי לתקופה קצרה שֹר ממונה. נעשו
בו שינויים כאלה ואחרים על-ידי גלעד ארדן. ואומר את זה כאן בצורה הברורה
ביותר: לולא עבודתי והליכתי נגד חברי, בסיעה בעיקר, החוק הזה לא היה עובר.
זה לא מילים מין הפה ולחוץ.

יתירה מכך – אתה יודע, צחי, אתה יודע את זה, דוד, יודע את זה השר אקוניס –
שאין ולא היתה לי ולאף אחד מאתנו כוונה לא להעביר את החוק. העניין ברור
לכולנו, שאין לנו ברירה, אנחנו חייבים להעביר את החוק. כיוון שאם לא נעביר
את החוק, לא תהיה רשות שידור, לא במתכונת א' ולא במתכונת ב'. מסיבות שאינן
ברורות לי, אלא אם כן החלטתם להיות מפעל לחותמות ולהעביר את כל הדברים,
צחי, דוד, את בקש הממשלה אחת לאחת. הרי ברור שאין לי שום כוונה לפעול נגד,
אלא לקדם את העניין.

היו"ר דוד ביטן:

אבל צחי ידון בזה ואולי הוא לא יעביר את - - - הוא לא חייב להעביר.

איתן כבל:

זה לא שיש לי כלפי צחי עניין שאני חושב שצחי יידע לעשות את זה טוב יותר או
פחות טוב ממני. אני לא במקום הזה. זה לא העניין. זאת לא הנקודה. גם אתה
יודע וגם צחי יודע שזה לא הסיפור.

היו"ר דוד ביטן:

אתה יודע מה העמדה שלנו בעניין הזה. נו, אין מה לעשות.

איתן כבל:

אני לא אאריך. דוד, אני לא אאריך.

היו"ר דוד ביטן:

לא, אתה יכול לדבר כמה שאתה רוצה.

איתן כבל:

את מה שיש לי, עשר דקות היום מעל הבמה, אני אגיד. תאמין לי, אני אומַר בצורה
הכי ברורה - - -

יואב קיש:

תגיד, ומבחינת לוחות זמנים ועומס בוועדת הכלכלה?

איתן כבל:

אל תהיה מודאג.

יואב קיש:

לא, אני שואל ברצינות. יש לך את הגז, שגם יכול להגיע.

איתן כבל:

אתה מכין לי לו"ז?

יואב קיש:

לא, אבל אני אומר לך - - -

איתן כבל:

סליחה, מי אמר לך מה יש לי גז אין לי גז? אני אומר את זה לך. אני, אין דבר
כזה. כל מה שאני צריך לדון, אני אדון גם אם אני אצטרך להיות פה מבוקר עד
ערב. זה לא העניין.

ב-2בספטמבר יונח החוק לקריאה שנייה ושלישית מבחינתי. אין שום מחלוקת בעניין
הזה. זה לא הוויכוח בכלל. אני אומר את זה לך, אני אומר את זה לצחי.

משום מה התעקש ראש הממשלה, אין לי שמץ של מושג למה, והחליט ללכת לי על הראש
בעניין הזה מסיבות לא ברורות. זה שהחיים לא מסתיימים ב-2 בספטמבר – זה
ברור. זה שלא כל דבר אפשר להוציא ממני בוועדה – זה עוד יותר ברור. זה שאני
אחליט עכשיו על כללי המשחק – זה עוד יותר ברור. והכול על מה? על כלום לשנות
פה סדרי עולם?

אמר פה קודם יושב-ראש ועדת הפנים: "אני פועל על-פי אמות מידה פוליטיות?".
דוד יושב בוועדה שלי, ואתה יושב בוועדה שלי, ובאמת, זה יהיה פתטי שאני אומר
שאני לא פועל על-פי אמות-מידה פוליטיות. נהפוך הוא. ומי כמוך יודע את זה –
נהפוך הוא.

היו"ר דוד ביטן:

נכון.

איתן כבל:

כמה אני הולך יותר ממה שנדרש אפילו בקריצה ושלא בקריצה למען הקואליציה, כי
בסך-הכול, בשורה התחתונה אנחנו גם חברים. זה לא הכול פה רק קואליציה
ואופוזיציה. יש את הנושאים שאנחנו מחליטים שהם הנושאים שאנחנו נלחמים
עליהם, כל אחד מצדו ומכיוונו. אבל עדיין המסה הקריטית היא לא שם.

דרך אגב, רשות השידור, לשיטתי, לקחנו אותה מהמקום הפוליטי וניסינו להביא
אותה אל המקום האחר, אל המקום הלא-פוליטי, של ההתעסקות העניינית.

אני אומר את זה גם לרועי: לש"ס אני אפילו לא פונה. כי ש"ס, זה לא מעניין
אותם הנקודה הזו. הם מאזינים רק בתדרים של המלחמה ברשת ב' ודברים מן הסוג
הזה. יש להם את הרשתות שלהם. זה פחות מעניין אותם. לא שאני עושה לכם הנחות.
הסיפור המרכזי זה רועי וחבריו מ"כולנו". כי שר האוצר פה, גם הלכתי אתו יד
ביד, יד ביד, כדי שרשות השידור תעמוד על הרגליים נגד כל העולם.

אני לא רוצה לגנוב לעצמי את מה שיש לי לומר במליאה, ואני אומַר זאת. כי יש
רגעים שצריך גם להוציא את השדים החוצה. לא הגענו לכאן, רועי – הרי אתה לא
עזבת את מקום עבודתך, והיית בן-אדם מכובד, כמו רחל עזריה – בשביל להגיע
בסוף, בסוף, להגיע לכאן ולהגיד: תשמעו, יש דברים, יש עניינים, יש דברים
כאלה.

בשורה התחתונה, אנחנו באנו לפה כדי להיאבק על דרך, על עמדות. ואתם יודעים
שאני צודק, רועי. אתם יודעים. דוד יודע. צחי - - -

ינון מגל:

על מה אתה מדבר, איתן?

איתן כבל:

ועדה מיוחדת.

לכן הצעתי הצעה, והייתי מוכן ללכת לקראתכם בעניין הזה. אני הצעתי שתקום
ועדה משותפת, בראשותי, שיהיה רוב לקואליציה, אבל שאני אנהל את העניינים.
אני מכיר אותם, אני מכיר היטב, גם את ענייני העובדים. כולי רתום למען
השידור הציבורי, לא ממקום של פוליטיקה. ממקום הכי ענייני, הכי רציני.
העובדים רוצים שאני אעשה את זה, ההסתדרות רוצה, רשות השידור – כל המערכות
התומכות בעניין הזה. זה יהיה באמת חבל לשבור את הדברים על העניין הזה.
תודה.

היו"ר דוד ביטן:

קודם כל, אתה יודע מה היתה המלצה שלנו. גם שלי וגם של צחי. אבל יחד עם זה,
מה שאקוניס אומר – הנה הוא פה – שלא מדובר רק על החוק הזה. זה הולך להיות
ועדה יותר רחבה, נכון? כרגע זה על החוק הזה.

איתן כבל:

דוד, נו. בחיאת דינכּום, דוד.

היו"ר דוד ביטן:

אוקי, שמעתי. שמעתי.

איתן כבל:

די.

צחי הנגבי:

אני אומַר עוד משהו: אני הצעתי לאיתן להיות חבר בוועדה ולעבוד אתי בשיתוף
פעולה. הוא מכיר את הנושא. הצעתי לקארין אלהרר להיות ושמחתי שהיא הסכימה.
הגדלנו פה באמת את הנציגים כך שבכל סיעה יהיה ייצוג. דבר שכמעט לא קיים
בוועדות הכנסת. המטרה היא לעשות דברים מתוך שקיפות מוחלטת.

אבל אני לא מכחיש: החוק עבר בממשלה פה אחד, סיעות הקואליציה מחויבות לו,
העברנו אותו בכנסת, אנחנו לא רוצים בו שינויים. זאת המטרה - - -

איתן כבל:

אז למה לבזבז זמן לאנשים?

צחי הנגבי:

יש דברים כאלה. יש לא פעם חוקים שמגיעים מהממשלה ולממשלה אין עניין שהם
ישתנו. לכנסת, יש לה מעמד משלה. היא יכולה כמובן - - -

איתן כבל:

צחי, אתה מקשיב לעצמך? אז את עושה פארסה? אתה מכפיל את האנשים? אתה עושה
טורח ציבור, בשביל מה? בשביל ששום דבר לא ישתנה?

צחי הנגבי:

לכן אני אומר, זאת המטרה. המטרה היא: יש חובה להביא את זה לכנסת ולכנסת יש
את כללי המשחק שלה, והאופוזיציה יכולה להיאבק ולהגיש הסתייגויות, וזה
לגיטימי, ואנחנו עושים את זה. אבל אנחנו מעבירים פה עשרות חוקים - - -

איתן כבל:

צחי, אתה יודע את זה: לא כל יום עושים פעולה – זאת פעולה דורסנית. אתה יודע
את זה. היא לא פעולה פשוטה, להוציא - - -

צחי הנגבי:

איפה יש פה פעולה? - - -

איתן כבל:

סליחה. אפילו ועדת קארין אלהרר, אמרנו, הוצאנו את זה, אירוע חריג.

אני כל-כך מאוכזב, כיוון שבסוף הדיון הזה כאן מתקיים רק בגלל שסייעתי
לקואליציה בפעם הקודמת להעביר את זה. אך ורק. כי אופיר התנגד לחוק, ולא רק
הוא. אני העברתי את החוק על הראש של הקואליציה בפעם הקודמת. זה לא עניין של
מה בכך.

ואתה יודע, התחושה הזו היא תחושה מתסכלת פעמיים: זה גם עניין אישי פה, צחי.
זה לא רק עניין מול החברים שלי. בסוף, אתה יודע, אתה עושה את כל הדרך
ובשביל מה? אני שפעלתי לא מפוליטיקה – בסוף לוקחים את זה למקום של
הפוליטיקה? וכולם אמרו לי שזה מה שיקרה. אמרתי את זה גם לשר לביטחון פנים,
שירד למחתרת. אפילו אמירה ערכית, אמריה ערכית, כי הלכנו אתו.

השר אופיר אקוניס:

מה זאת אומרת, ירד למחתרת? כולנו באנו מהמחתרת.

איתן כבל:

הלכתי אתו יד ביד, כי סמכתי עליו והאמנתי בו. יש כאן עניין ערכי גם. וזה
מסוג הדברים כל אחד מאתנו נהיה שמש לדבר עבירה. כל פעם זה רק מתחל בינינו,
צחי. פעם זה אתה, פעם זה, פעם מישהו אחר. וכל פעם אנחנו מסתכלים בעיניים של
עגל: נו, מה? זה לא שאני צריך את זה.אתה צודק. יש לי מספיק עבודה. זה לא
העניין.

אבל יש דברים בעבודת הכנסת, וכל אחד פה בוחר לעצמו את הנושאים שהוא יודע,
הוא הולך על זה שנים, נאבק למען העניין הזה, מתוך כוונה. ובא מישהו בסוף,
לוקח את זה. למה? ככה. למה? ככה.

התעמתּי עם העובדים ברשות השידור. מצאתי את עצמי במקומות שאדם מהמקום
הפוליטי שבו אני נמצא, האחרון שהיה צריך להעמיד את עצמו.

צחי הנגבי:

אני לא מבין על מה אתה מקטר. בפעם הקודמת לא היית יו"ר הוועדה, וגם הפעם
לא. מה השתנה? מה השתנה?

איתן כבל:

אני אגיד לך מה ההבדל: כי כבר קיימתי דיונים בוועדה. הרי ההמלצה על
התיקונים באה מהוועדה שלי. סליחה, צחי, סליחה. כבר קיימנו כמה דיונים אצלי.
וההמלצה על התיקונים שהממשלה דרך אגב קיבלה – נפגשתי עם המנכ"ל, עברנו יחד
על הדברים, ישבתי עם שר ה - - -

צחי הנגבי:

מה זה משנה? הממשלה לא תפקיד בידך את העניין הזה? מה זה קשור? קיימת דיונים
– את היכול לקיים דיונים - - -

איתן כבל:

לא, צחי. בוודאי, יש לך רוב. ין בעיה.

צחי הנגבי:

לא. לא קשור - - -

איתן כבל:

צחי, סליחה. אתה יכול לקחת כל נושא פה. אין ויכוח. אתה הרוב. אתה הריבון.
אתה יכול לעשות מה שאתה רוצה. אין ויכוח. אני אבוא ליושב-ראש הכנסת, אני
אתבכיין. אני אבוא להוא, אני אגיד לו: אדוני, כמה אתם? יש רוב. יש מיעוט.
אני לא בא מהמקום הזה.

צחי הנגבי:

לא, אבל זה לא העניין. העניין הוא שזה מה שהיה בכנסת הקודמת בדיוק.

איתן כבל:

לא. אבל לא צריך את זה. זה תיקונים.

איילת נחמיאס ורבין:

אבל לא צריך עכשיו. ראינו את זה. לא צריך יותר. אני קראתי את התיקונים. לא
צריך - - -

צחי הנגבי:

צריך. צריך. הקואליציה רצתה להוביל את החוק - - -

איתן כבל:

לא, צחי. צחי, יקירי, לא. זה לא הוגן.

איילת נחמיאס ורבין:

צחי, קראתי בעיון את התיקונים ואפילו הגנתי על חלקם.

צחי הנגבי:

הרמת הקול לא משנה את התוכן. הפעם הקודמת והפעם הזאת הן זהות. בפעם שעברה
לקואליציה לא היה שום עניין ושום נכונות להשלים שהחוק הזה יהיה על-ידי נציג
האופוזיציה. ולכן הוקמה ועדת קארין אלהרר, בראשות נציגה של קואליציה.

איתן כבל:

מה, יצאתי פראייר? - - -

צחי הנגבי:

על הכיפאק. פעם הצעתי לך בדיוק אותה מתכונת: ועדה בראשות הקואליציה שאתה
תהיה מעורב בה ותתרום לה.

איתן כבל:

גם בפעם קודמת לא הייתי בא.

צחי הנגבי:

זה שאתה אומר שיש פה עניין אישי של האגו שלך – אני מכבד את זה

איתן כבל:

לא אגו. זה לא אגו, נו.

צחי הנגבי:

רק אגו. רק אגו.

איתן כבל:

צחי, לא העלבתי אותך. סליחה, צחי, דיברתי אליך יפה, במכובדות, בחברות. אל
תוריד אותי למקומות האלה.

צחי הנגבי:

סליחה, אתה אמרת את זה - - -

איתן כבל:

אני אמרתי שגם העניין האישי, בנוסף – הוספתי אותו. לא פתחתי ואמרתי: אני
מבקש מכבודו - - -

היו"ר דוד ביטן:

טוב, איתן, הבנו את המסר. הבנו.

צחי הנגבי:

רק משפט אחד: גם בפעם הקודמת, יו"ר ועדת הכלכלה לא עמד בראש החוק הזה. אז
זה - - - אהת מרגיש שבאופן אישי גוזלים ממך – אתה טועה. אין לזה קשר - - -

איילת נחמיאס ורבין:

רגע, אז תעמיד את קארין אלהרר בראשות הוועדה.

היו"ר דוד ביטן:

קארין אלהרר באופוזיציה.

צחי הנגבי:

היא לא בקואליציה.

איילת נחמיאס ורבין:

אני יודעת, אני יודעת, חברים - - -

ינון מגל:

איתן\, צחי אומר פה משהו מאוד הגיוני. לא השתנה כלום. אני לא מבין מה אתה
אומר.

איתן כבל:

החוק כבר עבר. אל מדובר בחוק חדש. החוק הקודם – בסדר, גם אם התווכחנו,
זכותה של הממשלה היתה להקים ועדה מיוחדת, גם אם התנגדנו אז כקואליציה - - -

ינון מגל:

אבל אז עמדה קארין אלהרר שהיתה בקואליציה, עם רוב לקואליציה.

איתן כבל:

נכון. סליחה, אל תחזיר אותי לאחור. אני אומר: קיבלתי את זה. אז כתבו חוק
חדש מאל"ף ועד ת"ו.

צחי הנגבי:

קל וחומר. זה תיקונים לחוק.

איתן כבל:

זו הנקודה.

ינון מגל:

אבל למה לשנות את זה עכשיו?

איתן כבל:

מה הסיפור, ינון? הרי הכול רק כדי להוציא את זה ממני, נו.

ינון מגל:

אבל זה לא היה אצלך. אבל זה לא היה אצלך.

איתן כבל:

זה היה אצלי. אחרי שהוועדה - - - כל הדיון היה אצלי.

היו"ר דוד ביטן:

איתן, איתן, איתן. אני רוצה להקריא את ההרכב הסיעתי שמוצע, ואחר כך תוכלו
להתייחס גם.

הרשימה המשותפת – נציג אחד. הבית היהודי – נציג אחד, יונן מגל. ישראל ביתנו
– נציג אחד, רוברט אילטוב. מרצ – נציג אחד, לא קיבלתי שם. המחנה הציוני –
שני נציגים. יש עתיד –קארין אלהרר. יהדות התורה – נציג אחד. ש"ס – נציג
אחד, יואב בן צור. כולנו – נציג אחד. הליכוד – חמישה נציגים, צחי הנגבי דוד
ביטן ועוד שלושה.

צחי הנגבי:

שלושה אם לא יהיו - - -

יואל חסון:

יש לכם מספיק חברי כנסת לכל הוועדות האלה, אדוני?

היו"ר דוד ביטן:

כן, לזה יש לנו. יכול להיות שאני אתן לך במקומנו.

יואל חסון:

לא, אולי תשנו חוק יסוד, ושר בממשלה ישב בוועדות. חבר הכנסת הנגבי, יש לי
הצעה לשינוי חוק יסוד, שגם שרים ישבו בוועדות כאלה.

היו"ר דוד ביטן:

למה לא? יכול להיות. יכול להיות.

צחי הנגבי:

שיהיה מובן: שני נציגים של הליכוד הם מעוניינים – אני צריך להיות יו"ר,
ודוד ביטן, ביקשתי ממנו. יש לנו עוד שלושה מקומות שאנחנו נחליט אם רוצים,
זה בפגרה, מהליכוד או ממפלגות אחרות מהקואליציה - - -

היו"ר דוד ביטן:

זה סעיף סל.

היושב-ראש המיועד הוא צחי הנגבי. לפני שאתה נותן רשות דיברו למי שירצה, השר
שמטפל בזה רוצה להתייחס.

השר אופיר אקוניס:

אני מבקש לפתוח בהקראת ידיעה שפורסמה בתחילת 2013, ולשונה הוא כזה: "ועדת
הכנסת אישרה לפני שעה קלה את הקמתה של ועדה מיוחדת בראשות חברת הכנסת קארין
אלהרר, שתדון בחוק רשות השידור ובו המתווה לסגירת הרשות והקמת גוף שידור
ציבורי חדש במקומה. בוועדה יהיו חברים חברי הכנסת: רוברט אילטוב ואיילת
שקד. יהיו חברים בה גם שלושה חברי כנסת מן האופוזיציה: מרצ, העבודה, ומפלגה
חרדית אשר זהותה טרם נקבעה". והידיעה הזאת ממשיכה.

אני מאוד מעריך את הפעילות הפרלמנטרית, שזוכה גם לאותות, של חבר הכנסת כבל,
לא רק כיו"ר ועדת הכלכלה – משום שאני יודע כמה חשוב התפקיד של יו"ר ועדת
הכלכלה – אלא גם בפעילותו הפרלמנטרית ארוכת השנים. אנחנו לא עוסקים כאן
בעניינים פרסונליים. הממשלה הקודמת, עם הכנסת הקודמת, הגיעו להבנה שבנייתו
של השידור הציבורי – יש לומר: הישראלי, מאז השבוע שעבר – החדש, צריך להיות
בוועדה מיוחדת.

בזמנו עמד בראש ועדת הכלכלה חבר הכנסת ברוורמן. נדמה לי, איתן, שהוא לא הפך
את הסוגיה הזאת לעניין אישי, כאשר בעצם פה, על הכיסא הזה, אדוני היושב-ראש,
החליטה ועדת הכנסת ברוב קולות להקים את אותה ועדה מיוחדת.

למה אנחנו מבקשים לאשרר את קיומה עם יושב-ראש חדש ועם חברים חדשים? משום
שאנחנו לא מביאים חוק חדש. הפרשנים יכולים לתת איזה פרשנויות שהם רוצים.
היד על המקלדת היא מאוד קלה. יש יד על המקלדת, יושבים במערכת עיתון,
מקלידים, לעתים בלי הבנה מינימלית של החוק ושל סעיפיו, אבל כותבים. זאת
זכותם.

תיקוני החקיקה שאנחנו מביאים עכשיו הם בהמשך ישיר לחוק תאגיד השידור
הציבורי הישראלי, ולכן חשבנו שההיגיון הוא להמשיך ולקיים את תיקוני החקיקה
בוועדה מיוחדת אשר בראשה, כפי שהודיע יושב-ראש ועדת הכנסת, יעמוד חבר הכנסת
הנגבי. וכל סיעות הבית, חבר הכנסת טיבי, יהיה להן ייצוג הולם בוועדה הזאת.
זאת בקשתנו. זה הכול.

מרב מיכאלי:

ואין לזה שום קשר - - -

אילו היתה אותה ועדה מהכנסת הקודמת, אז היה היגיון להמשיך את הדיונים באותה
ועדה מיוחדת. אבל אתה מקים ועדה שונה לגמרי, בהרכב שונה לגמרי, יו"ר אחר
לגמרי, בכנסת שהחברוּת בה – באמת, להגיד: בגלל שזה נדון בכנסת הקודמת בוועדה
מיוחדת, אז עכשיו אנחנו רוצים להמשיך את זה בוועדה מיוחדת? חוץ מחברת הכנסת
אלהרר, שיש לי אליה כבוד מפה ועד חדרה, זה ממש טיעון מחפיר.

יואל חסון:

אדוני היושב-ראש, בשל העובדה שהצעת החוק הזאת נוסחה ונכתבה על-ידי ראש
הממשלה עצמו - -

השר אופיר אקוניס:

ממש לא.

יואל חסון:

- - וחברי הוועדה, הם הולכים להיות חברי הליכוד ברובם.

השר אופיר אקוניס:

ממש לא נכון, יואל.

יואל חסון:

אני מציע השר אקוניס, לא לקרוא לזה: תאגיד השידור הישראלי. פשוט לקרוא לזה:
תאגיד השידור הליכודי. זה הכול. הרי זה מה שאתם עושים.

קריאות:

- - -

היו"ר דוד ביטן:

בינתיים רוב התשדירים זה לטובתכם. אין תשדיר שלא לטובת השמאל. עזוב את זה,
בחייך.

יואל חסון:

אדוני, אבל אם אתה מפריע לי, לא יהיה מי שיגן עלי.

היו"ר דוד ביטן:

הנה, אני מגן עליך.

יואל חסון:

תגן עלי מפניך, אדוני.

מרב מיכאלי:

אבל יואל, אתה ממש לארג'. זה תאגיד השידור של בנימין נתניהו. זה לא תאגיד
השידור של כל הליכוד. זה של נתניהו. זה לא רשום על כולם. להגיד: היושב-ראש,
זה לא בשבילו, היושב-ראש כחבר כנסת מהליכוד זה לא עובד בשבילו. זה רק לחבר
כנסת אחד מהליכוד.

השר אופיר אקוניס:

חברת הכנסת מיכאלי וחבר הכנסת חסון, בדיוק כדי למנוע את האמירה הזאת - - -

יואל חסון:

אמרת: ישראלי.

השר אופיר אקוניס:

גם אמרנו: ישראלי.

מרב מיכאלי:

בשביל למנוע את זה, אתם לוקחים את זה לוועדה - - -

השר אופיר אקוניס:

חברת הכנסת מיכאלי, תחנות הרדיו תיקראנה: "קול ישראל", לא כל ישמעאל ולא
קול קמצ'טקה.

קריאה:

מה זה קשור?

יואל חסון:

איך זה נקרא היום? איך זה נקרא היום?

מרב מיכאלי:

אתם תצילו אותם אם תקראו להם "קול ישראל"? איך קוראים להם היום?

יואל חסון:

טוב שבאת, השר אקוניס. טוב שבאת. לפני זה קראו לזה "קול ישראל", אדוני.

השר אופיר אקוניס:

חבר הכנסת חסון, בזה אתה צודק. באמת טוב שבאתי.

יואל חסון:

אולי הוא רוצה שיקראו לזה: "קול ישראל היום", ואז הוא לגמרי יהיה מרוצה.
ואני בטוח שבדיוני הוועדה זה גם אחד הסעיפים שירצו לשנות.

מרב מיכאלי:

מצוין: "קול ישראל היום".

יואל חסון:

קודם כל, רחמַי על עובדי רשות השידור ועל תאגיד השידור הישראלי או הישמעאלי,
או איך שיקרא לזה אדוני השר הקומיסר. ועם כל הכבוד, אין לי ציפיות, אדוני
השר, מהוועדה.

השר אופיר אקוניס:

איזה שטויות. איזו רמה. אתה רוצה להתחיל לרדת? אין בעיה, אפשר.

יואל חסון:

אבל אני מוטרד מדבר אחד: ואתה אדוני, השר אקוניס, עדיין לא היה לך את המזל,
והוא יבוא, אני מאחל לך את זה, לשבת באופוזיציה, ויום אחד גם אתה תהיה
באופוזיציה - - -

השר אופיר אקוניס:

חשבתי שבאו"ם. כל יום אני במקום אחר.

יואל חסון:

אם אתה רוצה להיות באו"ם, אז תלך לאו"ם ותשאיר אותנו עם כל הבלגן, אדוני
השר.

אחמד טיבי:

אני הראשון שתומך באקוניס לאו"ם. זה חשוב לעניין הפלסטיני.

השר אופיר אקוניס:

תודה רבה. טוב מאוד. לראשונה טיבי ואני מסכימים.

יואל חסון:

אני מציע לחברי הכנסת, גם מהקואליציה וגם לשר מהממשלה: תפסיקו עם הפטנט הזה
של הקמת ועדות על ועדות על ועדות. גם בכנסת הקודמת זה לא היה ראוי. יש
ועדות סטטוטוריות לכנסת, הן צריכות לדון בדברים האלה, הן צריכות לעשות את
זה.

צחי, הציע פה חבר הכנסת כבל הצעה מאוד הגונה, לעמוד בראש הוועדה הזאת
ושיהיה רוב לקואליציה בוועדה הזאת. והוא גם התחייב שזה יגיע במועד לדיון,
כפי שאתה ביקשת. אני חושב שזו הצעה הגונה, וזו הצעה ששומרת על סדרי מינהל
בכנסת.

איילת נחמיאס ורבין:

אני שלושה חודשים בכנסת בסך-הכול. אני כבר ראיתי חוקים הרבה יותר עבים
מהחוק הזה. אלה התיקונים שמבקשת הממשלה להביא. אני לא מצליחה להבין למה
צריך להקים ועדה מיוחדת, למעט זה, צחי, עם כל הכבוד, שרוצים לנטרל את
השליטה ואת העצמאות של חברי הכנסת.

אמרתי לך, ובמליאה בשבוע שעבר עליתי ודיברתי על סעיפים פה שהם סעיפים מאוד
חשובים בעיני שמגנים על היוצרים. אז מה? אז זה אומר אוטומטית שבוועדת
הכלכלה אני אתנגד לתיקונים? או למשל, לתיקון שמבקש להביא השר אקוניס: חוק
השידור הציבורי הישראלי או רשות השידור הישראלית? נו, באמת, תנו לנו קצת
יותר קרדיט בדבר הזה.

אין ישיבה של ועדת כנסת שלא באים ומבקשים להקים איזושהי ועדה לאיזה משהו,
או לחלופין, להצריח בין נושאים של ועדות בצורה באמת-באמת הזויה. חברים, זה
לא מתקבל על הדעת.

היו"ר דוד ביטן:

תני דוגמה.

השר אופיר אקוניס:

רגע, אם זה היה בוועדת השקיפות זה היה בסדר?

איילת נחמיאס ורבין:

תני דוגמה? תיקון מס' 104 לחוק התכנון והבנייה שרק אחרי הגשת הרביזיה של
חבר הכנסת - - -

היו"ר דוד ביטן:

את אומרת: כל הזמן. על מה את מדברת? אל תגידו סתם דברים.

איילת נחמיאס ורבין:

ידידי, על הלגו ועל הפליימוביל, אנחנו כבר דיברנו יותר מפעם אחת.

היו"ר דוד ביטן:

הוועדות המיוחדות היחידות שהוקמו, אפשר לספור אותן על הידיים.

איילת נחמיאס ורבין:

זה לא נכון.

יואל חסון:

עוד מעט נגמרו האצבעות כבר.

היו"ר דוד ביטן:

לא. תן לי דוגמה.

איילת נחמיאס ורבין:

דוד, זה לא נכון. ואין סיבה באמת שהתיקונים שמובאים פה, למעט הצורך לנטרל
את חברי הכנסת, - - -

היו"ר דוד ביטן:

טוב, מי בעד ההצעה כפי שהקראתי אותה, להקים ועדה עם ההרכב הזה?

הצבעה

בעד – רוב

נגד – מיעוט

הבקשה להקמת ועדה מיוחדת לדיון בהצעת חוק השידור הציבורי (תיקון),
התשע"ה-2015, אושרה.

היו"ר דוד ביטן:

אני רוצה רק לומר שזה לא אישי נגד איתן. איתן מנהל את הוועדה בצורה מצוינת.

אחמד טיבי:

זה פרסונלי. זה לא אישי.

איתן כבל:

זה כמו ב"קוזה נוסטרה". שום דבר לא אישי. הכול אישי.

היו"ר דוד ביטן:

וזה נכון שהיו דיונים, וגם הוקמה ועדה מצומצמת לעניין רשות השידור. אבל זה
המצב.

השר אופיר אקוניס:

תודה רבה.

צחי הנגבי:

אני רק מבקש ממי שלא נתן שמות, שיעביר לנו - - -

היו"ר דוד ביטן:

אוקי. אני היום אודיע למליאה, אז תמסרו לי שמות. בסדר?

איילת נחמיאס ורבין:

דוד, אל תהיה מודאג. יש לך - - - במליאה היום.

היו"ר דוד ביטן:

אין לי בעיה. אין לי בעיה.

איתן כבל:

אני אומַר את הדברים שלי במליאה, לא שחשבתי שיהיה אחרת. אבל שתדעו לכם,
במלחמה כמו במלחמה, לכל דבר ולכל עניין. בחברוּת, דרך אגב, עם חיוך. זו תהיה
מלחמה מחויכת.

היו"ר דוד ביטן:

ולהגיד לישראל שיבוא לדבר אתך, או לא?

איתן כבל:

אמרתי: זו תהיה מלחמה מחויכת. זה מה שיפה.

היו"ר דוד ביטן:

להגיד לו שידבר אתך? אני אגיד לו שיבוא וידבר אתך.

איתן כבל:

אמרתי: שום דבר לא יהיה בכעס. אני הפסקתי לכעוס.

היו"ר דוד ביטן:

אייכלר, לאן אתה הולך? יש עכשיו חוק הכּשרות.

איתן כבל:

אייכלר עכשיו בדיינים.

היו"ר דוד ביטן:

אז בשביל מה? אתה עושה סיבוב? לא הבנתי את הסיבוב.

ישראל אייכלר:

אני צריך לפגוש את השר הקומיסר ולהגיד לו שבימי בן-גוריון כל מהורת חדשות
היתה צריכה להיות מאושרת בטלפון עם לשכת ראש הממשלה - - -

איילת נחמיאס ורבין:

אני חושבת שאנחנו חוזרים לשם, הרב אייכלר, לאט-לאט.

ישראל אייכלר:

לא יודע, אבל תזכרו את זה.

איתן כבל:

אייכלר, דרך אגב, זה לא בטוח שזה לא קורה היום.

איילת נחמיאס ורבין:

מה אמרתי? סליחה, כבל, לא להעתיק מה שאמרתי.

איתן כבל:

בסדר, סליחה. לא שמעתי. אני עם ירידת שמיעה רצינית.

איילת נחמיאס ורבין:

אני יודעת.

היו"ר דוד ביטן:

הצעת חוק איסור הונאה בכשרות (תיקון – הגדרת המינוח כשר לעניין הטעיה),
התשע"ה-2015 – קביעת ועדה.

איתן כבל:

אדוני, אני סבור ששני הסעיפים האלה אמורים להיות בוועדת הכלכלה. מקדמת דנא
כל התיקונים הנוגעים לכשרות נעשו בוועדת הכלכלה. רק לפני שבוע קיימתי דיון
מהיר על הונאה בכשרות. הוועדה שדנה בעניין הזה היתה ועדת הכלכלה. אני אומר
את זה פשוט, בלי סיפורים.

היו"ר דוד ביטן:

מה הקשר של זה לוועדת הכלכלה?

איתן כבל:

אני לא קבעתי. אני הרבה שנים פה, אבל יש גבול גם כמה שנים אני פה. שני
תיקונים נעשו פה, ב-2005 ובשנת 90' ומשהו. שני התיקונים הנוגעים להונאה
בכשרות היו בוועדת הכלכלה.

אני אומר גם ליועצת המשפטית: אני מאלה שתמיד מבקש שהיועצים המשפטיים אלה
שיקבעו, ולא אנחנו, לאיזו ועדה זה מוסמך. לא בגלל שאני חושב שהעניינים הם
משפטיים. אני מבקש שהיועצת המשפטית של ועדת הכלכלה תבוא בדברים עם היועץ
המשפטי של הכנסת.

היו"ר דוד ביטן:

למה זה דבר של ועדת הכלכלה? מה יש פה בכלכלה? כל דבר אני יכול להגיד שזה
כלכלה.

איתן כבל:

לא, לא. זה לא כל דבר. עובדה שלא.

ארבל אסטרחן:

חוק איסור הונאה בכשרות נחקק בשנת 1983 ונדון אז בוועדת החוקה. לפי החוק יש
שתי ועדות שמאשרות תקנות מכוחו. יש סעיף אחד שלפיו התקנות הן באישור ועדת
החוקה, וסעיף אחר שלפיו התקנות הן באישור ועדת הכלכלה, והשר הוא השר
לענייני דתות, שזה היום השר לשירותי דת.

היו"ר דוד ביטן:

ואיפה דנים בדתות?

ארבל אסטרחן:

בוועדת הפנים.

היו"ר דוד ביטן:

אתה רואה?

איתן כבל:

דוד, ברור כשמש לאור הירח. זה לא העניין עכשיו. אני קודם כל מודה לאדוני
שהסב את תשומת לבי. העניין הוא אחר.

היו"ר דוד ביטן:

כאן אני חושב שאתה לא צודק.

אוסאמה סעדי:

גם כשהוא צודק זה לא עוזר לו. אז מה זה משנה?

היו"ר דוד ביטן:

לא משנה, אבל הוא יודע מה דעתי - - -

ארבל אסטרחן:

ושני התיקונים לחוק, כפי שציין חבר הכנסת כבל - - -

איתן כבל:

דוד, הנה, בדיוק מה שאומרת גם היועצת המשפטית: בחוק איסור הונאה בכשרות היו
עד היום שני תיקונים, הראשון ב-1991 והשני ב-2005. שניהם טופלו בוועדת
הכלכלה. זה הכול.

היו"ר דוד ביטן:

אני מציע שזה יעבור לוועדת הפנים מכוח זה שהדתות - - -

איתן כבל:

אבל לפחות שאני אבין למה למרות זאת.

ארבל אסטרחן:

זה בוודאי נושא שיכול להתאים מאוד לוועדת הפנים - - -

איתן כבל:

גברתי היועצת המשפטית, ראינו כבר בדיון הקודם שאפשר לסדר הכול. זו לא השאלה
איך לסדר.

ארבל אסטרחן:

הוא מתאים יותר לוועדת הפנים, אבל הוא יכול ללכת גם לוועדת הכלכלה.

היו"ר דוד ביטן:

דוד, שמעת? עכשיו אתה יכול להחליט מה שאתה רוצה. הוא יכול ללכת לוועדת
הכלכלה.

היו"ר דוד ביטן:

ברור, הוא יכול ללכת לכל ועדה.

איתן כבל:

לא, לא. דוד, אתה חושב שעברתי ברחוב ואמרתי, חוק הונאה בכשרות - - -

היו"ר דוד ביטן:

אז אמרתי, זה נושא באמצע. למה? יש אזכור של ועדת הכלכלה, מצד שני, הדתות
שייך לפנים. אז אנחנו נחליט. אייכלר, אתה יכול לוותר?

ישראל אייכלר:

ממש משפט אחד. אל"ף, איתן כבל ראוי להיות שר הדתות ואני אתמוך אם הוא ירצה.

היו"ר דוד ביטן:

הוא מוכן להיות כל שר. העיקר שהממשלה תהיה בראשותו.

ישראל אייכלר:

הוא קשור לדת חזק מאוד כל השנים.

היו"ר דוד ביטן:

נמנה אותו דיין, במסגרת זה שיש את הוועדה למינוי דיינים. הכול יהיה בסדר.

ישראל אייכלר:

ועדת הפנים היא המפקחת על משרד הדתות והרבנות הראשית - - -

היו"ר דוד ביטן:

תודה, אייכלר. מי בעד ההצעה להעביר את זה לוועדת הפנים? מי נגד? מי נמנע?

הצבעה

בעד – רוב

נגד – מיעוט

הבקשה לדון בהצעת חוק איסור הונאה בכשרות (תיקון – הגדרת המינוח כשר לעניין
הטעיה), התשע"ה–2015, בוועדת הפנים והגנת הסביבה אושרה.

היו"ר דוד ביטן:

הצבענו על שתי הצעות. הצבענו על סעיף 1 ועל סעיף 2. הצעת חוק איסור הונאה
בכשרות – יש שני תיקונים, ואני מצביע על השני. מי בעד? מי נגד? ומי נמנע?

הצבעה

בעד – רוב

נגד – מיעוט

הבקשה לדון בהצעת חוק איסור הונאה בכשרות (תיקון – הבהרת מצג כשרותי אסור),
התשע"ה–2015, בוועדת הפנים והגנת הסביבה אושרה.

היו"ר דוד ביטן:

זה עבר.

3. בחירת סגן ליושב-ראש הכנסת

היו"ר דוד ביטן:

בחירת סגן ליושב-ראש הכנסת – נשמר מקום לרשימה המשותפת, והם בחרו את אחמד
טיבי. מי בעד ההצעה?

הצבעה

בעד – רוב

נגד – מיעוט

ההמלצה לבחירת סגן ליושב-ראש הכנסת אושרה.

ארבל אסטרחן:

זו המלצה למליאה.

4. קביעת ועדות לדיון בהצעות חוק ובהצעה לסדר-היום הבאות:

א. הצעת חוק איסור הונאה בכשרות (תיקון – הבהרת מצג כשרותי אסור),
התשע"ה–2015

ב. הצעת חוק איסור הונאה בכשרות (תיקון – הגדרת המינוח כשר לעניין הטעיה),
התשע"ה–2015

ג. הצעה לסדר-היום בנושא: חוק לתיקון פקודת העיריות – שידור ישיבות מועצה

ד. הצעת חוק השידור הציבורי (תיקון), התשע"ה-2015 – הקמת ועדה מיוחדת לדיון
בהצעת החוק

היו"ר דוד ביטן:

הצעה לסדר היום בנושא: הצעת חוק לתיקון פקודת העיריות בנושא: שידור ישיבות
מועצה. אני מציע להעביר את זה לוועדת הפנים. מי בעד?

הצבעה

בעד – רוב

נגד – מיעוט

הבקשה לדון בהצעה לסדר היום בנושא: תיקון פקודת העיריות – שידור ישיבות
מועצה, בוועדת הפנים והגנת הסביבה אושרה.

יואל חסון:

אדוני, אבל היא אמרה שהיא עמוסה. איך אתה מעביר לוועדת הפנים? הוא אמר שהוא
עמוס.

היו"ר דוד ביטן:

אבל היא יכולה לדון בזה במושב הבא.

יואל חסון:

בקדנציה הבאה, אדוני.

היו"ר דוד ביטן:

במושב הבא.

יואל חסון:

בקדנציה הבאה.

היו"ר דוד ביטן:

גם בקדנציה הבאה. מה הבעיה?

יואל חסון:

גם בקדנציה הבאה-הבאה-הבאה.

היו"ר דוד ביטן:

בנושא הצעת חוק לתיקון פקודת העיריות שידור ישיבות מועצה – העברנו את זה
כהצעה לסדר לוועדת הפנים.

5. ישיבות ועדות הכנסת בפגרת הקיץ 2015

היו"ר דוד ביטן:

ישיבות ועדות הכנסת בפגרת הקיץ. בבקשה, תציגי את זה.

ארבל אסטרחן:

יושב-ראש הכנסת קבע באישור הוועדה את מועדי פגרת הקיץ, וכעת, כמקובל לפני
כל פגרה, נדרשת ועדת הכנסת לקבוע את סדרי עבודת הוועדות בפגרה. ככלל,
הוועדות אינן יושבות בפגרה, אבל יש סמכות לוועדת הכנסת לקבוע סדרי עבודה
מיוחדים. ומעבר לכך, יו"ר הכנסת רשאי להתיר ישיבות נוספות.

יש כעת הצעה שמבוססת על מה שהיה מקובל בפגרות הקיץ הקודמות, ומתחשבת במשך
הפגרה שהוא קצר יחסית השנה. אני פשוט אקריא את הנוסח המוצע.

"ועדת הכנסת, בתוקף סמכותה לפי התקנון, מתירה לוועדות הכנסת, לרבות ועדות
מיוחדות ומשותפות, להמשיך בעבודתן בימי פגרת הקיץ, אולם מספר הישיבות
שוועדה כלשהי תקיים לא יעלה על שבע, אלא אם כן יו"ר הכנסת יתיר ישיבה או
ישיבות נוספות, לפי סמכותו. ישבות ועדות משנה וסיורים כמוהם כישיבות ועדה
והם ייכללו במכסה האמורה. ההגבלה הזו לא תחול על: ועדת החוץ והביטחון, ועדת
הכספים וועדת הכנסת. זה גם דבר שהוא מקובל. וגם היא לא תחול על דיוני ועדות
בחוק התקציב וחוק ההסדרים.

היו"ר דוד ביטן:

בדיוק. אנחנו מתכנסים בספטמבר. כל הישיבות באותו מועד לא חל. זה מתווסף.

יואל חסון:

בגלל סוגיית התקציב וכל מה שבא עלינו עכשיו, וכולל הוועדות המיוחדות, וגם
הסיפור של רשות השידור, אני חושב שכל ההחלטה הזאת על הגבלת הוועדות היא
החלטה מיותרת, ואני חושב שבמציאות הנוכחית אין צורך להגביל. ליושבי-ראש
הוועדות יש שכל ישר, והם יידעו מתי יש צורך ומתי אין צורך. זה פשוט סתם
כבר, אין בזה שום משמעות.

היו"ר דוד ביטן:

האמת היא שאני חושב כמוך. אני גם חושב שכל הנושא הזה של הפגרה הוא יותר מדי
זמן.

יואל חסון:

לא, לא על זה אני מדבר.

יואל חסון:

הבעיה שלנו זה העובדים. העובדים גם זקוקים לחופש. בוא נגיד מצב שיבוא
יושב-ראש ועדה ובאוגוסט ייכנס כל יום, ואז העובדים לא יוכלו לצאת לחופש. יש
פה בעיה. בכל מקרה, אפשר לפנות ליושב-ראש ולבקש, והוא יאשר את זה.

ארבל אסטרחן:

נכון. ושבע ישיבות זה לא מעט.

היו"ר דוד ביטן:

הבעיה היא עם העובדים, לא עם הח"כים כל-כך. תאמין לי. ודבר נוסף, - - -
הצבעות של היושב-ראש. אם הוא יידע שאתה יוצא לחו"ל לחופש, הוא יזמן ישיבה
ואתה לא תהיה. זה לא בסדר.

יואל חסון:

עם השבע הוא יכול לעשות את זה בכל מצב.

היו"ר דוד ביטן:

אבל אין לו הרבה אופציות.

ארבל אסטרחן:

אני רוצה לציין שהיה פה מנהל מוועדת החוץ והביטחון והציע להחריג גם את
הוועדה המשותפת לתקציב הביטחון.

היו"ר דוד ביטן:

למה לא? אני חושב שזה סביר.

ארבל אסטרחן:

אפשר, אבל צריך לדעת שאם היא תדון בענייני תקציב - - -

היו"ר דוד ביטן:

לא, לא. הוא צודק. הוא צודק. נוסיף את זה.

לעניין ועדת החינוך – בשל פתיחת שנת הלימודים במהלך הפגרה, היא תוכל לקיים
עד עשר ישיבות, ולא שבע. תהיה חופשה מרוכזת מה-17 באוגוסט עד ה-1 בספטמבר,
שאז לא יהיו ישיבות ועדות בכלל, למעט ישיבה או סיור של ועדת החינוך בסמוך
לפתיחת שנת הלימודים, ולמעט ישיבות שאותן יתיר יו"ר הכנסת באופן חריג, וגם
הן יבואו במכסה.

והסעיף האחרון, זה סעיף חשוב: כמקובל בפגרות, צריך להודיע לחברי הוועדה על
קיום ישיבות מוקדם ככל האפשר ולפחות ארבעה ימים מראש. זה יחול על כל
הוועדות, גם אלה שיכולות לשבת ללא הגבלה. הודעה על קיום הישיבה ועל סדר
היום – לפחות ארבעה ימים מראש, בתוך זה נכללים יום ההזמנה ויום כינוס
הישיבה, כך שבפועל זה פחות מארבעה ימים. ועוד נקבע שאם מכנסים ועדה ביום
שיש ישיבת מליאה, אפשר להודיע שלושה ימים מראש.

לא ניתן גם להוסיף נושאים לסדר-היום אלא בתקופה הזאת, ומובהר שימי שישי
ושבת וחגים נכללים בספירה – כי תמיד השאלה הזאת נשאלת. יש חריג אחד לעניין
הארבעה ימים, שזה ועדת החוץ והביטחון, שגם בה תימסר הודעה מוקדם ככל האפשר,
אך לא בהכרח ארבעה ימים.

היו"ר דוד ביטן:

בהמשך למה שאמרת, אולי נפנה ליושב-ראש שאם יפנו אליו יותר - - - שיקל על
הוועדות להתכנס ולא יעשה בעיות.

ארבל אסטרחן:

זה שיקול דעת שלו.

היו"ר דוד ביטן:

בסדר, אבל אנחנו יכולים לפנות אליו בעניין הזה.

ארבל אסטרחן:

צריך לדעת שזה כבר די הרבה לפי המקובל. יש פה בעצם לכל ועדה אפשרות לשבת
פעם בשבוע בפגרה.

היו"ר דוד ביטן:

מי בעד? מי נגד? מי נמנע?

הצבעה

בעד – רוב

נגד – מיעוט

קביעת ישיבות ועדות הכנסת בפגרת הקיץ 2015 אושרה.

היו"ר דוד ביטן:

אתה רוצה לנמק את ההימנעות? אתה יודע שבהרבה מקומות אפשר לנמק רק הימנעות.
לא נגד.

יואל חסון:

אולי אתה רוצה להגדיר נוהל חדש, אדוני? שרק כשנמנעים מגיבים פה ומתייחסים?

היו"ר דוד ביטן:

לא, לא. אבל ברוב המקומות, מי שנמנע רשאי לנמק למה הוא נמנע. אבל אם אתה לא
רוצה – אין בעיה.

6. בחירת ממלא מקום ליו"ר הכנסת בעת היעדרו מן הארץ

היו"ר דוד ביטן:

בחירת ממלא מקום ליושב-ראש הכנסת בעת היעדרו מן הארץ. מי ההמלצה? יצחק
וקנין.

ארבל אסטרחן:

צריך להגיד את התאריכים שבהם יו"ר הכנסת ייעדר.

היו"ר דוד ביטן:

מתי הוא נעדר? ב-3 באוגוסט, והוא חוזר ב-13 באוגוסט.

יואל חסון:

יאללה, שיבלה וייהנה.

היו"ר דוד ביטן:

והתאריך השני – הוא יוצא יותר מדי לחו"ל. מה קרה לו בזמן האחרון?

אתי בן יוסף:

פעמיים.

יואל חסון:

תן לו ליהנות.

היו"ר דוד ביטן:

הוא כבר היה בחו"ל פעם אחת.

יואל חסון:

מה, אתה סופר לו, אדוני?

היו"ר דוד ביטן:

למה לא? הוא סופר לי, אני סופר לו. מה הבעיה? למה שאני לא אספור לו?

יואל חסון:

אולי נקים ועדת משנה לספירת ימי היושב-ראש בחו"ל?

היו"ר דוד ביטן:

מי בעד ממלא מקום בתאריכים שאנחנו דיברנו?

הצבעה

בעד – רוב

נגד – מיעוט

בחירת ממלא מקום ליו"ר הכנסת בעת היעדרו מן הארץ אושרה.

יואל חסון:

סליחה, סליחה, מה התאריכים? מתי? לא הבנתי. 3 באוגוסט עד ה-13, ו - - -

היו"ר דוד ביטן:

עוד פעם אתה רוצה? אמרת שלא מעניין אותך.

יואל חסון:

לא. אפשר גם את היעד? לאן היעד?

אתי בן יוסף:

היעד לא כתוב.

היו"ר דוד ביטן:

מה זה, מתוקף תפקידו או חופשה? מה המצב? הוא לא צריך לציין את זה?

אורן אסף חזן:

אם אני רוצה להציע את עצמי? אנ יכול לעשות מחטף פה עכשיו. - - - ויואל
יצביעו אתי ו - - -

יואל חסון:

רק בתנאי שחבר הכנסת חזן מצטרף אליו לנסיעה ומגבה אותו שם.

היו"ר דוד ביטן:

מגבה אותו? אתה יודע מה עומד לי על הלשון אבל אני לא אומר את זה.

קריאות:

- - -

הישיבה ננעלה בשעה 10:05.
