פרוטוקולים/ועדת הכנסת/6449

ירושלים, י"ט באייר, תשס"ג

21 במאי, 2003

הכנסת השש-עשרה נוסח לא מתוקן

מושב שני

פרוטוקול מס' 15

מישיבת ועדת הכנסת

יום שלישי, י"ח באייר התשס"ג, 20 במאי 2003, שעה 09:00

סדר היום: 1. ערעורים על החלטת יושב-ראש הכנסת והסגנים שלא לאשר דחיפות
הצעות

לסדר היום.

2. הקמת ועדת משנה לנושא "אבטחת חברי הכנסת".

3. הרכב ועדת המשנה לעניין נציב הדורות הבאים.

4. הצעת חבר הכנסת אחמד טיבי לתיקון סעיף 54(ג) לתקנון הכנסת בנושא:

"הודעה אישית".

5. בקשת יושב-ראש הוועדה לזכויות הילד לשינוי מעמדה מוועדה מיוחדת

לוועדה קבועה.

6. בקשת חבר הכנסת אורי אריאל להקדמת הדיון בצעת חוק רישום מען

(תיקוני חקיקה), התשס"ג-2003, לפני הקריאה הטרומית.

נכחו:

חברי הוועדה: רוני בר-און – היו"ר

דליה איציק

ענבל גבריאלי

מיכאל גורולובסקי

זהבה גלאון

  רשף חן

אחמד טיבי

שאול יהלום

יצחק כהן

גדעון סער

יאיר פרץ

עמיר פרץ

יורי שטרן

עמרי שרון

 מ"מ

אלי אפללו

משה גפני

נסים דהן

מגלי והבה

מרינה סולודקין

איוב קרא

מוזמנים: יושב-ראש הכנסת ראובן ריבלין

חבר הכנסת יולי אדלשטיין

חבר הכנסת יעקב אדרי

חבר הכנסת גלעד ארדן

חבר הכנסת אורי אריאל

חבר הכנסת דניאל בנלולו

חבר הכנסת אהוד יתום

חבר הכנסת דני יתום

חבר הכנסת רן כהן

חבר הכנסת מיכאל מלכיאור

מזכיר הכנסת אריה האן

סגן מזכיר הכנסת דוד לב

קצין הכנסת יצחק שד"ר

שלמה שוהם - נציב הדורות הבאים

גאולה רזיאל - מנהלת לשכת מזכיר הכנסת

אריאלה קלעי - משרד המשפטים

יועצת משפטית: אנה שניידר

יועמ"ש של הוועדה:ארבל אסטרחן

מנהלת הוועדה: אתי בן-יוסף

קצרנית: הילה לוי

1. ערעורים על החלטת יושב-ראש הכנסת והסגנים שלא לאשר דחיפות הצעות לסדר
היום.

היו"ר רוני בר-און:

בוקר טוב, אני מתכבד לפתוח את ישיבה מס' 15 של הוועדה. הנושא הראשון על סדר
היום הוא ערעורים על החלטת יושב-ראש הכנסת שלא לאשר דחיפות הצעות לסדר
היום. חברים, מי סגן היושב ראש שנמצא פה בתפקיד? תודה. סגן היושב ראש לצורך
התשובה הוא חבר הכנסת יולי אדלשטיין. הערעור הראשון הוא של חבר הכנסת אריה
אלדד בנושא: "תופעת הסרבנות בצה"ל". אריה אלדד אינו נוכח ולכן הערעור
מתבטל. הערעור השני הוא של חבר הכנסת אורי אריאל בנושא: "מעצרו של ראש
עיריית אום-אל-פאחם". חבר הכנסת, נמק את הערעור שלך.

אורי אריאל:

אני מבין שההצעה נדחתה בגלל עומס של בקשות על הנשיאות וזה דבר הגיוני.

גדעון סער:

המליאה דנה בזה בשבוע שעבר.

אורי אריאל:

אני חושב שהתנועה האיסלאמית היא עניין רחב שבוודאי קשור לחבר הכנסת ולדעתי
יש פה השלכות יותר רחבות. אני חושב שזה ראוי לדיון.

היו"ר רוני בר-און:

תודה. תשובת הנשיאות בבקשה.

יולי אדלשטיין:

את הסיבה הראשונה כבר הזכיר חבר הכנסת אריאל. אני מזכיר לחברים שיש לנו כבר
חמש הצעות דחופות שכבר נקבעו והיו קבוצות גדולות של חברי כנסת שהציעו אותן.
סיבה נוספת היא שהנושא נמצא בחקירה ולכן הנשיאות נוהגת במשנה זהירות לגבי
נושאים שנמצאים בחקירה. תודה רבה, מישהו רוצה להתייחס? אם כך, אנחנו
מצביעים.

הצבעה

בעד קבלת הערעור – 2

נגד – רוב

נמנעים – אין

הערעור של חבר הכנסת א' אריאל נדחה.

היו"ר רוני בר-און:

אני קובע איפה שהערעור נדחה.

ערעור מס' 3 של חברת הכנסת זהבה גלאון בנושא: "התעללות חיילי מג"ב בתושבי
חברון הפלשתינית". יכול להיות שיש לך פה טעות.

אחמד טיבי:

אני מוחה בתוקף על ההתערבות של היושב ראש בניסוח.

זהבה גלאון:

אדוני היושב ראש, במוסף 'ידיעות אחרונות' ביום שישי האחרון ובמהדורת 'מבט'
פורסמו ידיעות על התעללות של חיילי מג"ב בפלשתינים בחברון. זה לא המקרה
היחיד ואנחנו יודעים על שורת מקרים. אני חושב שזה נושא ראוי לדיון לא רק
בהיבט הפרטי של אותם חיילים אלא מדובר על התנהגות שיטתית של קבוצת חיילים.
לדעתי עשה נכון מג"ב שהעביר את זה לחקירה במח"ש וצריך לדבר על היבטים
עקרוניים יותר. חיילי מג"ב נמצאים בעין הסערה ואני חושבת שזה נושא שראוי
להיות נדון במליאת הכנסת.

היו"ר רוני בר-און:

בדחיפות שאת טוענת לה.

זהבה גלאון:

בהחלט כן.

היו"ר רוני בר-און:

תודה. סגן יושב-ראש הכנסת, בבקשה.

יולי אדלשטיין:

אדוני היושב ראש, יש הרבה כלים פרלמנטריים לדון בסוגיות עקרוניות בבית הזה.
אני חושב שהצעה דחופה לסדר יום היא לא אחד הכלים האלה. הנשיאות קבעה מכסה
ובנוסף לכך הנושא נמצא בחקירה ובלשונו של יושב-ראש הכנסת אפשר להגדיר את זה
אפילו כסוביודיצה. מספר חברי כנסת ניסו להעלות אתמול נושא שלא שנוי במחלוקת
בין ימין ושמאל, ומדובר בפיצוץ בלון הגז שארע בתל-אביב. גם בנושא זה דנה
הנשיאות בכובד ראש ודחתה את הדיון מאותם נימוקים. כרגע מתנהלת חקירה, לא
יודעים מה יהיו התוצאות, לא יודעים מה קרה ואיך קרה ולכן זה לא הזמן לדון
בנושא הזה.

היו"ר רוני בר-און:

תודה רבה לסגן היושב ראש. חברת הכנסת גלאון, את רוצה להוסיף? אם כך אנחנו
עוברים להצבעה.

הצבעה

בעד קבלת הערעור – 4

נגד – רוב

נמנעים – אין

הערעור של חברת הכנסת ז' גלאון נדחה.

היו"ר רוני בר-און:

אני קובע שהערעור של חברת הכנסת גלאון נדחה.

2. הקמת ועדת משנה לנושא "אבטחת חברי כנסת".

היו"ר רוני בר-און:

אנחנו עוברים לבקשתו של חבר הכנסת שאול יהלום, יושב-ראש ועדת העבודה
והרווחה, לדון בעניין הקמת ועדת משנה לנושא "אבטחת חברי כנסת". דיברנו על
זה רבות והמסקנה היא שצריך להקים ועדת משנה לנושא זה.

אנה שניידר:

אני רוצה להסב את תשומת ליבכם לסעיף 15 לתקנון שאומר כך: "ועדה קבועה רשאית
לבחור מזמן לזמן בוועדות משנה ורשאית היא, בהחלטה שתתקבל ברוב של שני
שלישים מחברי הוועדה, להעביר את סמכויותיה כולן או מקצתן לוועדת משנה כזאת,
פרט לסמכויות שיוחדו לה בחוק". צריך להגדיר לוועדת המשנה את הסמכויות שלה
והן להמליץ במליאת הוועדה.

היו"ר רוני בר-און:

אם כך אני מציע שחבר הכנסת יהלום יגדיר את הצ'רטר כדי שנעמוד בדרישות
התקנון. אנחנו נודיע על השתתפות שדורשת רוב של שני שלישים כדי שנוכל לעמוד
בזה. נא לתאם רשימה שמית עם יושב-ראש הקואליציה של חברים בוועדת המשנה.

שאול יהלום:

כמה חברים?

היו"ר רוני בר-און:

היו תשעה בקדנציה הקודמת ואני מציע שיהיו חמישה. נביא את ההצעה בשבוע הבא.

3. הרכב ועדת המשנה לעניין נציב הדורות הבאים.

היו"ר רוני בר-און:

הנושא הבא הוא: הרכב ועדת המשנה לעניין נציב הדורות הבאים. דיברנו על זה
אתמול והצעתי לכם הצעה. מי שייבחר ליושב ראש הוועדה יביא לוועדת הכנסת את
הצ'רטר של הוועדה כדי שנוכל לקבל החלטות בדבר האצלת הסמכויות שלנו אליכם כך
שתוכלו לעבוד באופן משוחרר בלי לבוא לוועדת הכנסת על כל נושא. ביקשתם
להתייעץ, מה העלו ההתייעצויות חברת הכנסת איציק?

דליה איציק:

אני ממש מתנצלת ומודה ששכחנו לדון בנושא הזה. אני שוב מתנצלת.

היו"ר רוני בר-און:

האם זה יסבול דיחוי של שבוע? אם כך נדון בזה בשבוע הבא.

4. הצעת חבר הכנסת אחמד טיבי לתיקון סעיף 54(ג) לתקנון הכנסת בנושא "הודעה
אישית".

היו"ר רוני בר-און:

הנושא הבא על סדר היום הוא הצעת חבר הכנסת אחמד טיבי לתיקון סעיף 54(ג)
לתקנון הכנסת בנושא "הודעה אישית". בבקשה, חבר הכנסת טיבי.

אחמד טיבי:

כידוע, הודעה אישית נדחית עד סוף הדיונים במליאה ועוברת לנעילת הישיבה. אדם
שנפגע צריך לפעמים לחכות שמונה שעות עד שהוא יכול לתת הודעה מאוד לא
רלוונטית על נושא שעלה בבוקר. אני מבקש מכל חברי הוועדה, קואליציה
ואופוזיציה, לראות את הדבר בצורה חיובית ביותר. אני מדבר על הודעה אישית
בשל פגיעה אישית, עלבון אישי וכן הלאה. זה קרה נגד חברי קואליציה
ואופוזיציה בשבועות האחרונים ואנשים התקוממו מאוד על כך שהם נאלצים להמתין
או על הזכות שלהם להגיב. נדמה לי שלשר לפיד היה מקרה כזה ולמרות שהוא שר
והוא יכול לעלות לדוכן בכל עת, הוא השתמש בכלי ההודעה האישית ולא הסכים
להמתין עד סוף היום. לכן אני מבקש שהודעה אישית על פגיעה אישית תהיה בסוף
הסעיף הרלוונטי ולא בתום הדיון מכמה סיבות: ראשית, האנשים ששמעו את הפגיעה
כבר לא נמצאים במליאה וחשוב שהם יהיו. שנית, הנושא צריך להיות רלוונטי.

היו"ר רוני בר-און:

את הנזק צריך לתקן במקום שבו הוא נגרם. לא מעליבים בעיתון ומתנצלים בטלפון.
יושב-ראש הקואליציה, בבקשה.

גדעון סער:

את ההצעה של חבר הכנסת טיבי אפשר להכתיר בכותרת: הצעה לטרפוד הדיון התקין
במליאת הכנסת. למה? חברי הכנסת מאוד רגישים ויש להם עור מאוד דק. כשמעליבים
אדם רגיל, הוא רגיל בזה והוא מתאושש מהר. חברי הכנסת מאוד רגישים בכבודם
ונפגעים מהר מאד. אז הם מבקשים באמצע הדיון להודיע הודעה אישית. זאת דרך
נוספת לפיליבסטר בדיון וגם להסיט אותו מהנתיב המרכזי.

דליה איציק:

איך הגעת לפיליבסטר?

גדעון סער:

כי מרחיקים את סיכומו של הדיון.

זהבה גלאון:

הוא הציע שזה יהיה בתום הדיון בנושא הרלוונטי.

אחמד טיבי:

לא ירדת לעומק דעתי.

זהבה גלאון:

לא נתת על זה את הדעת. אם היית נותן על זה את הדעת שליושב ראש אותה ישיבה
יש שיקול דעת אם לאפשר את זה. אתה חייב לתמוך בהצעה הזאת.

גדעון סער:

אני מודה שחבר הכנסת רשף חן הפנה את תשומת ליבי לכך שההצעה המדוברת היא
בתום הדיון.

שאול יהלום:

מתי מודיעים הודעה אישית?

היו"ר רוני בר-און:

כאשר דבריו של חבר כנסת לא הובנו או כאשר פגעו בחבר כנסת. ההודעה מוגבלת
לחמש דקות מקסימום, לאחר שהדברים נכתבו ויושב ראש הכנסת או יושב-ראש הישיבה
ראה אותם. מותר לחבר הכנסת להיצמד רק לטקסט הכתוב ולכן הייתי משקיע מחשבה
נוספת בסוגיה הזאת.

גדעון סער:

אם הצעתו של חבר הכנסת טיבי משמעה שההודעה האישית תימסר לאחר ההצבעה באותו
סעיף, אין לי התנגדות.

היו"ר רוני בר-און:

עוד מישהו רוצה להתייחס?

עמרי שרון:

צריך לראות את זה איך מסייגים את ההודעה לנושא של פגיעה אישית ואיך חבר
כנסת שנפגע אישית באמת עומד ומדבר על זה ולא על נושאים אחרים.

היו"ר רוני בר-און:

זה כתוב בתקנון.

עמרי שרון:

יושבי ראש הישיבות נוטים לוותר לחברי הכנסת ואותו אדם מתחיל להסביר מה דעתו
על מה שהיה בהצבעה או בדיון.

היו"ר רוני בר-און:

חבר הכנסת שרון, את ההודעה האישית מוסרים בכתב ליושב ראש הישיבה ואי אפשר
לסטות ממנה משום שהיושב ראש עוקב. אם אדם ידבר על דברים שלא נכתבו לו קודם,
יושב-ראש הישיבה יעצור אותו. אנחנו לא יכולים לעשות כאן סדר באיכות התפקוד
של יושבי הראש.

עמרי שרון:

אין לי ביקורת על יושבי הראש, חלילה.

היו"ר רוני בר-און:

חבר הכנסת גפני, לאור שינוי עמדתו של יושב-ראש הקואליציה עדיין אתה רוצה
לדבר?

משה גפני:

לא. אני מתעלם ממי שהציע את ההצעה ותומך בה.

אורי אריאל:

יש יתרון במציאת דרך ביניים כי הזמן מקרר קצת את האנשים. הסביר חבר הכנסת
סער שלעיתים יש פה רגישות יתר. אני מסכים לכך שאחריותם של יושבי הראש היא
לדאוג לכך שלא תהיה סטיה מהנוסח הכתוב והמאושר. אני מבקש מחבר הכנסת טיבי
לדחות את העניין בשבוע אחד כדי לאפשר למצוא דרך ביניים שהיא לא מיידית בסוף
הדיון.

היו"ר רוני בר-און:

תמצא את דרך הביניים ותביא אותה בהצעה מתקנת. תודה רבה.

שאול יהלום:

אני תומך בהצעתו של חבר הכנסת טיבי אבל אני מבקש שיודגש שאם היתה בסעיף
הרלוונטי הצבעה, ההודעה האישית תימסר לאחר ההצבעה.

היו"ר רוני בר-און:

בוודאי.

רשף חן:

אני רוצה להצביע על ניסוח קצת רחב של הסעיף, שעשוי להיות בעייתי, ואומר:
"או להסרת האשמה". הכוונה היא להסרת האשמה אישית ולפי הניסוח הקיים זה יכול
להיחשב להאשמה של קבוצת אוכלוסייה. האם גם לזה נועד העניין?

אחמד טיבי:

אני מדבר על הודעה אישית בשל פגיעה אישית.

היו"ר רוני בר-און:

הכוונה היא לפגיעה אישית בו או בסיעה ולא בעולם שהוא בא ממנו או בעולם שאתה
ואני באים ממנו. תודה רבה. אנחנו עוברים להצבעה.

הצבעה

בעד התיקון של חבר הכנסת א' טיבי – רוב

נגד – 2

נמנעים – אין

התיקון של חבר הכנסת א' טיבי התקבל.

5. בקשת יושב-ראש הוועדה לזכויות הילד לשינוי מעמדה של הוועדה לזכויות הילד

מוועדה מיוחדת לוועדה קבועה.

היו"ר רוני בר-און:

אנחנו עוברים לדון בבקשת יושב-ראש הוועדה לזכויות הילד לשינוי מעמדה של
הוועדה לזכויות הילד מוועדה מיוחדת לוועדה קבועה. אנחנו מקדמים בברכה את
יושב-ראש הבית שהצטרף אלינו כדי לומר את דברו בעניין. חבר הכנסת מלכיאור,
בבקשה.

מיכאל מלכיאור:

כבוד היושב ראש, אני שמח מאוד שהעלית את הנושא הזה לפי בקשתי לדיון כאן
בוועדה. ביקשתי לדון בנושא אחרי סדרה של שיחות עם מי שעבד בוועדה בכנסת
הקודמת, היושבת ראש שעשתה עבודה מאוד טובה בוועדה, תמר גוז'נסקי. היא אמרה
שאין שינוי מעמד או יתרונות בבקשה אחרי שהוועדה כבר נקבעה בכנסת הנוכחית,
חוץ מאשר המעמד של הוועדה כלפי חוץ. הכנסת דרשה מכל העיריות לקבוע חוק
שאומר שתהיה ועדה סטטוטורית בכל עירייה ועירייה וחלק מהעיריות עושות את זה
בהתלהבות וברצון רב, אבל חלק אומרים שאם בכנסת לא קובעים לנושא ועדה
סטטוטורית, כנראה שלא חושבים שהנושא מספיק חשוב. יש גם התחייבויות שלנו לפי
אמנות בינלאומיות לזכויות הילד.

גדעון סער:

האם התחייבנו להקים ועדה קבועה?

מיכאל מלכיאור:

לא. המצב כרגע הוא שבכל הפרלמנטים בעולם יש ועדות קבועות לנושא זכויות הילד
כחלק מהאמנה הבינלאומית לעניין הזה ואנחנו נמצאים בפיגור אחריהם. בשיחות
הללו, גם עם המנהלת המצוינת של הוועדה, נאמר שחוסר הקביעות של הוועדה פוגע
בה כי היא לא יכולה להשתתף בישיבות של מנהלות הוועדות הקבועות, על כל
המשתמע מכך. בעקבות זאת ובעקבות החוק שחוקקה הכנסת שמחייב את הדבר, שוחחתי
עם יושב-ראש הכנסת שהדגיש בפניי מאוד גם את החשיבות שהוא רואה בעצם הוועדה
וגם הביע את זה בפתיחת המושב הראשון של הוועדה בשבוע שעבר. יושב-ראש הכנסת
גם אמר שהוא בהחלט יתמוך בקביעת הוועדה כוועדה קבועה וסטטוטורית, במיוחד
אחרי שהוא קיבל חוות דעת וראה שאין לזה השלכות כספיות או ענייניות אחרות.
ההצעה הזאת תעשה את הוועדה לשווה לוועדות המקבילות לה, כמו הוועדה למעמד
האישה, שהן ועדות קבועות בכנסת.

זכויות הילד לא יילכו וייעלמו מסדר היום הציבורי במדינת ישראל. לא מדובר
בדבר ארעי כפי שאפשר להגיד על בעיית העובדים הזרים, שהיא לא פחות חשובה,
אבל אנחנו מקווים שנושא זה לא יהיה לצמיתות.

שאול יהלום:

מה עם הוועדה לפניות הציבור?

מיכאל מלכיאור:

זאת ועדה שלא מטפלת בבעיה חברתית שצריכה קיבוע בכנסת, למרות שגם על זה אפשר
בהחלט להתווכח. הייתי מעודד מתמיכת היושב ראש והעלינו את זה גם בוועדה
בדיון עם כל הגורמים שעובדים עם הוועדה באופן קבוע. אני מאוד מבקש שנוכל
להתייחס לבקשה הזאת בצורה עניינית ואין פה עניין של יחסי קואליציה
ואופוזיציה. אני מבקש לתת לנושא זכויות הילד את המעמד הראוי לו בכנסת
ישראל. תודה.

היו"ר רוני בר-און:

תודה רבה. אדוני, יושב-ראש הכנסת, בבקשה.

יושב-ראש הכנסת ראובן ריבלין:

חברי הכנסת הנכבדים, בוועדה זו נמצאים גם רובם של ראשי הסיעות ולדעתי באופן
עקרוני הדיון הזה צריך להתקיים בפני ראשי הסיעות. אחת מהוועדות, שהאבות
המייסדים של הכנסת לא יצרו עבורה מעמד מיוחד של ועדה קבועה בכנסת, היא
הוועדה לזכויות הילד והיא היתה צריכה להיות לנגד עיניהם, אבל לא כך היה
הדבר. בחוק הכנסת אנחנו מוצאים את אותן ועדות שהן ועדות סטטוטוריות ובעשר
השנים האחרונות אנחנו מתחילים לנהוג כלפיהן במידה לא מעטה של זילות. כבר
היום אנחנו נמצאים במצב שבו מתחילות להיגרע מסמכויותיהן של הוועדות
הקבועות, פעמים בצדק ופעמים שלא בצדק, נתחים גדולים. היום המצב הוא שיש 96
חברי כנסת לכאורה פעילים, כי יש כמה חברי כנסת שהם שרים לשעבר. כבר היום
אנחנו נשאלים האם נושא בריאות הקשור באישה יבוא במסגרת ועדת העבודה והרווחה
או במסגרת הוועדה למעמד האישה. זאת אומרת, נשתבשו ההליכים ולעיתים נשתבשו
הטענות ולעיתים אנחנו מגיעים למצב של זילות לא מעטה. בסופו של דבר, הכנסת
נקבעה בסדר ובהגיון שלא היה למעלה ממנו. אומנם נכון שמפעם לפעם אנחנו
מגיעים לאיזשהו הרהור שבשלב ראשון אנחנו רוצים לראות איך אנחנו פותרים אותו
אד-הוק או לתקופה מסוימת, ואם אנחנו רואים שהדבר מחייב, אנחנו הופכים אותו
לוועדה קבועה.

יש שתי ועדות שהפכו לוועדות קבועות: הוועדה למעמד האישה וועדת המדע
והטכנולוגיה, שהן חשובות מאד. אחד הנושאים היותר חשובים היום בעולם הוא
מעמד הילד ואם אנחנו מדברים על המדע והטכנולוגיה מבחינת העניין אין לי כל
ספק שהנושא הזה צריך לעמוד בראש. בבוא העת נעשה RESHUFFLE בכל הוועדות. מה
יש בפנינו היום? הוועדה לפניות הציבור, שהיא למעשה ועדה לכל דבר, אבל היא
ועדה מיוחדת. יש הוועדה לזכויות הילד שהיא ועדה מיוחדת, יש ועדה למאבק בנגע
הסמים, שהיא ועדה מיוחדת, ויש הוועדה לבחינת בעיות העובדים הזרים.

יש גם ועדות חקירה פרלמנטריות, שאנחנו נוטים ביד קלה לאשר אותן. ועדת חקירה
פרלמנטרית היא ועדה המוקמת על-ידי הכנסת שאני צריך לתת לה את כל האמצעים
לעבוד. יש ועדת חקירה פרלמנטרית בנושא איתור והשבת נכסים של נספי השואה,
שעושה עבודה מצוינת ועולה ממון רב, ועדת חקירה פרלמנטרית בנושא האלימות
בספורט, ועדת חקירה פרלמנטרית בנושא הסחר בנשים כי הוועדה למעמד האישה כבר
לא מספיקה לזה. יש לנו ועדות משותפות, שמחייבות את חברי הכנסת להשתתף בהן:
ועדת החוץ והביטחון וועדת החוקה, חוק ומשפט לענייני חוק האזנת סתר, ועדת
החוץ והביטחון וועדת הכספים לתקציב הביטחון, ועדת הכנסת וועדת הכספים
לתקציב הכנסת וועדה משותפת של הוועדה לביקורת המדינה וועדת החוץ והביטחון
בכל מה שקשור לבקורת על מערכת הביטחון. למעשה יש לנו יותר ועדות מחברי כנסת
והגיע הזמן שנעשה RESHUFFLE. יש פה בבחינת זילות.

אני מתנצל בפני יושבת-ראש האופוזיציה ובפני השר וסגן השר לשעבר, הרב
מלכיאור, שהוא איש אשכולות. לא ידעתי שב-25 במרס אישרו את הוועדה לזכויות
הילד כוועדה מיוחדת. כשבאתם אליי הייתי בטוח שמדובר בצורך בהארכת הוועדה
המיוחדת תוך אישור מחדש של ועדה מיוחדת לכנסת השש-עשרה. חשבתי לתומי שוועדה
זו לא אושרה בכנסת זאת ולא ידעתי שהיא אושרה בחודש מרס. אתמול הבהיר בפניי
המזכיר הנכבד שאכן הוועדה הזאת מאושרת והוא לא העלה על הדעת לא להמשיך את
תפקודה.

מבחינת התפיסה שלי, אם צריך להרחיב את ועדות הבית כוועדות סטטוטוריות, קודם
כל צריך להחזיר לרבות מן הוועדות את התפקיד שלהן. אתמול הייתי אחר כבוד
בוועדת הפנים של הכנסת, כאשר ארחנו את יושבת-ראש ועדת המשנה בנושא איכות
הסביבה. שיבחתי את יושב-ראש הוועדה על כך שהוא נוהג נכון בהליכי התכנון
ובהליכי העבודה של הכנסת. חבר הכנסת יהלום, יושב-ראש ועדת העבודה והרווחה,
רוצה להקים ועדת משנה לבריאות. אדרבה ואדרבה, אני לא מתנגד לזה כי זאת הדרך
הנכונה.

אנחנו צריכים להגיע בעצה אחת עם כל ראשי הסיעות למצב שבו נפסיק את
ההידרדרות שמביאה את עבודת הכנסת לידי זילות, וכל יום, כאשר אנחנו לא
מוצאים עבודה לאיזשהו חבר כנסת, חשוב ככל שיהיה, אנחנו מקימים ועדה. אתם
ראשי ועדת הבית הזה ונניח שחבר הכנסת מלכיאור מקבל היום הכרה כיושב ראש
וועדה קבועה, שתהפוך להיות אפילו ועדה סטטוטורית, ולי אפילו אין מקום לתת
לו לשבת. מה יגידו האורחים של הכנסת?

מיכאל מלכיאור:

כבוד היושב ראש, בדיון שהתקיים אצלך עברנו על כל ההשלכות של ועדה קבועה.

היו"ר רוני בר-און:

אבל אומר לך היושב ראש שהוא התדיין איתך על ועדה מיוחדת ולא על ועדה
סטטוטורית.

יושב-ראש הכנסת ראובן ריבלין:

כאשר באים אנשים לוועדת הכלכלה של הכנסת, למשל, הם מתרשמים מעבודת הכנסת,
אבל אי אפשר להקים ועדות בכל מיני חדרים ומקלטים. אולי באמת הגיע הזמן
לחשוב שכל הוועדות המיוחדות האלה לא יתקיימו ומי שצריכה להתקיים כוועדה
מיוחדת, שתתקיים כוועדת כנסת. ועדת המדע הוכיחה את עצמה והיו לה אבות
מייסדים טובים. יש לנו היום 12 ועדות סטטוטוריות, נושא הזרים הפך להיות
לבעיה לאומית ממדרגה ראשונה, יש לנו ועדה לפניות ציבור שעשו ממנה
אידאולוגיה ונגע הסמים הוא דבר שאנחנו נלחמים בו כל הזמן ולא נראה שנפסיק
להילחם בו. למה הוקמה הוועדה למאבק בנגע הסמים? כי ראש הממשלה דאז, שמיר,
אמר: אני מקים את הרשות למלחמה בסמים, שיהיה לה תקציב התחלתי של מאה מיליון
שקל. בינתיים אכיפת הוועדה למאבק בסמים עולה היום יותר ממה שמוציאים למלחמה
בסמים. הוא הדין לגבי הוועדה לפניות הציבור ודברים אחרים.

לסיכום, אני מציע שפורום ראשי הסיעות ידון בנושא ונראה איך אנחנו מחזירים
את הוועדות המיוחדות להיות ועדות משנה בוועדות הסטטוטוריות. נצטרך לקבוע
האם אנחנו רוצים ועדה סטטוטורית אחת נוספת, האם יש לה חשיבות? אני אומר לכם
שהוועדה למדע וטכנולוגיה היא ועדה חשובה ביותר ואני לא רואה ועדה שקודמת
לה. יכול להיות שאנחנו צריכים לעשות RESHUFFLE בכל מערכת המחשבה ולבוא
ולקבוע מה הן הוועדות הקבועות בכנסת. באופן אישי כחבר כנסת וכאדם שיודע מה
עושה המועצה לשלום הילד, אני בהחלט חושב שייתכן מאוד שנושא זה צריך לבוא
לידי גיבוש על דעת כולנו בעתיד לבוא ולהפוך את הוועדה לוועדה סטטוטורית. זה
יהיה כאשר נעשה RESHUFFLE של כל הוועדות, שאין צורך בקיומן, לא כוועדות
מיוחדות ולא כוועדות קטנות ולא כוועדות פרלמנטריות וכיוצא בזה.

היו"ר רוני בר-און:

תודה רבה ליושב ראש הכנסת על דבריו המאלפים והמפרים. חברת הכנסת גלאון,
בבקשה.

זהבה גלאון:

אדוני יושב-ראש הכנסת, אני מודה שאחרי ששמעתי אותך השתכנעתי שחייבים ועדה
סטטוטורית למען הילד. RESHUFFLE זה שם קוד לדחיה לכנסת הבאה עד שהפריץ ימות
או עד שהכלב ימות.

יושב-ראש הכנסת ראובן ריבלין:

כל מה שצריך להחליט, נחליט בקדנציה הזאת.

זהבה גלאון:

לדעתי נדרשת מחברי הכנסת גמישות מחשבתית. בשעתו קבעה הכנסת מספר ועדות,
מכובדות ככל שתהיינה וזה היה מתוך צורך השעה או מכיוון שכך היה מבראשית.
בינתיים חלו התפתחויות בנושאים הנוגעים לסדר היום הציבורי, הישראלי והעולמי
וזה מחייב אותנו גם לגמישות מחשבתית וליצירתיות באופן פעילותה של הכנסת.
העובדה שאין מקום ישיבה ואין חדר מספיק מכובד, העובדה שפרוצדורות יכולות
להאפיל על המרות נראית לי מאוד בעייתי. לא נראה לי נכון שוועדת הכנסת תתן
יד לכך שפרוצדורה או מחסור במקומות ישיבה יאפילו על הכרה סטטוטורית של
הכנסת לנושא הילדים, שהוא נושא בעל חשיבות ממדרגה ראשונה. אם נושא כזה לא
יעוגן בוועדה סטטוטורית, זאת זילות הכנסת. הקמת ועדות מעידה על רצונם של
חברי הכנסת לתת ביטוי הן למאוויים האישיים שלהם והן לדברים שהם מאמינים
בהם. אלימות בספורט היא צורך השעה ולכן גם בנושא זה הוקמה ועדה. כל נושא
הוא מהותי, הוא על סדר היום ויש לו משקל. אם הכנסת תגיד שנושא הילדים
במדינת ישראל ראוי להיות מעוגן בכנסת זה יהיה לכבודה של הכנסת.

היו"ר רוני בר-און:

תודה. חבר הכנסת סער, בבקשה.

גדעון סער:

אדוני היושב ראש, הסבו את תשומת הלב שהבקשה, אם היתה מנוסחת ברצינות, היתה
צריכה לבוא על דרך של בקשה לתיקון תקנון. אני מאמץ את ההגיון של יושב-ראש
הכנסת. אין יכולת לפתור דברים כאלה באופן פרוביזורי, על דרך של סידור אישי
כזה או אחר וצריך להתייחס לכל העניין הזה בראיה כוללת. כשלעצמי, אם ועדת
העבודה והרווחה או ועדת החינוך מטפלות בנושאים הקשורים לילדים, אני לא רואה
את הילדים כנפגעים, אבל היום פופולרי לחשוב שעמלת, זרקת כותרת, כבר עשית.
מה שקורה אחר כך הוא שחברים בקושי מגיעים לוועדה, אבל זה כבר עניין אחר.
עקרונית, דברים כאלה מוקמים בהידברות בין קואליציה לאופוזיציה וזה לאחר
שאנחנו מסתכלים על המבנה הכולל של הוועדות. הוועדות המיוחדות, שהן ארבע
במספר נכון להיום, ניתנו שלוש לאופוזיציה כחלק מתפיסה מסוימת בזמן שהיתה
ועדה מסדרת.

דליה איציק:

זה מה שמטריד אותך. רק זה.

גדעון סער:

לא רק זה. ההצעה שלי תהיה ממצה ועניינית. לכם באופוזיציה יש שיטה קבועה
קודם כל לקבל ואחרי זה לשדרג.

דליה איציק:

מה הסגנון הזה? אנחנו לא רוצים את זה. אני מודיעה לך שאנחנו לא רוצים את
זה. אתה מגזים.

גדעון סער:

עשיתם את זה מאחורי הגב.

דליה איציק:

אני מודיעה לך שאנחנו לא רוצים את הוועדה. תודה רבה לך.

גדעון סער:

אתם באים לשכנע שזכויות הילד הן דבר פשוט. האם הוועדה למאבק בנגע הסמים לא
חשובה? נגע הסמים פחות חשוב? בשיטה הזאת אפשר ללכת לכל דבר ועניין ולהגדיל
בלי סוף את מספר ועדות הכנסת, על כל ההשלכות שיש לזה. יש גם התנגדות
עניינית, לפחות של יושב-ראש ועדה אחת שנוגע בעניין. אני יודע שחברת הכנסת
גוז'נסקי הקימה ועדה רצינית והכותרת 'ועדה קבועה' או 'ועדה מיוחדת' לא
שינתה דבר.

יושב-ראש הכנסת ראובן ריבלין:

עובדיה עלי, שהיה יושב-ראש הוועדה למאבק בנגע הסמים, ביקש להפוך אותה
לוועדה סטטוטורית, אולם יושב-ראש הכנסת שבח וייס התנגד בכל תוקף להרחבה של
ועדות הכנסת, מתוך טענה שתהיה בכך משום פגיעה בוועדות האחרות.

גדעון סער:

אנחנו נמצאים בפיחות זוחל וזה חלק ממנו. אני רק מזכיר שלבקשת סיעה
באופוזיציה הפכנו את הוועדה לפניות הציבור מוועדת משנה של הוועדה הזאת
לוועדה נוספת שהיא ועדה מיוחדת. מעמדם של הילדים בבית הזה אינו נמצא בסכנה
ורק לאחרונה חידשנו מוסד שנקרא נציב הדורות הבאים, שאנחנו כבר קוראים את
חוות הדעת שלו ולעיתים מתבלבלים מה הן סמכויותינו ומה אינן סמכויותינו.

משה גפני:

לא הבנתי מה אמרת לגבי מעמדו של הילד.

גדעון סער:

מעמדו של הילד חזק? אחרי החלטות הממשלה הוא חזק? כמו בסין. ילד אחד חזק ואת
השני אפשר לזרוק לים. לפחות אל תגיד את זה בכנסת הזה. הממשלה החליטה על
מענק לידה רק לילד הראשון ואת הילד השני יזרקו לים. אתה מדבר על כך שמעמד
הילד חשוב?

גדעון סער:

אדוני היושב ראש, איושה של אחת הוועדות הקבועות לא הושלם ואני גם יודע מה
הנוכחות של חברי הכנסת בוועדות. צריך לגשת לנושא הזה מתוך פרספקטיבה ואם
האופוזיציה מתעקשת לשכנע אותנו, הצעתי לחבר הכנסת מלכיאור לקיים דיאלוג גם
עם יושב-ראש ועדת העבודה והרווחה. הוא היה נחוש להביא את זה להכרעה וכמובן
שזאת זכותו.

שאול יהלום:

העקרון שהועלה כאן על-ידי יושב-ראש הכנסת וחברים אחרים צריך להדריך גם את
האופוזיציה וגם את הקואליציה. היום זאת פרשה של איש האופוזיציה, מחר יושבי
ראש הוועדות יתחלפו והם יהיו מהקואליציה. אנחנו צריכים להיות דבקים בשאלה:
האם זה פוגע בוועדות אחרות? בשעה 12 מתקיים דיון בוועדה שאני עומד בראשה
בנושא: הוצאת ילדים ממשפחותיהם הטבעיות למשפחות מאמצות ולמשפחות אומנות.
תארו לכם שתהיה על זה מחלוקת עם ועדה סטטוטורית לזכויות הילד. נושא נוסף
שדנו בו אתמול נוגע לטיפול בילד מבחינת 'טיפות חלב'. האם זה נוגע לזכויות
הילד? כל אלה נושאים הנדונים בוועדת העבודה והרווחה ולכן לא נראה לי נכון
להקים ועדה סטטוטורית שתתחרה בה. נושאים נוספים נוגעים לחינוך הילד, לאמנת
הילד וכן הלאה וזה עלול לפגוע בשתי ועדות קבועות קיימות. אני מציע לא לעשות
את זה כי הדבר יפתח פתח לאנדרלמוסיה בכלל הוועדות. תודה.

היו"ר רוני בר-און:

תודה רבה. חבר הכנסת משה גפני, בבקשה.

משה גפני:

אני מסכים עם דבריו של יושב-ראש הכנסת, שמזמן היה צריך לעשות RESHUFFLE
בוועדות הכנסת. אנחנו דנים בוועדת הכנסת באופן קבוע על נגישות שיש לוועדות
קבועות של הכנסת לשני נושאים או יותר. הטענות הפרוצדורליות לא מקובלות עליי
וההחלטה שלנו צריכה להיות עקרונית – האם תפקידו של הפרלמנט, בעידן בו אנחנו
מצויים, למקד את נושא זכויות הילד, כן או לא? אם לא ימצאו מקום, יצטרכו
לפתור את הבעיה. במציאות שהתפתחה בשנים האחרונות בדאגה לזכויות הילד תפקידו
של הפרלמנט הוא לפקח על עבודת הממשלה. תפקידן של ועדות הכנסת הוא לעסוק
בשני דברים מרכזיים: חקיקה ופיקוח פרלמנטרי על עבודת הממשלה. יש כאלה
שרואים את זה בחיוב, אני לא יודע למה, אבל הרוב רואה בשלילה את התנהגותה של
הממשלה בכל הקשור לזכויות הילד.

גדעון סער:

אתה מדבר בשם הרוב?

משה גפני:

אני מדבר בשמי וזאת ההערכה האישית שלי. היות ואני משוחח גם עם חברי
האופוזיציה וגם עם חברי הקואליציה אני יודע מה דעתם האמיתית לגבי דאגת
הממשלה הנוכחית לזכויות הילד. הרי ברור לגמרי שמעמדו של הילד במדינת ישראל,
על-פי מדיניות הממשלה כפי שהיא נמצאת היום על שולחן הכנסת, הולך להיפגע.

גדעון סער:

זה בדיוק הפוך.

משה גפני:

אפילו לשיטתו של גדעון סער שאומר שמדיניות הממשלה הנוכחית תביא בסופו של
דבר לשגשוג כלכלי וילדים יחיו פה בפאר וברווחה, זה מחייב פיקוח צמוד של
הפרלמנט. מכיוון שהולכים לשנות כאן סדרי בראשית מימי בן-גוריון והולכים
לעשות דברים חמורים, זה לא משנה במהות שום דבר. אני בעד ה-RESHUFFLE ודווקא
מפלגת השלטון, שיש לה היום ארבעים מנדטים, יכולה לעשות RESHUFFLE. בשורה
התחתונה אני מציע להפוך את הוועדה הזאת לוועדה קבועה.

היו"ר רוני בר-און:

אם אתה אומר שממילא הולכים ל-RESHUFFLE, למה צריך לעשות מהפיכות? יושב-ראש
הכנסת אמר שנעשה סדר חדש בעניין. אתה מספר סיפורים דרמטיים אבל אתה לא אומר
איפה נקודת האיזון מבחינת הוועדות.

משה גפני:

ההבדל הטכני בין ועדה קבועה לבין ועדה מיוחדת אינו משמעותי. ההבדל הוא
בהתייחסות של כנסת ישראל לעניין. אם יושב-ראש הכנסת היה מודיע על תאריך
לביצוע סדר חדש בוועדות, הייתי מסכים.

היו"ר רוני בר-און:

תודה רבה. חבר הכנסת שרון, בבקשה.

עמרי שרון:

יש הרבה מאוד ועדות ויש 96 חברי כנסת פעילים. הנוכחות ברוב הוועדות נמוכה
ואין שום תיאום וארגון בסידור לוח הזמנים של עבודת הוועדות. כל עוד לא
הולכים על RESHUFFLE מסודר, אין מקום להעניק מעמד סטטוטורי. ממילא הנוכחות
בוועדות מאוד נמוכה.

היו"ר רוני בר-און:

מה שאי אפשר לומר על ועדת הכנסת.

עמרי שרון:

כי היא עוסקת בעניין מהותי שיש לו השפעה אמיתית.

גדעון סער:

אני מבין שיש יוזמה של האופוזיציה בעקבות הדיון. אם ממצים את הדיון, תהיה
הצבעה. יש דיונים בכל הוועדות ואתם לא יכולים להחזיק אותנו כאן כל היום.

אחמד טיבי:

אדוני היושב ראש, אני קורא את המפה ויש כאן גיוס להכרעה כוחנית נגד בקשתו
של חבר הכנסת מלכיאור. כולנו שמענו את דברי יושב-ראש הכנסת ולכן, על מנת לא
לתת את הפרס הזה ליושב ראש הקואליציה ולחברי הכנסת, אני מציע לדחות את
ההכרעה בנושא הזה ולפתוח בדיון תוך התייחסות לדבריו של יושב-ראש הכנסת.
הנושא כל כך חשוב והוא איננו נושא שצריך לדון בו בוועדת העבודה והרווחה.

היו"ר רוני בר-און:

תודה רבה. חברת הכנסת דליה איציק, בבקשה.

דליה איציק:

אדוני היושב ראש, נכון שיושב ראש הכנסת הבטיח שהוועדה הזאת תהיה ועדה קבועה
של הכנסת, אבל אני מקבלת את אמירתו של יושב-ראש הכנסת שהוא לא הבין את
העניין. מתוך זה אמר חבר הכנסת מלכיאור את מה שאמר מתוך הבטחה ומתוך ידיעה
שהוא הולך להקים ועדה קבועה. יושב-ראש הכנסת אינו אחרון המחליטים פה ואם
הוא אומר משפט כזה, רצתי לסיעתי שמחה וטובת לב וסיפרתי על ההישג. אין צל של
ספק שהוועדה לזכויות הילד צריכה לקום וזה לא משנה מי הוא יושב-ראש הוועדה.
ועדת החינוך איננה יכולה לטפל בנושא הזה ולהרים אותו כפי שצריך מפאת עומס
הנושאים. לפיכך אני מבקשת מיושב ראש הוועדה לדחות את הדיון, לאפשר ליושב
ראש הכנסת למצות את ההליך הזה ואני מקווה שנגיע להסכמה.

גדעון סער:

אין לי התנגדות.

היו"ר רוני בר-און:

בנסיבות העניין נמשיך את הדיון הזה לאחר שיושב ראש הוועדה המיוחדת,
יושב-ראש האופוזיציה ויושב ראש הקואליציה יחד עם יושב-ראש הכנסת וגם אני
מוכן להצטרף לזה, נכשיר את הקרקע באמצעות דיון פנימי או דיון בפורום אחר
ונחזור אל הוועדה.

6. בקשתו של חבר הכנסת אורי אריאל להקדמת הדיון בהצעת חוק רישום מען
(תיקוני חקיקה), התשס"ג-2003, לפני הקריאה הטרומית.

היו"ר רוני בר-און:

הנושא האחרון הוא בקשתו של חבר הכנסת אורי אריאל להקדים דיון בהצעת חוק
רישום מען (תיקוני חקיקה) של עמותות, שמקום עסקיהן מעבר ל"קו הירוק".
הרפרנטית במשרד המשפטים, בבקשה חברתי מנוער אריאלה קלעי.

אריאלה קלעי:

בעצם באופן פורמלי הממשלה היתה צריכה להתנגד לזה מפני שהיא לא הביעה עמדה.
דיברתי עם חבר הכנסת אריאל ואין לי עמדת ממשלה. הצעתי לו את ההצעה הבאה:
מאחר והצעת החוק הזאת עלתה כבר בכנסת הקודמת ולשני סעיפים שלה לא התנגדנו
ולסעיף אחד התנגדנו, את חלקו הוא מחק. אני מבקשת שיתנו לחבר הכנסת אריאל
להעביר את הצעת החוק בקריאה טרומית והוא ימתין עד שנבדוק את כל הדברים שהוא
השמיט.

היו"ר רוני בר-און:

נרשם מפיכם שאתם לא מתנגדים לפטור מחובת הנחה בקריאה טרומית.

אורי אריאל:

אני מסכים.

משה גפני:

החוק הזה היה בוועדה בראשותי, ועדת הפנים. חבר הכנסת אורי אריאל הסכים
לפשרה וקרתה תקלה. הממשלה הקודמת התפזרה והצעת החוק לא הובאה לקריאה ראשונה
במליאת הכנסת. מדובר בבעיה טכנית שיוצרת מצב בלתי נסבל. כשאתה בא לאשר
אגודות או עמותות ואתה נותן להם כתובת אחרת מהכתובת האמיתית שלהן.

היו"ר רוני בר-און:

תודה. אנחנו מצביעים על אישור הפטור מחובת הנחה.

הצבעה

בעד אישור פטור מחובת הנחה – רוב

נגד – אין

נמנעים – אין

הפטור מחובת הנחה אושר.

היו"ר רוני בר-און:

הפטור מחובת הנחה אושר פה אחד. תודה רבה לכולם, הישיבה נעולה.

הישיבה ננעלה בשעה 10:30.
