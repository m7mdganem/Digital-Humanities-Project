הכנסת התשע-עשרה

נוסח לא מתוקן

מושב ראשון

פרוטוקול מס' 4

מישיבת הוועדה המסדרת

יום שני, ז' בניסן התשע"ג (18 במרץ 2013), שעה 11:00

סדר היום:

1. הקדמת שעת ישיבת הכנסת וקביעת מסגרת לדיון הסיעתי להודעת הממשלה על
כינון הממשלה ה-33, על קווי היסוד של מדיניותה, על הרכבה ועל חלוקת
התפקידים בין השרים

2. הצעה להרכב הוועדות הקבועות של הכנסת

נכחו:

חברי הוועדה:

זאב אלקין – היו"ר

רוברט אילטוב

מיכל בירן

אלי בן-דהן

משה גפני

יצחק הרצוג

אברהם וורצמן

אחמד טיבי

איתן כבל

עליזה לביא

אברהם מיכאלי

שמעון סלומון

חמד עמאר

מאיר פרוש

עדי קול

דוד רותם

מאיר שטרית

נחמן שי

עפר שלח

איילת שקד

שמעון אוחיון

קארין אלהרר

דב חנין

אמנון כהן

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

קצרנית פרלמנטרית:

אירית שלהבת

הקדמת שעת ישיבת הכנסת וקביעת מסגרת לדיון הסיעתי להודעת הממשלה על כינון
הממשלה ה-33, על קווי היסוד של מדיניותה, על הרכבה ועל חלוקת התפקידים בין
השרים

היו"ר זאב אלקין:

אני מתנצל על איחור קל שנובע מכך שהניסיונות לרצות כמה שיותר סיעות נמשכו
עד לרגע האחרון. לכן קצת התעכבנו. את מי שהצלחנו – הצלחנו; את מי שלא
הצלחנו – איתם הסליחה. תמיד מלאכת ההרכבה הזאת לא פשוטה ותמיד יש מישהו
שאולי לא מרוצה, שאולי לא קיבל את כל תאוותו בידו, אבל האמינו לי שניסיתי
כמיטב יכולתי בשבועות האחרונים לשאת ולתת עם הסיעות, כמובן בהתחשב בגודלן –
מי גדולה יותר ומי גדולה פחות – להגיע איתן למקסימום הסיכומים. תיכף אציג
בפניכם את הסיכום. ראשי הסיעות כולם מודעים לסיכומים ואני לא הולך להפתיע
כאן אף אחד במה שיצא.

צודקת מנהלת הוועדה. הבטחנו לפי סדר היום לאשר קודם את סדרי הדיון להיום
ולאחר מכן להתפנות לחלוקה, להרכב של הוועדות הקבועות.

קודם כול, לגבי הדיון היום, אנחנו מתבקשים לאשר כמה דברים. אחד, את עצם
הקדמת הדיון. בטח כבר קיבלתם הודעה שהדיון מתוכנן להתחיל בשעה 15:00 ולא
ב-16:00, אבל זה בכפוף לאישור של הוועדה המסדרת. רצינו, כדי לא להיכנס
לשעות מאוחרות, להתחיל מוקדם ככל האפשר.

קריאה:

ב-12:00.

היו"ר זאב אלקין:

זה כנראה כבר בלתי אפשרי. בדקתי מול ראש הממשלה, מבחינת לוח הזמנים שלו,
והכי מוקדם שהיה אפשר להתחיל זה שעה 15:00. זה גם קשור לשעת הפצת ההסכמים,
שהופצו ביום ראשון בשעות אחר הצהרים המוקדמות. ולכן, מכל הסיבות האלה גם
יחד נובעת ההצעה הזאת שהדיון יחל בשעה 15:00.

באתי בדברים עם מרכז האופוזיציה- - -

מאיר פרוש:

מסמך אחד חסר בהפצת המסמכים.

אחמד טיבי:

השוויון בנטל...

מאיר פרוש:

יש את המכתב של הבית היהודי לראש הממשלה. כתוב בהסכם איתם שרצו להוסיף
בנספח ד' או ה' את מכתב חברי הכנסת של הבית היהודי לראש הממשלה. זה לא
הונח. עד כמה שאני מבין אי אפשר להשיג את המכתב הזה. על כל פנים, אנחנו לא
קיבלנו אותו. אז תדאגו שזה יהיה. נדחה את הדיון למחר, נצביע מחר. הרב בן
דהן יודע על מה אני מדבר.

היו"ר זאב אלקין:

היות ואני לא יודע על מה אתה מדבר אז אני לא יודע להגיב לך.

מאיר פרוש:

כנראה יש שם הטבות לציונות הדתית.

דוד רותם:

אין שם שום דבר. הבית היהודי לא דואג להטבות.

היו"ר זאב אלקין:

חברים, יהיה לכם זמן לדון במליאה.

משה גפני:

אבל הוא צודק, הרב פרוש צודק. אם יש מכתב הוא חלק מן ההסכם. אי אפשר יהיה
להצביע.

מאיר פרוש:

כתוב בהסכם של הבית היהודי שיש מכתב.

דוד רותם:

חברי הכנסת של הבית היהודי אין להם שום זכות להגיד דעה...

היו"ר זאב אלקין:

חבר הכנסת גפני, הוועדה המסדרת לא רלוונטית לסוגיה שאתם מעלים.

משה גפני:

היא רלוונטית מאוד.

היו"ר זאב אלקין:

בוודאי שלא. היא מאשרת סדרי דיון.

משה גפני:

לגבי סדרי הדיון - יש אפשרות להציע- - -

היו"ר זאב אלקין:

אם עד שעת ההצבעה תהיה טענה.

משה גפני:

יש טענה.

היו"ר זאב אלקין:

בסדר, היא תיטען במליאה.

משה גפני:

למה? אבל היא נטענת עכשיו.

היו"ר זאב אלקין:

תשאלו את היועץ המשפטי לכנסת, הוא יחליט.

מאיר פרוש:

שהוועדה המסדרת תעזור להם.

היו"ר זאב אלקין:

הוועדה המסדרת היא לא פורום להכריע בוויכוח משפטי מן הסוג הזה.

מאיר פרוש:

לא להכריע.

היו"ר זאב אלקין:

הרי חברי כנסת מנוסים כמוכם מכירים היטב שזה לא המגרש.

משה גפני:

לא, אבל אם עולה עוד לפני הדיון במליאה, בוועדה המסדרת, שאנחנו מדברים על
סדרי הדיון, וזה כולל גם את המציאות הזאת, שמתחילים את הישיבה בשעה מוקדמת
יותר וההצבעה אמורה להיות- - -

היו"ר זאב אלקין:

אם עד שעת ההצבעה יהיה חסר- - -

משה גפני:

אנחנו נקבע את סדרי הדיון ואז תבוא שעת ההצבעה. אני רוצה לדעת מהיועצת
המשפטית של הוועדה האם מה שהעלה הרב פרוש, האם צריך לדעת את זה. אני מבקש
לדעת.

מאיר פרוש:

אני רוצה להסביר את השאלה. בהסכם הקואליציוני של הבית היהודי כתוב כי בנספח
ד' או ה' יש מכתב של הבית היהודי אל ראש הממשלה.

היו"ר זאב אלקין:

יכול להיות שאין נספח כזה.

מאיר פרוש:

לא, כך כתוב בהסכם.

היו"ר זאב אלקין:

לפעמים טועים. לפעמים יש טעות דפוס. רצו להכניס, ולא היה.

מאיר פרוש:

זאת התשובה הרשמית?

היו"ר זאב אלקין:

לא יודע. לכן זה לא המגרש.

מאיר פרוש:

הרב גפני שואל האם יש- - -

היו"ר זאב אלקין:

חבר הכנסת פרוש, קודם כול, אתה לא בזכות דיבור, אבל זה במסגרת לפנים משורת
הדין.

משה גפני:

דרך אגב, הדבר היחיד שנשאר לנו זה לדבר.

היו"ר זאב אלקין:

הטענה הזאת תיטען, אני מניח, במליאה. יענה ראש הממשלה, שהוא שחתום על
ההסכמים הקואליציוניים, אם יש מכתב או אין מכתב.

מאיר פרוש:

תן לה לענות.

משה גפני:

שהיועצת המשפטית תגיד.

היו"ר זאב אלקין:

על מה היא תענה? אני לא יודע להגיד אם היה מכתב או אין מכתב.

משה גפני:

היא תענה האם אפשר לקבוע סדרי דיון.

היו"ר זאב אלקין:

הנושא הזה לא על סדר היום, אנחנו לא דנים בו. תיטען טענה במקום הנכון וזה
יוכרע במקום הנכון. יושבת כאן מזכירת הכנסת.

משה גפני:

מה לעשות?

היו"ר זאב אלקין:

אנחנו מכירים את כללי המשחק.

משה גפני:

אני לא מתלונן, אני רוצה לדעת.

היו"ר זאב אלקין:

אני חוזר לסדרי הדיון. באתי בדברים עם מרכז האופוזיציה.

משה גפני:

אני יכול לדעת רק מהיועצת המשפטית- - -

היו"ר זאב אלקין:

אני מבקש שקט בוועדה. תיכף אתחיל להרחיק. זה בלתי אפשרי. חבר הכנסת גפני,
אני קורא לך לסדר פעם ראשונה.

משה גפני:

בואו נתחיל את זה כבר עכשיו.

היו"ר זאב אלקין:

זה לא ייקח הרבה זמן. תיפטרו ממני מחר, לכן זה בסדר.

משה גפני:

שואלים את היועצת המשפטית שאלה.

היו"ר זאב אלקין:

חבר הכנסת גפני, אתה לא בזכות הדיבור. שאלת, עניתי. אני חוזר לסדר היום.

מאיר פרוש:

אנחנו רואים שהיא מתלבטת. תן לה לומר.

משה גפני:

מה הבעיה?

היו"ר זאב אלקין:

אני חוזר לעניין סדרי הדיון. באתי בדברים עם מרכז האופוזיציה, חבר הכנסת
יצחק (בוז'י) הרצוג. קיימנו התדיינות על סדרי הדיון הנכונים. הגענו להסכמה
בינינו ואני מציג בפני הוועדה המסדרת את ההסכמות. ההסכמות הן כדלהלן:

הדיון יתחיל בשעה 15:00.

הסעיף הראשון, כמובן, הוא בחירת יושב-ראש הכנסת. לאחר מכן עוברים להצגת
הממשלה.

אמנון כהן:

תיאמת אתו?

יצחק הרצוג:

הכול. אנחנו דיברנו אתמול. זהבה דיברה.

אמנון כהן:

עם מי?

יצחק הרצוג:

זהבה, את דיברת עם ש"ס?

אמנון כהן:

יש שלושה ראשים. עם מי היא דיברה?

מאיר שטרית:

חברי האופוזיציה, תעשו תיאום בחוץ.

היו"ר זאב אלקין:

חבר הכנסת כהן, האמן לי שלא תרצה שאני אשתף את הוועדה המסדרת בתהליך
התיאומים שעברתי מול סיעת ש"ס בנושא הוועדות. לכן אני מבין לנפשו של חבר
הכנסת הרצוג שיש לו תחושה שהוא דיבר, ומצד שני התברר שלא כולם מעודכנים. זה
קורה.

משה גפני:

ביהדות התורה אין כמה ראשים ואין תיאום.

היו"ר זאב אלקין:

לא אתיימר, חבר הכנסת גפני, לספר כמה פעמים יצא לי בכנסת הקודמת, במסגרת
תפקידי כיושב-ראש הקואליציה, גם- - -

איתן כבל:

חבר הכנסת גפני, אנחנו מתואמים עם הפלג החסידי...

משה גפני:

עם כל הכבוד, אנחנו היינו הסיעה הכי מסודרת, יותר מהליכוד.

היו"ר זאב אלקין:

במקרה הנוכחי לא התיימרתי לתאם את האופוזיציה. כפי שמקובל בכנסת,
לאופוזיציה יש נציג בנשיאות הכנסת הזמנית, זה חבר הכנסת הרצוג. באתי בדברים
אתו, סיכמתי אתו.

משה גפני:

מה ההצעה?

יצחק הרצוג:

הוא בא אתי בדברים ואני תומך בהצעה. היא נוגעת רק להיום.

היו"ר זאב אלקין:

סדרי הדיון יהיו כדלקמן: אישור יושב-ראש הכנסת; לאחר מכן הצגת הממשלה –
יציג אותה המועמד לראשות הממשלה, ראש הממשלה המכהן היום בנימין נתניהו.
לאחר מכן תדבר חברת הכנסת יחימוביץ, אמנם פורמלית עוד לא יושבת ראש
האופוזיציה אבל מיועדת ליושבת ראש האופוזיציה, היא תדבר רבע שעה. לאחר מכן
ייפתח דיון סיעתי. לדיון הסיעתי יוקדשו שעתיים, כאשר חלוקת הזמן תהיה
כדלהלן: שני-שליש אופוזיציה, שליש קואליציה, בהתאם לגודל היחסי של הסיעות.
מכסת זמן מינימלית לכל סיעה – 5 דקות. פחות מ-5 דקות לא יהיה לאף אחד. זה
הסיכום ביני ובין חבר הכנסת הרצוג.

משה גפני:

אני מבקש להגדיל את מכסת הזמן של סיעות האופוזיציה בעוד חצי שעה.

דב חנין:

ההצעה לא מקובלת עלינו. לא תואמה אתנו ולא מקובלת עלינו.

היו"ר זאב אלקין:

יכול להיות שלא כל סיעות האופוזיציה מתואמות. אני מביא את ההצעה הזאת.

דב חנין:

יש לי הצעה אחרת. לפני שאתה מצביע, יש הצעות אחרות.

היו"ר זאב אלקין:

לא אתחיל כאן תיאום פנימי באופוזיציה. סדרי הבית המקובלים, חבר הכנסת חנין,
אתה מכיר אותם מצוין. האופוזיציה שולחת נציג אחד במסגרת ועדת הסכמות ואחר
כך היא פותרת את הבעיות שלה בתוך עצמה. בוודאי לא כאן, לא בחדר של ועדת
הכנסת. מי שירצה יצביע בעד, מי שירצה יצביע נגד.

דב חנין:

מותר להציע הצעה אחרת?

היו"ר זאב אלקין:

בוודאי.

משה גפני:

אין לי הצעה אחרת. אני רוצה לדעת מה אתה מציע. אני רוצה להבין מה המשמעות
של העניין. אנחנו לא סיעות רבות. אני רוצה להבין כמה מקבלת כל סיעה לפי
ההצעה הזאת.

היו"ר זאב אלקין:

תעשה חשבון.

משה גפני:

אני לא למדתי לימודי ליבה, אני לא יודע לעשות חשבון...

היו"ר זאב אלקין:

מזכירות הכנסת תעשה את זה.

איתן כבל:

זאת בדיוק הסיבה למה אתה צריך עכשיו ללמוד...

מאיר פרוש:

בואו נעשה הפסקה.

היו"ר זאב אלקין:

לא, לא, ממש לא. הפסקה לא תספיק.

משה גפני:

שאלו את שי פירון איך יכול להיות שר אוצר בלי בגרות, אז הוא אמר: גפני היה
יושב-ראש ועדת הכספים והצליח.

היו"ר זאב אלקין:

תודה רבה לחבר הכנסת גפני.

משה גפני:

אני רוצה לדעת את החלוקה.

היו"ר זאב אלקין:

הסברתי את הנוסחה. כל אחד יעשה חישוב לפי הנוסחה.

יצחק הרצוג:

חבר הכנסת גפני, רק לידיעתך, במפורש נתתי לסיעות הקטנות יותר זמן ב"פול"
שלנו, 8 דקות מינימום לכל סיעה.

דב חנין:

בסדר, אז אני מוותר על ההתנגדות.

יצחק הרצוג:

תודה רבה. 8 דקות נתתי לכל סיעה ולכן דווקא הסיעות הגדולות יותר, ש"ס
והעבודה, קיבלו פחות.

היו"ר זאב אלקין:

זה כבר החלטה פנימית. זה לא כתוב כאן. חבר הכנסת הרצוג, זה לא יהיה כתוב
בהחלטה של הוועדה המסדרת וזה לא יחייב לגבי הסיעות הקטנות של האופוזיציה.
אנחנו נתנו 5 דקות.

יצחק הרצוג:

אני רק מעדכן את חבריי. עדכנו את מנהלי הסיעות וקיבלנו הסכמה.

איתן כבל:

אנחנו חייבים שהאופוזיציה תצא לסוף שבוע ביחד, בוז'י. זה נראה רע...

היו"ר זאב אלקין:

אם היום זה תוכנן כיום אחדות הכוח באופוזיציה, אני חושב שזה לא נראה כך
כרגע.

חברים, אני מביא את ההצעה הזאת, המסוכמת ביני ובין חבר הכנסת הרצוג, לאישור
הוועדה המסדרת. אני חוזר פעם נוספת על ההצעה: נאום המיועד לראש הממשלה, 15
דקות נאום המיועדת ליושבת ראש האופוזיציה חברת הכנסת יחימוביץ, לאחר מכן
דיון סיעתי של שעתיים – שני-שליש אופוזיציה, שליש קואליציה. מזכירות הכנסת
כבר תסדר את הסדר כמקובל, כאשר מכסת זמן מינימלית היא 5 דקות. עדכן חבר
הכנסת הרצוג לפרוטוקול, אבל זה לא נכנס להחלטה, שהזמן המינימלי בסיעות
האופוזיציה יהיה 8 דקות, אבל זה החלטה פנימית של האופוזיציה, אנחנו לא
מכניסים את זה להחלטה הרשמית של הוועדה המסדרת.

משה גפני:

אנחנו לא יכולים להסתפק ב-8 דקות, אדוני היושב-ראש.

מאיר שטרית:

קח עוד דקה על חשבוני.

משה גפני:

אני מציע שכל סיעת אופוזיציה תקבל מינימום 10 דקות.

היו"ר זאב אלקין:

את זה תפתרו ביניכם אחר-כך.

משה גפני:

אני מציע כאן.

היו"ר זאב אלקין:

גם 8 דקות לא נכנס להחלטה וגם 10 דקות לא נכנס להחלטה. אם האופוזיציה תרצה,
מעבר ל-5 הדקות שקובעים כאן, לסכם אחרת – תסכם אחרת. אני לא אתיימר ביומיים
המסכנים שנשארו לי בתפקיד הזה, אולי אפילו פחות, לנהל גם את האופוזיציה.
עשיתי את זה מספיק 4 שנים.

איתן כבל:

אנחנו עשינו פריימריז. לא כמו אצלם. אנחנו חייבים כל אחד- - -

היו"ר זאב אלקין:

אם האופוזיציה תזדקק לשירותיי כיועץ חיצוני אני מוכן להעמיד אותם, אבל איני
יודע.

משה גפני:

אדוני היושב-ראש, יש לי הצעה. מה שאנחנו מדברים, אפשר להצביע, הכול בסדר,
זה מאה אחוז.

היו"ר זאב אלקין:

וגם נצביע.

משה גפני:

אני לא חושב לרגע שלא נצביע. אני מכיר אותך. נצביע. אני מכיר אותך מן הצד
השני.

קריאה:

מן הצד של התקציבים, אתה מתכוון.

משה גפני:

יש 5 סיעות אופוזיציה.

היו"ר זאב אלקין:

אני חייב לעדכן את חבר הכנסת גפני, יכול להיות שהוא לא התעדכן בהסכמים
הקואליציוניים. יש 8 סיעות אופוזיציה, לא 5.

יצחק הרצוג:

שכחת גם את קדימה. יש 8 סיעות אופוזיציה.

אחמד טיבי:

איך אפשר לשכוח סיעה חשובה כמו קדימה?...

היו"ר זאב אלקין:

איך אתה יודע שהוא לא שכח את רע"מ-תע"ל?...

יצחק הרצוג:

מה מציע חבר הכנסת גפני? בואו נשמע.

משה גפני:

אדוני היושב-ראש, אני מציע, מכיוון שאנחנו מדברים על סיעות האופוזיציה
שמעוניינות לדבר בעת הצגת ממשלה חדשה, אני מציע להוסיף 2 דקות לכל אחת
מסיעות האופוזיציה. אנחנו מדברים על תוספת של רבע שעה.

היו"ר זאב אלקין:

כלומר, אתה מציע שהאופוזיציה תקבל שני-שליש מן הזמן פלוס רבע שעה?

דב חנין:

כן. מה יש?

היו"ר זאב אלקין:

אני מתנגד.

משה גפני:

מאה אחוז. אני מציע שסיעות האופוזיציה יקבלו עוד 2 דקות לכל סיעה.

אחמד טיבי:

זו הצעה מרחיקת לכת...

היו"ר זאב אלקין:

ההצעה ברורה. חבר הכנסת גפני, אחת אבני היסוד של הבית הזה היא עמידה
בסיכומים. לכן כאשר מגיעים לסיכום לפני ישיבה אני לא סוטה מן הסיכומים, לא
לכאן ולא לכאן. זו בדרך כלל הדרך הנכונה. אתם מכירים אותי, 4 שנים התנהלתי
כאן ואמשיך להתנהל בדרך הזאת. לכן עמדתי היא שלילית. אני חושב שהצגת את
ההצעה.

משה גפני:

אני יכול להמשיך את ההצעה?

היו"ר זאב אלקין:

יש לך דקה לסיים את דבריך.

משה גפני:

אני רוצה להמשיך את ההצעה. אני מציע בהתאם, על-פי המתווה של שני-שליש
ושליש, להוסיף רבע שעה נוספת לקואליציה. עם כל הכבוד לסיכום – זה בסדר. על
מה אנחנו מדברים כאן?

היו"ר זאב אלקין:

תודה רבה לחבר הכנסת גפני. יש לנו שתי הצעות. יש הצעה משותפת – אני מקווה
שהיא עדיין משותפת – שלי ושל חבר הכנסת הרצוג, הצעה שהבאתי לכאן, ויש את
ההצעה של חבר הכנסת גפני. אנחנו נצביע והוועדה המסדרת תכריע.

דב חנין:

מה הסיבה להתעקשות? פרט לכך שהגעתם לסיכום לא מוצלח, מה הסיבה להתעקשות?

היו"ר זאב אלקין:

חבר הכנסת חנין, סיימנו את הדיון. אנחנו בהצבעה. אני מעמיד להצבעה את ההצעה
המשותפת שלי ושל חבר הכנסת הרצוג. מי בעד ההצעה המשותפת שהוצגה כאן? מי
נגד? מי נמנע?

הצבעה

בעד ההצעה של חברי הכנסת אלקין והרצוג לסדרי הדיון – 18

נגד – 3

נמנעים – אין

ההצעה נתקבלה.

היו"ר זאב אלקין:

ההצעה אושרה, לכן אין צורך להצביע על ההצעה השנייה כי אלה שתי הצעות
סותרות. אני חוזר עכשיו ומסכם מה אישרנו. אישרנו שסדרי הדיון יהיו כדלקמן:
מתחילים בשעה 15:00. קודם יהיה מינוי יושב-ראש הכנסת; לאחר מכן דברים של
המיועד לראש הממשלה, ראש הממשלה בנימין נתניהו; לאחר מכן רבע שעה של
המיועדת ליושבת ראש האופוזיציה, חברת הכנסת שלי יחימוביץ; לאחר מכן דיון
סיעתי של שעתיים. חלוקת הזמן: שליש קואליציה, שני-שליש אופוזיציה. הזמן
המינימלי לכל סיעה – 5 דקות. כל הסידורים האחרים שהאופוזיציה תעשה בתוכה,
בין הסיעות ובין עצמן, כמובן תעדכנו את המזכירות.

ארבל אסטרחן:

אפשר להעביר זמן דיבור מסיעה לסיעה.

משה גפני:

כמה זמן אתה עוד יושב-ראש הוועדה?

היו"ר זאב אלקין:

של הוועדה המסדרת? אני מקווה מאוד שלא יותר מעוד 24 שעות, מקווה שפחות.

מאיר שטרית:

אולי אפשר לקבוע את הפגרה?

משה גפני:

אני מעדיף שתהיה סגן שר.

היו"ר זאב אלקין:

אם הייתי יודע שגם כך זה עובד אולי הייתי מתמנה גם לשר. כנראה לא כינסתי
מספיק את הוועדה המסדרת בתקופת המשא ומתן הקואליציוני...

מאיר שטרית:

מתי יוצאים לפגרה?

היו"ר זאב אלקין:

עוד לא קבענו את זה. בואו נסיים את מה שעומד על סדר היום ואני אעדכן אתכם
מה קורה בעניין הפגרה.

משה גפני:

אדוני היושב-ראש, מי ידבר אחרי יושבת ראש האופוזיציה? ראשי הסיעות מדברים
גם?

היו"ר זאב אלקין:

הסיעות, לפי גודלן. מסדרים את זה כרגיל. אנחנו תמיד סומכים על מזכירות
הכנסת שהיא מסדרת את זה לפי הגודל ולפי הסדר.

אברהם מיכאלי:

למה לא הבאת את יושב-ראש הקואליציה הבא, חבר הכנסת יריב לוין, שיראה את
ההצגה הזאת היום? שיראה את ההצגה, מה מצפה לו.

מאיר שטרית:

עוד יתגעגעו ליושב-ראש הקואליציה הנוכחי. הם לא יודעים, אבל הם עוד
יתגעגעו.

היו"ר זאב אלקין:

אשמח לקבל את פניכם במשרד החוץ, את כל המתגעגעים.

הצעה להרכב הוועדות הקבועות של הכנסת

היו"ר זאב אלקין:

חברים, אני עובר לסעיף השני: הצעה להרכב הוועדות הקבועות של הכנסת.

קודם כול אסביר את שיטת החישוב.

מאיר פרוש:

יש איזה נייר שאפשר להניח בפני החברים?

היו"ר זאב אלקין:

לא, כרגע לא, אבל אפשר בעל-פה. אני יכול לעדכן את חבר הכנסת פרוש שראשי
הסיעות, או נציגי הסיעות לצורך המשא ומתן הזה עודכנו על-ידי מבעוד מועד על
החישוב והשיטה, ישבנו ודיברנו.

משה גפני:

לא, לא.

היו"ר זאב אלקין:

לא ישבנו ולא דיברנו?

משה גפני:

לא. על החישוב והשיטה – לא עודכנו. אני לא בדקתי את החישוב.

מאיר פרוש:

דיברו על הצעה, אבל לא על חישוב ושיטה.

היו"ר זאב אלקין:

תיכף תוכלו לעקוב ולבדוק במסגרת לימודי הליבה שבהם לא הייתם.

השיטה היא כדלהלן: יש 12 ועדות קבועות בכנסת. לקחתי כבסיס את גודל הוועדות
כפי שהיה בכנסת היוצאת. אחזור על זה כאן.

משה גפני:

אדוני היושב-ראש, אנחנו יכולים לקבל נייר שמפרט את החלוקה, כפי שהיה תמיד?

היו"ר זאב אלקין:

אני מציע לך לעקוב ולאחר מכן הדברים יופיעו בפרוטוקול.

משה גפני:

נו, באמת, לזה לא אסכים. אני רוצה נייר, לדעת את החלוקה. מה אתה מספר לי על
הפרוטוקול?

היו"ר זאב אלקין:

יפה מאוד. תודה רבה, חבר הכנסת גפני.

משה גפני:

אני רוצה נייר, לדעת מה החלוקה.

היו"ר זאב אלקין:

כאשר אתה תשב במקום הזה תנהל את הישיבה.

משה גפני:

אני לא מנהל שום דבר. אני חבר ועדה ואני רוצה לדעת לפי מה החלוקה.

היו"ר זאב אלקין:

כרגע אני מסביר את השיטה.

משה גפני:

אתה יכול רק להגיד לי שהחרדים מוחרמים גם בכנסת, זאת אפשרות.

היו"ר זאב אלקין:

חס וחלילה. כל עוד אני פה, לא. אחר-כך אני כבר לא יודע.

מאיר פרוש:

אל תתחייב.

היו"ר זאב אלקין:

גודל הוועדות בכנסת היוצאת, לפי ההצעה הזאת, יהיה גם בכנסת הנוכחית.

מאיר פרוש:

אתה מבין שלא מכובד מה שאתה עושה עכשיו?

היו"ר זאב אלקין:

חבר הכנסת פרוש, אתה לא בזכות הדיבור. את ההערות לניהול הישיבה אשמח לקבל
ממך לאחר סיומה.

משה גפני:

אנחנו רוצים לראות נייר. אנחנו לא מבינים בעל-פה.

היו"ר זאב אלקין:

אני מסביר את השיטה. מי שלא מבין בעל-פה, יש לו בעיה.

איתן כבל:

שוב נדפקת בגלל לימודי הליבה...

היו"ר זאב אלקין:

השיטה היא כדלהלן: היו בכנסת היוצאת 3 ועדות של 17 חברים – ועדת הכנסת,
ועדת הכספים וועדת החוץ והביטחון. היו בכנסת היוצאת 4 ועדות של 13 חברים –
ועדת החוקה חוק ומשפט, ועדת הכלכלה, ועדת הפנים והגנת הסביבה וועדת החינוך
התרבות והספורט. היו שתי ועדות של 11 חברים – הוועדה לענייני ביקורת המדינה
וועדת העבודה הרווחה והבריאות, ו-3 ועדות של 9 חברים – ועדת המדע
והטכנולוגיה, ועדת העלייה הקליטה והתפוצות והוועדה לקידום מעמד האישה.

דב חנין:

יש לי הערה על הסוגייה הזאת, חבר הכנסת אלקין.

מאיר פרוש:

מה עם הוועדה לטיפול בנגע הסמים?

היו"ר זאב אלקין:

אני מזכיר שוב, ותסתכלו על כותרת הישיבה: "הרכב הוועדות הקבועות". אנחנו לא
מתייחסים בישיבה הזאת בשלב זה להרכב הוועדות המיוחדות. אם הכנסת הזאת תחליט
להקים עוד 4 ועדות מיוחדות – ואני מעריך שהיא תחליט כך – היא תעשה את זה
בישיבה אחרת, לפי מפתח נפרד.

משה גפני:

בהסכם הקואליציוני של יש עתיד מצוינת הוועדה לפניות הציבור.

היו"ר זאב אלקין:

כרגע אנחנו מדברים על 12 הוועדות הקבועות. יש עוד זמן לוועדה המסדרת לטפל
בכל שאר הוועדות.

משה גפני:

רגע, רגע, אדוני היושב-ראש, בהסכם הקואליציוני של יש עתיד יש את הוועדה
לפניות הציבור.

היו"ר זאב אלקין:

בוודאי. לכן אני מניח שהכנסת תרצה להקים אותה כוועדה מיוחדת. זה לא רלוונטי
כרגע לצורך הדיון הזה.

משה גפני:

הם כבר יודעים שזה יוקם?

דב חנין:

אני מבקש רשות דיבור בנושא הזה.

משה גפני:

מה שקרה עם שתי ועדות בכנסת שאנחנו כיהנו בהן, שהן הפכו להיות מבוקשות
מאוד, זה הוועדה לפניות הציבור וועדת הכספים. פעם זה לא היה, אף אחד לא ידע
בכלל שיש את הוועדה לפניות הציבור. ועדת הכספים – כן, אבל זה לא היה במשא
ומתן הקואליציוני וסיעות לא רבו ביניהן מי יעמוד בראש הוועדה.

היו"ר זאב אלקין:

חבר הכנסת גפני, אתה לא בזכות הדיבור, אתה מפריע לחבר שלך לאופוזיציה, לחבר
הכנסת חנין.

דב חנין:

אדוני היושב-ראש, אני רוצה להעיר. עמיתי חברי הכנסת, אני מבקש הקשבה. אני
רוצה להעיר לעניין מספר חברי הוועדות הקבועות. ניתוח עבודת הכנסת היוצאת
מבחינת היקף החקיקה, זמן הישיבות ומספרן מראה שוועדת העבודה הרווחה
והבריאות איננה נופלת מבחינת היקף עבודתה מוועדת הפנים והגנת הסביבה וועדת
הכלכלה. לכן ההצעה שלי, שוועדת העבודה הרווחה והבריאות תמנה אותו מספר
חברים כמו ועדת הפנים והגנת הסביבה וועדת הכלכלה, כלומר 13 במקום 11.

אני רוצה כבר ללכת צעד נוסף ולומר שאני מציע שהחברים הנוספים יחולקו בין
קואליציה ואופוזיציה. כדי שכל הדברים יהיו גלויים על השולחן אני מבקש לומר
גם שזאת הפעם הראשונה מאז שכנסת ישראל נוסדה בשנת 1949 שלפי ההצעה שחבר
הכנסת אלקין עומד להציג לנו חד"ש לא תהיה מיוצגת בוועדת העבודה הרווחה
והבריאות.

היו"ר זאב אלקין:

זאת אולי הפעם הראשונה מאז הכנסת קיימת, בוודאי בשנים האחרונות, שחד"ש היא
שלישית מהסוף לפי גודלה.

דב חנין:

לא נכון. אתה לא מכיר את ההיסטוריה.

היו"ר זאב אלקין:

לפחות בשנים האחרונות.

דב חנין:

בשנים האחרונות כן.

היו"ר זאב אלקין:

הבוחר החליט.

דב חנין:

אגיע לשיטת החישוב המעניינת שאתה תיכף תציע לנו. עוד לא הצעת ולכן אני לא
מתייחס. אני מציע כרגע הצעה עניינית. ועדת העבודה הרווחה והבריאות תהיה של
13 חברים, יתווספו לה שני חברים, אחד מן הקואליציה ואחד מן האופוזיציה. זה
גם יכול לחסוך לנו בעיה נוספת.

היו"ר זאב אלקין:

ברור. אני, ברשותך, אמשיך בהצגת המתווה שמסוכם עם רוב מוחלט של סיעות הבית,
נביא אותו לדיון, יהיו אולי הצעות אחרות מן הסוג שאתה הצעת, נצביע ונחליט.

הסברתי את הגודל. הגודל, כפי שהצגתי – ושוב, מספר חברי כנסת בוועדות נע בין
17, שהוא הגודל המקסימלי לפי החוק, ובין 9 בחלק מן הוועדות – מביא אותנו
ל-152 חברי ועדה. 152 חברי ועדה לחלק ל-120 חברי כנסת מביא אותנו למפתח של
1.266, מפתח למקום, מול חבר כנסת אחד כמה מקומות יש בוועדה. כתוצאה מזה
יוצא החישוב הבא איך 152 המקומות הללו מתפצלים. שוב, ראשי הסיעות מכירים
היטב את החישוב:

לסיעת הליכוד ישראל ביתנו – 39 מקומות, לסיעת יש עתיד – 24, לסיעת העבודה –
19, לסיעת הבית היהודי – 15, לסיעת ש"ס – 14, לסיעת יהדות התורה – 9, לסיעת
התנועה – 8, לסיעת מרצ – 8, לסיעת רע"מ-תע"ל ולסיעת מד"ע ­– כל אחת 5, בל"ד
– 4, קדימה – 2. ביחד זה 152 מקומות, שצריך לחלק אותם ל-12 ועדות.

כאמור, באתי בדברים עם נציגי הסיעות כדי לנסות לספק את מקסימום הבקשות של
הסיעות השונות, כל אחת והבקשות שלה ותחומי העניין שלה. כתוצאה מן הדברים
האלה אני מביא את ההצעה הבאה. אני קורא את ההצעה.

דב חנין:

מה הסיבה שלא מחלקים לנו את הדף הזה? כדי שלא תראה את הפרכות בהצעה שלך?

היו"ר זאב אלקין:

פרכות בהצעה שלי? שוב, חבר הכנסת חנין, תיכף נציג ואתה יכול למלא אותו.
זכותי לחלק אותו או לא. כרגע השלמתי אותו תוך כדי ריצה לכאן באיחור, כפי
שהסברתי, בניסיון לענות על הבקשות של סיעות שונות, כולל גם הסיעה שלך. מה
שעיכב אותי שעתיים הבוקר זה ניסיון להשיג ייצוג בוועדת החינוך לסיעה שלך.
בסופו של דבר הצלחתי בנדיבות סיעה אחרת באופוזיציה לפתור לכם לפחות את
הבעיה הזאת, אבל בסדר, אם כתוצאה מזה גם תוקפים אותי – בסדר גמור.

דב חנין:

העולם לא הוגן, חבר הכנסת אלקין. מי כמוך יודע.

היו"ר זאב אלקין:

אני יודע. אני מכיר את זה מצוין.

משה גפני:

אתה לא יכול לקחת לנו את הנרדפוּת. עוד מעט תגיד שרודפים אותך. אל תיקח לנו
את זה.

היו"ר זאב אלקין:

בוודאי שרודפים. אפילו עוד לא הציעו לי את התפקיד וכבר בחדשות ערוץ 2 תקפו
אותי. אז לא רודפים אותי?

משה גפני:

אני הולך להגן עליך. תחזור לוועדה המסדרת. אני לא רוצה אותך כיושב-ראש
הקואליציה.

איתן כבל:

נראה לי שאנחנו עוד עלולים להתגעגע.

משה גפני:

למה תקפו אותך?

היו"ר זאב אלקין:

אני לא יודע. אמרו שהמינוי שלי הוא "התעללות בגוויית יחסי החוץ של מדינת
ישראל". לא פחות ולא יותר. אגב, קיבלתי את זה כציון של כבוד.

ההרכב המוצע של ועדת הכנסת הוא כלהלן: הליכוד ישראל ביתנו – 5, יש עתיד –
3, העבודה – 2, הבית היהודי – 1, ש"ס – 2, יהדות התורה – 1, התנועה – 1,
רע"מ-תע"ל – 1, בל"ד – 1. בסך הכול 17 חברים.

אחמד טיבי:

מה עם חד"ש?

היו"ר זאב אלקין:

חד"ש לא בוועדת הכנסת, מרצונה החופשי ומבחירתה החופשית.

דב חנין:

מה זה "בחירתה החופשית"? בחירתה החופשית לגמרי...

היו"ר זאב אלקין:

כנ"ל גם סיעת מרצ, אגב.

ועדת הכספים: הליכוד ישראל ביתנו – 5, יש עתיד – 3, סיעת העבודה – 2 ו-2
ממלאי מקום, הבית היהודי – 2 וממלא מקום אחד, ש"ס – 1 וממלא מקום אחד,
יהדות התורה – 1, התנועה – 1.

משה גפני:

אין ממלא מקום ביהדות התורה?

היו"ר זאב אלקין:

לא ביקשת. אם אתה מבקש, נוסיף.

משה גפני:

אתה יודע מה, אני לא מבקש שום דבר, הכול בסדר.

מאיר שטרית:

אני מבקש ממלא מקום בוועדת הכספים.

היו"ר זאב אלקין:

ביקשת גם בכספים, אני זוכר, ובחוץ וביטחון.

משה גפני:

אני גם מבקש.

היו"ר זאב אלקין:

יהדות התורה – 1 וממלא מקום אחד, התנועה – 1 וממלא מקום אחד.

משה גפני:

לא נתת לי שום דבר בזה שנתת לי ממלא מקום.

היו"ר זאב אלקין:

אני בכלל ב-4 השנים האלה לא נתתי לך שום דבר...

משה גפני:

אל תדבר על 4 השנים האלה. השותפות ביננו היתה חד-צדדית.

היו"ר זאב אלקין:

אני מבקש את זה בכתב.

מרצ – 1 וממלא מקום אחד, רע"מ-תע"ל – 1.

אחמד טיבי:

וממלא מקום אחד.

היו"ר זאב אלקין:

אני מאשר.

אברהם וורצמן:

אפשר להוסיף עוד ממלא מקום?

היו"ר זאב אלקין:

הבית היהודי גם מבקש שניים.

מאיר פרוש:

אדוני היושב-ראש, ומי ירד כאשר נתת לבית היהודי שניים ושניים?

אתי בן יוסף:

הוא לא הוריד.

מאיר פרוש:

הוא נתן עכשיו שניים לבית היהודי בוועדת הכספים. ממי הורדת את זה?

היו"ר זאב אלקין:

לא הורדתי שום דבר מאף אחד.

אני עובר לוועדת החוץ והביטחון: הליכוד ישראל ביתנו – 4 חברים ו-4 ממלאי
מקום, יש עתיד – 3 חברים וממלא מקום אחד, העבודה – 3 חברים ו-2 ממלאי מקום,
הבית היהודי – חבר אחד וממלא מקום אחד, ש"ס – 2 חברים וממלא מקום אחד,
יהדות התורה – 1.

משה גפני:

ממלא מקום, בבקשה.

היו"ר זאב אלקין:

וממלא מקום אחד.

משה גפני:

לא נתת לי בזה שום דבר.

היו"ר זאב אלקין:

התנועה – חבר אחד וממלא מקום אחד, מרצ – חבר אחד וממלא מקום אחד, קדימה –
חבר אחד וממלא מקום אחד.

ועדת החוקה חוק ומשפט: הליכוד ישראל ביתנו – 2, יש עתיד – 2, העבודה – 2,
הבית היהודי – 2, ש"ס – 1, יהדות התורה – 1, התנועה – 1, חד"ש – 1, בל"ד –
1.

משה גפני:

ממלא מקום, בבקשה.

היו"ר זאב אלקין:

איפה? בוועדת החוקה חוק ומשפט? אני נגד. אין בזה שום היגיון.

משה גפני:

אין? סתם, שיהיה כתוב. אני דואג שאנחנו כל הזמן ממלאי מקום. אם הקואליציה
תתפרק שנהיה ממלאי מקום. אבל לא נהיה.

אחמד טיבי:

לרע"מ-תע"ל אין נציג?

היו"ר זאב אלקין:

בוועדת החוקה חוק ומשפט אין. זה עניין חמור, אבל אפשר להחליף עם כלכלה, אם
תרצה, על המקום, וזה גם מסדר את כל הבעיות מול חד"ש.

אחמד טיבי:

רק בנוסף.

היו"ר זאב אלקין:

ועדת הכלכלה: הליכוד ישראל ביתנו – 4, יש עתיד – 1, העבודה – 2, הבית
היהודי – 1, ש"ס – 1, יהדות התורה – 1, התנועה – 1, מרצ – 1, רע"מ-תע"ל –
1.

ועדת הפנים והגנת הסביבה: הליכוד ישראל ביתנו – 3, יש עתיד – 2, העבודה –
1, הבית היהודי – 1, ש"ס – 1, יהדות התורה – 1, התנועה – 1, מרצ – 1,
רע"מ-תע"ל – 1, חד"ש – 1.

ועדת החינוך, התרבות והספורט: הליכוד ישראל ביתנו – 3, יש עתיד – 2, העבודה
– 1, הבית היהודי – 1, ש"ס – 1, יהדות התורה – 1, התנועה – 1, מרצ – 1,
רע"מ-תע"ל – 1, חד"ש 1.

הוועדה לענייני ביקורת המדינה: הליכוד ישראל ביתנו – 4, יש עתיד – 2,
העבודה – 1, הבית היהודי – 1, ש"ס – 1, חד"ש – 1, בל"ד – 1.

ועדת העבודה, הרווחה והבריאות: הליכוד ישראל ביתנו – 2, יש עתיד – 2,
העבודה – 2, הבית היהודי – 2, ש"ס – 1, יהדות התורה – 1, מרצ – 1.

ועדת המדע והטכנולוגיה: הליכוד ישראל ביתנו – 3, יש עתיד – 1, העבודה – 1,
הבית היהודי – 1, ש"ס – 1, יהדות התורה – 1, מרצ – 1.

ועדת העלייה, הקליטה והתפוצות: הליכוד ישראל ביתנו – 2, יש עתיד – 2,
העבודה – 1, הבית היהודי – 1, ש"ס – 2, קדימה – 1.

משה גפני:

נראה לך שאפשר לקיים את ועדת הביקורת בלי נציג של יהדות התורה, מבחינה
מנהלית?

היו"ר זאב אלקין:

אפשר בוודאי להחליף.

משה גפני:

תעשה לי טובה, אתה אל תעשה לי החלפות. אנחנו נחליט לגבי ההחלפות.

מאיר פרוש:

אני חושב שוועדת הביקורת חייבת להיות מורכבת יותר, לפחות סיעות האופוזיציה
צריכות להיות בפנים. לא אמרתי רוב, אבל לא יכול להיות שהאופוזיציה לא תהיה
מיוצגת בוועדת הביקורת.

היו"ר זאב אלקין:

האופוזיציה מיוצגת בוועדת הביקורת.

מאיר פרוש:

לא סיעה של 7 חברים.

היו"ר זאב אלקין:

סיעה של 7 חברים בחרה להיות מיוצגת בוועדות אחרות.

מאיר פרוש:

חבר הכנסת אלקין, ההיגיון אומר שסיעה באופוזיציה אולי לא תקבל 2 נציגים,
אבל אחד לפחות.

מאיר שטרית:

הוא צודק. תוציא אותם מוועדת העבודה והרווחה ותשים אותם בוועדת הביקורת.

היו"ר זאב אלקין:

מוועדת העבודה או מוועדת הכלכלה, יש כמה מקומות. זה יפתור לי בעיות עם כמה
סיעות...

משה גפני:

הסיעה תחליט. מאה אחוז. ואל תזכיר את 4 השנים האחרונות. הזכרת מקודם, זה לא
בסדר.

היו"ר זאב אלקין:

הוועדה האחרונה היא הוועדה לקידום מעמד האישה: הליכוד ישראל ביתנו- - -

משה גפני:

תגיד לי, זה נכון שבממשלה, עם 23 חברים, כולל ליברמן, יש רק 4 נשים,
והחרדים לא בפנים? רק 4 נשים?

היו"ר זאב אלקין:

תחשוב מה היה קורה אם החרדים היו בפנים.

משה גפני:

אז היו עוד פעם 4, זה מה שהיה.

היו"ר זאב אלקין:

לא בטוח.

משה גפני:

אנחנו נחשוף את הצביעות שלכם. 4 נשים בממשלה של 23 חברים, והחרדים לא
בפנים. תמיד טפלו על החרדים את הבעיה הזאת. אבל זה נכון שיש רק 4 נשים
בממשלה?

איילת שקד:

די, גפני, אנחנו אוהבים אתכם, די, תן לנו לעבוד.

משה גפני:

הדבר הכי נורא מבחינתנו זה שאתם אומרים שאתם אוהבים אותנו. עם אוהבים כמוכם
אנחנו לא צריכים להיות- - -

היו"ר זאב אלקין:

איך הגעת ל-4?

משה גפני:

יעל גרמן, סופה לנדבר, לימור לבנת וציפי לבני. מה היינו עושים בלי ציפי
לבני?

איתן כבל:

כבר עכשיו מחקת אותה? בענייני חוץ הוא מחק אותה כבר. היא כבר לא קיימת אצלו
בראש.

היו"ר זאב אלקין:

חס וחלילה.

מאיר פרוש:

יש סיבה שהליכוד ישראל ביתנו ביקש 4 חברים בוועדה לענייני ביקורת המדינה?

היו"ר זאב אלקין:

יש, פשוטה מאוד. הליכוד ישראל ביתנו היה מספיק נדיב כדי ללכת קודם לקראת
סיעות אחרות ולשמוע את הרצונות.

איתן כבל:

חבר הכנסת אלקין, אתה לא בכושר. היו ימים שכבר לפני שעה היינו מסיימים את
הדיון.

משה גפני:

אדוני היושב-ראש, אנחנו מבקשים, הסיעה שלנו תתכנס, יכול להיות שנעשה- - -

היו"ר זאב אלקין:

אתם רשאים להציע שינויים אחר-כך ולהחליף עם סיעות אחרות.

משה גפני:

התחלתי כבר לחשוב שאנחנו לא רשאים לעשות כלום.

היו"ר זאב אלקין:

הוועדה האחרונה היא הוועדה לקידום מעמד האישה: הליכוד ישראל ביתנו – 2
חברים, יש עתיד – 1, העבודה – 1, הבית היהודי – 1, התנועה – 1.

משה גפני:

4 נשים בממשלה של 23 חברים, בלי חרדים.

היו"ר זאב אלקין:

חבר הכנסת גפני, אני קורא לך לסדר פעם שנייה.

משה גפני:

למה, בגלל שאני מגן על נשים?

היו"ר זאב אלקין:

התנועה – חבר 1, מרצ – חבר 1, חד"ש – חבר 1, בל"ד – חבר 1.

עד כאן ההצעה. אני מביא את ההצעה הזאת להצבעה.

היתה הצעה אלטרנטיבית של חבר הכנסת דב חנין. אם ההצעה הזאת תעבור אז כמובן
אין טעם להצביע על הצעה אלטרנטיבית.

יחד עם זה, אני רוצה להדגיש שההחלטה הזאת של הוועדה המסדרת, כפי שהיה גם
בשנים עברו שום דבר הוא לא סוף פסוק. מותר לוועדה המסדרת או לוועדת הכנסת
שתיכנס לנעליה לבחון שינויים, מותר לסיעות להתחלף זו עם זה. אני זוכר שלפני
4 שנים אחרי הרבה מאוד ויכוחים, כאשר עשיתי את התהליך הזה וכולם נורא נלחמו
על ועדה מסוימת, אחר-כך באו אליי ואמרו: לא, לא, לא, אנחנו רוצים להתחלף,
זה הולך לפה וזה הולך לשם, ועשינו גם חילופים, זה יושב על מקום סיעה זאת או
אחרת. זה כמובן אפשרי בהחלט. הצרכים של כל הסיעות משתנים.

אחמד טיבי:

יש לי הצעה לסדר, ברשותך, אדוני היושב-ראש, בהמשך להצעה של חברי דב חנין.
אני מציע לגבי ועדת הכספים, שגם בכנסת הקודמת דומני שהעלינו את מספר
חבריה- - -

היו"ר זאב אלקין:

לא, אתה טועה.

אחמד טיבי:

17 חברים – זה לא מייצג את מכלול הסיעות.

היו"ר זאב אלקין:

זאת מגבלה של החוק.

אחמד טיבי:

אפשר להוסיף בחוק.

היו"ר זאב אלקין:

אפשר לחוקק חוקים אד-הוק.

אחמד טיבי:

אני רוצה שתהיה הצעה מוסכמת, כדי שכל הסיעות יהיו מיוצגות בוועדה, להוסיף
עוד שני חברים לוועדת הכספים.

היו"ר זאב אלקין:

זה לא בסמכותנו כרגע. אם חבר כנסת רוצה ליזום תיקון חקיקה להגדלה של ועדת
הכספים הוא מוזמן לעשות את זה. עשו את זה בכנסת השבע-עשרה, עשו את זה גם
בכנסות אחרות. בכנסת הקודמת התנגדתי לזה. אני חושב שזה לעשות בדיחה מן
החוק. אם יש חוק שקובע הוראות קבועות אין סיבה כל פעם לפרוץ אותו מכיוון
שמישהו מסוים רוצה לשבת בוועדה מסוימת.

מאיר שטרית:

צריך לצמצם.

היו"ר זאב אלקין:

נכון, אני מסכים עם חבר הכנסת שטרית שצריך לצמצם, כי אחר-כך כל מי שנלחם –
תבדקו בפרוטוקולים, אני לא רוצה לעשות בושות לנציגי סיעות כאלה או אחרים
שנלחמים כאן בשצף קצף על כל מיני דברים- -

אלי בן-דהן:

מה ממוצע השתתפות חברי כנסת בוועדת הכספים?

היו"ר זאב אלקין:

- -אם אחר-כך לוקחים פרוטוקולים ובודקים- -

משה גפני:

לא, אם מעבירים כסף להתנחלויות אז שיעור ההשתתפות מלא.

היו"ר זאב אלקין:

- -ובודקים לגבי הסיעות שנלחמו להיות מיוצגות מה שיעור ההשתתפות שלהן
בוועדות – אחר-כך יש הפתעות.

מאיר פרוש:

אני רוצה לדעת איך נהוג. סיעה שם 6 או 7 או 8 חברים לא יכולה מעצמה לשלוח
ממלא מקום? היא צריכה אישור של הוועדה?

אחמד טיבי:

רק בוועדת הכספים ובוועדת החוץ והביטחון יש ממלאי מקום קבועים.

היו"ר זאב אלקין:

אסביר. יש הבדל בין ממלא מקום קבוע ובין ממלא מקום זמני. בכל הוועדות, פרט
לוועדת החוץ והביטחון, כל חבר סיעה, אם חסר חבר קבוע, יכול לבוא ולהצביע.
אם יש מחלוקת בין שני חברי סיעה מי שפוסק במחלוקת הוא יושב-ראש הסיעה.
המעמד של ממלא מקום קבוע, שזה כן מאושר בוועדת הכנסת, או בוועדה המסדרת
לפני שהוקמה ועדת הכנסת, מקנה לחבר שמוזכר בשם זכות ראשונים להצביע אם חסר
חבר קבוע. במקרה של ועדת החוץ והביטחון זה גם מקנה לו זכות כניסה למליאת
ועדת החוץ והביטחון.

מאיר פרוש:

אני שואל אם לסיעת יהדות התורה מותר מלכתחילה, בלי שהיא בקואליציה או
באופוזיציה, לקבל ממלא מקום גם בוועדת הכספים וגם בוועדת החוץ והביטחון? מה
שהרב גפני אמר קודם: אתה לא עושה לי טובה. אני שואל.

היו"ר זאב אלקין:

זה החלטה של הוועדה המסדרת. אנחנו יכולים להצביע נגד זה ויכולים להצביע בעד
זה.

אחמד טיבי:

אבל הוא נתן לכם.

היו"ר זאב אלקין:

כרגע בחרתי להציע לוועדה המסדרת לתמוך בבקשתה של יהדות התורה.

מאיר פרוש:

גם בוועדת הכספים וגם בוועדת החוץ והביטחון.

היו"ר זאב אלקין:

גם בוועדת הכספים וגם בוועדת החוץ והביטחון.

משה גפני:

אבל אל תגיד שהוא נתן לנו. הוא לא נתן כלום. אחרת, זה יעיק על המצפון שלנו.

מאיר פרוש:

אני יודע שהוא לא נתן כלום. אנחנו נתנו לנתניהו ב-4 השנים הקודמות.

משה גפני:

זה לא בגלל שאנחנו חרדים, אלא בגלל שהליכוד מתייחס כך לשותפים שלו.

איתן כבל:

ועדת החוץ והביטחון – אתם מקבלים מקום במסגרת השוויון בנטל...

דב חנין:

חבר הכנסת אלקין, אני מבקש זמן להתייעצות סיעתית.

היו"ר זאב אלקין:

3 דקות להתייעצות סיעתית. בעוד 3 דקות נצביע.

(הישיבה נפסקה בשעה 11:55 ונתחדשה בשעה 11:58.)

היו"ר זאב אלקין:

חברים, בבקשה, 3 הדקות הסתיימו.

אני מביא להצבעה את ההצעה. אנחנו נמצאים בהצבעה. אנחנו מצביעים על ההצעה
כפי שהבאתי לכאן. מי בעד ההצעה שהוצגה לוועדה המסדרת? בבקשה להצביע ולספור.
מי נגד? מי נמנע?

הצבעה

בעד ההצעה שהציג היושב-ראש להרכב הוועדות הקבועות של הכנסת – 19

נגד – 1

נמנעים – 2

ההצעה נתקבלה.

היו"ר זאב אלקין:

ההצעה אושרה. תודה רבה.

נתבקשתי להתייחס לנושא הפגרה. אני מעדכן את חברי הוועדה. לא במקרה לא הבאתי
את זה לכאן, כי הבקשה הקודמת של הנשיאות התבססה על הנחת העבודה שהממשלה
תוצג בשבוע שעבר ושביום שני תוצג הצעת החוק להארכת הזמן לאישור התקציב ולכן
הבקשה הקודמת של הנשיאות דיברה על יציאה לפגרה ביום שלישי. כאשר התברר
שלוחות הזמנים האלה לא ריאליים לא רציתי לשים את עצמנו במצב של עימות של
הוועדה המסדרת מול הנשיאות ולא לאשר את בקשת הנשיאות, לכן לא הבאתי את זה
לדיון. אחזיר את זה היום לנשיאות לחשיבה מחודשת לאור סדר היום. נכון לעכשיו
לא נקבעו מועדים ליציאה לפגרה. נכון לעכשיו אנחנו עובדים בכל השבוע הזה וגם
בכל השבוע הבא, בפסח ובחול המועד, כמובן לא בחגים אבל בחול המועד הכנסת
פעילה.

משה גפני:

לא כתוב בהסכם הקואליציוני שמפרים את הסטטוס קוו, אין דבר כזה.

היו"ר זאב אלקין:

הנושא הזה יידון בנשיאות. אני חייב להגיד שאני מתקשה – איפה חבר הכנסת
הרצוג, הוא כבר יצא? אז חברי סיעתו וחברים אחרים באופוזיציה, לתשומת לבכם,
במיוחד סיעות ש"ס ויהדות התורה, שהן בדרך כלל רגישות מאוד להתקרבות לחג
הפסח, אתקשה לקבוע- - -

משה גפני:

מה זאת אומרת? אנחנו המפלגות הדתיות היחידות בכנסת?

היו"ר זאב אלקין:

לא, אני בטוח שגם הבית היהודי, וגם אני באופן אישי.

משה גפני:

נבהלתי, חשבתי שאנחנו הדתיים היחידים.

היו"ר זאב אלקין:

אתקשה להביא לאישור הוועדה המסדרת את המועדים הסופיים של הפגרה עד שלא אדע
מה קורה עם לוחות הזמנים של ההצבעה על חוק התקציב, כי אני לא רואה היגיון
שברגע שעושים פיליבסטר על חוק התקציב אז הקרבה לפסח לא מפריעה ואילו ברגע
שהוא אושר פתאום הקרבה לפסח מחייבת אותנו לצאת לחופשה. אז יכול להיות
שאנחנו יודעים לעבוד בחול המועד.

מאיר פרוש:

האם אחראי להעביר תקציב בלי לדון עליו?

היו"ר זאב אלקין:

להיפך, זה כדי לאפשר לכנסת יותר זמן לדון עליו. הממשלה בחוק הזה מבקשת
ארכה, כדי שלכנסת יהיה זמן רב יותר לדון. לכן אני מחכה לקביעת זמני הפגרה,
לשמוע מנציגי האופוזיציה איך הם רואים את סדרי הדיון על חוק התקציב.

מאיר פרוש:

כל הזמן שיש בעולם. מה זאת אומרת?

היו"ר זאב אלקין:

תודה רבה. הישיבה נעולה.

הישיבה ננעלה בשעה 12:00.
