הכנסת השבע-עשרה נוסח לא מתוקן

מושב שני

פרוטוקול מס' 132

מישיבת ועדת הכנסת

יום רביעי, י"ח בתמוז התשס"ז (4 ביולי 2007), שעה 15:30

סדר היום: א. צירוף שרים לממשלה – בהתאם לסעיף 15 לחוק-יסוד: הממשלה

ב. שינוי בחלוקת התפקידים בין השרים – בהתאם לסעיף 31א לחוק-יסוד: הממשלה

נכחו:

חברי הוועדה:

רוחמה אברהם בלילא - היו"ר

גדעון סער - מ"מ היו"ר

יולי אדלשטיין

יצחק גלנטי

יעקב מרגי

ליה שמטוב

יועצת משפטית:

ארבל אסטרחן

מנהלת הוועדה:

אתי בן-יוסף

קצרנית פרלמנטרית:

אסתר מימון

 

1.  
    צירוף שרים לממשלה – בהתאם לסעיף 15 לחוק-יסוד: הממשלה

2.  שינוי בחלוקת התפקידים בין השרים – בהתאם לסעיף 31א לחוק-יסוד: הממשלה

היו"ר גדעון סער:

צהרים טובים. אני מתכבד לפתוח את ישיבת ועדת הכנסת. הדיון הוא על צירוף חבר
הכנסת רמון לשר נוסף בממשלה, בתפקיד משנה לראש הממשלה; צירוף חברתנו,
יושבת-ראש ועדת הכנסת, רוחמה אברהם בלילא, לשרה נוספת בממשלה, בתפקיד
המקשרת בין הממשלה לבין הכנסת, וכולנו מברכים אותה, ואנחנו שמחים במיוחד
בשמחתה, ולכן אני מנהל את הישיבה, כי יש כאן ניגוד אינטרסים.

יצחק גלנטי:

אני חייב למחות על כך שאנחנו מפסידים יושבת-ראש.

רוחמה אברהם בלילא:

תהיה פרידה.

היו"ר גדעון סער:

בנוסף, שינוי בחלוקת התפקידים בין השרים. השר בר-און לתפקיד שר האוצר במקום
שר הפנים; השר שטרית לתפקיד שר הפנים במקום תפקיד שר הבינוי; השר בוים
לתפקיד שר הבינוי במקום השר לקליטת עלייה; השר אדרי יהיה בתפקיד השר לפיתוח
הגליל והנגב והשר לקליטת עלייה במקום התפקיד של השר המקשר בין הממשלה לבין
הכנסת.

הנושא יעלה היום לישיבה. על בסיס שיחות שהתקיימו, גם אתי, מוצע לקיים דיון.
האם אפשר לאחד את שני הסעיפים לסעיף אחד? האם צריך לקיים הצבעה אחת או שתי
הצבעות? דיון אחד אפשר בטוח, אבל האם שתי הצבעות שונות?

ארבל אסטרחן:

אתה מדבר על הדיון וההצבעה כאן או במליאה?

רוחמה אברהם בלילא:

דיון משולב.

היו"ר גדעון סער:

אני שואל מה יש במליאה?

ארבל אסטרחן:

יכול להיות דיון משולב, אבל אם יבקשו לקיים הצבעות נפרדות, ההצבעות יהיו
בנפרד.

היו"ר גדעון סער:

אם כך, אני מציע דיון משולב סיעתי במסגרת זמן של חמש דקות לסיעה.

ארבל אסטרחן:

היות וחלק מהמינויים הם בעייתיים, כפי שידוע, ועל חלק יישמעו טענות בבית
המשפט, צריך לאפשר לחברי הכנסת להתבטא ולקיים דיון ארוך.

רוחמה אברהם בלילא:

זה מה שקורה.

היו"ר גדעון סער:

אני מציע להעיר למזכיר הכנסת שלא יכתוב במכתביו "לצורך קביעת מסגרת דיון
סיעתי", משום שיש כאן נקיטת עמדה, שהיא לא ראויה.

יולי אדלשטיין:

קודם כול, אני מצטרף לברכות ליושבת-ראש היוצאת של ועדת הכנסת. אני מצטער
שביום שמשמח אותך אני חייב לומר משהו. אפשר לראות בפרוטוקול לפני שבועות
מספר, בדיונים של ועדת הכנסת, שהזהרתי שהנושא פחות חשוב, העברת סמכויות,
כשדרשו דיון סיעתי, אבל אמרתי שזה יוביל אותנו גם ליום שבו יש מחלוקות. אין
מחלוקת על עובדה אחת, שעבריין שרק לפני כמה שבועות הורשע בבית משפט מצטרף
היום לממשלה. ביום כזה – ועל זה רמזה גם היועצת המשפטית לוועדה – אם חברי
הכנסת לא יביעו את דעתם, וכל הדיון יהיה דיון פורמלי, חמש דקות לסיעה, זו
קצת תעודת עניות לכנסת. אם זה המעמד הציבורי שלנו מבחינת התייחסות לנושאים,
כאן יש בעיה חמורה. אני מבין למה היית צריך לכבד את הסיכומים, ושהשעה
מאוחרת – כל זה מוכר לי. בנושא כזה שחברי הכנסת לא יתבטאו, והדיון יהיה
כולו שעה, לא זכור לי שהגענו למצב כזה בכנסות הקודמות.

היו"ר גדעון סער:

תודה, חבר הכנסת אדלשטיין. האשמה היא אשמה שלי, שבתפקידי שאני ממלא עכשיו,
לאחר שהתייעצתי, למשל עם מנהלת סיעת מרצ, משום שהערכנו גם מה יכולה להיות
הנוכחות בהבדלים של הפרשי הזמן, חשבנו שבנסיבות ניתן יהיה להסתפק בחמש דקות
לסיעה.

אני אומר לפרוטוקול, מאחר שהעלית את הנושא, שאני לא רואה בזה תקדים, וברמה
העקרונית אני מקבל את הגישה הזאת. שקלנו גם שיקולים שהם שיקולי המקום
והזמן.

יולי אדלשטיין:

הבעיה שבפועל, בשלושת המקרים האחרונים כך קבענו, ואפילו לפי כללי היהדות זו
כבר חזקה.

היו"ר גדעון סער:

הרי זה דבר שמותנה בהסכמתנו כולנו, לפי התקנון, ותמיד אנחנו יכולים להתעקש,
כפי שעשינו בפעמים אחרות. יש דעות נוספות, אחרות?

אני מעמיד קודם כול את ההצעה של מסגרת הדיון הסיעתי להצבעה. מי בעד? מי
נגד?

הצבעה

בעד – 5

נגד – 1

מסגרת הדיון הסיעתי אושרה.

היו"ר גדעון סער:

אני רוצה לבקש מחבר הכנסת יולי אדלשטיין לשנות את דעתו, אם אני מציע
רביזיה, כי חוששני שקביעת מסגרת זמן שפחותה ממה שקבוע בתקנון מחייבת הסכמה.
אני פונה אליך בבקשה אישית, על אף עמדתך הברורה והחד משמעית.

יולי אדלשטיין:

תבקשו רביזיה.

היו"ר גדעון סער:

אני מבקש רביזיה, והיא תתקיים בעוד חצי דקה.

אני מעמיד להצבעה את הרביזיה. מי בעד הרביזיה?

הצבעה

בעד – 5

הרביזיה התקבלה.

היו"ר גדעון סער:

מכיוון שהרביזיה התקבלה אני חוזר על ההצעה המקורית, שהיא במסגרת דיון סיעתי
של חמש דקות לסיעה. מי בעד?

הצבעה

בעד – 7

נגד – אין

מסגרת הדיון הסיעתי אושרה.

היו"ר גדעון סער:

ההצעה התקבלה בשבעה קולות, שהם פה אחד של המשתתפים בישיבה.

לגבי שעת הדיון, אני לא יודע אם אני מוסמך לקבוע את זה.

רוחמה אברהם בלילא:

נמליץ ליושבת-ראש הכנסת שזה יתחיל בשעה 16:00.

היו"ר גדעון סער:

נראה לי, נוכח העובדה שעד 16:00 יסתיימו הצעות החוק הפרטיות, שאין שום
מניעה להתחיל את הדיון ב-16:00, ואז יידחו רק ההצעות לסדר-היום לאחר מכן.

אני מאחל, לא במקום ברכות, אלא כמנה ראשונה, מזל טוב לחברתנו. אני נועל את
הישיבה.

הישיבה ננעלה בשעה 15:40
