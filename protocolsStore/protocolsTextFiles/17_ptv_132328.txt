הכנסת השבע-עשרה נוסח לא מתוקן

מושב ראשון

פרוטוקול מס' 1

מישיבת הוועדה המשותפת של ועדת הכנסת ושל ועדת הכספים לתקציב הכנסת

יום רביעי, ד' בסיון תשס"ו, 31.5.2006, שעה 19:15

סדר היום:

אישור הצעת תקציב הכנסת לשנת 2006

נכחו:

חברי הוועדה:

רוחמה אברהם – היו"ר

אביגדור יצחקי

יעקב מרגי

ראובן ריבלין

מוזמנים:

חה"כ מנחם בן-ששון

חה"כ משה שרוני

אבי לוי - חשב הכנסת

מזכיר הכנסת: אריה האן

ייעוץ משפטי: ארבל אסטרחן

מנהלת הוועדה: אתי בן-יוסף

קצרנית: טלי רם

 

אישור הצעת תקציב הכנסת לשנת 2006

היו"ר רוחמה אברהם:

רבותי, תודה רבה על שנשארתם לדיון בנושא תקציב הכנסת. יציג את הנושא חשב
הכנסת, אבי לוי, בבקשה.

אבי לוי:

לפניכם מונחת הצעת תקציב הכנסת לשנת 2006, שמסתכמת ב- 366 מיליון, 983 אלף
שקל. להצעה שמונחת לפניכם נוסף השנה סעיף חדש, שהוא תשלום גמלאות חברי
הכנסת, ושמסתכם ב-66 מיליון שקל נוספים – סעיף שלא היה מעולם בתקציב הכנסת
אלא תמיד היה בתקציב משרד האוצר ושולם מתוך סעיף הגמלאות.

מאחר שאנחנו ממונים על תשלום הגמלאות לחברי הכנסת, ההחלטה היתה שהסעיף הזה
עובר אלינו. לכן, הוא צורף בסוף החוברת של התקציב בעמוד האחרון.

אני אצביע על כמה נקודות בתקציב, ואחר-כך כמובן אפשר לשאול שאלות.

השנה, בשלישון הראשון – בארבעת החודשים הראשונים של השנה – שילמנו שכר
ונלווים לכ- 110 חברי כנסת. כפי שאתם יודעים, הממשלה היתה מאוד מצומצמת,
וכתוצאה מכך שהיו חברי כנסת רבים יחסית לרגיל – כ- 110 לעומת 94 חברי כנסת
שהתקציב בדרך כלל בנוי עליהם – אנחנו הוצאנו בארבעת החודשים הראשונים הוצאה
גבוהה יחסית, שהסתכמה בכ- 2 מיליון שקל בגלל העובדה הזאת.

אנחנו גם קלטנו חלק משמעותי מהבניין החדש באגף קדמה – עובדה שמחייבת כבר
לתקצב עוד כ- 21 תקני כוח-אדם, מהם 17 למשמר הכנסת. זה בעקבות הפריסה החדשה
שמתחייבת בגלל קבלת שטחי הבינוי החדשים. תקנים לשיא כוח-אדם של עובדי
כנסת - מדובר רק על ארבעה עובדים בשלב זה, אם כי אנחנו ככל הנראה נצטרך
לאייש עמדות, בעיקר של סדרנים, בשטח החדש שיתקבל.

בתחום הבינוי, עדיין קבלת הבניינים לא מתבטאת רק בכוח-אדם שלנו אלא גם
בתשלום דמי התחזוקה לקבלן. הבנייה נעשתה בשיטת ה- PFI, דהיינו הוא בונה
ומוסר לנו כאשר זה מושלם, ואז אנחנו מתחילים לשלם בחלקים שווים במשך 25 שנה
את הוצאות הבינוי והוצאות המימון, ומייד עם קבלתם של השטחים לשימוש אנחנו
מתחילים לשלם את דמי התחזוקה של המבנים האלה. הוא מתחזק אותם – גם את
המערכות של הבניין וגם את נושא הניקיון, זה באחריות הקבלן.

בסך הכול, זוהי הוצאה לא קטנה כי אם מוסיפים לה גם את עלויות הארנונה,
החשמל והמים – בכל זאת מדובר על שטח גדול יותר – אנחנו מגיעים לכ- 7 מיליון
שקל נוספים בתקציב.

אני סוקר את אותם סעיפים שמביאים לעלייה ביחס לשנה קודמת.

יש כמובן גם הוצאות אחרות. יש הוצאות קשיחות - מה שנוגע לכל הנושא של שכר
עבודה. רק עכשיו התבשרנו על תוספת יוקר של 2.1%, שתחול מ-1 ביוני 2006. כפי
שאתם יודעים, בוטל כל נושא היטל הצמיחה, ולכן זה גרם לכך שהשכר השתנה בכל
הסקטור הציבורי, וזה כולל גם אותנו – גם חברי כנסת, גם עובדים, גם אנשי
משמר. יש הסכמי שכר קיבוציים, שגם אותם צריך לכבד.

בסך הכול, אם מסתכלים על התקציב, רוב השינויים נובעים מהנושאים שנגעתי בהם
עד כה.

אם יש שאלות לגבי אי-אלה סעיפים – בבקשה.

ראובן ריבלין:

כמה חסכנו מכך שהיינו בפגרת בחירות?

אבי לוי:

חסכנו בסעיפים כמו שעות נוספות, כמו נושא של תפעול, אבל מאידך הזכרתי
עלויות נוספות בגלל העובדה שהיו לנו תשלומים ל- 110 חברי כנסת, לעומת 94
חברי כנסת, וזה מאוד משמעותי.

ראובן ריבלין:

האם בשנה הבאה נצטרך להעלות את תקציב הכנסת? נניח ש- 2006 היתה שנה מלאה,
שעל-פיה היו קובעים גם את 2007, האם התוצאה תהיה שב-2007 נצטרך – כבר היום,
אנחנו יודעים – להגדיל את תקציב הכנסת?

אבי לוי:

לפי הערכתי, כן. גם מהסיבה הזאת - אני מניח שזאת תהיה שנה מלאה – וגם
העובדה שהבניין בכל זאת יתקדם.

ראובן ריבלין:

אלה דברים שצפינו כבר לפני ארבע שנים, אבל האם יש לנו תחזית לשנה הבאה, או
שעדיין אינך יודע?

אבי לוי:

התחזית היא כזאת שאנחנו ניקח בחשבון שהפעילות תהיה מלאה, כמו שהיא בכל שנה
ולא כמו השנה, זאת אומרת לפחות שמונה חודשים וחצי של עבודה מלאה.

ראובן ריבלין:

אני מבקש לומר לפרוטוקול, שהיום דיברתי עם ראש אגף תקציבים באוצר, משום
שהתקציב הוכן כאשר אני שימשתי עדיין כיושב-ראש הכנסת ה-16, ולכן אני בקי
בפרטי התקציב. שאלתי היום את קובי הבר האם הוא יבקש מהכנסת לקיים איזושהי
הפחתה, כמו הממשלה. הוא אומר שלא. כל ההתחייבויות המחודשות של הממשלה הן
כתוצאה מהסכמים קואליציוניים, והוא לא יבקש - לא ממשרד מבקר המדינה ולא
מהכנסת - להפחית מהתקציב הפחתת flat.

אני רוצה לומר זאת לפרוטוקול, וכחבר בוועדה רציתי לשאול האם אנחנו יכולים
לעמוד בזה, אבל אין צורך בכלל לדון בעניין זה משום שהאוצר חושב שאין צורך
להטיל על הכנסת איזושהי מטלה שתבוא לידי ביטוי בהפחתת תקציב על flat. זה
דבר שחשוב שהחברים ידעו.

אביגדור יצחקי:

אני חייב להגיד שכאשר הייתי מנכ"ל משרד ראש הממשלה, הייתי בטוח שתקציב
הכנסת הוא סביב 600 מיליון שקל, ואני שמח ללמוד שהאופרציה הזאת, בתקציב הזה
– ככל שאני יכול להעריך – היא בהחלט מערכת צנועה יחסית. אני רואה את
הסעיפים הרבים – זה מאוד מפורט פה, ברזולוציות נמוכות.

אני חושב שזה לא המקום להגיד, אבל יש כמה דברים נוספים שצריך לעשות בכנסת.
דיברתי עם החשב על שירותי אינטרנט בבתי-המלון, אדוני המזכיר.

היו"ר רוחמה אברהם:

אתה מתכוון למבנה החדש.

מזכיר הכנסת אריה האן:

 לא. למלונות שחברי הכנסת מתגוררים בהם בלילה.

 אביגדור יצחקי:

אני גר בתל-אביב – אני לוקח אתי את הלבטופ שלי ואני רוצה לעבוד – לשלוח
אי-מיילים וכו'.

יש נושא שצריך להוסיף לכנסת – שאגף הדוברות יתן שירותים גם לחברי הכנסת,
בעיקר בנושא תקשוב. במיוחד אני מעיד על עצמי, אני עסוק פה במהלך היום.

היו"ר רוחמה אברהם:

מאה אחוז.

ראובן ריבלין:

כמה תקנים יצטרכו?

 אביגדור יצחקי:

אני חושב שלא יותר מחמישה אנשים.

ראובן ריבלין:

אנחנו היינו משתמשים ב"יפעת".

היו"ר רוחמה אברהם:

"יפעת" זה לגבי העיתונות הכתובה.

מזכיר הכנסת אריה האן:

חידשנו את "יפעת", לפי בקשתה של היושבת-ראש.

 אביגדור יצחקי:

במשרד ראש הממשלה, אני את "יפעת" הורדתי, ובמקומה שמתי אדם אחד במשרד
שידביק גזרי עיתונים. מה הבעיה, יש חמישה-שישה עיתונים.

ראובן ריבלין:

אני חושב שלגבי "יפעת" אנחנו צריכים לשכנע את יושבת-ראש הכנסת, אבל אני לא
רוצה להתערב.

 אביגדור יצחקי:

אם היינו מקבלים דפי תקשוב במהלך היום, באיזושהי צורה, זה היה פותר את
הבעיה.

אתן דוגמה. שאלו את חבר הכנסת מגלי והבה מה הוא יצביע בהודעת ראש הממשלה.
הוא אמר: מדוע אני צריך להגיד לכם מה אני אצביע? הוא לא רצה להגיד. קיבלתי
טלפון ישירות ממשרד ראש הממשלה, שאלו: חבר הכנסת והבה לא מצביע אתנו? הוא
רק אמר שהוא לא רוצה להגיד מה הוא מצביע. שם יש אמצעי תקשוב וכל הזמן פונים
אלינו למה מישהו אמר כך וכך.

היו"ר רוחמה אברהם:

צריך שיהיה גם פה. אנחנו לא יכולים להיות מנותקים, אין ספק.

 אביגדור יצחקי:

אני מוכרח לומר שאני לא ער לחלוטין למה קורה. זה בעייתי מאוד, אני רוצה
לדעת מה קרה במהלך היום, מה היה ברדיו, מה היה בטלוויזיה. אני לא רוצה
שיביאו את כל התמלולים. החוכמה בתקשוב היא שמוציאים דף פעם בשש-שבע שעות,
ואפשר אגב להפיץ זאת באינטרנט.

אבי לוי:

דרך המחשב.

היו"ר רוחמה אברהם:

מאה אחוז. גם במחשב במליאה.

 אביגדור יצחקי:

זה נותן לאנשים סקירה של מה קרה - בכל נושאי הכנסת וגם בנושאים כלליים.

ראובן ריבלין:

יש לנו מחלקת אינטרנט פה.

אבי לוי:

יכול להיות שאפשר לשלב זאת עם פרויקט שעובדים עליו כעת.

היו"ר רוחמה אברהם:

תראה איך אפשר לשלב את זה. אני חושבת שזוהי הערה חכמה מאוד.

ראובן ריבלין:

אצלי העוזר הפרלמנטרי שלי עושה את זה.

 אביגדור יצחקי:

זה בעייתי. הוא עושה זאת בקשר לנושאים שקשורים אליך ואתה מתעניין בהם. אני
חושב שצריך לפחות לקיים דיון בעניין הזה.

היו"ר רוחמה אברהם:

האם אדוני מציע שנקיים דיון בנושא הזה בוועדה המשותפת, נזמין את אנשי
המקצוע ונחשוב איך עושים את זה, או שאתה סומך על אנשי המקצוע?

ראובן ריבלין:

יהיה צורך לתקצב את זה.

היו"ר רוחמה אברהם:

על פניו, יש סעיף שמתקצב את זה, נכון, אבי?

אבי לוי:

כן.

היו"ר רוחמה אברהם:

צריך רק לדון איך משפרים את זה.

 אביגדור יצחקי:

ממילא במליאה יש קווים מונחים – יש חיווט. אני חושב שבתוך מערכת החיווט
הזאת צריך שיהיה שקע חשמל אחד לפחות לכל חבר כנסת - אם אני רוצה לבוא עם
לבטופ, או להטעין את הפלאפון.

מזכיר הכנסת אריה האן:

זאת לא בעיה, אנחנו נטפל בזה.

 אביגדור יצחקי:

אני חושב שאנחנו צריכים להציע עוד כמה הצעות שקשורות לנושאים האלה, צריך
להקים ועדה.

היו"ר רוחמה אברהם:

אני מקבלת את ההצעות שלך – הצעות חכמות ומועילות מאוד. אני מציעה לוועדה
להתכנס בעוד כשבועיים בנושאים האלה, ואני אשמח אם כל אחד מחברי הוועדה יביא
רעיונות לצוות כדי שנראה איך אנחנו מתייעלים. אתי, אני מבקשת לזמן דיון
בנושא הזה.

 אביגדור יצחקי:

בסך הכול, זה שהכנסת עברה את שנת 2005 בתת-ביצוע של תשעה מיליון שקל – אני
חושב שזוהי תעודת כבוד לאנשי ההנהלה ולחשבות, כמובן ליושב-ראש שהיה באותה
תקופה, ואין את הריצה המטורפת של משרדים לנצל את התקציב, ולמה? כי אם הם לא
ינצלו עכשיו את התקציב, בשנה הבאה יורידו להם. אני במשרד ראש הממשלה הייתי
משאיר עשרות מיליונים.

ראובן ריבלין:

כמנהגך, לא היססתי לקבוע תקנים רבים יותר במקומות שבהם היו אנשים – לא
על-פי תקן, אלא בעבודה בלתי צמיתה, כי לא היו תקנים. אמרתי: לגבי אדם שצריך
לעבוד פה יש תקן, הגדלנו את התקנים. לעומת זאת, לא בזבזנו גרוש אחד שלא היה
צריך לבזבז, רק בגלל שהוא נמצא מזומן לנו.

 אביגדור יצחקי:

מה שמסומן באדום - - -

אבי לוי:

מה שמסומן באדום זה התוכנית.

יעקב מרגי:

הערה לסדר. גם אם אני ארצה להתייחס לתוך הסעיפים, מניסיוני כאיש כספים
ובחשבות– כשהגשנו תקציב, מעבר לתקנות הראשיות בתקציב, הגשנו תתי-סעיפים. גם
אם אני רוצה להיות רציני ולדון – ואין ספק שאני סומך על העבודה שנעשתה –
כחבר כנסת שרוצה להיכנס לראשונה למבנה תקציב הכנסת, הייתי מצפה שבנספחים
הבאים יהיו גם תתי-סעיפים.

לדוגמה, כשאני מדבר על אבטחה ומיגון חברי הכנסת, בנושא הזה יש עוד כמה
סעיפים, זה מורכב ממשהו; או למשל מחקר.

לכן אני חושב שראוי – גם כדי שלא תהיה ביקורת שכביכול ישבנו, ראינו את
התקציב בכמה דקות – תקצוב מול ביצוע ותקציב לשנה החדשה – זה לא נראה טוב.
אני חושב שיחד עם החוברת הזאת צריך להוסיף לכל סעיף את תתי-הסעיפים שלו –
זה יותר רציני, אנחנו גם נוכל ללמוד יותר, ויכול להיות שגם יהיו לנו הצעות
ונחשוב שסעיף מסוים הוא מוגזם בתוכו. כאן אנחנו רואים כותרות ראשיות.

לכן, דיון רציני על תקציב חייב לבוא עם תתי-סעיפים של כל סעיף.

ראובן ריבלין:

האם יש לך בעיה עם איזשהו סעיף?

יעקב מרגי:

זה לא יהיה חכם ולא יהיה הוגן. אני חושב שכאשר מגישים תקציב – זה חשוב וחכם
יותר, זה רציני יותר שיהיה פה המשך ופירוט.

אבי לוי:

זה מה שמקובל.

יעקב מרגי:

יכול להיות שככה מקובל, אבל אני אומר לך מה קורה בגופים ציבוריים. אם הייתי
מעביר תקציב כזה במועצה – היו אומרים לי שאני מנסה לעשות מחטף. היינו
יושבים במשך שעות ובודקים מה מכיל כל סעיף.

אבי לוי:

יכול להיות שאפשר לשבת אישית אתך בפירוט לפני הישיבה, כי בדרך כלל רמת
הפירוט שניתנת – גם על-ידי משרדי ממשלה – היא ברמת התוכנית, כלומר השורה
האדומה. ציין חבר הכנסת אביגדור יצחקי שהוא מעריך מאוד את רמת הפירוט, והוא
דיבר על רזולוציה נמוכה- הכוונה היא לפירוט יתר.

היו"ר רוחמה אברהם:

למען הסדר הטוב, בגלל שהיינו לחוצים בזמן גם מבחינת הקמת הוועדה, גם מבחינת
לוחות הזמנים הצפופים שנכנסנו אליהם בתקציב הנוכחי, אני מציעה – אדוני החשב
– שלגבי תקציב 2007 יונח התקציב לחברי הוועדה כמה ימים קודם, על מנת שיוכלו
ללמוד אותו, לשאול שאלות, כך שבעת הדיון על התקציב נקיים דיון מעמיק יותר
ומובהר לכולם.

אבי לוי:

בהחלט.

ראובן ריבלין:

חבר הכנסת מרגי, גם היום , נדמה לי שבכל רגע שתבקש מהחשב לתת לך פרטים לאחר
מכן – לא תהיה בעיה.

יעקב מרגי:

גם אם הייתי אזרח מן השורה ולא חבר כנסת, לפי חוק חופש המידע אני יכול לשלם
אגרה ולקבל. זה לא קשור. כדי שמחר-מחרתיים לא יגידו, אפילו לא ללזות
שפתיים.

חבר כנסת שנכנס לסוגיה של תקציב כנסת לא יכול לבדוק במשך חמש-עשר דקות , עם
כל הרצון ועם כל הפרגון – פרגון על היכולת להרים מערכת כספית של גוף כזה,
בלתי צפוי.

ראובן ריבלין:

חבר הכנסת מרגי, אתה אמרת שיכולים לחשוב שזה מחטף. במחוזותינו, כאשר אומר
חבר כנסת דבר כזה, מחר יכתבו ויאמרו: חבר הכנסת מרגי אמר שעשו מחטף, למרות
שלא אמרת זאת.

יעקב מרגי:

אנחנו לא אחראים על מה שאומרים.

היו"ר רוחמה אברהם:

לדעתי, הוא חוזר בו. הוא לא אמר שזהו מחטף.

ראובן ריבלין:

אני אומר בצורה הברורה ביותר: אין דבר בכנסת, על כל פנים עד רגע זה – ואני
בטוח שגם להבא – שהוא לא שקוף לחלוטין. כל תת-סעיף שמופיע כאן הוא פתוח
לבדיקה, לקריאה.

יעקב מרגי:

לדיון, אני חושב שהיה ראוי שזה יונח.

היו"ר רוחמה אברהם:

נרשם וזה יובא. אנחנו יכולים לעבור להצבעה. מי בעד התקציב שהונח לפנינו? מי
נגד?

ה צ ב ע ה

בעד – פה אחד

נגד – אין

נמנעים – אין

תקציב הכנסת לשנת הכספים 2006 אושר.

היו"ר רוחמה אברהם:

התקציב אושר פה אחד. בהצלחה, ואני מקווה שבחודשים הנותרים לשנה הזאת תממשו
את כל מה שהחלטנו כאן, לטובת הכנסת ולטובת עם ישראל.

תודה רבה, הישיבה נעולה.

הישיבה ננעלה בשעה 19:40.
