הכנסת העשרים

מושב שני

פרוטוקול מס' 127

מישיבת ועדת הכנסת

יום רביעי, י"ז באייר התשע"ו (25 במאי 2016), שעה 9:15

סדר היום:

1. תקציב הקשר עם הציבור לשרים וסגני שרים – אישור המלצת הוועדה הציבורית
לקביעת שכר ותשלומים אחרים לחברי הכנסת.

2. בקשת יושב-ראש ועדת החוקה, חוק ומשפט למיזוג הצעות החוק הבאות, לפי סעיף
84(ג) לתקנון הכנסת:

  א. הצעת חוק המאבק בטרור, התשע"ה-2015 (מ/949).

  ב. הצעת חוק לתיקון תקנות ההגנה (שעת חירום) (ביטול תקנות), התשע"ג-2013
  (מ/782).

3. בקשת יושב-ראש ועדת החינוך, התרבות והספורט למיזוג הצעות החוק הבאות:

  א. הצעת חוק להגנת הספרות והסופרים בישראל (הוראת שעה) (ביטול),
  התשע"ו-2016, מטעם הממשלה.

  ב. הצעת חוק הספרות והסופרים בישראל (הוראת שעה) (תיקון – ביטול החוק),
  התשע"ה-2015, פ/1345/20– של חבר הכנסת יואב קיש וקבוצת חברי כנסת.

נכחו:

חברי הוועדה:

דוד ביטן – היו"ר

אחמד טיבי

שולי מועלם-רפאלי

איילת נחמיאס ורבין

יואב קיש

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  חיים אבידור                 –      חשב הכנסת
  --------------------------- ------ -------------------------------------
  צבי זרחיה                   –      עיתונאי, דה מרקר

  ------------------------------------------------------------------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

תקציב הקשר עם הציבור לשרים וסגני שרים – אישור המלצת הוועדה הציבורית
לקביעת שכר ותשלומים אחרים לחברי הכנסת

היו"ר דוד ביטן:

רבותי, אני מתכבד לפתוח את ישיבת הכנסת בנושא: תקציב הקשר עם הציבור לשרים
וסגני שרים – אישור המלצת הוועדה הציבורית לקביעת שכר ותשלומים אחרים לחברי
הכנסת. אני מזכיר לכם שקיבלנו החלטה בנושא לאחר בדיקת העניין, כולל עם
החשבות, איזנו את הסכומים במובן הזה שבמקום שהשרים מקבלים מימון מעצם היותם
שרים הפחתנו מתקציב הקשר עם הציבור, ובסופו של דבר הגענו לבדיקה שזה
כ-63,000 שקל. פנינו לוועדה הציבורית והיא הפחיתה את זה ל-53,100, משהו
כזה?

ארבל אסטרחן:

53,300, היא עשתה את החישוב שלה.

היו"ר דוד ביטן:

53,300, היא עשתה בדיקה אחרת, אין לי בעיה עם זה, אני לא עומד על קוצו של
יו"ד פה. העיקרון היה שבעידן של היום, שצריך "פייסבוק", כנסים וכו', ומשרדי
הממשלה לא ממנים את זה לשרים – גם להם מגיע, גם הם ח"כים לכל דבר ועניין,
ולכן אני ממליץ לקבל את ההמלצה של הוועדה הציבורית. כמו שאמרתי, למרות
שתקפו אותי בתקשורת בעניין הזה, הנה הראיה שהוועדה הציבורית – שאני לא רואה
עין בעין אתה בהרבה דברים – קיבלה בעצם את ההיבטים הציבוריים של העניין. אם
נחליט זה מתחיל מהיום – מה זה "מתחיל מהיום"?

ארבל אסטרחן:

זה אומר שיחשבו באופן יחסי.

היו"ר דוד ביטן:

אי אפשר להתחיל את זה מתחילת השנה?

חשב הכנסת חיים אבידור:

אני אבקש ממך להתחיל מה-1 ביוני, לא לסבך אותנו עם ימים.

שולי מועלם-רפאלי (הבית היהודי):

יופי, אז בואו נתחיל ב-1 ביוני.

היו"ר דוד ביטן:

ב- ביוני, כן, אבל למה זה יכול להתחיל מתחילת השנה? מה הבעיה עם זה?

ארבל אסטרחן:

זה מה שכתוב במפורש – "יצוין כי בשנה שבה תתקבל ההחלטה תחושב הזכאות באופן
יחסי".

שולי מועלם-רפאלי (הבית היהודי):

זו המלצת הוועדה.

היו"ר דוד ביטן:

אז אם אנחנו מקבלים נקבל עד הסוף, דף חדש עם הוועדה הציבורית, מה הבעיה?

יואב קיש (הליכוד):

יש לנו גם שלושה שרים חדשים שיכנסו רק שבוע הבא.

היו"ר דוד ביטן:

צבי, אתה כעיתונאי בכיר שכל הזמן נמצא בוועדה, יש לך משהו לומר לוועדה לפני
שהיא מחליטה בעניין?

צבי זרחיה:

מה עם הצמדת שכר הח"כים למדד?

שולי מועלם-רפאלי (הבית היהודי):

יושב-ראש הוועדה מותיר את חותמו האחרון.

היו"ר דוד ביטן:

מי בעד לאשר את המלצת הוועדה הציבורית?

הצבעה

בעד – פה אחד

המלצת הוועדה הציבורית נתקבלה.

היו"ר דוד ביטן:

פה אחד, אין מתנגדים. התחולה היא מה-1 ביוני, אז בשנה הזאת זה יהיה קצת
פחות אבל מהשנה הבאה זה כבר יתחיל במלואו.

איילת נחמיאס ורבין (המחנה הציוני):

אגב, ביטן, גם כשאנחנו נכנסנו לכנסת בשנה שעברה תקציב הקשר לבוחר היה יחסי.

ארבל אסטרחן:

זה תמיד יחסי.

היו"ר דוד ביטן:

בגלל שזה תיקון עיוות אפשר היה לתת מה-1 בינואר אבל לא משנה.

איילת נחמיאס ורבין (המחנה הציוני):

ביטן, לחבר כנסת חדש יש יותר הוצאות ועדיין זה יחסי.

היו"ר דוד ביטן:

בואי נגיד כך, כשאני לא אהיה ח"כ ואני אהיה יושב-ראש הוועדה הציבורית, אני
אעזור לכם משם.

איילת נחמיאס ורבין (המחנה הציוני):

כשתהיה חכ"ל.

היו"ר דוד ביטן:

כן, נתקן את החוק שהיושב-ראש יהיה חבר כנסת לשעבר וזה הכול, מה הבעיה?

איילת נחמיאס ורבין (המחנה הציוני):

ביטן, בקואליציה בונים עליך להרבה שנים.

שולי מועלם-רפאלי (הבית היהודי):

שמעתי שאתה יודע לעשות יישוב סכסוכים היום.

איילת נחמיאס ורבין (המחנה הציוני):

ברור, זה הכישרון הגדול.

היו"ר דוד ביטן:

קודם כל, חבר הכנסת מיקי זוהר לא יעזוב את הכנסת, ישבתי אתו יומיים והכול
בסדר.

אחמד טיבי (הרשימה המשותפת):

אני דיווחתי על זה כבר יומיים.

היו"ר דוד ביטן:

טיפלתי כבר בבקשה הראשונה, בבעיה הראשונה.

צבי זרחיה:

מה הוא יקבל?

היו"ר דוד ביטן:

כולם מקבלים אבל זה לא בגלל זה. היו כמה בעיות, יישרתי אתו קו. זה היה באמת
רציני, הוא באמת רצה לעזוב.

בקשת יושב-ראש ועדת החוקה, חוק ומשפט למיזוג הצעות החוק הבאות, לפי סעיף
84(ג) לתקנון הכנסת:

א. הצעת חוק המאבק בטרור, התשע"ה-2015 (מ/949)

ב. הצעת חוק לתיקון תקנות ההגנה (שעת חירום) (ביטול תקנות), התשע"ג-2013
(מ/782)

היו"ר דוד ביטן:

בקשות ישב-ראש ועדת החוקה, חוק ומשפט למיזוג הצעות החוק הבאות, לפי סעיף
84(ג) לתקנון הכנסת: הצעת חוק המאבק בטרור, התשע"ה-2015; הצעת חוק לתיקון
תקנות ההגנה (שעת חירום) (ביטול תקנות), התשע"ג-2013. אני מבין שבעניין הזה
היתה החלטה של ועדת חוקה ואנחנו רק צריכים בעצם לאמץ את ההחלטה הזאת. מי
בעד?

הצבעה

בעד – 4

נגד – 1

נמנעים – אין

בקשת יושב-ראש ועדת החוקה, חוק ומשפט למיזוג הצעות חוק נתקבלה.

היו"ר דוד ביטן:

חבר הכנסת טיבי לא השתתף בהצבעה.

אחמד טיבי (הרשימה המשותפת):

איזו הצבעה?

היו"ר דוד ביטן:

על חוק הטרור.

אחמד טיבי (הרשימה המשותפת):

נגד, נגד.

היו"ר דוד ביטן:

אתה רואה? אני צריך להפנות את תשומת לבך שאתה צריך להיות נגד העניין.

אחמד טיבי (הרשימה המשותפת):

היא הסיטה את תשומת לבי בנושא קרדינלי.

היו"ר דוד ביטן:

איזה נושא, אם אפשר לדעת?

איילת נחמיאס ורבין (המחנה הציוני):

אני אגיד לך, נראה לי שהיום אפשר לבקש מכחלון כל דבר, מאיתן כבל הייתי
ממליצה להתרחק.

אחמד טיבי (הרשימה המשותפת):

זה נכון, גם מצחי.

איילת נחמיאס ורבין (המחנה הציוני):

גם מצחי צריך להתרחק היום, נכון.

היו"ר דוד ביטן:

אני רק אומר לכם שתדעו – אני מתכוון שיושב-ראש הכנסת יקים עוד שתיים-שלוש
ועדות שחלקן יהיו גם של האופוזיציה אז אנחנו עוד נשב לדבר על זה.

אחמד טיבי (הרשימה המשותפת):

מה למשל?

היו"ר דוד ביטן:

אנחנו נשב על זה.

מזכירת הכנסת ירדנה מלר-הורוביץ:

לא ועדת כנסת.

היו"ר דוד ביטן:

לא ועדת כנסת.

אחמד טיבי (הרשימה המשותפת):

ועדות לנושאים שונים בתוך הכנסת?

היו"ר דוד ביטן:

כן.

אחמד טיבי (הרשימה המשותפת):

סטטוטוריות או לעניין ספציפי?

היו"ר דוד ביטן:

עד סוף הקדנציה הזאת, כן.

איילת נחמיאס ורבין (המחנה הציוני):

כדי להשאיר את מיקי זוהר בכנסת. אני אוהבת את מיקי זוהר, אבל סליחה - - -

אחמד טיבי (הרשימה המשותפת):

מה יהיה תפקידו של מיקי זוהר? ממ"ז – מיקי מכלוף זוהר.

היו"ר דוד ביטן:

יש לו היום תפקיד.

איילת נחמיאס ורבין (המחנה הציוני):

מרכז הקואליציה.

היו"ר דוד ביטן:

מרכז קואליציה בוועדת הכספים.

איילת נחמיאס ורבין (המחנה הציוני):

נו, אז צריך להקים ועדה חדשה?

היו"ר דוד ביטן:

לא אמרתי, אמרתי "אנחנו מתכוונים". גם האופוזיציה תקבל את הנתח שמגיע לה.
כמובן שאני מתאם את הכול עם יושב-ראש הכנסת.

אחמד טיבי (הרשימה המשותפת):

ביטן, אגב, לפרוטוקול אני אומר – אתם הבטחתם לי בקואליציה את הוועדה
לתעסוקת ערבים במגזר הציבורי, עד עכשיו היא לא קמה, זו הבטחה גם של צחי
כיושב-ראש.

היו"ר דוד ביטן:

הבטחה ממתי?

אחמד טיבי (הרשימה המשותפת):

לפני חודשיים-שלושה.

היו"ר דוד ביטן:

אז נדבר על זה במסגרת רה-הארגון הזה.

אחמד טיבי (הרשימה המשותפת):

לעניין מיוחד שתהיה.

היו"ר דוד ביטן:

אבל כמובן שאני מתאם את הכול עם יושב-ראש הכנסת.

שולי מועלם-רפאלי (הבית היהודי):

ועם הנהלת הקואליציה אני מניחה גם.

היו"ר דוד ביטן:

כן, תמיד, אני מדבר גם בשם הנהלת הקואליציה, ודאי. בואו נגיד שלמפלגת כולנו
לא מגיע כלום כיוון שיש לה גם את ועדת העבודה והרווחה, גם ועדת הרפורמות
וגם הוועדה למעמד האישה.

שולי מועלם-רפאלי (הבית היהודי):

למה לשלילה? למה לשלילה? לך לחיוב.

היו"ר דוד ביטן:

10 מנדטים – שלוש ועדות.

שולי מועלם-רפאלי (הבית היהודי):

מעמד האישה זה של הערבים.

היו"ר דוד ביטן:

לא מעמד האישה – זכויות הילד, נכון.

איילת נחמיאס ורבין (המחנה הציוני):

אני אוהבת שמתחילים לעשות את המשא ומתן פה על השולחן.

היו"ר דוד ביטן:

אז אחד הזזנו הצידה.

אחמד טיבי (הרשימה המשותפת):

תודה רבה.

היו"ר דוד ביטן:

עכשיו נעבור הלאה.

איילת נחמיאס ורבין (המחנה הציוני):

אתה רוצה שאני אבוא לעזור לך, ביטן? אני אהיה ממש טובה, אני חושבת שאני
צריכה להיות יושבת-ראש, הגיע הזמן.

שולי מועלם-רפאלי (הבית היהודי):

הענווה בחדר הזה מרקיעה שחקים, הענווה והצניעות.

איילת נחמיאס ורבין (המחנה הציוני):

הוא אומר שהכול יהיה מתואם עם האופוזיציה.

היו"ר דוד ביטן:

הכול יהיה מתואם גם אתם, ודאי, ועדות כנסת זה לא מתואם?

בקשת יושב-ראש ועדת החינוך, התרבות והספורט למיזוג הצעות החוק הבאות:

א. הצעת חוק להגנת הספרות והסופרים בישראל (הוראת שעה) (ביטול),
התשע"ו-2016, מטעם הממשלה

ב. הצעת חוק הספרות והסופרים בישראל (הוראת שעה) (תיקון – ביטול החוק),
התשע"ה-2015, פ/1345/20– של חבר הכנסת יואב קיש וקבוצת חברי כנסת

היו"ר דוד ביטן:

בקשת יושב-ראש ועדת החינוך, התרבות והספורט למיזוג הצעות חוק הבאות: הצעת
חוק להגנת הספרות והסופרים בישראל (הוראת שעה) (ביטול), התשע"ו-2016, מטעם
הממשלה; הצעת חוק להגנת הספרות והסופרים בישראל (הוראת שעה) (תיקון – ביטול
החוק), התשע"ה-2015, של חבר הכנסת יואב קיש וקבוצת חברי כנסת.

איילת נחמיאס ורבין (המחנה הציוני):

אנחנו לא מתנגדים ואני רוצה לומר שוב - - -

היו"ר דוד ביטן:

זה רק לצורך ייעול הדיון.

איילת נחמיאס ורבין (המחנה הציוני):

לא, זו הערה לסדר, אני הערתי אותה ואני חושבת שחבר הכנסת קיש מסכים אתי
במידה כזו או אחרת – וגם אם לא זה בסדר – אני חושבת שהעובדה שהמלצות הוועדה
שהקימה השרה לעניין חוק הספרים לא פורסמו - - -

יואב קיש (הליכוד):

פורסמו, אתמול הוגשו כבר.

איילת נחמיאס ורבין (המחנה הציוני):

הוגשו ציבורית?

יואב קיש (הליכוד):

בוועדת חינוך, יש למירב ויש גם - - -

איילת נחמיאס ורבין (המחנה הציוני):

אבל לא פורסמו פומבית, הן יצאו החוצה?

יואב קיש (הליכוד):

הם נתנו את זה למי שרצה.

איילת נחמיאס ורבין (המחנה הציוני):

אוקיי.

היו"ר דוד ביטן:

מה זה שייך לעניין הזה? עד שיהיה דיון בוועדה אני מאמין שהן כבר יפורסמו.

איילת נחמיאס ורבין (המחנה הציוני):

אומר יואב קיש שהן פורסמו.

יואב קיש (הליכוד):

היה דיון עליהן כבר, היה ויכוח.

היו"ר דוד ביטן:

בוא נגיד שלא פורסמו, פה אנחנו רוצים לייעל את הדיון ולהחליט לאחד – מה
הבעיה עם זה?

איילת נחמיאס ורבין (המחנה הציוני):

מעולה, מלאכתם של צדיקים.

היו"ר דוד ביטן:

את צריכה לבקש מוועדת החינוך לא לדון עד שלא יפרסמו, אבל עצם איחוד ההצעות
זה דבר חיובי, מה הבעיה עם זה?

איילת נחמיאס ורבין (המחנה הציוני):

קיבלתי את התיקון, הכול בסדר.

הצבעה

בעד – 4

נגד – אין

נמנעים – 1

בקשת יושב-ראש ועדת החינוך למיזוג הצעות חוק נתקבלה.

היו"ר דוד ביטן:

מזכירת הכנסת וממלאת-מקום המנכ"ל, יש לך משהו להוסיף לנו לסדר-יום?

מזכירת הכנסת ירדנה מלר-הורוביץ:

נהניתי להקשיב לכם, לראות שאתם עובדים בהתאם לתקנון.

היו"ר דוד ביטן:

תמיד אנחנו עובדים כך. תודה לכולם, הישיבה נעולה.

הישיבה ננעלה בשעה 09:35.
