הכנסת השש-עשרה נוסח לא מתוקן

מושב שני

פרוטוקול מס' 154

מישיבת ועדת הכנסת

יום שני, ח' באב התשס"ד (26 ביולי 2004), שעה 09:00

סדר היום: א. קביעת מסגרת הדיון להצעות להביע אי-אמון בממשלה

ב. בקשת חה"כ אלי אפללו להקדמת הדיון בהצעת חוק נכסי המדינה (תיקון – תוקף
הרשאה לחציבה באבן), התשס"ד-2004, פ/2507

ג. בקשת הממשלה להקדמת הדיון בהצעת חוק התקשורת (בזק ושידורים) (הוראת שעה)
(שידור משנה), התשס"ד-2004

ד. בקשת הממשלה להקדמת הדיון בהצעת חוק סימון כלי רכב (מניעת גניבות)
(הוראת שעה) (תיקון מס' 2), התשס"ד-2004

ה. בקשת יו"ר ועדת הפנים ואיכות הסביבה להעברת הצעת חוק הסדרת מתקני שידור
סלולריים, פ/2155, מוועדת הכלכלה לוועדת הפנים ואיכות הסביבה

ו. בקשת יו"ר ועדת הכלכלה להעברת הצעת חוק פיקוח על מקורות של שדות
אלקטרו-מגנטיים, התשס"ד-2004, פ/2030, מוועדת הפנים ואיכות הסביבה לוועדת
הכלכלה

ז. חילופין בראשות הוועדה לקידום מעמד האישה וועדת המדע והטכנולוגיה

נכחו:

חברי הוועדה: רוני בר-און – היו"ר

יואל-יולי אדלשטיין

מיכאל איתן

רוני בריזון

מיכאל גורלובסקי

זהבה גלאון

רשף חן

אחמד טיבי

דני יתום

גדעון סער

מנחם פרוש

יאיר פרץ

עמיר פרץ

עמרי שרון

אהוד יתום – מ"מ

אורית נוקד – מ"מ

מוזמנים: חה"כ אלי אפללו

חה"כ יצחק הרצוג

חה"כ אתי לבני

חה"כ יורי שטרן

מזכיר הכנסת אריה האן

עו"ד אריאלה קלעי משרד המשפטים

סטניסלב שרצ'ביין משרד האוצר

יועצת משפטית: אנה שניידר

מנהלת הוועדה: אתי בן-יוסף

קצרנית: דקלה אברבנאל

א. קביעת מסגרת הדיון להצעות להביע אי-אמון בממשלה

היו"ר רוני בר-און:

בוקר טוב, אני פותח את ישיבת ועדת הכנסת. על סדר היום בקשה לקבוע סדרי דיון
בהצעות שהוגשו להביע אי-אמון בממשלה. סיעות העבודה-מימד, יח"ד, חד"ש-תע"ל
ובל"ד הגישו ליושב-ראש הכנסת הצעה להביע אי-אמון בממשלה בשל: א. מדיניותה
בתחום החברתי והכלכלי – של העבודה-מימד; ב. טיפולה בפרשת המחתרת היהודית –
של יח"ד; ג. ההחלטה להאריך את תוקפו של צו האזרחות והכניסה לישראל – של
חד"ש-תע"ל; ד. מדיניותה בנושא מתן אזרחות ואישורי שהייה וכניסה לארץ – של
בל"ד.

נוכח העובדה שהיום אנחנו ערב תשעה באב ולוח הזמנים עמוס, גדוש וצפוף, אני
מציע שנחרוג ממנהגנו הרגיל. מעבר לכך שההצעות כולן יידונו במשולב, אני מציע
שהזמן לכל מציע יהיה שש דקות, והזמן לכל סיעה – כל סיעה: מהגדולה ביותר ועד
הקטנה ביותר – יהיה שלוש דקות.

מי בעד ההצעה הזאת, ירים את ידו?

ה צ ב ע ה

בעד – רוב

נגד – אין

נמנעים – אין

היו"ר רוני בר-און:

אני קובע אפוא שבהסכמה מלאה, פה אחד, נקבע שיהיה דיון משולב. שש דקות לכל
מציע, שלוש דקות לכל אחת מהסיעות מהגדולה ועד הקטנה. אדוני המזכיר, אני
מבקש לדאוג שזה גם יהיה לוח הזמנים. אין טעם שבכל פעם נאנוס פה הסכמה
ונאנוס את הסיעות, ואחר כך במליאה נעשה מעשה אחר.

תודה רבה. זה עניין אחד.

ב. בקשת חה"כ אלי אפללו להקדמת הדיון בהצעת חוק נכסי המדינה

(תיקון – תוקף הרשאה לחציבה באבן), התשס"ד-2004, פ/2507

היו"ר רוני בר-און:

הנושא הבא. יש קוורום? שבעה חברים, יש קוורום. הנושא הבא הוא בקשת חבר
הכנסת אפללו להקדמת הדיון בהצעת חוק נכסי המדינה (תיקון – תוקף הרשאה
לחציבה באבן), התשס"ד-2004. גב' קלעי, יש הסכמה מטעם הממשלה?

אריאלה קלעי:

אין.

היו"ר רוני בר-און:

אין. תודה. חבר הכנסת אפללו, נא לנמק בקיצור את הדחיפות שבנושא.

אלי אפללו:

אדוני היושב-ראש, מכניסתו לתוקף של חוק המכרזים ועד היום, משנת 1992, לא
הוסדר שום דבר בקשר למחצבות. אי-הוודאות הנמשכת לגבי הזכויות של המחצבות
גורמת לבעלי המחצבות להימנע מרכישת ציוד חדש. זה גורם לנזקים רבים לענף.
אי-אפשר להשאיר את אי-הוודאות שקיימת היום. לכן אני מבקש.

היו"ר רוני בר-און:

יש הערות למי מהמשתתפים בעניין הזה? חבר הכנסת פרץ.

עמיר פרץ:

אני מברך את חבר הכנסת אפללו על ההצעה שלו. לצערי, מההצעה הזאת נשמט שמי,
אני רציתי להיות אתו כי אני חושב שחשוב שהוא יוביל את ההצעה הזאת, כמי שגר
באזור המחצבות. לכן צירפתי הצעת חוק דומה. אני חושב שההצעה במקומה. מדובר
באפשרות של פיטורים.

היו"ר רוני בר-און:

מה זה אזור המחצבות? אשתי במשרד לאיכות הסביבה והיא אומרת שכל הארץ מחצבות.

מיכאל גורלובסקי:

מחצבה אחת גדולה.

עמיר פרץ:

הוא מדבר על המחצבות בצפון, שמפרנסות מאות רבות של משפחות. המחצבות האלה הן
אחד המקומות היפים ביותר, שמראים אחווה בין אזרחים ישראלים – בלי הבדל של
דת, גזע ומין. כולם עובדים בכל הכוח ואני תומך בהצעה.

היו"ר רוני בר-און:

אחרי רבע שעה כולם נראים אותו דבר, בגלל האבק. חבר הכנסת דני יתום ואחריו
חבר הכנסת פרוש. אבל בקיצור.

דני יתום:

בוקר טוב. זה לא מסוג ההצעות שבדרך כלל אנחנו עוסקים בהן בבקשה לפטור מחובת
הנחה. בדרך כלל אנחנו עוסקים בדברים שהם אולי יותר רגעיים. אבל הפטור הזה
מחובת הנחה נדרש, ואני תומך בו, כמובן, כי הטיפול בכל עניין המחצבות השתרע
על פני תקופה ארוכה מאוד מאוד. הפתרונות שניתנו עד עכשיו הם פתרונות אד-הוק
– פתרונות שלכל אחד מהם קצה של לוח זמנים, וצריך לחדש את הדברים בכל פעם
מחדש.

אני חושב שראוי שעניין המחצבות, שהוא ענף די מרכזי, בסך הכול, בכלכלת ישראל
–

היו"ר רוני בר-און:

סגור בבקשה את הדלת.

דני יתום:

יזכה ליחס הראוי לו. לכן אני בהחלט תומך בפטור מחובת הנחה. אני גם תומך
בחוק.

היו"ר רוני בר-און:

תודה רבה. חבר הכנסת פרוש, אחריו חבר הכנסת אהוד יתום.

מאיר פרוש:

אני שואל רק כדי להעיר את תשומת לבו של חבר הכנסת פרץ. אני מבקש לומר שאולי
יש הבדל בין הצעה של אחד מחברי הכנסת שהועלתה, וכל חבר כנסת יכול לבקשה
להצטרף להצעת החוק ולהצמיד לה הצעת חוק אחרת; אבל אם אין פטור מחובת הנחה
לחבר הכנסת פרץ, יכול להיות שהוא לא יוכל להעלות את זה מחרתיים, אם זה לא
מונח פה.

מזכיר הכנסת אריה האן:

זה לא מונח.

מאיר פרוש:

... לעבוד עליו פה.

היו"ר רוני בר-און:

בסדר גמור, נמצא לו הפתרון.

מאיר פרוש:

אני מעיר את תשומת לבו, כדי שהוא יוכל לפעול.

היו"ר וני בר-און:

לחבר הכנסת עמיר פרץ אנחנו נמצא פתרון, יש לו מסלול ישיר אצלנו, מה שנקרא.

רשף חן:

אני יכול לשאול שאלה?

היו"ר רוני בר-און:

רגע.

מאיר פרוש:

זה צריך להיות על השולחן.

היו"ר רוני בר-און:

בסדר, אמרתי – גילוי נאות: יש לו מסלול ישיר אצלנו. בבקשה, חבר הכנסת אהוד
יתום, אחריו חבר הכנסת רשף חן. חברים, אני מבקש לקצר.

אהוד יתום:

אדוני היושב-ראש, היות שבמצבנו הכלכלי אלפים של עובדי מחצבות נמצאים במצב
של פיטורים, בהמתנה לכך שיופעלו מחצבות במקומות רבים בארץ – אני רואה לנכון
לציין את הצעת החוק של חבר הכנסת אפללו ולתמוך בה – אני רשום כאחד המציעים
– וכן לתמוך במתן פטור מחובת הנחה.

היו"ר רוני בר-און:

בסדר. חבר הכנסת רשף חן.

עמיר פרץ:

זה ערבים ויהודים יחד, חבר הכנסת טיבי.

אחמד טיבי:

הוא מדבר בשמי, אלי אפללו.

רשף חן:

אני זוכר שהיו דיונים נרחבים בעניין הזה בוועדת החוקה, חוק ומשפט, לפני כמה
חודשים. הייתי אז בדעה שהעמדה שהוצגה על ידי המדינה הייתה לא סבירה. רציתי
לדעת מה קרה.

היו"ר רוני בר-און:

כלום כנראה. אני יכול להגיד לך מהמעקב שלי אחרי העניין הזה: כלום.

רשף חן:

שום דבר, השאירו את המצב הזה כפי שהוא? לא עשו תקנות?

היו"ר רוני בר-און:

כן. כאן הם מוכיחים את ההיפך מהאמירה שכשהם לא עושים כלום הארץ לעולם עומדת
– כי כאן הארץ נחצבת בינתיים.

רשף חן:

כי אני גם זוכר שהגיעו שם להסכמות ולפשרות.

היו"ר רוני בר-און:

סלח לי – אתה לא יכול לעמוד בדלת כל הזמן ולהפריע לסדר, אני מדבר אליך. אתה
לא יכול לעמוד בדלת.

קריאה:

סליחה.

היו"ר רוני בר-און:

אני מבקש ממך לצאת. תודה רבה. צא החוצה בבקשה. אני מדבר אליו, הוא עושה לי
ככה ביד. צא החוצה, תעשה בחוץ ככה ביד.

רשף חן:

אני זוכר שהגיעו שם גם להבנות כלשהן. מה שמנוסח כאן קצת קיצוני מדי לטעמי,
אני אומר זאת לטובת הפרוטוקול.

היו"ר רוני בר-און:

מה אחוז, על זה יהיה דיון.

רשף חן:

בדיוק. אני אצביע בעד הפטור על בסיס ההנחה שזה לא קודם, ובמחאה שאני לא
תומך בנוסח הנוכחי אלא בעצם קיום הדיון.

היו"ר רוני בר-און:

אף אחד עוד לא עשה פה קונצסיה על החוק כאשר הצביע על פטור מחובת הנחה. זה
דבר ידוע, זה יסוד בתהליך. כרגע דנים רק בדחיפות. בחוק דנות או המליאה או
הוועדה הספציפית.

חברים, תם הדיון. נשמע קודם את סטניסלב שרצ'ביין מהאוצר, בבקשה. שאלתי –
עמדת המדינה היא להתנגד, נכון?

סטניסלב שרצ'ביין:

אני יודע, אבל עלתה כאן השאלה מה התחדש. רציתי לספר לחברי הכנסת שבעקבות,

היו"ר רוני בר-און:

יורי, אני יכול לבקש ממך?

מיכאל גורלובסקי:

הוא מחזיר לך מאתמול.

סטניסלב שרצ'ביין:

בדיונים בוועדת החוקה, חוק ומשפט עברה תקנת פטור 25-29 לנושא המחצבות,
שקבעה שתקום ועדה מקצועית בראשות שופט בדימוס, שתבחן את ההרשאות של כל
מחצבה ומחצבה. הוועדה הזאת קמה. היא מקיימת דיונים. לכן הנושא של המחצבות
כן מוסדר. כל מחצבה ומחצבה תגיע לוועדה מקצועית בראשות שופט ותקבל מענה.

היו"ר רוני בר-און:

הבנתי. עוברים להצבעה. מי בעד פטור מחובת הנחה להצעת החוק? נא למנות.

מיכאל איתן:

רבותי, זאת שערוריה.

היו"ר רוני בר-און:

תודה. נא להוריד. אנחנו באמצע הצבעה, חבר הכנסת איתן. מי נגד? עליזה, זאת
עדיין אמצע ההצבעה. מי נמנע?

ה צ ב ע ה

בעד – רוב

נגד – אין

נמנעים – אחד

היו"ר רוני בר-און:

תודה. אני קובע שברוב דעות, עם נמנע אחד, ניתן פטור מחובת הנחה.

עמיר פרץ:

אפשר להעיר הערה?

היו"ר רוני בר-און:

מה ההערה?

אלי אפללו:

אם אפשר בתהליך כזה או אחר, עכשיו, לצרף את הצעות החוק.

עמיר פרץ:

להצמיד?

אלי אפללו:

להצמיד אותן יחד.

היו"ר רוני בר-און:

אני לא יודע, עוד לא ראיתי את הצעת החוק של חבר הכנסת פרץ. חברים. מיקי,
אתה מפריע לי. יש לי חדר, מקסים ורחב. חבר הכנסת בריזון, תשתמשו בחדר, הוא
לרשותכם, תעשו את כל ההתייעצויות.

ג. בקשת הממשלה להקדמת הדיון בהצעת חוק התקשורת (בזק ושידורים) (הוראת

(הוראת שעה) (שידור משנה), התשס"ד-2004

היו"ר רוני בר-און:

חברים, יש שתי בקשות של הממשלה לפטור מחובת הנחה. הבקשה הראשונה: הצעת חוק
התקשורת (בזק ושידורים) (הוראת שעה) (שידור משנה), התשס"ד-2004, שעניינה
הסדר לאור פסיקת בית משפט העליון בתיק "ערוצי זהב" נגד "tele-event", שלפיה
העברה של שידור על ידי חברת הכללים מהווה ביצוע פומבי של התכנים ששודרו
בשידור המקורי וטעונה הסכמה מראש של בעלי זכויות היוצרים.

מי בעד מתן פטור מחובת הנחה להצעת החוק של הממשלה?

ה צ ב ע ה

בעד – 8

נגד – 5

נמנעים – 1

היו"ר רוני בר-און:

תודה. ברוב של שמונה נגד חמישה ונמנע אחד אנחנו מחליטים שניתן פטור מחובת
הנחה להצעת החוק של הממשלה בעניין זה.

ד. בקשת הממשלה להקדמת הדיון בהצעת חוק סימון כלי רכב (מניעת גניבות)

(הוראת שעה) (תיקון מס' 2), התשס"ד-2004

הבקשה השנייה של הממשלה היא לתת פטור מחובת הנחה בהצעת חוק סימון כלי רכב
(מניעת גניבות) (הוראת שעה) (תיקון מס' 2). עניינה של ההצעה הוא חובת סימון
כלי רכב המנויים בתוספת, שפורקו מן הרכב שלא לשם הרכבתם מחדש ולצורך זיהוים
ולאפשרות מעקב אחריהם. נוסף על כך הוא קובע חובות רישום על פעולות מסוימות
הנעשות בחלקים המשומשים ומונע עשיית כל פעולה בחלקי רכב שמקורה בשטחי
האחריות הפלסטינית. החוק הזה נקבע בשעתו כהוראת שעה לתקופה של חמש שנים,
כדי לבחון את אופן יישומו. תוקפו של החוק אמור לפוג מחרתיים, בי"א באב
התשס"ג, 29 ביולי 2004. מבקשים להאריך את זה.

מי בעד מתן פטור מחובת הנחה להצעת החוק הזאת?

מאיר פרוש:

למה נזכרו עכשיו?

רוני בריזון:

מישהו נרדם בשמירה.

היו"ר רוני בר-און:

נא למנות. לא באמצע ההצבעה.

ה צ ב ע ה

בעד – 9

נגד – 5

היו"ר רוני בר-און:

מי נמנע? מי נמנע?

עמיר פרץ:

יש זכות דיבור לנמנעים?

היו"ר רוני בר-און:

לא.

מיכאל איתן:

אני, אם יותר לי לבקש רוויזיה על חוק המחצבות. רוויזיה. על חוק המחצבות.

היו"ר רוני בר-און:

לא. סיימנו כבר את הדיון.

מיכאל איתן:

למה?

היו"ר רוני בר-און:

כי עברנו לנושא אחר.

מיכאל איתן:

טוב, רוני, אני אעשה לך גם כן את זה.

היו"ר רוני בר-און:

בסדר, תעשה לי.

מיכאל איתן:

בכל הכבוד,

היו"ר רוני בר-און:

תעשה לי.

מיכאל איתן:

מושחת שכמוך.

היו"ר רוני בר-און:

אתה תתנצל על זה עכשיו כאן.

אחמד טיבי:

מפה שמענו את זה.

קריאה:

מה קרה?

היו"ר רוני בר-און:

נרשם בפרוטוקול שיושב-ראש ועדת החוקה אמר לי "מושחת שכמוך"?

קריאה:

מה?

קריאה:

מה?

היו"ר רוני בר-און:

כן.

מאיר פרוש:

הוא אמר "בושה".

היו"ר רוני בר-און:

הרב פרוש.

דני יתום:

רגע, על מה? על מה הוא אמר את זה?

אחמד טיבי:

הוא ביקש להחזיר את הדיון לתחילת הדיון בהצעה של אפללו.

היו"ר רוני בר-און:

הוא ביקש רוויזיה על חוק המחצבות. אמרתי לו שאין רוויזיה מכיוון שעברנו
לנושאים אחרים. הוא אמר: אני אחזיר לך על זה בוועדה – או: בוועדה שלי, לא
שמעתי "שלי" –

אחמד טיבי:

שלי.

היו"ר רוני בר-און:

אמר: אני אחזיר לך על זה בוועדה. ואמר אז: מושחת שכמוך. ואני מאוד מודה לו
על הביטוי הזה.

אחמד טיבי:

יכול להיות שכולכם צודקים.

עמרי שרון:

...

היו"ר רוני בר-און:

הנושא הבא על סדר היום,

מיכאל גורלובסקי:

...

היו"ר רוני בר-און:

אני מבין שזה מאוד משמח את חברי האופוזיציה לשמוע דבר כזה בין חברי
הקואליציה. ועוד יותר אני מבין שזה משמח חלק מחברי הקואליציה לשמוע את זה
בין חברי הקואליציה, אבל אני מציע לכם לפחות להצניע את השמחה הזאת לאיד.

אלי אפללו:

יש כאלה שזה מעציב אותם.

רוני בריזון:

אדוני היושב-ראש, אני לא חושב שיש פה מישהו שמסכים לשפה כזאת.

יאיר פרץ:

משנכנס אב ממעיטים בשמחה.

מאיר פרוש:

תשעה באב.

עמיר פרץ:

אדוני היושב-ראש,

היו"ר רוני בר-און:

כן.

עמיר פרץ:

אני חושב שבכל זאת ראוי שתירשם הערה כלשהי לממשלה, שלא יבואו יומיים לפני.

היו"ר רוני בר-און:

עמיר פרץ, ידידי הטוב, אם הממשלה הייתה באה שלושה ימים לפני הזמן, היא לא
הייתה צריכה בקשה לפטור מחובת הנחה. יש לה 48 שעות להניח. ברגע שהיא מבקשת
פטור מחובת הנחה, זה תמיד כי היא באה בתוך פחות מהזמן הזה. מה יעזור לנו
שנרשום?

עמיר פרץ:

אם כך אדוני לא קלע לכוונתי. התכוונתי שיושב-ראש ועדת הכנסת, בתוקף העובדה
שוועדת הכנסת אחראית על עניינים פרוצדורליים אך גם קובעת אווירה כלשהי
בכנסת –

היו"ר רוני בר-און:

אני מסכים אתך.

עמיר פרץ:

ראוי שהכנסת תקבל את זמן הראוי לדון בחוק הזה, ולא יומיים לפני. זאת לא
השאלה הטכנית של חובת הנחה.

היו"ר רוני בר-און:

זאת בעיית היסוד בכל נושא הפטור מחובת הנחה. למרות בעיית היסוד הזאת ראה
המחוקק או מתקין התקנות את הסיטואציה שבה הממשלה מתעוררת מאוחר מדי, או חבר
כנסת מגלה פתאום שהוא רוצה דחיפות – והוא מצא את שסתום הלחץ לפתור דרכו את
הבעיות האלה. אי-אפשר שמצד אחד, כשאתה טוען בעניין המחצבות, להגיד שצריך
לתת פטור מחובת הנחה, כי זה דחוף, ולא לתת אפילו לממשלה להתכונן – שיותר
קשה לה להתכונן להצעות חוק פרטיות; ומצד שני לתפוס את הממשלה ולומר לה: לא
עמדת בלוח הזמנים, או לא גילית שתוקף החוק תם, ואנחנו לא נותנים לך פטור
מחובת הנחה. אנחנו יודעים שאנחנו מתעסקים במקרים שבהם אנחנו חורגים מסדר
העניינים הרגיל.

עמיר פרץ:

אני לא אתווכח.

היו"ר רוני בר-און:

זה לא עניין של ויכוח, ניסיתי להסביר.

עמיר פרץ:

אני חושב ששלטון מסוגל לתכנן את צעדיו, ולעומת זאת חברי הכנסת אמורים להגיב
על המתרחש בשטח. יש הבדל עצום בכך. אבל אני מקבל את סיכומו של היושב-ראש.

דני יתום:

יש הבדל בין "אמור" לבין "עושה".

ה. בקשת יו"ר ועדת הפנים ואיכות הסביבה להעברת הצעת חוק הסדרת מתקני שידור

סלולריים, פ/2155, מוועדת הכלכלה לוועדת הפנים ואיכות הסביבה

ו. בקשת יו"ר ועדת הכלכלה להעברת הצעת חוק פיקוח על מקורות של שדות
אלקטרו-מגנטיים,

התשס"ד-2004, פ/2030, מוועדת הפנים ואיכות הסביבה לוועדת הכלכלה

היו"ר רוני בר-און:

זה בלתי אפשרי, חברים, זה לא ייאמן. כל אחד מנהל שיחה פרטית ואני שומע את
כל השיחות. כעת נדון בבקשת יושב-ראש ועדת הפנים ואיכות הסביבה להעביר את
הצעת חוק הסדרת מתקני שידור סלולריים מוועדת הכלכלה לוועדת הפנים ואיכות
הסביבה; ולעומת זאת – כפי שאומר יושב-ראש הכנסת – בקשת יושב-ראש ועדת
הכלכלה להעביר את הצעת חוק פיקוח על מקורות של שדות אלקטרו-מגנטיים,
התשס"ד-2004 מוועדת הפנים ואיכותה סביבה לוועדת הכלכלה.

מה עם יושב-ראש ועדת הכלכלה?

אתי בן יוסף:

הוא לא יגיע. כך מסרו לנו.

עידית:

אבל אנשי משרד התקשורת כאן.

היו"ר רוני בר-און:

אנחנו יודעים שנציגת משרד התקשורת כאן.

אני פונה ליושב-ראש ועדת הפנים ואיכות הסביבה: האם אתה מוכן לגלות את
הנדיבות הרגילה שלך ולהמתין עם הדיון עד שיושב-ראש ועדת הכלכלה יהיה כאן?
אם תאמר שלא, נפתח בדיון.

יורי שטרן:

השאלה היא מתי, כי יש לי ישיבה.

היו"ר רוני בר-און:

אני לא יודע להגיד מתי, גם הוא לא יודע להגיד מתי. ניסיתי לקבל ממנו
התחייבות כלשהי, כדי לשחק בסדר היום.

יורי שטרן:

אני מבקש לדון בזה עכשיו, כי אני מחזיק את האנשים.

היו"ר רוני בר-און:

אז אני כבר אומר לך שנפתח את הדיון אבל לא נסיים אותו עד שאשמע את יושב-ראש
ועדת הכלכלה. בעניין הזה לא אחטוף. אם אתה רוצה לפתוח את הדיון,

מיכאל גורלובסקי:

יש לי שאלה.

היו"ר רוני בר-און:

אם אתה רוצה לפתוח את הדיון,

יורי שטרן:

אז אני אפתח.

היו"ר רוני בר-און:

מאה אחוז. ואז לא נצטרך לחכות לך בפעם שהוא יבוא.

רשף חן:

עדיף לך להיות בדיון הבא.

עמיר פרץ:

אדוני היושב-ראש, הצבעה לא תהיה?

היו"ר רוני בר-און:

בעניין הזה לא תהיה הצבעה, אבל יהיו היום הצבעות אחרות.

יורי שטרן:

כבוד היושב-ראש, אתה לא יודע מתי יושב-ראש ועדת הכלכלה יופיע?

היו"ר רוני בר-און:

אני חושב שאמרתי את זה בצורה הברורה ביותר. עמיר פרץ, הוא יצא – אפשר לקרוא
לו רגע? עמיר, אם יושב-ראש ועדת הכלכלה יופיע כל עוד הנושא חי ונסיים את
הדיון, אולי תתקיים הצבעה. אתן לך חמש, שבע או עשר דקות התראה.

עמיר פרץ:

אני מודה לך על ההתחשבות.

זהבה גלאון:

איזה יחס יש פה? מה קורה פה?

היו"ר רוני בר-און:

בפתיחת הישיבה אמרתי: יש לו פה מסלול מיוחד.

דני יתום:

כנראה יש משא ומתן סודי.

זהבה גלאון:

יש משהו שאנחנו לא יודעים?

היו"ר רוני בר-און:

הרבה מאוד דברים.

יולי-יואל אדלשטיין:

לא בתחום שאליו כיוונת.

היו"ר רוני בר-און:

חברים, אנחנו פותחים את הדיון. בבקשה, אדוני יושב-ראש ועדת הפנים ואיכות
הסביבה.

יורי שטרן:

החברים מציעים לי לעשות זאת כחלק מהדיון הכולל ולא בשני דיונים. אני מוכן
לחכות.

היו"ר רוני בר-און:

אתה מוכן לחכות ולא נקיים היום את הדיון?

יורי שטרן:

כן.

היו"ר רוני בר-און:

אני מאוד מודה לך על נדיבותך, נדיבותך שהורגלנו בה.

יורי שטרן:

אבל זה היום.

היו"ר רוני בר-און:

לא.

יורי שטרן:

מה, זה לא היום?

היו"ר רוני בר-און:

לא. אני לא אמרתי שזה יהיה היום. היום יש לנו עוד שעה וחצי דיון במליאה.
אני לא אטלטל את הפורום הזה.

יורי שטרן:

אם כך יש לי שאלה: יושב-ראש ועדת הכלכלה לא מצא לנכון לבוא כשידע שזה
הדיון. למה אתה – לא אני – צריך לחכות למי שלא הגיע לדיון?

היו"ר רוני בר-און:

כי בדרך כלל אני מחכה למי שלא יכול להגיע לדיון מטעמים שאני חושב שהם
מוצדקים, כפי שאני מחכה גם לך. זה הנימוק.

מאיר פרוש:

השאלה היא: עד אין סוף?

היו"ר רוני בר-און:

חס וחלילה.

רוני בריזון:

זו אחת מסגולותיו של הבורא.

היו"ר רוני בר-און:

נכון, במבנה של הקבלה.

טוב, תחליט בבקשה.

יורי שטרן:

אני פונה אליך ואני מבקש מחברי הוועדה: אם זה היום, אני מוכן לחכות, לנהל
את הישיבה שלי ולחזור לכאן.

היו"ר רוני בר-און:

יורי, בכל הכבוד, זה לא חשבון עובר ושב. זה שאתה עשית מאמץ והצלחת – אני
מאוד מודה לך על כך. כל הוועדה מודה לך על כך. זה שיושב-ראש ועדת הכלכלה
עשה מאמץ ולא הצליח – אני צריך להתחשב בזה. זה הכול.

יורי שטרן:

ואם הוא לא יופיע גם בפעם הבאה?

היו"ר רוני בר-און:

אז אולי נעשה את זה ביום רביעי, ואולי ביום שני הבא, ואולי ביום שלישי הבא,
ואולי ביום רביעי הבא. אני לא יכול לעשות התחייבויות.

עמרי שרון:

אתם כיושבי-ראש מתחשבים זה בזה, ואנחנו כאן צריכים לסבול את זה שאתה לא בא
והוא לא בא, לפעמים.

יורי שטרן:

לדעתה של היועצת המשפטית, והיא נמצאת פה,

היו"ר רוני בר-און:

סלח לי, אני מבקש ממך. אתה מדבר אתי? אתה רוצה חוות דעת של היועצת המשפטית
– אתה יודע איפה הלשכה המשפטית, תבקש את כל חוות הדעת. אני מחליט בסדר
היום. אילו חשבה שאני לא מחליט נכון, אני מניח שהיא הייתה מעירה לי. מכיוון
שלא שמעתי אותה מעירה לי, אני מניח שהיא מסכימה שזה בסמכותי.

יורי שטרן:

אני רק מבקש לשים לזה deadline. כלומר שזה לא יהיה בלתי נגמר.

היו"ר רוני בר-און:

אדוני יושב-ראש ועדת הפנים, אני לא מתכוון לעשות סחבת בזה, אני לא מתכוון
להיעתר לבקשות שלך בענייני deadline. מנהל את הוועדה – רע, טוב, רע מאוד,
לא יודע – כפי שאני מבין. יש כאן יושב-ראש ועדה, ויש לו דיון שהוא לא יכול
לצאת ממנו. לא הייתי עושה לך את זה אילו זה היה להיפך. אל תרגיש שמישהו
עושה לך תרגיל. לפחות לא עד כמה שאני יודע. אם אזהה שיש פה תרגיל – אני גם
יודע לעצור תרגילים. אתה רוצה לקיים את הדיון, נקיים את הדיון. לא תהיה
הצבעה עד שחבר הכנסת שמחון לא ידבר.

יורי שטרן:

יש טעם?

היו"ר רוני בר-און:

יכול להיות שיש טעם, כי בפעם הבאה, כשהוא יוכל אתה לא תוכל לדבר.

גדעון סער:

סיכמת שתתאם עם הממשלה.

היו"ר רוני בר-און:

גדעון, עזוב. יורי, זה בידיך. אתה רוצה להתחיל או אתה לא רוצה להתחיל?

יורי שטרן:

לא.

היו"ר רוני בר-און:

טוב, אז בהסכמת יושב-ראש ועדת הפנים ואיכות הסביבה – שאנחנו מודים לו על
שעשה את כל המאמצים להתייצב – ובהיעדר יושב-ראש ועדת הכלכלה – שלא היה יכול
להתפנות לצורך הדיון – אנחנו מחליטים שלא לקיים את הדיון. נקיים אותו בהקדם
האפשרי.

ז. חילופין בראשות הוועדה לקידום מעמד האישה וועדת המדע והטכנולוגיה

היו"ר רוני בר-און:

הנושא הבא הוא נושא משמח וחביב. עניינו חילופין.

רוני בריזון:

כל הנושאים כאן משמחים וחביבים.

היו"ר רוני בר-און:

כל מי שאיבדו עניין, נא לצאת. אנחנו מודים לכם. חילופי תפקידים בוועדת המדע
ובוועדה לקידום מעמד האישה – חבר הכנסת חן, למה כתוב כאן "מעמד האישה"?

רשף חן:

כי אני פתוח לכל הכיוונים.

רוני בריזון:

יש דעות ויש דעות.

היו"ר רוני בר-און:

קיבלתי את מכתבם של יושב-ראש הקואליציה ויושב-ראש סיעת הליכוד ושל יושב-ראש
סיעת שינוי – המכתב משותף – שהוא כהאי לישנה: "נבקשך להביא לדיון והצבעה
בוועדת הכנסת המלצה לוועדות הנ"ל לפיהן: 1. בוועדה לקידום מעמד האישה חברת
הכנסת אתי לבני תחליף את חברת הכנסת גילה גמליאל בתפקיד יו"ר הוועדה החל
מתום המושב הנוכחי".

יש כאן תרתי דסתרי: נצטרך לקיים את טקס בחירת היושבת-ראש,

גדעון סער:

ביום האחרון, כתבנו.

היו"ר רוני בר-און:

היום אי-אפשר לקיים את הטקס, כי אי-אפשר לקיים את טקס הבחירה וגם לדחות.

רשף חן:

ביום האחרון.

היו"ר רוני בר-און:

יפה.

גדעון סער:

מצוין שם תאריך.

היו"ר רוני בר-און:

לא. כתוב "החל מתום המושב הנוכחי".

רשף חן:

אבל כתבנו "ביום האחרון".

היו"ר רוני בר-און:

4.8.04. בסדר. הנוסח לא כל כך ברור לי. ההמלצה היא אפוא כזאת: ועדת הכנסת,
מכוח תפקידה, תמליץ לפני הוועדה לקידום מעמד האישה להחליף את חברת הכנסת
גילה גמליאל בחברת הכנסת אתי לבני, כאשר טקס החילופים והכניסה לתוקף יהיו
ביום 4.8.04. ובוועדת המדע והטכנולוגיה חברת הכנסת לאה נס תחליף את חברת
הכנסת מלי פולישוק-בלוך בתפקיד יושבת-ראש הוועדה, כאשר את הטקס נקיים היום.

אתי בן יוסף:

קבענו ליום רביעי.

היו"ר רוני בר-און:

בסדר. הערות לעניין הזה?

רוני בריזון:

אין הערות.

היו"ר רוני בר-און:

אין. אנחנו מצביעים על כל דבר בנפרד. מי בעד המלצת ועדת הכנסת לוועדה
לקידום מעמד האישה, שלפיה חברת הכנסת אתי לבני תחליף את חברת הכנסת גילה
גמליאל בתפקיד יושבת-ראש הוועדה מיום 4.8.04?

ה צ ב ע ה

בעד – רוב

נגד – אין

נמנעים – אין

היו"ר רוני בר-און:

אני קובע אפוא שוועדת הכנסת ממליצה לוועדה לקידום מעמד האישה להחליף את
חברת הכנסת גילה גמליאל בחברת הכנסת אתי לבני, מיום 4.8.04. על התנאי הזה,
שגם הוועדה תקבל את המלצת ועדת הכנסת, אנחנו כבר מברכים אותך, חברת הכנסת
אתי לבני.

מי בעד שוועדת הכנסת תמליץ לוועדת המדע והטכנולוגיה להחליף את חברת הכנסת
מלי פולישוק בתפקיד יושבת-ראש הוועדה בחברת הכנסת לאה נס, מיום רביעי
הקרוב?

ה צ ב ע ה

בעד – רוב

נגד – אין

נמנעים – אין

היו"ר רוני בר-און:

תודה. אני קובע אפוא שגם פה המלצנו לפני ועדת המדע והטכנולוגיה על החילופין
כאמור.

תודה רבה לכם. ישיבת ועדת הכנסת נעולה. צום קל.

הישיבה ננעלה בשעה 09:30.
