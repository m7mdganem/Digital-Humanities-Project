הכנסת העשרים

מושב רביעי

פרוטוקול מס' 5

מישיבת הוועדה המשותפת לוועדת הכלכלה ולוועדת הכנסת לדיון בהצעת חוק
התקשורת (בזק ושידורים תיקון – אסדרת ערוצים ייעודיים)

יום חמישי, י"ז בטבת התשע"ח (04 בינואר 2018), שעה 13:00

סדר היום:

הצעת חוק התקשורת (בזק ושידורים) (תיקון – אסדרת ערוצים ייעודיים),
התשע"ח-2017 של חה"כ שרן השכל (פ/4143/20)

נכחו:

חברי הוועדה:

יואב קיש – היו"ר

יעקב אשר

איתן כבל

שולי מועלם-רפאלי

חברי הכנסת:

שרן השכל

מוזמנים:

+------------------+---+------------------------------------------------+
| דנה נוייפלד      | – | יועמ"ש, משרד התקשורת                           |
+==================+===+================================================+
| עדי קופלוביץ     | – | מנהל תחום בכיר רגולציה ומחקר בינלאומי, משרד    |
|                  |   | התקשורת                                        |
+------------------+---+------------------------------------------------+
| אבי שמידט        | – | יועץ שר, משרד התקשורת                          |
+------------------+---+------------------------------------------------+
| זיו גלעדי        | – | מנהל מחלקה - ייעוץ משפטי, משרד התקשורת         |
+------------------+---+------------------------------------------------+
| רעיה עדני        | – | רכז תקשורת ותיירות באגף תקציבים, משרד האוצר    |
+------------------+---+------------------------------------------------+
| אלידור בליטנר    | – | עוזרת ראשית ייעוץ וחקיקה, משרד המשפטים         |
+------------------+---+------------------------------------------------+
| יונתן ביסקי      | – | מנהל פרוייקטים, המועצה לשידורי כבלים ולשידורי  |
|                  |   | לוויין                                         |
+------------------+---+------------------------------------------------+
| יוליה שמאלוב     | – | יו"ר המועצה, הרשות השניה לטלוויזיה ולרדיו      |
| ברקוביץ          |   |                                                |
+------------------+---+------------------------------------------------+
| רותם הורוביץ-רשף | – | כלכלנית, רשות ההגבלים העסקיים                  |
+------------------+---+------------------------------------------------+
| עמנואל ברכפלד    | – | עו"ד, רשות ההגבלים העסקיים                     |
+------------------+---+------------------------------------------------+
| נחשון אקסלרד     | – | מזכיר החברה, ערוץ הלא טי.וי                    |
+------------------+---+------------------------------------------------+
| טלי גורן         | – | סמנכ"ל רגולציה ותקשורת, שידורי קשת             |
+------------------+---+------------------------------------------------+
| שרית הכט         | – | יועמ"ש, שידורי קשת                             |
+------------------+---+------------------------------------------------+
| אסף אמיר         | – | חבר הנהלה תכנים איגוד מפיקי סרטים, ארגוני      |
|                  |   | יוצרים ומבצעים                                 |
+------------------+---+------------------------------------------------+
| שמעון ברוש       | – | סמנכ"ל דיגיטל, ערוץ 20                         |
+------------------+---+------------------------------------------------+
| מירי נאור אליאס  | – | יועמ"ש, ערוץ 20                                |
+------------------+---+------------------------------------------------+
| דב אברמוביץ      | – | יועץ משפטי חיצוני, ערוץ 9                      |
+------------------+---+------------------------------------------------+
| יגאל דנינו       | – | ערוץ הידברות (יהדות וקבלה)                     |
+------------------+---+------------------------------------------------+
| אילאיל לבנת      | – | יועמ"ש, שידורי רשת                             |
+------------------+---+------------------------------------------------+
| דבורה קמחי       | – | סמנכ"ל רגולציה ויעוץ משפטי, ישראל 10           |
+------------------+---+------------------------------------------------+
| מיכל ריבלין      | – | מנהלת אגף תוכן ערוצים ורגולציה, חברת הוט       |
+------------------+---+------------------------------------------------+
| מיכל רפאלי כדורי | – | סמנכ"לית רגולציה, חברת יס                      |
|                  |   |                                                |
| זיו מאור         | - | מנכ"ל האגודה לזכות הציבור לדעת                 |
|                  |   |                                                |
| אמיר וייטמן      | - | התנועה הליבראלית החדשה                         |
+------------------+---+------------------------------------------------+
| אורלי בן-שמאי    | – | שדלן/ית (אימפקט (ל.א.ב) בע"מ), מייצג/ת את רשת  |
+------------------+---+------------------------------------------------+
| ליטל סבר         | – | שדלן/ית                                        |
+------------------+---+------------------------------------------------+
| רוני ליטינצקי    | – | שדלן/ית                                        |
+------------------+---+------------------------------------------------+

ייעוץ משפטי:

אתי בנדלר

נעמה דניאל

מנהל/ת הוועדה:

לאה ורון

רישום פרלמנטרי:

יפעת קדם

הצעת חוק התקשורת (בזק ושידורים) (תיקון - אסדרת ערוצים ייעודים),
התשע"ז-2017, פ/4143/20, הצעת ח"כ שרן השכל

היו"ר יואב קיש:

אנחנו ממשיכים את הדיון. הדובר הבא הוא זיו מאור. בקשה, אתה עוד לא דיברת.

זיו מאור:

ראשית לעניין הנושא של רשימה לבנה מול רשימה שחורה. היושב ראש אמר פעמיים
בדיון - -

היו"ר יואב קיש:

אני רוצה רשימה לבנה.

זיו מאור:

יש בעיות משפטיות ליישם את הרשימה הלבנה.

היו"ר יואב קיש:

אני צודק שזה בעייתי, לא?

זיו מאור:

אני חושב שיותר ממחצית מהיושבים פה הם משפטנים ברמה כזו או אחרת. אני הקטון
שבהם. יש מקום לפתוח לדיון את המורכבות המשפטית ולדון עליה.

אתי בנדלר:

אם אתה רוצה להחליף אותי ואת היועצים המשפטיים ממשרדי הממשלה במתן חוות
לוועדה, בבקשה. אחרת, עם כל הכבוד, אני לא מתדיינת.

היו"ר יואב קיש:

אני אסביר לך גם את הלוגיקה שהבנתי. הלוגיקה לגבי רשימה לבנה מול רשימה
נגטיבית – לא צריך לקרוא לה נגטיבית - היא כזו שכשאתה מוריד סעיף, דן בו
ומסביר את ההיגיון למה הורדת אותו, אתה עשית "וי" על העניין. אם אתה מגדיר
לבנה, יכול להיות שיש סעיפים אחרים שצריכים להיכלל ולא דנת בהם. זו הסיבה
העיקרית. מכיוון שאני לא משפטן, וההיגיון - -

אתי בנדלר:

אבל אתה אמרת את זה מאוד יפה, מה גם שאף אחד לא סרק עכשיו את כל החקיקה כדי
לפטור אותם מכל - -

זיו מאור:

את אותו טיעון, היושב-ראש, אני מעמיד כנגד. השאלה היא מה אנחנו מעמידים מול
מה - האם ברירת המחדל היא שיש המון המון כוח לרגולטורים על הערוצים, או
שברירת המחדל היא שהשידור הוא חופשי. ראשית לגבי ההערה של היועצת המשפטית.
בעבר היה לי רצון להשתלב בלשכה המשפטית בכנסת, נמלכתי מרצוני זה, אבל עם כל
הכבוד אני חושב שמדובר בדיון משפטי שמשליך על נושאים עקרוניים. בטיוטה של
דוח פילבר שפורסמה במרץ 2015 - -

אתי בנדלר:

חייבים לשמוע את גברת נויפלד כשאתה מתייחס לדוח פילבר, כי אני לא מכירה - -

זיו מאור:

אני אתייחס רק למטבע לשון, לא להערה מהותית. אחד המשפטים שהופיע בטיוטה
ונשמט מהדוח הסופי, הוא הקביעה שמתחילים את הרגולציה על לוח חלק. אני חוזר
שוב, חוק הרשות השנייה נחקק מזמן. רבות מאוד מההוראות שלו רלוונטיות,
מסיבות - -

היו"ר יואב קיש:

אתה לא תצליח לשכנע אותי לעבור לרשימה לבנה, כי כבר אמרתי לך את הנימוק
שאני חושב.

זיו מאור:

אני מבין. אז אני חוזר על עמדתי, על כך שצריך לקיים דיון בנושא המסוים הזה.

לגבי הנושא של 30% וערוץ ייעודי זעיר. אני חושב שרבים מאלה שישבו בחדר השני
ויגיעו עוד מעט לפה, מסכימים שזה לא שקיים צורך סטטוטורי בכך שהרגולטור
יקבע תוכן. קיימת הסכמה על כך שכשהרגולטור ניסה לפקח על תוכן של ערוץ
ייעודי, הוא נכשל בכך, ולא בגלל שאנשיו לא מוכשרים, לא ראויים או רשעים,
אלא בגלל שהמנגנון הזה הוא לקוי מיסודו. הרצון לייצר את הערוץ הייעודי
הזעיר לא נולד מרצון לייצר את התוכן, אלא מתוך רצון למצוא את הדרך לעקוף
אילוצים אחרים שנוגעים לסוגיות כמו דמי מעבר, דמי הפצה או דמי רישיון. אין
דרך לרבע את המעגל להבנתי. הרגולציה על תוכן לא עובדת. בסופו של דבר,
הפתרון הלא אלגנטי, שלא רומס את האינטרסים הקניינים הלגיטימיים של אף שחקן
אחד אחר, הוא את עלות הפיקוח של הערוצים שעוברים כעת לרשות השנייה לממן
מכספי האוצר על חשבון החיסכון שנחסך למועצת הכבלים והלוויין בכך שהם עוברים
לשם.

אתי בנדלר:

זאת אחת הבעיות שאני רוצה להעלות.

היו"ר יואב קיש:

אז נדבר על זה כשאת תדברי על זה, וזה יחזק או לא יחזק.

זיו מאור:

זאת הדרך היחידה. הרגולציה על תוכן נוסתה וכשלה. הדבר האחרון שאני רוצה
להציב זה הטבלה שהיושב ראש הציג.

אתי בנדלר:

אגב, הקביעה שאתה מדבר שהרגולציה על תוכן כשלה באופן גורף - -

היו"ר יואב קיש:

לא מקובל.

אתי בנדלר:

היא ממש לא נכונה.

זיו מאור:

זאת דעתי.

אתי בנדלר:

יש עניין של עובדות. חובת הפקות מקומיות או הפקות מקומיות קנויות, איש לא
יגיד - -

היו"ר יואב קיש:

או סוגה עלית.

אתי בנדלר:

סוגה עילית, קנויות וז'אנר עליון. יכולים להיות ויכוחים מה מסווג בתוך זה.

היו"ר יואב קיש:

נכון, אבל יש שם בפירוש השפעה על השוק.

אתי בנדלר:

איזו שאלה.

זיו מאור:

אני אומר חד וחלק, כל הרגולציה על תוכן, לרבות סוגה עילית והפקות מקומיות -
-

היו"ר יואב קיש:

מיותרת.

זיו מאור:

לא רק מיותרת, אלא גם הוכיחה את כישלונה. היא גם פוגעת בחופש הביטוי וחופש
היצירה בישראל. זו דעתי, אבל זו לא הפלטפורמה לדיון הזה.

אתי בנדלר:

ככל שמדובר בדעה ולא בקביעה, אני מכבדת את דעתו של כל אדם.

זיו מאור:

לגבי הטבלה. אני חושב שהטבלה הזאת מגשימה במהותה את חוק פרקינסון. היא
מסובכת מידי. כשמחוקקים חוקים מסובכים, ואני מהדהד את מה שאמרה יושבת ראש
מועצת הכבלים והלוויין מוקדם יותר היום, הכוח נשאר בידיו של הרגולטור
בחדרים חשוכים כך שיכולת המחוקק לפקח על הנעשה בהם היא מאוד מאוד מוגבלת.

אני אומר את הדבר הבא, היושב-ראש. יש מודל - הוא המודל הבלגי שהוצע על ידי
פורום בוועדת פילבר לפני שנתיים - שנדון בחדרים סגורים ונזרק לאיזו שהיא
מגירה. המודל הזה הוא מודל מתמטי שמשאיר אפס שיקול דעת לפקידים. כך צריך
להיראות מודל חקיקתי, הגם שהוא מסובך ליישום. הצעתי, וזאת על מנת להגשים את
המטרות שחזרו עליהן שוב ושוב ושוב, היא לקבוע, בהוראת שעה, את רף ה10% כרף
שמעליו לא חלות חובות רגולטוריות מהסוג שדובר בהן.

היו"ר יואב קיש:

מעליו או מתחתיו?

זיו מאור:

מתחתיו.

היו"ר יואב קיש:

אמרת שמעליו.

זיו מאור:

אני מתנצל, טעות בדיבור. אני מדבר על כך שמתחתיו לא חלות החובות
הרגולטוריות. צריך לתת למערכת שנה. צריך לקבוע כהוראת שעה את רף ה-10%,
לוותר על הרפים האחרים שנקבעו בהצעה מאחר שזה נותן חופש פעולה רב מידי
לפקידים על חשבון חופש הביטוי וחופש היצירה של היוצרים, האזרחים והערוצים,
וצריך לדון בנושא הזה מחדש בעוד שנה, לבחון את התועלת ואת הנזק הציבורי
שנגרמו.

היו"ר יואב קיש:

אני עובר לדובר הבא, וזה עורך הדין יגאל דנינו מערוץ ההידברות.

יגאל דנינו:

תודה. ערוץ ההידברות משדר כבר כ-10 שנים באפיק 97 בהוט וביס. הוא משדר
לעשרות אלפי בתי אב. רוח הערוץ הם שידורים בתחום היהדות לפלח היהודי
מסורתי. הערוץ מתקיים מתרומות בלבד, בעיקר של הצופים שלו. זה מודל ייחודי.
בכלל, זה ערוץ שהוא די ייחודי ביער הערוצים הקיימים, אין לו מודל עסקי,
מסחרי. לפני כשנתיים בערך מועצת הכבלים הטילה על הערוץ עיצום כספי, משום
שהערוץ שידר פרסומות לפעילויות של עמותת הידברות. אנחנו מדברים על כנסים,
על סדנאות, חס וחלילה לא על פרסומות מסחריות. מאז נאסר עלינו לשדר את
הפרסומות האלו. אנחנו פנינו בבקשה לתת לנו היתר לשדר פרסומות, כשהכוונה היא
לא לפרסומות מסחריות, אלא לתשדירים שמיועדים לפעילויות של העמותה, כשזה
בסמכות השר לפי חוק התקשורת. עד היום לא קיבלנו את ההיתר הזה. כעת נפתח
הפתח, גם באמצעות הצעת החוק שמונחת כרגע על שולחן הוועדה. אנחנו מבקשים
שיינתן לנו פתרון באמצעות חוק הרשות השנייה או באמצעות חוק התקשורת, אם על
ידי מתן אפשרות להיכנס לאחת הרובריקות שבטבלה שהוצגה היום, או באמצעות
ההיתר ששר התקשורת מוסמך לחתום עליו. בכל אופן, המשך המצב הקיים שבו הערוץ,
שמתקיים מתרומות בלבד, אין לו מודל מסחרי אחר, אין לו מודל הכנסות, לא רשאי
אפילו לפרסם את הפעילויות של העמותה שגם מהוות איזה שהוא מקור הכנסה, זה
מצב שהוא לא ייתכן. אם מדברים על פלורליזם, אז הערוץ הזה יושב על נישה,
נישה מאוד ייחודית, פלח של קהל דתי, אפילו חרדי, שמקבל תוכן שמתאים לו
ובעצם מממן היום את השידורים האלה מתרומות. צריך לתת איזה שהוא אופק לערוץ
הזה להמשיך להתקיים, וזה על ידי הכנסות מתרומות של העמותה.

היו"ר יואב קיש:

תודה. אני שמעתי על העניין. גם הייתה לנו שיחה עכשיו במזנון על הבעיה.
נרשמת, לכן רציתי שתקבל את זכות הדיבור. אני אגיד לך גם את מה שאמרתי לך
בהתייחסות עקרונית. ראשית, אני לא הולך לדון בהעברה של ערוצים, מלבד
הערוצים הייעודים שיש להם בסיס מסחרי ולכן הם מתאימים לעבור לרשות השנייה.
בכל הערוצים האחרים, לא רק הערוץ שלך, ויש רבים כאלה, אני לא הולך לדון
בוועדה הזאת, זה לא המקום. מצד שני, אני מכיר ושמעתי את הבעיה הזאת.

יעקב אשר (יהדות התורה):

לא לדון בתיקון הזה.

היו"ר יואב קיש:

לא לדון בבקשתך לעבור לערוצים המסחריים.

יעקב אשר (יהדות התורה):

להצטרפות במסגרת המהלך הזה.

היו"ר יואב קיש:

במהלך הזה.

יעקב אשר (יהדות התורה):

במהלך הכולל - -

היו"ר יואב קיש:

אני דיברתי על המהלך הזה שאני עושה עכשיו.

אתי בנדלר:

יכול להיות שהוא יכול לבקש רישיון מסחרי.

היו"ר יואב קיש:

נכון, אם תבקש רישיון מסחרי ותלך לשידור מסחרי, אבל אז יחולו עליך דמי
רישיון וכל הדברים. אני לא רוצה להיכנס לזה כרגע, כי זה כל אחד יוכל לעשות.

איתן כבל (המחנה הציוני):

כמה כאלה יש, סתם רק בשביל לקבל - -?

היו"ר יואב קיש:

לא יודע. יש גם ערוצי ילדים.

יגאל דנינו:

מעט מאוד.

היו"ר יואב קיש:

לא משנה. איתן, אני לא מתכוון לפתור את כל הבעיות של כולם. אני כן רוצה
להגיד, ותיכף אני אתן ליעקב אשר לדבר, שאני מבין שיש פה בעיה ספציפית שניתן
לפתור אותה בהוראת שר או בחקיקה בחוק התקשורת. בקשה, יעקב. אם אתה רוצה
שנתייחס לזה, אז בקשה.

יעקב אשר (יהדות התורה):

כן. כמו שאתה אמרת, אני רוצה רק שיבינו את העניין. ברגע שמופיע הדבר הזה
שאין פרסומות, אז יש פרשנות על מה שהם עושים. הרי הם מחזיקים את עצמם
מתרומות בלבד.

היו"ר יואב קיש:

כן, עמותה ללא מטרת רווח.

יעקב אשר (יהדות התורה):

אבל מה המטרה שלהם, בשביל מה הם עושים את זה? הם עושים את זה למען דברים
שהם מאמינים בהם ורוצים לחלוק אותם עם הציבור הרחב, בין היתר את זה שהם
באים ואומרים: בשבת הקרובה, שבת פרשת שמות, אנחנו, הידברות, לא גוף אחר,
עושים כנס במקום מסוים.

עודד פורר (ישראל ביתנו):

זה כמו שתגיד שלערוץ 10 שאסור לפרסם את התכנית - -

יעקב אשר (יהדות התורה):

בדיוק. יש פה עוול מתמשך בזה שמונעים מהם לעשות את זה.

היו"ר יואב קיש:

איפה נציגי המשרד?

יעקב אשר (יהדות התורה):

הם כבר נקנסו על הדבר הזה. אני מבין שלהוסיף ולהיכנס לערוצים נוספים, למרות
שאולי הם לא הרבה, במהלך הזה זה לא הולך להיות. אם צריך, אפשר לדבר על זה
במסגרת המהלך שיהיה בחוק ההסדרים, או כשתגיע כל הרפורמה המדוברת. יש שתי
אפשרויות. יש אפשרות שהשר ייתן היתר. אם יש בעיה בזה, זה לא עובד, או זה לא
קורה, אני מבקש להוסיף את התיקון המתבקש בתוך חוק התקשורת במהלך חקיקת החוק
הזה בין קריאה ראשונה לשנייה.

היו"ר יואב קיש:

אני אגיד ככה לגבי זה. יונתן, אני יודע שאתה רוצה להתייחס, אבל יכול להיות
שאני אפטור את ההתייחסות שלך בדבריי. אני לא נוקט פה עמדה לגבי התנהלות
ערוץ ההידברות מול מועצת הכבלים והלוויין, ממש לא, ואין בכוונתי. אני לא
מאשים אף אחד מהצדדים. בעניין הזה אני מכבד את שני הצדדים באמירותיהם שלהם.
אני לא שופט פה.

יעקב אשר (יהדות התורה):

אגב, זה עבר את הייעוץ המשפטי של מועצת הכבלים.

היו"ר יואב קיש:

לעצם הייעוד של הצעת החוק הזאת הנושא הספציפי הזה שונה, אבל אני בהחלט מוכן
לדון בו בין ראשונה לשנייה ושלישית במסגרת תיקון לחוק התקשורת. אני אומר
בצורה הכי ברורה, וזה כדי להבהיר ואולי למנוע ספקות, אנחנו נעשה את זה גם
בדיון עם מועצת הכבלים והלוויין וגם עם - -

מיכל רפאלי כדורי:

זה יהיה רק לערוץ ההידברות, או גם לערוצים אחרים?

היו"ר יואב קיש:

כרגע זו בעיה שהיא - -

אתי בנדלר:

זה לא תיקון שמתחייב אפילו מההרחבה שמדובר בה כרגע.

היו"ר יואב קיש:

אין ספק. אני מקבל את ההערה. אני לא דן בזה עד קריאה ראשונה. אני מבקש
מיעקב אשר לבוא בדברים עם המשרד, כי בהנחיות שר זה אולי יותר פשוט.

שרן השכל (הליכוד):

אם הם רוצים, שילכו עם הרישיון הזעיר, כמו שאנחנו - -

אתי בנדלר:

אני הצעתי שייקחו רישיון זעיר, אבל אז הם אומרים שהם לא רוצים להפוך לערוץ
מסחרי.

היו"ר יואב קיש:

אין כוונה להפוך אותם למסחרי. אנחנו שמענו. אמרתי לך את ההתייחסות שלי.
אנחנו גם נראה אם ניתן לפתור את הנושא הזה ישירות מול השר כך שהוועדה לא
תידרש. אם תידרש, ייתכן ונדון.

יגאל דנינו:

אנחנו לא פוסלים את האפשרות להפוך - -

היו"ר יואב קיש:

זכותכם תעמוד לכם.

מיכל רפאלי כדורי:

אני מבקשת מילה אחת בהקשר הזה.

היו"ר יואב קיש:

סיימתי את הדיון בהקשר הזה. אנחנו ממשיכים. אני רוצה להגיד מילה על לוחות
הזמנים. נשאר לנו דובר אחרון שעוד לא אמר. הדובר האחרון הוא אמיר וויטמן.

אמיר וייטמן:

תודה, אדוני היושב-ראש. אני פה מייצג את התנועה הליבראלית החדשה. אנחנו בכל
התחומים רוצים לקדם שוק חופשי, לאפשר לכולם לסחור באופן חופשי בכל התחומים.
הדוגמה פה של ערוץ הידברות כדוגמה צריכה להטריד אותנו. אני חושב שזו חרפה
שעורך דין של הערוץ צריך לבוא לכנסת ולהתחנן על מנת שיאפשרו לערוץ שהוא
מייצג לשדר תכנים ודברים כאלה.

קריאה:

פרסומות רצית לומר.

אמיר וייטמן:

זה אפילו לא פרסומות.

מיכל רפאלי כדורי:

למה זה לא פרסומות? זה משודר אצלנו, וזה פרסומות.

אמיר וייטמן:

כל אדם שיש לו סוג של יושרה מינימאלי צריך איכשהו להזדעזע ממצב כזה. יש
בציבור קבוצות רחבות מאוד, וזה לא סוד, שיש להן רגשות מאוד מאוד קשים כלפי
חלקים גדולים בתקשורת הישראלית. העובדה היא שהרבה אנשים לא מרגישים
מיוצגים, לא מרגישים שיש להם פה כדי להביע את עצמם. הסיבה לכך יכולה להסתכם
במילה אחת: רגולציה. ברמה הטכנית אנחנו סומכים את ידנו לחלוטין על זיו מאור
כדי להוביל את הדברים ליותר חופש בתחום הזה. אנחנו ודאי סומכים על חברת
הכנסת שרן השכל, על יושב-ראש הוועדה יואב קיש ועל הנבחרים. אני יודע
שהציבור שלי רואה בנושא הזה אולי הנושא הכי חשוב שקיים בקדנציה הנוכחית.
אנחנו לא יכולים לקבל שממשיכים מצב שיש בו השתקה של קבוצות רחבות
באוכלוסייה הישראלית. האחריות היא של כולכם, של חברי הכנסת ושל אנשים
שעובדים פה, לפתוח את השוק לתחרות.

היו"ר יואב קיש:

לא ניכנס יותר לפרטים. תודה, מקבל. כולם קיבלו את הטבלה. דיברנו על הטבלאות
ועל השינויים. אני רוצה שהיועצת המשפטית תתייחס להערות שיש לה לטבלה.

אתי בנדלר:

אולי, אדוני, לפי שורה.

היו"ר יואב קיש:

אוקי, אז בוא נעשה לפי שורה. אני מתחיל בשורה הראשונה - אני מזכיר לכולם
שהדיון על המספרים יהיה אחרי קריאה ראשונה – לגבי גדול שהגדרתו היא מעל
20%. כל השורה פשוטה, היא מדברת לפי מחויבויות לרישיון הקיים.

אתי בנדלר:

כלל ההוראות שחלות עליהם היום ימשיכו לחול, אין שינוי.

שרן השכל (הליכוד):

לפי המחויבות על פי חוק הרשות השנייה.

היו"ר יואב קיש:

כן. מי בעד, שירים את ידו?

הצבעה

בעד – פה אחד

נגד – אין

נמנעים – אין

השורה הראשונה בטבלה אושרה.

לאה ורון:

חברת הכנסת שרן השכל הצביעה במקום חבר הכנסת אברהם נגוסה, ועודד פורר הצביע
במקום חבר הכנסת רוברט אילטוב.

היו"ר יואב קיש:

הכל בכפוף לכל ההסתייגויות של הדיון הקודם לגבי ראשונה, שנייה ושלישית,
והכל בכפוף להערות של הממונה על ההגבלים, אולי מדרוג נפרד שיעשה את זה יותר
אחיד. אני לא חוזר, כי אם אני אחזור, אני לא אגמור. בינוני - מישהו רוצה
להתייחס?

רעיה עדני:

את המגבלה, את המדרגה, מה שהוזכר על ידי ההגבלים, אנחנו מבקשים לבחון.

אתי בנדלר:

על איזו מגבלה את מדברת?

רעיה עדני:

על לא יותר מ-50% מ-A.

היו"ר יואב קיש:

הכל יידון שוב. את רוצה להגיד לפרוטוקול? אם אני אומר כבר עכשיו שכל
המספרים יידונו, למה על כל מספר את רוצה להגיד את הדבר הזה?

רעיה עדני:

זה לא המספר.

היו"ר יואב קיש:

על מהות המגבלה כהגדרתה.

רעיה עדני:

על מהות המגבלה.

היו"ר יואב קיש:

הערה טובה, אני חוזר בי.

רעיה עדני:

גם בעניין של סוגה עילית, גם בעניין של הפקות מקומיות, וגם בעניין חובת
החדשות.

היו"ר יואב קיש:

היועצת המשפטית, האם את רוצה להתייחס לשורה השנייה?

אתי בנדלר:

אני רק רוצה להתייחס באופן כללי לאחוזים שמדובר. מעל 20% זה ברור, אבל בכל
מדרגה זה לא קופץ, למשל, מ-15% ל-16%. אם אנחנו מדברים עד 15, הדרגה הבאה
היא 15.1 וכך הלאה.

היו"ר יואב קיש:

נכון, זה לטובת הבהרה. המספרים, מן הסתם, יכול להיות שישתנו בעקבות דיון
שנעשה עליהם בהמשך. אני מעלה להצבעה את השורה השנייה של הבינוני. מי בעד,
שירים את ידו?

הצבעה

בעד – פה אחד

נגד – אין

נמנעים – אין

השורה השנייה בטבלה אושרה.

היו"ר יואב קיש:

אני עובר לשורה של הקטן. מישהו מהמשרדים רוצה להתייחס?

זיו גלעדי:

לגבי המעבר לירושלים אנחנו חושבים שצריכה להיות שוויוניות. כשנדבר על
הזעיר, נדבר גם על שוויונות ביניהם בתקופת המעבר לירושלים.

היו"ר יואב קיש:

אתה רוצה לעשות 3 שנים פה, זה יעשה לך יותר קל?

זיו גלעדי:

כן.

היו"ר יואב קיש:

אז נעשה 3 שנים בשניהם. אני מוכן לקבל את ההערה שלך.

עודד פורר (ישראל ביתנו):

על מה אתה מדבר?

היו"ר יואב קיש:

הנושא של מעבר לירושלים.

עודד פורר (ישראל ביתנו):

על בינוני וקטן?

היו"ר יואב קיש:

בקטן. עד קטן לא הייתה חובה להקים. קטן כבר חייב להקים. האמת היא שאם הוא
מתחיל מ-stretch, מן הראוי שילך ויעשה ישר בירושלים. אני מקבל את ההערה
שלך. על הזמן, אם זה שנתיים או שלוש, נדון בהמשך. אם אתה רוצה זמן אחיד,
אני מקבל, זה יהיה 3 שנים בשתי הקטגוריות. אנחנו נדון על אם מורידים
לשנתיים או שלוש בהמשך.

שרן השכל (הליכוד):

מה לגבי השלוש שנים בשתי הקטגוריות?

היו"ר יואב קיש:

בזעיר הגדרנו שלוש שנים.

עודד פורר (ישראל ביתנו):

אנחנו נדון על זה בין קריאה ראשונה לשנייה.

היו"ר יואב קיש:

על הכל נדון, אבל הוא רוצה שלפחות זה ייאמר על אותו זמן. אני מוכן לקבל את
ההערה.

זיו גלעדי:

בהצעה שלנו דובר על כך שברגע שגורם נוסף יקים חברת חדשות, ברגע שתתחיל
אופרציה של חדשות, תופחת חובת השקעת מינימום בחדשות של הערוצים - -

היו"ר יואב קיש:

אבל כתוב שאין מגבלת תקצוב בקטן.

זיו גלעדי:

אבל על הבינוני ועל הגדול כבר יש. אנחנו דיברנו על זה שהמגבלה היא מאוד
גבוהה. דיברנו על זה שברגע שיהיו עוד חדשות כבר יש פחות חשיבות לחייב את
כולם להשקיע סכומים.

היו"ר יואב קיש:

לגבי המגבלת כסף - מכיוון שזה מופיע כמספר - נדון בין ראשונה לשנייה
ושלישית. אני מעלה את שורת הקטן. מי בעד, שירים את ידו?

הצבעה

בעד – פה אחד

נגד – אין

נמנעים – אין

השורה השלישית בטבלה אושרה.

היו"ר יואב קיש:

עכשיו אני עושה פאוזה קצרה בנושא זעיר. בנושא הזעיר אנחנו עוברים לדון בשני
נושאים. אני מתחיל בחדשות, כרגע זה הנושא על הפרק. אנחנו עומדים עכשיו
להגדיר את הכללים המחייבים לערוץ חדשות זעיר, במידה ויחליט לעשות כך, כי
בהגדרתו איננו מחויב.

עודד פורר (ישראל ביתנו):

אני רוצה להתייחס עוד לפני זה.

היו"ר יואב קיש:

מה שיש בפניכם הוא נספח א', שזה החלטת המועצה לשידור כבלים ושידורי לוויין
מס' 1-14/2016 מיום 3.11.16. זה מסמך שמרכז את דרישות המועצה כבלים
ולוויין - נמצא פה יונתן, עורך הדין שמייצג אותם – מערוץ מורשת, הידוע
בכינויו ערוץ 20, להפקת חדשות. מכיוון שגם ערוץ 9 עומד בכללים האלה וגם
ערוץ הלא - -

קריאה:

לא באלה.

היו"ר יואב קיש:

לא באלה?

קריאה:

להם יש מסמך משל עצמם.

דב אברמוביץ:

לנו יש מסמך.

היו"ר יואב קיש:

יונתן, בוא תסביר רגע על המסמך. לפני שאתה מסביר, אני מבקש להפנות את תשומת
לב הנוכחים לעמוד 3 במסמך, לסעיף א' למטה – רישיון הערוץ. זה מתחיל עם סעיף
30.6. יש לנו את סעיף 30.6.1 עד סעיף 30.6.10. בכוונתי לקחת אותם כלשונם
כחלק מהתחייבות ערוץ זעיר שרוצה לשדר חדשות. אמרתי שיש הסתייגות אחת. את
סעיף 30.6.9 אני לא מתכוון להוסיף, למרות שהוא ברצף שהקראתי. את זה אנחנו
לא נכניס. נקריא את הסעיף ונגיד גם למה. בעמוד 6 למסמך יש את 3.3ב7 -
עקרונות התכניים שבעל הרישיון יקפיד עליהם בשידורי החדשות, א' עד ו'. גם
אותם נכניס למסגרת העקרונות שבהם יעמוד ערוץ זעיר בשידור חדשות. זה הרקע.
יונתן, הבמה שלך.

אתי בנדלר:

לא הספקתי לעיין במסמך.

היו"ר יואב קיש:

אנחנו נקריא את זה.

אתי בנדלר:

ראיתי שזה היה המסמך שהוצג לשם שימוע. האם הוא אושר ככתבו וכלשונו?

יונתן ביסקי:

אני צריך לבדוק את זה, אני לא יודע לענות.

אתי בנדלר:

יכול להיות שאנחנו לא מדברים על המסמך הנכון. היו הרבה תגובות לשימוע הזה.
אולי מירי תוכל לעזור לי.

מירי נאור אליאס:

זה הנוסח שהתקבל.

אתי בנדלר:

האם מה שיצא לשימוע, זה מה שאושר בסופו של דבר?

מירי נאור אליאס:

כן, לא קיבלנו הודעה אחרת. זה מה שהוחלט.

יונתן ביסקי:

זה רק נוסח בשביל מורשת, כמו למשל סעיף 3.3.ב7א - הרחבת מגוון הנושאים
המסוקרים ובכלל זה נושאים בעלי חשיבות כמו נושאים חברתיים, בעיות חינוך
מקומיות, נושאי דת ומדינה, יהדות וזהות יהודית.

היו"ר יואב קיש:

אוקי, אנחנו נדון עליו בהתאמות הנדרשות. ידידי יונתן, משיחתנו אתמול, ואני
אומר את זה גם לערוץ 9, חשבתי שזה כללים גנריים שחלים על כל הערוצים. אני
מבין כרגע, גם מזה, שיש כנראה שוני. אני לא יודע אם הוא מהותי או לא מהותי,
תיכף נבדוק. אנחנו נעבור להקראה, ואז נתייחס לכל סעיף וסעיף. מטרתי להצביע
על כל סעיף וסעיף. אם יחליטו חברי הכנסת שהם רוצים להוסיף עוד דברים, כמובן
שנעלה אותם לדיון. אם לערוץ 9 יש הסתייגות, הוא יקבל דיבור על כל סעיף
וסעיף.

שולי מועלם-רפאלי (הבית היהודי):

אדוני, אני רק רוצה להבין. אתה אומר שבעיות חינוך, נושאי דת ומדינה וזהות
יהודית לא רלוונטיים לערוץ 9?

היו"ר יואב קיש:

לא אמרתי כלום. אני עוד לא נכנסתי לתוכן. אמרתי שנדון על כל סעיף. אני רוצה
להתייחס למסגרת. אני אסביר לחברי הכנסת רגע את המסגרת, ואז חבר הכנסת עודד
פורר. הכי פשוט היה לוועדה הזאת להגיד – זה היה מיישר קו עם כל עורכי הדין
בכל המשרדים, עם כל המגבלות – חברים, ערוץ זעיר שרוצה לשדר חדשות, יש את
חוקי הרשות השנייה, בקשה, בהצלחה, תודה רבה. אם הייתי עושה את זה, הייתי
סוגר את כולם, כי אף אחד מהם לא יכול לעבור לרגולציה הזאת ביום אחד. הפתרון
שאליו הלכתי, וזה היה דרך אגב בהסכמת יושב-ראש ועדת הכלכלה ובהתייעצות, זה
שאמרנו: אוקי, הרי ממילא ערוץ 9 כבר משדר שנים חדשות במסגרת רישיון שהוא
קיבל מהכבלים והלוויין, והרי כבר ממילא ערוץ 20 נלחם ומנסה לקבל את
הרישיון, בואו ניקח את המסגרת הזאת - מן הסתם היא לא זהה אחד לאחד, אבל היא
שומרת על מה שאמרה פה חברת הכנסת איילת ורבין, ואם לא, נתקן את הנושא של
הנאותות בחדשות - ונעתיק אותה. למה? כדי שערוץ 9 מיידית ייכנס לקטגוריה, לא
יהיו לו בעיות, וערוץ 20 יעשה אולי פיין טיונינג וגם הוא ייכנס להגדרות.
אני אגיד לך את מה שאמרתי כל הזמן, וזה שאני דואג לכך שהם ישרדו, כי אחרת
הם לא ישרדו. זאת הסיבה העיקרית למה אני לא מאמץ את הרשות השנייה כלשונו
וככתבו, ואני אומר את זה גם לעורכי הדין. יכול להיות שיש לכם הסתייגויות
לזה, אבל זו הגישה שבחרנו לקחת. מה שאני מבקש מכם זה לא לנסות לשכנע אותנו
כל הזמן – החלטנו שלא – ללכת עם הגישה הזאת, אלא לנסות להגיד לנו: אולי
תעשו ככה, אולי תעשו אחרת. אל תגידו לנו: בואו תאמצו את הרשות השנייה.
אנחנו לא נעשה את זה, כי המשמעות היא להרוג את הערוצים. זה המסר העיקרי
שאמרתי. חבר הכנסת פורר, בבקשה.

עודד פורר (ישראל ביתנו):

תודה, אדוני. ראשית, אני חותם על כל מה שאמרת בהקדמה שלך פה עכשיו, זה
בדיוק העניין. לא לבוא עכשיו ולנסות לייצר מערכת רגולטורית חדשה למי שחי
בתוך איזו שהיא מסגרת רגולטורית כל כך הרבה שנים ועומד בה.

היו"ר יואב קיש:

אנחנו נאלצים להזיז אותו. אין ברירה, אנחנו בסיטואציה - -

עודד פורר (ישראל ביתנו):

אבל כשאתה מזיז אותו - -

היו"ר יואב קיש:

תתחשב.

עודד פורר (ישראל ביתנו):

אל תשנה לו את כל הדינים. אל תאמר לו: שמע, אני מזיז אותך, עכשיו תבנה את
כל הערוץ מחדש. זאת לא הכוונה. צריך להבין שגם בתוך הערוצים הקיימים
שנמצאים – אני מדבר על הערוצים הייעודיים הזעירים - ישנה שונות. ישנה שונות
בין הכללים שכל אחד מהם חי, גם איך כל אחד יישם. ערוץ 9, למשל, שמשדר חדשות
כבר שנים ארוכות, עומד בכל התנאים שקבע לו הרגולטור, מקיים אותם, שומר
עליהם. אין שום סיבה עכשיו לבוא ולהגיד לו: ממחר בבוקר, בגלל שאנחנו רוצים
להסדיר משהו אחר, אתה עכשיו תהיה עם כל מיני תנאים רגולטורים שונים
משמעותית ומהותית. צריך לראות איך יוצרים פה איזו שהיא מסגרת דווקא כשאנחנו
מדברים על זעיר מתחת ל-10% וכשאנחנו מדברים על זעיר ייעודי. הרי חילקנו גם
את העניין הזה.

היו"ר יואב קיש:

הזעיר והזעיר ייעודי באותה קטגוריה. התיקון הזה חל על כל קטגוריות הזעיר.

עודד פורר (ישראל ביתנו):

אם הוא יהיה משמעותי, הוא יגיע למדרגה שתהיה עליו רגולציה אחרת של חדשות
שכנראה גם תהיה הרבה יותר משמעותית. בשלב הזה שהוא קטן, בשלב שהוא צריך את
המטריה ואת ההגנה הזאת, אין מקום בעניין הזה להחיל עליו איזה שהם כללים שהם
כללים הרבה יותר מחמירים, וזאת כמובן כל זמן שהוא נשמר בכללים שקיימים היום
באופן כזה או אחר.

נחשון אקסלרד:

הפתרון הוא מאוד קל.

היו"ר יואב קיש:

אתם משדרים חדשות?

נחשון אקסלרד:

אנחנו עוד לא משדרים חדשות, אבל מיד נגיע לזה.

עודד פורר (ישראל ביתנו):

יש לי אינטרס שהם ישדרו חדשות. אני לא רוצה לשים להם חסמים שעכשיו הם לא
יצליחו לשדר חדשות.

נחשון אקסלרד:

לדברים שאמר היושב ראש ולדברים שאמר חבר הכנסת פורר יש פתרון מאוד קל.
כשמועצת הכבלים והלוויין נתנה רישיונות לערוצים הייעודיים, בכל אחד מהם
הייתה גם מחויבות לשידור חדשות החל משלב מסוים של חייו. יש כאלה שהתחילו
לעשות את זה, יש כאלה שעוד לא התחילו לעשות את זה. בכל אחד מהרישיונות שלהם
יש סעיף 30 מובנה ומותאם לאותו ערוץ. כל מה שצריך לעשות זה להגיד שכשהערוץ
הזה עובר לרשות השנייה ומקבל רישיון לרשות השנייה, לוקחים את סעיף החדשות
מרישיונו הנוכחי ומטמיעים אותו.

היו"ר יואב קיש:

אפשר לעשות את זה?

אתי בנדלר:

לא, אני לא מכירה את הטכניקה הזאת.

היו"ר יואב קיש:

לא, אי אפשר.

נחשון אקסלרד:

זה מה שאתה עושה פה.

היו"ר יואב קיש:

אבל אני עושה את זה כשאני עובר על שורה שורה ומתייחס. הרעיון הוא לבנות
משהו גנרי. אני מודה שכשקיבלתי את החלטת המועצה בנושא ערוץ המורשת, חשבתי
שזה גנרי, לא הבנתי שהוא מותאם, כמו שאתה אומר לי עכשיו.

נחשון אקסלרד:

95% גנרי.

היו"ר יואב קיש:

יפה. אז בוא נשמור על הגנרי כמחייב, ובזה סיימנו. חברת הכנסת שרן השכל.

שרן השכל (הליכוד):

אני מסכימה, אנחנו צריכים למצוא משהו שהוא מכנה משותף לכולם. הייתי רוצה
שכאשר נקרא עכשיו סעיף סעיף אנחנו נשמע את ערוץ 9 ואת ערוץ הלא.

היו"ר יואב קיש:

זה מה שנעשה. אם אין התנגדות, שיגידו שאין התנגדות.

שרן השכל (הליכוד):

יגידו מה ההבדלים בין ההצעה הזאת לבין מה שקורה היום, ונפעל על פי המכנה
המשותף הנמוך ביותר.

היו"ר יואב קיש:

הגנרי. זו הכוונה.

זיו גלעדי:

אני חושב שאנחנו לא מתנגדים למה שנאמר, אבל הדרך לפתור את זה היא בהוראת
מעבר, שאומרת שיצטרכו לעמוד בתנאי החדשות של חוק הרשות השנייה, לא להשאיר
איזה שטח אקס טריטוריאלי שהוא משהו שהמועצה כתבה פעם. הם יצטרכו לעמוד בתוך
תקופה מסויימת. זה לא יסגור אף אחד באופן מיידי. יצטרכו לעשות התאמות.

היו"ר יואב קיש:

זה לא יהיה. תקשיב, יש לנו אי הסכמה בסיסית. אני לא רוצה שערוץ זעיר ילך
למגבלות של הרשות השנייה, כי אף אחד מהם לא ישדר.

שולי מועלם-רפאלי (הבית היהודי):

אם בסוף כדי לשקם את ערוץ 20 נדפוק את ערוץ 9, אז מה - -?

עודד פורר (ישראל ביתנו):

מה שאתם טוענים עכשיו זה שאתם לא רוצים שיהיו חדשות בשפה הערבית בערוץ
בערבית ולא יהיו חדשות בשפה הרוסית. הם לא יקימו חברת חדשות, הם יסגרו את
החדשות.

היו"ר יואב קיש:

אני עובר להקראה.

אבי שמידט:

אני שב ומזכיר למה התכנסנו. התכנסנו כדי להוריד רגולציה. למה צריך עכשיו
לנקד בתוך חוק את כל הכללים? למה לא מספיק לכתוב שהרשות השנייה תקבע כללים
לשידור חדשות של הערוצים הזעירים?

היו"ר יואב קיש:

אני אגיד לך למה. לא יהיה.

אתי בנדלר:

שידור החדשות זה קודש הקודשים של השידור.

היו"ר יואב קיש:

ידידי אבי היקר, אני בעד המדיניות של השר להקים רגולציה, אבל כשנוגע העניין
לעניין חדשות, למחוקק יש לא מעט אמירות עקרוניות. אנחנו בדיון הזה נישאר
ברמת עיקרון ששומר על נאותות החדשות, לא ניכנס ל-bits and bytes. אמרתי
שאני הולך לעשות את זה קל כי אני נשאר ב-level הגנרי. אם מי מהערוצים
הייעודיים יעיר לי שיש לו איזו שהיא בעיה עם איזה שהוא סעיף, אני הולך
להקל. זאת אומרת, אני הולך לקולא, לא לחומרא, אבל מכבד את נושא נאותות
החדשות.

אני מתחיל בהקראה. אנחנו משתמשים בנוסח שמוצג לפנינו, למרות ההטיה שלו כלפי
ערוץ מורשת. כל הדברים שקשורים לערוץ מורשת יוצאו ממנו, מכיוון שאין
כוונתנו שזה ישפיע על הערוצים האחרים. אני מבקש דווקא מחבריי מהלא TV
ומערוץ 9 ערנות מוגברת עקב העניין. ככל שיתקבלו הערות בנושא זה לאחר קריאה
ראשונה, נדון בהן גם בין קריאה ראשונה לשנייה.

נחשון אקסלרד:

מצוין, זה כל מה שצריך.

היו"ר יואב קיש:

אז זה עוזר. בזה אני משחרר הרבה לחץ.

רעיה עדני:

אפשר להעיר הערות כלליות למסגרת?

היו"ר יואב קיש:

בקשה.

רעיה עדני:

אנחנו חושבים שמה שמייחד פרק חדשות ספציפי לקולא, כמו שכבוד היושב ראש אמר,
לערוצים ספציפיים - -

היו"ר יואב קיש:

זעירים.

רעיה עדני:

לערוצים בקטגוריה ספציפית של גודל. ההוראות האלו לא נוגעות לעצם גודלם של
הערוצים. הן לא שונות מהותית בפער בין הגודל של הזעירים לגודל של הגדולים.

היו"ר יואב קיש:

סליחה, לא הבנתי.

רעיה עדני:

ההוראות לעניין החדשות נובעות מטעמים של אתיקה ומטעמים של הפרדה בין
האינטרסים המסחריים לאינטרסים החדשותיים ולאופן שבו אתה משדר חדשות. כשאתה
יוצר שתי מסגרות של כללים שהם שונים במהותם לגבי ערוצים מסוימים ולגבי
ערוצים אחרים, אתה יוצר מגרש משחקים בלתי מאוזן שבאמצעותו אתה פשוט פוגע
בתחרות בשוק התקשורת. הגדולים לא יוכלו להתחרות בקטנים בהיבטים האלה, וגם
יש חשש מהותי שהאופן שבו החדשות עוברות ייפגע. אנחנו מציעים להשאיר את חובת
החדשות בצורה אחידה.

היו"ר יואב קיש:

אמרתי שלא לנסות לשכנע אותנו בעניין הזה.

רעיה עדני:

אני לא משכנעת.

היו"ר יואב קיש:

הצגת.

רעיה עדני:

אני מציגה את העמדה של משרד האוצר. אני חושבת שיש גם למשרדי הממשלה האחרים
הערות לעניין המסגרת.

היו"ר יואב קיש:

נכון, דיברתי על זה. אני רוצה לחדד את הנקודה, שלא ישתמע חס וחלילה מדברייך
שרישיונות שניתנו לשידור חדשות לערוצים ייעודיים במסגרת כבלים ולוויין, יש
להם בעיה בנאותות חדשות.

נחשון אקסלרד:

של אתיקה.

היו"ר יואב קיש:

אתיקה.

רעיה עדני:

לא.

היו"ר יואב קיש:

זה מה שמשתמע מדברייך. מה אמרת?

רעיה עדני:

מה שאמרתי זה שהם לא יתחרו.

היו"ר יואב קיש:

תחרות זה נושא אחר. אני מפריד.

שולי מועלם-רפאלי (הבית היהודי):

אנחנו דואגים שהגדולים לא יוכלו להתחרות בקטנים?

היו"ר יואב קיש:

אני רוצה לעצור את הדיון. את הלכת לנושא שביקשתי לא לדבר, אבל אני אחדד
עכשיו את הנקודה. התחרות לא תהיה שוויונית, נקודה. אנחנו עושים פה הצעת חוק
שבהגדרה מייצרת פה אי שוויון בתחרות. כן, יש לנו העדפה לקטנים, כי אחרת לא
יהיו קטנים, מה לעשות. אני לא מקבל אמירה שבמה שנוציא מתחת ידינו לא תהיה
נאותות חדשות. לזה אני לא מסכים. הרשות השנייה זה לא הדבר היחידי שיודע
לעשות את זה.

איתן כבל (המחנה הציוני):

אני חוזר כל הזמן לנקודת המוצא. אני אגיד את מה שאני בדרך כלל אומר בדיונים
שאני מנהל. הרי ברור לכולנו שהחוק הזה יעבור. אם אני אתנגד או לא אתנגד, זה
לא רלוונטי עכשיו.

היו"ר יואב קיש:

דרך אגב, זה לא מדויק מה שאתה אומר, ידידי. דעתך היא משמעותית ביותר.

איתן כבל (המחנה הציוני):

לצערי משרדי הממשלה, שהיו אמורים למנוע מלכתחילה בכלל שדבר כזה היה מגיע
דרך השרים שלהם, מביאים את זה לפתחנו. עכשיו אחת מהשתיים: או שאתם עוזרים
לי להוציא את התוצאה הכי טובה בנסיבות האלה, או שאתם כל הזמן נמצאים מאחור
בעמדה שהיא עמדה של אתמול, של שלשום שלא הייתם בה, ומחלישים אותי כדי לעשות
ולשפר את הנסיבות המתקיימות. זאת אומרת, אם זה היה תלוי בי בעולם דמיוני,
השיח הזה אולי לא היה מתקיים, אבל once הוא כבר מתקיים - -

היו"ר יואב קיש:

אמרתי את זה בתחילת דבריי.

איתן כבל (המחנה הציוני):

אז מה אני אומר? במקום שתבואו כל הזמן עם רעיונות שמצליחים להוריד למינימום
מינימום את הפגיעה שעלולה להיווצר לפי התפיסה שלכם, מה אתם עושים? יש שלב
שבו אתה מרגיש כאילו יש טובים ויש פחות טובים, ואני לא מרגיש נוח עם זה. לא
יכול להיות שכן מתאפשר למועצת הכבלים והלוויין להכין כללי אתיקה לחדשות,
כשאין לנו בעיה ללכת as is עם השיפורים. את יודעת מה? להוסיף. מה הייתי
מצפה ממך? שתאמרי כך: בנסיבות האלה אפשר שנשקול - אם מועצת הכבלים והלוויין
הייתה יכולה להניח כללים כאלה שהיו מקובלים על כולם, אנחנו נוסיף לזה עוד
נדבך כדי לחזק שחס וחלילה לא תיפול שגגה. זה מה שאני רוצה ממך.

היו"ר יואב קיש:

בדיוק.

רעיה עדני:

אני מקבלת את עמדתך. אני חושבת שתפקידנו הוא לסייע לכם, בין השאר, להעביר
את הצעות החוק בצורה מקצועית, אבל נקודות שאנחנו חושבים כממשלה, כדרג
מקצועי בממשלה שהן מייצרות בעיות משמעותיות, אני חושבת שחשוב שנביע עת
דעתנו.

שרן השכל (הליכוד):

אבל אתם חוזרים על אותה טענה פעם אחר פעם.

רעיה עדני:

אנחנו נשמח מאוד לסייע ולעזור.

היו"ר יואב קיש:

אני פתחתי את פתח דבריי, אמרתי בדיוק את זה. אל תלכו איתנו לכיוון של החוק
של הרשות השנייה לחדשות, אנחנו לא נהיה שם. זה מה שאני מבקש. זה מייצר
אנטגוניזם. הבנו את עמדתכם, לא צריך כל דיון להגיד לנו את זה. צריך לנסות
לעזור לנו להגיד: תשמעו, יש את הכללים של הכבלים והלוויין, הם באמת על
הכיפק, היינו רוצים להוסיף עוד כלל, חשוב לנו הכלל הזה. זו הדרך.

קריאה:

קיבלנו את זה רק אתמול בערב.

היו"ר יואב קיש:

בגלל זה אנחנו מקריאים. אני עובר להקראה.

דנה נוייפלד:

לפי כללי הרישיון הם מוגבלים מבחינת שידור החדשות. זאת אומרת, הם הציעו
לשדר רק מהדורה אחת, השאר מבזקים יומיים.

יונתן ביסקי:

אני אסביר. הרישיון של מורשת קובע מגבלה של זמן שהם יכולים לשדר תכנים
שאינם מורשת, לכן ההחלטה הזאת נכתבה בידיעה ששידורי החדשות יהיו מוגבלים.

היו"ר יואב קיש:

בשיחתי עם יונתן הוא הציע את מסמך התוכן לבטל. אני לא מקריא אותו.

דנה נוייפלד:

מה הטענה שלך? שאתה אומר שגם ההצעה השנייה יודעת לקבוע כללי חדשות. המועצה
לשידורי כבלים ולשידורי לוויין קבעה כללים. היא קבעה את זה בשים לב לזה שיש
מהדורה אחת יומית ו-5 מבזקי חדשות. האם גם את המגבלה הזאת משאירים?

היו"ר יואב קיש:

לא. אני אגיד לך לגבי זה.

דנה נוייפלד:

אתה לוקח רק את האסדרה שהיא יותר מקלה.

היו"ר יואב קיש:

אם נדבר בתיאוריה אנחנו לא נסיים. דנה, בדיוק נגעת בנקודה שביקשתי. מצוין.
אני הגדרתי משהו, ואז את אמרת: "בוא נוסיף". בקשה, נדון בזה כשאני אקריא.
אני מבקש את ההערה הזאת בזמן.

איתן כבל (המחנה הציוני):

אלו הערות חשובות.

היו"ר יואב קיש:

אלו הערות חשובות, אני נכנס אליהן עכשיו. אני לגמרי בעד. בדיון נחליט אם
ייכנס או לא ייכנס.

איתן כבל (המחנה הציוני):

לא תעשה קטן עם שיניים של אריה.

יוליה שמאלוב ברקוביץ:

אדוני היושב-ראש, אני מניחה שאם אתה תתחיל להקריא פה סעיף סעיף ונתחיל
להיכנס לנושא ספציפי מאוד, אתה לא תסיים עם החוק הזה בעוד שנתיים. השאלה אם
אפשר לבוא ולהגיד שהמסגרת היא מסגרת של מועצת הכבלים והלוויין, להגיד שאותה
אנחנו מעתיקים אלינו, אבל הדברים הספציפיים - -

היו"ר יואב קיש:

את זה אי אפשר, אמרה היועצת המשפטית.

אתי בנדלר:

הוועדה מחוקקת. היא לא מחוקקת דברים שהיא לא יודעת מה הם.

היו"ר יואב קיש:

יוליה, אני אגיד לך מה אני הולך לעשות. אני אומר את זה גם למשרדים וגם
לחברי הכנסת.

איתן כבל (המחנה הציוני):

אני רוצה להציע הצעה בונה.

היו"ר יואב קיש:

יש לי הצעה בונה, אתה תשמע אותה עכשיו. אני פונה לערוצים הייעודיים בעיקר.
מה שאני הולך לעשות זה להקריא ללא הפסקה את כל הסעיפים שהגדרתי כרלוונטיים.
לאחר מכן אני אפנה לערוצים הייעודים לקבל הערות לגבי סעיפים. על ההערות של
הערוצים הייעודים כולם אני הולך לעבור אחד אחד. אני אומר עוד פעם, זה יהיה
פתוח לאחר קריאה ראשונה לשינוי. אז יהיה יותר זמן להכין, אני בטוח. אני
הולך לקבל מחברי הכנסת את ההערות, ואז אנחנו נצביע על הנוסח כפי שנשלים.

איתן כבל (המחנה הציוני):

אינני רוצה להתייחס להצעה שמונחת כאן. אני רוצה להתייחס, וזה כדי שגם תנוח
דעתם של האנשים, לגבי המשך הדרך. הרי בתוך כל המערכות האלו, מעבר לעניין של
הערוצים המסחריים הקיימים, אנחנו חוזרים כל הזמן לערוץ של החדשות ולעניין
של התוכן של ההפקות. אני מציע שאני, אתה והיועצים המשפטיים נעשה שני סבבים.
סבב אחד יהיה עם המפיקים. נעבור איתם על הנושא, כדי להוציא מתחת ידינו
תוצאה יותר טובה לקריאה השנייה והשלישית. לא בפורום הזה. בפורום הזה זה לא
ייגמר.

היו"ר יואב קיש:

בין הראשונה לשנייה יש הרבה עבודה, חבר הכנסת כבל.

איתן כבל (המחנה הציוני):

יש כאן שתי נקודות מאוד מאוד חשובות, מבחינתי לפחות, והן הפקות מקור וחדשות
על כל משתמע מכך - מהזעיר עד - -

היו"ר יואב קיש:

אני מתחיל את ההקראה, אחרי זה אני מבקש את ההתייחסויות של הערוצים עצמם, אם
יש להם סעיף שמפריע להם. אני מקריא את הסעיפים עם המספר, אבל כמובן שהמספר
לא רלוונטי למהות.

30.6.1 בעל הרישיון יקים מערך עצמאי ונפרד להפקת חדשות אשר יכלול פריסה
נאותה של כתבים, שדרים ואמצעי סיקור ("מערך החדשות") אשר יפעל באופן נפרד
ועצמאי מבחינה ארגונית מיתר מערכות הערוץ.

30.6.2 המנהל הכללי של בעל הרישיון יהיה העורך הראשי של שידורי החדשות.
בנוסף לעורך הראשי של בעלי הרישיון, ימנה בעל הרישיון עורך חדשות ומנהל
מערך חדשות בעל ניסיון מוכח בתחום התוכן החדשותי ("עורך החדשות").

30.6.3 עורך החדשות ינהל את מערך החדשות באופן עצמאי ויפעל על פי שיקול
דעתו המקצועי באשר לתכני החדשות לרבות קבלת החלטות בנושא תכנים חדשותיים,
בהתחשב בצרכי הערוץ ובתקציבו המאושר.

30.6.4 המנהל הכללי של בעלי הרישיון והעורך הראשי של שידורי החדשות יהיה
אמון על נושאים אתיים בשידורי החדשות אשר מוסדרים בנספח האתיקה של בעל
הרישיון, בתקנון האתיקה שלו ובקוד האתי של מועצת העיתונות ועליהם בלבד.

30.6.5 עובדי מערך החדשות יהיו כפופים באופן ישיר לעורך החדשות והם לא
יעסקו, בין במישרין ובין בעקיפין, בשיווק זמן אוויר המיועד לפרסומות או
בהפקתו של משדר פרסומות או משדר חסות המשודר בכלל שידורי הערוץ או בנושא
עסקי כלשהו בעבור בעל הרישיון.

30.6.6 בעל הרישיון יהיה חבר במועצת העיתונות.

30.6.7 בעל הרישיון ימנה דירקטור חיצוני שיהיה חבר בדירקטוריון החברה
ובוועדת משנה לענייני חדשות שימנה הדירקטוריון. הדירקטור החיצוני ייבחר
באסיפה הכללית של בעל הרישיון וזהותו תאושר על ידי הרשות השנייה.

30.6.8 ועדת המשנה לענייני חדשות תקיים ישיבות לכל הפחות פעם ברבעון ובמידת
הצורך לעיתים תכופות יותר בהתאם לצרכי בעל הרישיון. פרוטוקול של דיוני
הוועדה יועברו למועצת הרשות השנייה תוך 30 ימים ממועד הישיבה.

סעיף 30.6.9 איננו חל.

30.6.10 תקנון החברה של בעל הרישיון יתוקן ויתווספו לו ההוראות הבאות:

30.6.10.1 שידורי חדשות – דירקטוריון החברה יעמוד על קיום הוראות הדין
והרישיון, בפרט בכל הנוגע לעצמאות שידורי החדשות בערוץ ויפעל לקיים הפרדה
מבנית בין בעלי המניות לבין אנשי התוכן של מערך החדשות. המנהל הכללי של
הערוץ ישמש כעורך ראשי של שידורי החדשות בהתאם לדרישת סעיף 6כ2ג(4) לחוק
התקשורת, אך מטעמים של הבטחת עצמאות מערך החדשות תוגבל סמכותו כעורך ראשי
של שידורי החדשות לסוגיות אתיות בלבד שמקורן בתקנון האתיקה של הערוץ ובקוד
האתי של מועצתה עיתונות, לפי העניין. בנוסף למנכ"ל שישמש עורך ראשי של
שידורי החדשות, ימונה עורך ראשי ומנהל מערך החדשות ("עורך החדשות"), אשר
יהיה בעל ניסיון מוכח בתחום התוכן החדשותי, ויפעל להבטחת עצמאות מערך
החדשות ועובדיו (הכפופים לו באופן ישיר) בהפקת וערכית החדשות, מהימנות
שידורי החדשות ורמת ההפקה הנאותה שלהם. עורך החדשות יקפיד על כך שבשידורי
החדשות לא ישוקפו עמדותיהם של בעל הרישיון, מנהליו, בעלי מניותיו או
עובדיו.

30.6.10.2 העברת עורך החדשות מתפקידו תיעשה ברוב של לפחות 75% מחברי
דירקטוריון החברה.

30.6.10.3 להבטחת עצמאותו של מערך החדשות ועובדיו בהפקת ועריכת החדשות,
מהימנות שידוריו ורמת ההפקה הנאותה שלהם, ישקיע בעל הרישיון תקציב שנתי
נפרד, ייעודי ומספק בכל שנה להפקה ועריכת החדשות. התקציב ישמש את מערך
החדשות בלבד. בעל הרישיון יפעל להעברת תקציב החדשות למערך החדשות במועדים
שייקבעו מראש. מערך החדשות של בעל הרישיון יהיה עצמאי מבחינה כלכלית באופן
שפעילות מערך החדשות תנוהל, מבחינה חשבונאית, בנפרד מפעילות שידורי הערוץ
האחרים.

30.6.10.4 בעל הרישיון ימנה דירקטור חיצוני שיהיה חבר בדירקטוריון הערוץ
ובוועדת משנה לענייני שידורי חדשות שימנה הדירקטוריון. הדירקטור החיצוני
ייבחר באסיפה הכללית של בעל הרישיון ויידרש אישור המועצה לרשות השנייה
למינויו. ועדת המשנה לענייני שידורי חדשות תקיים ישיבות לפחות אחת לרבעון
ותעביר למועצת הרשות השנייה את הפרוטוקולים של דיוני הוועדה תוך 30 ימים.
לעניין סעיף זה, "דירקטור חיצוני": דירקטור שאיננו בעל עניין בחברה או נושא
משרה בה ושאינו נושא משרה בבעל עניין בחברה, ושאינו בן משפחה של בעל עניין
או של נושא משרה כאמור, שייבחר על ידי האסיפה הכללית ויאושר על ידי המועצה
לשידורי כבלים ולשידורי לוויין".

3.3ב7. העקרונות התכניים שבעל הרישיון יקפיד עליהם בשידורי החדשות:

1.  הרחבת מגוון הנושאים המסוקרים ובכלל זה נושאים בעלי חשיבות כמו נושאים
    חברתיים, בעיות חינוך מקומיות, נושאי דת ומדינה, יהדות וזהות יהודית.

2.  שידורי החדשות יבטיחו כי בסדר היום התקשורתי יינתן ביטוי לעמותות
    חברתיות שאינן זוכות לחשיפה תקשורתית.

3.  בשידורי החדשות, יפעל בעל הרישיון להעשיר את עולם הידע של הצופים
    באמצעות הענקת תובנות על אירועי השעה, תרומה לחינוך לאזרחות, הכרת
    הארץ, העמקת הזהות הלאומית והיהודית ושמירה על הדמוקרטיה.

4.  שידורי החדשות יתמקדו בעיקרם באייטמים בעלי ערך חדשותי ממשי באופן שבו
    לכל אייטם תהיה הצדקה תכניתית חדשותית.

5.  שידורי החדשות יעסקו בין השאר בסיקור נושאים ייחודיים ובלעדיים, ובין
    היתר יסוקרו אירועים חדשותיים מן העולם.

6.  שידורי החדשות יבטיחו ביטוי מקיף יותר לאזורי הפריפריה ולציבור החי בהם
    תוך העצמת הפריפריה הגאוגרפית והחברתית כאחד. בשידורי החדשות ייצור בעל
    הרישיון מסגרת שידור קבועה לכתבות על נושאים, אירועים ואנשים מאזורים
    שונים ברחבי הארץ בדגש על פריפריה.

הורדנו סעיפים בנושא המערך הטכני ובנושא נספח התוכן. מי שיחליט שיש שם סעיף
שנוגע קטגורית לכל הערוצים, יהיה מוזמן להעלות אותו.

אתי בנדלר:

אני רק רוצה להפנות את הוועדה לעמוד 7. כתוב כך: "להחלטה זו, מצורפים נפסח
ד'1 (הפרדה מבנית ועסקית) ונספח ד' 2(אתיקה), הכוללים שינויים והתאמות
רלוונטיים לשידור חדשות על ידי בעל הרישיון". לא ראיתי שזה צורף, אבל אני
מניחה שככל שמדובר בתקנות אתיקה ובאיך מתבצעת הפרדה מבנית או עסקית לצורך
העניין הזה, אלה דברים חיוניים.

היו"ר יואב קיש:

אפשר להוציא הנחיה לרשות השנייה שתשלים את המסמכים האלה במידה ויידרש. אני
רוצה לעסוק בעקרונות הליבה של החקיקה בנושא הפרדה.

אלידור בליטנר:

זה חלק מעקרונות הליבה.

אתי בנדלר:

שני עקרונות הליבה חשובים ביותר.

היו"ר יואב קיש:

יש התייחסות לא מעטה לנושא תקנון אתיקה בסעיפים. אני לא חושב שאנחנו צריכים
לקבוע בחקיקה את תקנון האתיקה של הערוצים, אבל אם תרצו להוסיף סעיף לפיו
תקנון האתיקה ייקבע על ידי הרשות השנייה, זה משהו שבהחלט אפשר לשקול
ולהוסיף. אני רוצה רגע אחד לעצור את המשרדים. אני רוצה דווקא יותר לשמוע את
הערוצים הייעודיים עם ההערות שלהם לכל מה שהקראתי, אם הם רוצים להוסיף
סעיף, אם הם רוצים להוריד סעיף, ואנחנו חברי הכנסת נחליט, נראה אם אנחנו
מקבלים.

רעיה עדני:

רק שאלת הבהרה. אני לא יודעת אם יש אסדרה לכללים של אתיקה חדשותית ברשות
השנייה.

דנה נוייפלד:

יש.

אתי בנדלר:

רציתי לשאול אותו.

יוליה שמאלוב ברקוביץ:

יש.

קריאה:

למיטב ידיעתי, אין כללים כאלה.

היו"ר יואב קיש:

בוא נתחיל את העבודה עם הערוצים.

יוליה שמאלוב ברקוביץ:

רעיה את צודקת, יש אתיקה בשידורים, לא בשידורי החדשות.

רעיה עדני:

אין אתיקה. אתיקה בחדשות היא לשיטת המשרדים דבר שצריך להיות מוסדר באופן
עצמאי על ידי משרד החדשות כי בסוף יש מועצת עיתונות.

היו"ר יואב קיש:

אז יכול להיות שצריך להיות מוסדר. זה מה שהיה כתוב פה במסמך. תודה רבה על
ההערה.

רעיה עדני:

אני חושבת שזו סוגיה ששווה לחשוב עליה.

אתי בנדלר:

איזו סוגיה?

רעיה עדני:

האם אתיקה - -

היו"ר יואב קיש:

מכיוון שאמרתי שאני הולך להוסיף סעיפים או להוריד - לאחר קריאה ראשונה זה
יישאר פתוח - אני הולך לקולא. מה כוונתי? זאת אומרת, אם יבואו יגידו לי:
"יש לי בעיה עם סעיף כזה וכזה" כך שזה יישמע לי הגיוני, אני אוריד. אם אחרי
זה אתם תבואו ותגידו לי על האתיקה, או כמו שהעירה לי היועצת המשפטית שיש לה
איזו בעיה של מסמכים שאולי כן צריכים להיכנס לפה ולא נכנסים, נוסיף אותם
לאחר הקריאה הראשונה. זה הבסיס, באמת הליבה שמוסכמת על כולם ולא מעוררת
אנטגוניזם, שאיתה כולם יכולים לחיות. נרצה להוסיף אחר כך בגלל שהמשרדים
רוצים ולא היה להם מספיק זמן, נדון בזה גם לאחר הקריאה הראשונה. בקשה, הלא
TV.

נחשון אקסלרד:

אני מתחבר לעמדה שאומרת שענייני האתיקה אלה דברים שראוי שהמשדר יציב לעצמו.

היו"ר יואב קיש:

תגיד לי מה הסעיפים שמפריעים לכם.

נחשון אקסלרד:

אני בהחלט אצטרך שהות על מנת ללמוד את סעיפי הרישיון שלנו ומה הם אומרים
לגבי שידור חדשות מול הדבר הזה שקראתי. אני אחכה עם זה לאחר הקריאה
הראשונה. שני דברים כאן שאני חושב שהם לא רלוונטיים לערוץ הערבי. אחד, סעיף
א' ב-3.3ב7, שזה סעיף שמדבר על יהדות וזהות יהודית. אני חושב שזה לא כל כך
רלוונטי לערוץ הערבי.

היו"ר יואב קיש:

אני מציע לסיים את סעיף א' במילים: "הרחבת מגוון הנושאים המסוקרים". זה
בסדר? עם זה אתה יכול לחיות?

נחשון אקסלרד:

כן.

עודד פורר (ישראל ביתנו):

הייתי מוריד את סעיף א'.

היו"ר יואב קיש:

אני רוצה לעשות את זה גנרי כרגע.

אתי בנדלר:

אם אתה מוריד את המילים - -

היו"ר יואב קיש:

מה עם חינוך מקומי?

אתי בנדלר:

חינוך מקומי מאוד רלוונטי לערוץ הערבי.

נחשון אקסלרד:

לא אמרתי שחינוך מקומי לא רלוונטי.

היו"ר יואב קיש:

אוקי, אז אתה רוצה להוריד נושאי דת ומדינה, יהדות וזהות יהודית. מתקבל.

נחשון אקסלרד:

גם דת ומדינה טוב לי.

היו"ר יואב קיש:

אז מה אתה רוצה להוריד? יהדות וזהות יהודית נמחק.

נחשון אקסלרד:

אותו דבר בסעיף ג'.

שרן השכל (הליכוד):

העמדת הזהות הלאומית.

נחשון אקסלרד:

הזהות הלאומית מצוין, רק הזהות היהודית פחות מדברת למגזר הערבי.

היו"ר יואב קיש:

אז אני מסכם. בסעיף א' - יהדות וזהות יהודית נמחק. סעיף ג' – העמקת הזהות
הלאומי והיהודית נמחק.

נחשון אקסלרד:

הזהות הלאומית חשובה לנו מאוד.

היו"ר יואב קיש:

אז רק היהודית נמחק. הלא, עוד הערות?

נחשון אקסלרד:

הערה נוספת נוגעת למחויבות של הערוץ הזה לשדר חדשות דווקא מירושלים. אם
תגיד לי שאתה רוצה לדבר במועד מאוחר יותר, בסדר, אבל זה משהו שיש לנו בעיה
קשה איתו.

היו"ר יואב קיש:

בסוף נדבר על ירושלים, כי זה לא מופיע במה שהקראתי. ערוץ 20, מה הערותיכם?

מירי נאור אליאס:

יש לנו הערות בשני מישורים. אחד, רגולציית יתר, דברים שאנחנו חושבים שצריך
להוריד בשביל שלא יהיה קשה אחר כך לפקח, כי הרי המטרה כאן היא להקל.
ושניים, התערבות מיותרת בתוכן שיוצרת לנו בעיות אחרות. לגבי 30.6.1 - מי
יקבע מה זו פריסה נאותה של כתבים וכו'? יש פה כל מיני התייחסויות של
רגולציית יתר.

היו"ר יואב קיש:

מה את מציעה למחוק?

מירי נאור אליאס:

למחוק את המילים "פריסה נאותה של".

היו"ר יואב קיש:

שלא יהיה ויכוח על זה.

מירי נאור אליאס:

זאת אומרת, לכתוב כתבים, שדרים ואמצעי סיקור, אבל הכמות והאופן - -

היו"ר יואב קיש:

אני מקריא, תגידי לי אם הבנתי נכון. בעל הרישיון יקים מערך עצמאי ונפרד
להפקת חדשות אשר יכלול כתבים, שדרים ואמצעי סיקור.

מירי נאור אליאס:

נכון.

היו"ר יואב קיש:

אני מקבל. מישהו מחברי הכנסת רוצה להתייחס?

שולי מועלם-רפאלי (הבית היהודי):

מקבלים.

מירי נאור אליאס:

ב-30.6.2 שוב אותו רעיון. מי יקבע מה זה בעל ניסיון מוכח? מספיק שיהיה מנהל
מערך חדשות בתחום התוכן החדשותי. אני חושבת שכל אחד מספיק מקצועי כדי
לקחת - -

היו"ר יואב קיש:

את המוכח אפשר להוריד, אבל בעל ניסיון חייב להישאר.

מירי נאור אליאס:

בעל ניסיון כן, אבל המוכח - -

היו"ר יואב קיש:

חברי הכנסת מקבלים?

שולי מועלם-רפאלי (הבית היהודי):

כן.

מירי נאור אליאס:

30.6.3. בהתחשב בצרכי הערוץ ובתקציבו המאושר. למה צריך שהתקציב יאושר?

היו"ר יואב קיש:

זה צריך.

מירי נאור אליאס:

דיברנו על זה שחובות ההשקעה לא יחולו.

היו"ר יואב קיש:

אז לא במאושר – בתקציבו.

מירי נאור אליאס:

כל ערוץ צריך להשקיע כסף בשביל להפיק חדשות. מכיוון שאין מחויבויות של
סכומים, אף אחד לא צריך לאשר את זה ולבדוק מה קורה.

היו"ר יואב קיש:

נכון, אנחנו לא הולכים למודל של אישור תקציב. נסיים במילה "תקציבו", בלי
המילה "המאושר". אני מקריא את מה שאמרנו בינתיים. בסעיף 30.6.1 הורדנו את
המילים "פריסה נאותה של", בסעיף 30.6.2 הורדנו את המילה "מוכח", ובסעיף
30.6.3 הורדנו את המילה "מאושרת".

מירי נאור אליאס:

30.6.8. ועדת המשנה תקיים ישיבות לכל הפחות פעם ברבעון. למה צריך להחליט על
מועדים וכו'? תנו לנו להתנהל באופן - -

היו"ר יואב קיש:

אבל יש דיווח אחרי זה לרשות השנייה.

מירי נאור אליאס:

גם הדיווח חסר. אפשר אולי לקבוע שאם הרשות תבקש דיווח הוא יועבר, אבל לעשות
משהו שהוא מחייב אותנו, זו רגולציה מכבידה ומיותרת.

אתי בנדלר:

יונתן, אולי תסביר למה קבעתם את זה.

יונתן ביסקי:

אני מסכים עם מירי שזה מיותר.

היו"ר יואב קיש:

אתה לא רוצה את הדיווח בכלל?

יונתן ביסקי:

אצלנו זה אולי דבר - -

היו"ר יואב קיש:

יוליה, אתם חושבים שאתם צריכים את הדיווח הזה בחשיבה של הקלת רגולציה?

יוליה שמאלוב ברקוביץ:

אני חושבת שמה שצריך להוסיף פה זה שזה יקרה לפי בקשת הרשות, כי יכול להיות
שנבקש פעם בשנה. אולי יש סיבות שנבקש פעם בחודשיים.

מיכל שמולי:

מכיוון שבכל מקרה יש סעיפים שקובעים שהרשות והמועצה יכולים לבקש מאיתנו כל
מסמך, זה חלק מהעניין. לא צריך להכביד באופן ספציפי.

אתי בנדלר:

חיוב של קיום ישיבות אחת לרבעון לפחות של ועדת משנה, זה כדי להבטיח שבאמת
הדירקטוריון יפקח על שידורי החדשות.

היו"ר יואב קיש:

אני מקבל את הדעה. נציגת ערוץ 10, אני חושב שזה פחות רלוונטי כרגע לדיון,
אבל בקשה תגידי את הערתך.

דבורה קמחי:

אני הולכת להגיד משהו שאולי יישמע פה קצת מהפכני. לא נראה לי ש- - חדשות
צריכים להופיע בחקיקה. מה שצריך להבטיח זה את עצמאות חברת החדשות, את
עצמאות שידורי החדשות, להפריד בין תוכן לבין פרסומות. ישנו סעיף 64 בחוק
הרשות השנייה שאומר שחברת החדשות תקיים שידורי חדשות מדויקים, מהימנים
ומאוזנים, שלא ישקפו את עמדותיהם ודעותיהם הפרטיות של מנהלי החברה

היו"ר יואב קיש:

זה מופיע גם פה.

דבורה קמחי:

אני חושבת שאלה העקרונות החשובים. כל כניסה לתכני חדשות נראית לי מיותרת.

היו"ר יואב קיש:

אני מסכם את הסעיף. אני מקבל את המלצתה של היועצת המשפטית, שאת נושא הדיווח
אנחנו נוריד.

אבי שמידט:

אנחנו רוצים להצטרף לתמיכה בעניין של הורדת הרגולציה בחקיקה ראשית.

היו"ר יואב קיש:

מי שתומך לא צריך להצטרף. אני מסיר את חובת הדיווח לרשות השנייה.

אתי בנדלר:

סעיף 30.6.8, המשפט המתחיל במילה "פרוטוקולים".

היו"ר יואב קיש:

בדיוק, את זה אני מסיר. אני משאיר את חובת ההתכנסות לפעם ברבעון. קיבלתי את
הצעתך. אנחנו נעצור ב-30.6.8, לאחר המילים "לצרכי בעל הרישיון". את
הפרוטוקולים שיועברו לא צריך. יבקשו – יקבלו. לא צריך להתחיל להעביר להם
פרוטוקולים.

יוליה שמאלוב ברקוביץ:

אני חושבת שלהוריד לגמרי - -

היו"ר יואב קיש:

תרצי – תקבלי.

יוליה שמאלוב ברקוביץ:

אני רוצה שזה יהיה כתוב.

אתי בנדלר:

נדמה לי שבחוק עצמו יש לך סמכות, בחוק העיקרי.

יוליה שמאלוב ברקוביץ:

אני כרגע לא מול החוק העיקרי, אני כרגע מול החוק הספציפי.

היו"ר יואב קיש:

אני מוריד את זה עכשיו. הרי אנחנו נבדוק את זה לעומק בין ראשונה לשנייה
ושלישית. תבדקי את זה.

אתי בנדלר:

תבדקי. אם החוק הנוכחי, יוליה, לא מאפשר לך לבקש את הפרוטוקולים בכל עת, אז
הדברים - -

היו"ר יואב קיש:

יובהרו.

מירי נאור אליאס:

30.6.10.3. גם פה מדובר על כך שישקיע בעל הרישיון תקציב שנתי נפרד, ייעודי
ומספק. זה בסדר גמור, התקציב יושקע, רק שהדבר הזה לא יהיה נתון לבדיקה של
מה זה מספק. המילה "מספק" צריכה להימחק מכאן. נשארת חובת השקעה ללא פיקוח.

היו"ר יואב קיש:

אל"ף, זו שאלה כבדה מאוד. יש בה הרבה שאלת מהות. מכיוון שאמרתי שאני הולך
לקולא אני מוריד את זה, אבל זה ימשיך להיות בדיון משמעותי לאחר קריאה
ראשונה. אני לא פוסק פה. רק שלא ישתמע מדבריי כאילו שפסקתי. לשלב הראשון
אנחנו מורידים את המילה "מספק". בטח ערוץ הלא מצטרפים לבקשה הזאת.

מירי נאור אליאס:

ב-30.6.10.4 יש את העניין של להעביר למועצה את הפרוטוקולים של דיוני הוועדה
תוך 30 יום. אותה הערה כמו קודם.

היו"ר יואב קיש:

בוטל, נמחק.

אתי בנדלר:

יש לי הערה לסעיף הקודם. יש אולי מקום, בהתחשב בסמכויות הכלליות של הרשות
השנייה, למחוק את ההוראה הזאת, אבל צריכים לכתוב במפורש שהם חייבים לנהל
פרוטוקולים.

היו"ר יואב קיש:

זה ברור. זה גם לכם, נכון?

מירי נאור אליאס:

בוודאי.

היו"ר יואב קיש:

אז תוסיפי את זה.

איתן כבל (המחנה הציוני):

בהרבה מקומות היה ברור ולא כתבו.

היו"ר יואב קיש:

תקיים ישיבות לפחות אחת לרבעון, נקודה. אני מוחק את המילים "ותעביר למועצה
את הפרוטוקולים של דיוני הוועדה תוך 30 ימים".

מירי נאור אליאס:

הערות אחרות לגבי סעיף 3.3ב7. דיברנו כאן על סעיפים א' ו-ג'. עשינו להן
איזה שהן התאמות שמתאימות לכולם. אני חושבת שא' עד ג' הם שלושה סעיפים
שמתייחסים לתוכן מאוד ספציפי לערוץ ייעודי.

היו"ר יואב קיש:

תגידי לי מה את רוצה להוריד. את רוצה להוריד את א' עד ג'?

מירי נאור אליאס:

כן. אם אתם חושבים שצריך להישאר בנוסח שהוצע קודם ל-א' ול-ג', אז גם בסעיף
ב' יש משהו מאוד ספציפי לערוצים ייעודיים, וזה הביטוי "לעמותות חברתיות".
אני לא חושבת שזו דרישה לגיטימית מגוף שמשדר חדשות. ושוב, אני חוזרת על זה
שא' עד ג' הם מאוד מאוד נקודתיים.

היו"ר יואב קיש:

בסעיף ב' אני מקבל את המלצתך, אני חושב שזה באמת לא מהותי בעניין הזה.

שולי מועלם-רפאלי (הבית היהודי):

מה זה "עמותות חברתיות שאינן זוכות לחשיפה תקשורתית"? שמא נזכיר את נאומו
של ראש אחת העמותות - -

היו"ר יואב קיש:

אז אנחנו מבטלים את סעיף ב'. את סעיפים א' וג' אני משאיר. אני מקווה שאתם
כרגע יכולים לחיות עם זה לקריאה ראשונה.

מירי נאור אליאס:

שתי הערות אחרונות. מה זה המילים "ערך חדשותי ממשי" בסעיף ד'?

היו"ר יואב קיש:

את המילה "ממשי" אני מוכן להוריד.

שרן השכל (הליכוד):

מה זה "תהיה הצדקה תכניתית חדשותית"? מי מחליט מה מוצדק ומה לא מוצדק? זה
לא הגיוני.

היו"ר יואב קיש:

להוריד את ד'.

דנה נוייפלד:

את כל 7ב.

היו"ר יואב קיש:

את כל 7ב להוריד? 7ב נובע כנראה מאופן הייעודיות, האם אני צודק?

מירי נאור אליאס:

אתה צודק לחלוטין.

דנה נוייפלד:

אם אנחנו רוצים להיות ישרים עם עצמנו, צריך שלא תהיה התערבות בתוך תכני
החדשות. אם נשמע מזה שיש התערבות בתוכן, זה לא ראוי.

היו"ר יואב קיש:

אני מקבל. מישהו מחברי הכנסת חושב אחרת?

שרן השכל (הליכוד):

רק להחיל את כללי האתיקה.

היו"ר יואב קיש:

3.3.ב7 נמחק. א' עד ו' לא רלוונטי, הוא מוסר. ערוץ 24, אתם משדרים חדשות
בכלל?

שרית הכט:

אין לנו עניין בשידורי חדשות, אבל אולי זה מקום טוב לשאול, איך הבעיה שלנו
הולכת להיפתר.

היו"ר יואב קיש:

אני לא יודע. אם הבעיה שלך היא לגבי החזקות צולבות - -

שרית הכט:

לא בעיות צולבות. אנחנו מדברים על איזו שהיא הוראת מעבר שתאפשר לנו להמשיך
להחזיק את ערוף 24, אחרת אנחנו נמצאים בבעיה.

אתי בנדלר:

באיזה מובן אתם נמצאים בבעיה?

שרית הכט:

ברגע שמעבירים אותנו תחת חוק הרשות השנייה ונותנים לנו איזה ערוץ מסחרי שלא
ממש ביקשנו - -

היו"ר יואב קיש:

זעיר ייעודי.

שרית הכט:

אז אנחנו לא יכולים להחזיק אותו.

היו"ר יואב קיש:

ערוץ 24, אתם ערוץ שמאוד חשוב לנו לשמר לטובת הצופים שלנו, באמת ברמה
האזרחית אני אומר, לא מזה שאני קשור לבעלי המניות. ברמה האזרחית את כל
הערוצים האלה חשוב לנו לשמר. אנחנו מבינים שיש בעיה בנושא החזקות צולבות.
אנחנו נעשה את המיטב.

שרית הכט:

אין כל כך בעיה של החזקות צולבות.

היו"ר יואב קיש:

אנחנו נשמע את הממונה על ההגבלים בעניין אחרי קריאה ראשונה.

שרית הכט:

אני לא חושבת שלממונה על ההגבלים העסקיים יש התנגדות כאן, משום שאנחנו לא
מתכוונים להחזיק חדשות, אנחנו רוצים להישאר ברישיון שלנו.

היו"ר יואב קיש:

את יודעת מה? את צודקת, אני חוזר חזרה. הדיון כרגע הוא בחדשות. אין לכם שום
הערות. לבעיות שלכם אני נותן את כל הכבוד והמשקל, אנחנו נדון בזה בהמשך.

איתן כבל (המחנה הציוני):

נדון בזה.

היו"ר יואב קיש:

לא שוכחים אתכם. נשאר לנו ערוץ 9. הערות נוספות אם יש לכם. האמת היא שאנחנו
עכשיו רק בקטע הראשון.

דב אברמוביץ:

בניגוד לערוצים הייעודים האחרים שדיברו פה ואין להם ניסיון בשידורי חדשות,
לערוץ 9 יש ניסיון של 16 שנה בשידור חדשות. מעולם לא נטען כלפיו שיש לו
איזו שהיא בעיה אתית עם החדשות. במקום הנוסח הקיים ב-30.6.1, אנחנו מציעים
כך: בעל הרישיון יקים מערך להפקדת חדשות אשר יפעל באופן עצמאי מהמערך
השיווקי והעסקי.

היו"ר יואב קיש:

מה אתה רוצה לשנות, מה מפריע לך?

דב אברמוביץ:

אני לא יודע מה זה "מערך עצמאי ונפרד", האם הכוונה היא לחברת חדשות בכסות
אחרת.

היו"ר יואב קיש:

לא. אני אסביר.

דב אברמוביץ:

הכתבים הם כתבים. בערוץ מהסוג שיש לו רק כמה עשרות עובדים סך הכל אתה לא
יכול להפריד בין המערך הניהולי של הערוץ לבין המערך הניהולי של חברת
החדשות. ברישיון שלנו יש הפרדה גמורה בין פעילות עסקית-שיווקית ממכירת
פרסומות לבין המערך החדשותי.

היו"ר יואב קיש:

אני לא מצליח להבין מה הבעיה שלך עם 30.6.1.

שרן השכל (הליכוד):

הוא אומר שיש לו כתבים שמשדרים גם בתכניות אחרות - -

היו"ר יואב קיש:

הנושא של העצמאי והנפרד הוא חשוב. יש לך אותו.

אתי בנדלר:

אני לא מבינה, מר רבינוביץ. אתם משדרים כבר תקופה ארוכה על סמך הוראות
כאלו.

עודד פורר (ישראל ביתנו):

לא, הוראות אחרות.

היו"ר יואב קיש:

מה ההוראה שלך אומרת?

דב אברמוביץ:

שחייבת להיות הפרדה מלאה.

היו"ר יואב קיש:

זה מה שכתוב פה.

אסף אמיר:

הוא צריך שני מספקים שונים למכור פרסומות: אחד לחדשות ואחד ליתר התכניות.

קריאה:

זה מה שדורשים ממנו.

נחשון אקסלרד:

זה דורש ממני צלם אחד שיצלם רק חדשות, צלם שני שיצלם תכניות אחרות. אני
רוצה להשתמש באותו צלם.

דב אברמוביץ:

ההפרדה צריכה להיות מהותית.

עודד פורר (ישראל ביתנו):

מהותית, לא מבנית.

היו"ר יואב קיש:

אני לא רואה סיבה למנוע מצלם של זעיר – גם היה לנו על זה דיון כשדיברנו על
ערוץ הכנסת - לצלם לערוץ 9 חדשות ואחרי זה לצלם משהו אחר. זו פעולה טכנית
שאין איתה בעיה בעניין הזה.

עודד פורר (ישראל ביתנו):

אתה רואה בעיה עם מישהו שמגיש בבוקר תכנית בוקר ובערב הוא כתב חדשות?

דנה נוייפלד:

יש לי הערה עקרונית. אנחנו באנו עם דעה שצריך לשמור על האסדרה של הרשות
השנייה. אתם אמרתם: "לא, לא, לא, גם המועצה לשידורי כבלים יודעת את העבודה
שלה". מה הולך פה? עכשיו עושים בשיטת הסלמי הורדה של אסדרה שמלכתחילה אמרתם
שהיא מצוינת וטובה. אני לא מצליחה להבין. המועצה ישבה על ההחלטה הזאת במשך
חצי שנה. ב-5 דקות באים עכשיו ומורידים - -

היו"ר יואב קיש:

רק לטובת הפרוטוקול, כדי שלא ישתמע מדברייך שבזה סיימנו, אני רוצה להגיד
שאנחנו בהחלט נשקול להוסיף דברים נוספים אחרי קריאה ראשונה.

עודד פורר (ישראל ביתנו):

לערוץ זעיר ייעודי אין חובה להקמת חברת חדשות. אם אתם תחילו פה רגולציה
בלתי אפשרית על הקמת מערך חדשות, המשמעות תהיה שייסגרו מערכי חדשות.

נחשון אקסלרד:

לא נעשה חדשות אף פעם.

עודד פורר (ישראל ביתנו):

ושוב אני שב ואומר, לי יש אינטרס שהערוץ הזה, שיש לו קשיים כלכליים גם ככה,
ישדר חדשות. יש לי אינטרס שגם הוא ישדר חדשות, כי אם לא יראו את החדשות
שלו, יראו את החדשות של הערוץ שמשדר בשפה הרוסית ממדינה אחרת. צריך ללכת
בנושא הזה להוראות רגולטוריות קיימות לקולא כמו שהן קיימות היום.

דנה נוייפלד:

הן קיימות.

היו"ר יואב קיש:

אני עוצר את הדיון. דנה, היועצת המשפטית של משרד התקשורת, אני מאוד מכבד את
דעתך, אנחנו נדון בה בהרחבה בין ראשונה לשנייה. יש לנו הרבה מאוד עבודה בין
ראשונה לשנייה, אבל לפחות בתמונת המצב הראשונה אני לא רוצה להתחיל
בסיטואציה שהם אומרים לי שהם לא יכולים להתמודד איתה. אני הולך איתך לקולא
בעניין הזה. אני רוצה שתגיד לי איפה הבעיה שלך בסעיף 30.6.1.

דב אברמוביץ:

בסעיף 30.6.1 אני רוצה שיהיה כתוב שבעל הרישיון יקים מערך להפקת חדשות - -

היו"ר יואב קיש:

אוקי, אנחנו מוחקים את המילים "עצמאי ונפרד".

דב אברמוביץ:

הוא לא יימחק, הוא פשוט - -

שולי מועלם-רפאלי (הבית היהודי):

הוא יעבור הלאה.

דב אברמוביץ:

אחרי המילה "אשר" יבואו המילים "יפעל באופן נפרד ועצמאי ממערך השיווקי
והעסקי".

היו"ר יואב קיש:

אני מקריא מה שאני חושב, תגיד לי אם אתה יכול לחיות עם זה. בעל הרישיון
יקים מערך – פה אני מוחק את המילים "עצמאי ונפרד" - להפקת חדשות אשר יכלול
כתבים, שדרים ואמצעי סיקור ( להלן – מערך החדשות) אשר יפעל באופן נפרד
ועצמאי מבחינה ארגונית מיתר מערכות הערוץ.

שרן השכל (הליכוד):

לא מבחינה ארגונית, מבחינה שיווקית ופרסומית.

היו"ר יואב קיש:

עסקית ושיווקית. במקום המילה "ארגונית" נכתוב את המילים "עסקית ושיווקית".

אלידור בליטנר:

זאת אומרת, יש עצמאות רק בחלק מההיבטים? שידורי החדשות לא עצמאיים בהיבטים
אחרים, זה הרעיון?

היו"ר יואב קיש:

הצלם, למשל, שאין לו משמעות עסקית שיווקית - -

דב אברמוביץ:

אני אסביר. יש אנשים שעוסקים במכירת פרסומות.

אלידור בליטנר:

מה שנאמר פה רק מוכיח את הצורך בחברת חדשות נפרדת, באסדרה אחידה עם מה
שקיים היום.

שולי מועלם-רפאלי (הבית היהודי):

למה, כדי שיהיו לערוץ שני צלמים?

היו"ר יואב קיש:

לא, כדי שלא יהיה ערוץ זעיר. ככה לא יהיה. תודה, אלידור, על ההבהרה שאנחנו
מכירים.

עודד פורר (ישראל ביתנו):

הוא ישדר תכנית בישול.

דב אברמוביץ:

יש אי הבנה מצד הממשלה. הרגולציה של חברת החדשות נקבעה לערוצי ברודקאסט, כך
נכתב חוק הרשות השנייה. היא כוונה לערוצי ברודקאסט. אתם מדברים עכשיו על
ערוצי ננו קאסט. זה משחק אחר. הם לא יכולים להקים חברת חדשות - -

היו"ר יואב קיש:

סליחה, אני לא מתכוון שאתה תשכנע אותם. מה שקורה זה שאני מנסה לשכנע, רק
אני לא מצליח. בסוף אנחנו מצביעים. כרגע אני מקבל את ההערות שלכם ביתר
תוקף. אני מקריא את הנוסח של הסעיף. אני רוצה רק לשמוע אם אתה מסוגל לחיות
עם הנוסח שאני מקריא, וזה אני מקריא גם לטובת היועצת המשפטית של הוועדה.
סעיף 30.6.1 השתנה, ואני מקריא כבר בהתאם לכל השינויים שעשינו בו: בעל
הרישיון יקים מערך להפקת חדשות אשר יכלול כתבים, שדרים ואמצעי סיקור ("מערך
החדשות") אשר יפעל באופן נפרד ועצמאי מבחינה עסקית ושיווקית מיתר מערכות
הערוץ. האם זה עונה לשאלתך?

דב אברמוביץ:

לא. מהמערכת העסקית והשיווקית של הערוץ, לא מבחינה עסקית ושיווקית.

היו"ר יואב קיש:

אני מתקן. אתה צודק, זה מבלבל. אשר יפעל באופן נפרד ועצמאי מהמערכת העסקית
והשיווקית של הערוץ.

דב אברמוביץ:

נכון. מערכת החדשות לא עוסקת בשיווק, לא עוסקת בביזנס, אין לה נגיעה בזה.

היו"ר יואב קיש:

הבנתי. אני מקריא את זה פעם אחרונה בשביל שכולם יבינו. אני אומר עוד פעם,
זה לקולא. ייתכן ואחרי קריאה ראשונה זה ישתנה. בסעיף 30.6.1 יהיה כתוב כך:
בעל הרישיון יקים מערך להפקת חדשות אשר יכלול כתבים, שדרים ואמצעי סיקור
("מערך החדשות") אשר יפעל באופן נפרד ועצמאי מהמערכת העסקית והשיווקית של
הערוץ.

דב אברמוביץ:

נכון. ב-30.6.10.3 כתוב כך: מערך החדשות של בעל הרישיון יהיה עצמאי מבחינה
כלכלית. אם הכוונה פה היא לא לעשות הפרדה תאגידית אלא מעין הפרדה - -

היו"ר יואב קיש:

תקציבית.

דב אברמוביץ:

מה שנקרא הפרדה. זה לא עובד ככה בערוץ בסדר גודל כזה. מערך החדשות לבד לא
נושא את עצמו.

היו"ר יואב קיש:

לא אמרתי שהוא נושא את עצמו. הוא צריך תקציב.

אתי בנדלר:

יהיה לו תקציב.

דב אברמוביץ:

כך אני מבין מהמילים "מבחינה כלכלית".

היו"ר יואב קיש:

לא. הכוונה שיהיה לו תקציב נפרד.

שולי מועלם-רפאלי (הבית היהודי):

הוא רוצה שיהיה לו תקציב משלו. הוא לא אמור לשאת את עצמו.

היו"ר יואב קיש:

הרי כל ערוץ יכול להיות גם לא כלכלי. אני מדבר על תקציב נפרד מהתקציב
השוטף, תקציב שיוגדר באופן ייעודי לחדשות.

דב אברמוביץ:

זה לא מה שכתוב.

היו"ר יואב קיש:

זה מה שכתוב. אני טועה?

אתי בנדלר:

זה מה שאני הבנתי.

היו"ר יואב קיש:

זה מה שכתוב. סיימנו עם ערוץ 9, תודה. לי מאוד חשוב, חברי הכנסת, לאשר את
מה שהגענו אליו עכשיו.

עודד פורר (ישראל ביתנו):

אני אגיד לך מה הבעיה עם מה שכתוב. כתוב בסיפא כך: מערך החדשות של בעל
הרישיון יהיה עצמאי מבחינה כלכלית. "עצמאי מבחינה כלכלית" אומר שהוא נפרד,
או במצב שזה לא חל - -

היו"ר יואב קיש:

אתה צודק, זה לא הגיוני.

עודד פורר (ישראל ביתנו):

אני מדבר רק על שתי השורות האחרונות.

אתי בנדלר:

ברגע שנתת לו תקציב, הוא מנהל את התקציב הזה באופן עצמאי.

היו"ר יואב קיש:

זו הכוונה. לפרוטוקול אני אומר, וזה יפתור את הדיון. אם היועצת המשפטית
צריכה לדייק את זה, היא תדייק.

אתי בנדלר:

גם מוסבר לאחר מכן - באופן שפעילות מערך החדשות תנוהל, מבחינה חשבונאית,
בנפרד.

היו"ר יואב קיש:

בדיוק, זו ההגדרה.

שולי מועלם-רפאלי (הבית היהודי):

זו גם המהות וגם - -

היו"ר יואב קיש:

חברי הכנסת, עשינו פה עבודה לקולא, אני אומר את זה גם למשרדי הממשלה. שמענו
הרבה הערות ממשרדי הממשלה שנדון בהן לאחר קריאה ראשונה. אני מבין שהנוסח
הנ"ל לא מספק בעיניכם, אבל יכול להיות שגם בעיני הוא לא מספק. אני הולך
להתחיל איתו כנוסח ראשוני לקריאה ראשונה. אני אדון ואתן זמן לכל הערה והערה
בעניין לאחר קריאה ראשונה - אני אומר את זה פה לפרוטוקול - ואני גם אעמוד
בהתחייבות שלי. חברי הכנסת, מישהו רוצה להתייחס לפני שאני מעלה להצבעה את
ההוראות החדשות לזעירים כפי שהקראתי אותם?

עודד פורר (ישראל ביתנו):

הנושא של התכנים וכל החובות האלה יידון בין קריאה ראשונה? אני מדבר באופן
כללי על חובת הפקות עצמאיות.

היו"ר יואב קיש:

כל זה יידון.

עודד פורר (ישראל ביתנו):

זה פעם אחת. פעם שנייה, הטענה שהועלתה כאן על ידי מי שאמור לקלוט את
השידורים האלה ולהריץ אותם. אין להם פלטפורמה. אם מחר יקומו – אני לא חושב
שזה יקרה - 100 ערוצים, והם יבואו לכבלים ולוויין ויגידו: "עכשיו אתם
חייבים לשדר אותנו", גם פה נצטרך למצוא לזה פתרון בין הקריאה הראשונה
לשנייה.

היו"ר יואב קיש:

זה אמרתי גם שפנינו לשר התקשורת על מנת שיביע את התייחסותו בעניין. זה לא
מהות הוועדה. אני לא רוצה שנידרש לשאלה. אני מבין את הבעיה, לכן אני רוצה
לשמוע את עמדתו של משרד התקשורת. חברים, אני מעלה בנפרד - אנחנו נתייחס
אליה גם בנפרד בעתיד - את ההצעה להגדרות לשידור חדשות לערוץ זעיר במידה
ויבחר לשדר חדשות. מי בעד הכללים כפי שקבענו, שירים את ידו?

הצבעה

בעד – פה אחד

נגד – אין

נמנעים – אין

סעיף ההגדרות לשידור חדשות לערוץ זעיר אושר.

היו"ר יואב קיש:

יש לנו את חובת ירושלים. ראשית, נתנו גרייס של שלוש שנים לשדר מירושלים.

דנה נוייפלד:

שלא לשדר מירושלים.

שולי מועלם-רפאלי (הבית היהודי):

שאחרי 3 שנים תהיה חובה.

היו"ר יואב קיש:

יש לנו את ערוץ 9 שמשדר חדשות. מאיפה?

דב אברמוביץ:

נווה אילן.

דנה נוייפלד:

נווה אילן זה ירושלים.

היו"ר יואב קיש:

נווה אילן זה ירושלים. אתכם אין לי בעיה, אתם בסדר. לערוץ 20 שלוש שנים. הם
אומרים לי "כן" עם הראש. ערוץ 24, אתם לא הולכים לשדר חדשות, נכון? אם כן,
האם יש לו בעיה לשדר מירושלים בתוך שלוש שנים גרייס?

טלי גורן:

הוא לא מתכוון לשדר חדשות, הוא מתכוון לשדר מוסיקה. אמרנו את זה בצורה מאוד
מאוד ברורה.

היו"ר יואב קיש:

אני יכול להגיד לך וגם לפרוטוקול – אני לא מכניס את זה לחוק - שלתפיסתי
חדשות המוסיקה זה לא חדשות כפי שאנחנו מתייחסים אליהן.

טלי גורן:

בסדר גמור, אבל אני אומרת שוב, יש לנו עניין בלהגדיר את זה בצורה מאוד
ברורה. אנחנו אומרים, אנחנו נשדר מוסיקה, לא חדשות, נקודה.

היו"ר יואב קיש:

שמחתי על ההבהרה.

עודד פורר (ישראל ביתנו):

אתם תשדרו את חדשות המוסיקה? זאת השאלה.

איתן כבל (המחנה הציוני):

כל הזמן הם בלחץ, ובצדק מבחינתם. כל אחד פה בא עם ה"גישפט" שלו. יש כאן שתי
נקודות שצריך לתת עליהן את הדעת, ואנחנו ניתן את הדעת. חדשות כבר סיימנו.
יש לנו את העניין של בעלויות צולבות.

טלי גורן:

הדיון על בעלויות צולבות הוא לא נכון. יש כאן איזו שהיא הגדרה שהתבלבלה קצת
בדרך. כדאי אולי שמישהו יבהיר את זה.

איתן כבל (המחנה הציוני):

הכוונה שנבהיר את זה. זאת אומרת, גם הבהרה היא דיון. אם את לא רוצה שזה
ימשיך להישאר בין שמיים וארץ - -

טלי גורן:

כשאומרים "דיון בבעלויות צולבות", זה כאילו יש בעיה בבעלויות צולבות, אבל
אין.

שולי מועלם-רפאלי (הבית היהודי):

דיון במעמדו של ערוץ 24.

היו"ר יואב קיש:

אני אזקק את העניין. אין כוונתנו שמי מהערוצים הייעודים יעמוד בפני קריסה
מיידית. כוונתנו היא לא לעשות את זה גם לערוץ 24.

איתן כבל (המחנה הציוני):

לפעמים הדיבור שלכם יוצר את הבעיה. אנחנו אומרים שאין בעיה. אתם מתעקשים
להגיד שבכל זאת יש. זה אחד. דבר שני שצריך לחדד בנקודה הזאת, זה שהם נכנסים
פה קצת לפלונטר במובן של איזו פלטפורמה אתה שם אותם. זאת אומרת, זה הדבר
החשוב להם באמת. אנחנו סידרנו פה כל אחד במקום שלו. אתה זוכר את השמיכה?
עכשיו היא כבר לא עליהם.

היו"ר יואב קיש:

קר להם. גם אתכם אין לנו בעיה. עכשיו ערוץ הלא TV. אתם משדרים חדשות?

נחשון אקסלרד:

אנחנו עוד לא משדרים חדשות.

היו"ר יואב קיש:

בכוונתכם לשדר חדשות?

נחשון אקסלרד:

אנחנו מאוד נשמח להיות במצב שבו נוכל לשדר חדשות. אנחנו רוצים לשדר חדשות.

היו"ר יואב קיש:

איפה היום אתם יושבים?

נחשון אקסלרד:

אנחנו יושבים בטייבה.

היו"ר יואב קיש:

אני אגיד לך ככה, ופה אני אומר לך בכנות, אני מבין את הבעייתיות שיש לכם
בהיקף הגודל שלכם בנושא שידור חדשות מירושלים, אבל מצד שני, ואני אומר את
זה ואמרתי בצורה הכי גורפת גם לפני שעשיתי את הסבב עם החברים שלנו, אני
רואה חשיבות רבה לשידור החדשות מירושלים. כולם פה רואים את זה. נתנו שלוש
שנים. במה שאני אהיה מוכן לדון לאחר הקריאה הראשונה - נווה אילן הגדרנו שזה
ירושלים - זה שאולי נחשוב להחריג ערוץ בשפה זרה שיבחר לשדר חדשות.

עודד פורר (ישראל ביתנו):

אתה יכול לתת לשר את האפשרות להחריג אותו.

היו"ר יואב קיש:

כרגע אני משאיר את זה ככה.

שולי מועלם-רפאלי (הבית היהודי):

דע לך שערבית לא נחשבת שפה זרה במדינת ישראל.

מיכל רפאלי כדורי:

זו לא שפה זרה. תיזהר, זו שפה רשמית במדינת ישראל.

היו"ר יואב קיש:

הבנו את הבעיה. כרגע אנחנו נשארים על גרייס של שלוש שנים. אנחנו נדון
בנושאים הספציפיים שלכם גם אחרי קריאה ראשונה. אני מעלה להצבעה את ההגדרה
של גרייס לערוץ זעיר לשלוש שנים מחובת שידור חדשות מירושלים. מי בעד, שירים
את היד?

הצבעה

בעד – פה אחד

נגד – אין

נמנעים – אין

ההגדרה בנוגע לערוץ זעיר וחובת שידור חדשות מירושלים אושרה.

יוליה שמאלוב ברקוביץ:

יש לי נקודה שכן הייתי רוצה להתייחס אליה לא עכשיו אלא בהמשך, וזה לגבי
30.6.10, לגבי בעל רישיון ימנה דירקטור חיצוני. אני פשוט חושבת בקול רם.

היו"ר יואב קיש:

יוליה, כרגע אני משאיר את זה as is. לקולא או לחומרא אחרי קריאה ראשונה.
אני עובר להקריא. בנושא זעיר – אפס ואפס, אין חובת חדשות. במידה וירצו,
הגדרנו כרגע את הדרישות המחייבות המינימאליות. כמו שאמרתי, זה ייפתח לדיון
אחרי קריאה ראשונה. גם את נושא ירושלים הסדרנו. אני מעלה להצבעה את נושא
הזעיר. מי בעד, שירים את ידו?

הצבעה

בעד – פה אחד

נגד – אין

נמנעים –אין

ההגדרה בדבר נושא זעיר התקבלה.

היו"ר יואב קיש:

עם הטבלה הזאת סיימנו, לפחות להכנה לקריאה ראשונה.

רעיה עדני:

אין להם חובת הפקות?

היו"ר יואב קיש:

אין. אפס ואפס, כך הוגדר. אני מדבר עכשיו על הזעיר והזעיר ייעודי. אנחנו
נצביע עד רגולציית תוכן. דמי רישיון לנושא זעיר - כפי שמופיע היום בחוק. על
העניין הזה דיברנו קודם. דמי מעבר- כפי שמופיע היום בחוק. דמי הפצה - יישמר
המצב הקיים, עם ההסתייגות שהוספנו ולא מופיעה בטקסט, שהם יהיו פטורים
משידור בעידן במידה ויש לזה משמעות כספית. זה יהיה להחלטתם בעניין הזה.
חובת שיעור ייעודית - אין. עד לכאן. אחר כך אני אדבר על הסעיף האחרון.
הערות לחברי הכנסת?

אבי שמידט:

מה יש היום בחוק לגבי עידן פלוס?

היו"ר יואב קיש:

לא יודע, את המצב הקיים אני משאיר.

אבי שמידט:

אני אגיד לך למה. כי עידן פלוס הולך לצאת עוד מעט מהרשות השנייה.

היו"ר יואב קיש:

אני לא יודע. אני לא מתעסק עם זה, אבי. אתה לא היית בדיון, אני מצטער.

אבי שמידט:

הייתי.

היו"ר יואב קיש:

אני אמרתי שאני לא עושה את הרפורמה של עידן פלוס עכשיו, שאני משאיר את המצב
בחוק עם הסתייגות - -

אבי שמידט:

אם הוא יוצא מהרשות השנייה, אין צורך שהקביעה שלו תישאר שם.

שרן השכל (הליכוד):

בעניין הרגולציה של התוכן.

היו"ר יואב קיש:

אני לא דן עכשיו. אני עצרתי בחובת שידור ייעודית. חכו רגע עם רגולציית
התוכן. תנו לי להתקדם, אחרת אני לא אסיים. יש לי שעה. אני רוצה לסיים את
הקריאה הראשונה. לפחות שאת חובתנו נעשה בעניין הזה. אני מקריא מה עולה
להצבעה. זעיר - לפי שקיים היום בחוק. דמי מעבר – לפי שקיים היום בחוק. אם
את זה השר יקבע, אני לא נכנס לזה, אתם תגדירו. דמי הפצה –מצב קיים. חובת
שידור ייעודית – אין. מי בעד, שירים את ידו?

הצבעה

בעד – פה אחד

נגד – אין

נמנעים – אין

הסעיפים אושרו.

היו"ר יואב קיש:

עכשיו אני עובר לזעיר ייעודי, ואחרי זה נדבר על רגולציית תוכן. אני מקריא
את מה שאני מעלה להצבעה, אז תקשיבו. דמי רישיון – אפס; דמי מעבר – אפס, ללא
תשלום; דמי הפצה בעידן – מצב קיים, עם ההסתייגות כפי שהייתה לזעיר. תישמר
לערוץ אפשרות לא לעלות במידה ומדובר במטלה שיש לה משמעות כספית. על חובת
שידור ייעודית היה דיון ארוך. אני מבין שהמספר 30% מפריע לחלק מחברי הכנסת.
אנחנו נדון בו לעומק אחר הקריאה הראשונה.

אתי בנדלר:

אמרת שלחלק מחברי הכנסת יש בעיה עם ה-30%.

היו"ר יואב קיש:

מסלול של זעיר ייעודי יסתיים בתום 10 שנים.

אתי בנדלר:

כל ההצדקה לפטור מדמי הרישיון ומדמי המעבר נובעת מכך שהיה אינטרס ציבורי
ראשון במעלה לעודד את השידורים לייעוד שבו הם משדרים - אם זה שידורים בשפה
הרוסית או בשפה הערבית, אם זה שידורי מורשת, אם זה שידורי מוסיקה ישראלית.
ברגע שאתה מוריד את הייעוד ל-30%, זה בעצם כמעט כלום.

היו"ר יואב קיש:

זה 30%. זה לא כלום, זה 30%.

אתי בנדלר:

זה כמעט כלום. מה זה דמי הרישיון? זה דמי הרישיון שמשולמים לרשות השנייה
כדי שהיא תפקח על הפעילות. כל דמי הרישיון הולכים לרשות השנייה לטלוויזיה
ורדיו. באמצעות הכספים האלה היא מפקחת על המפוקחים שלהם. היא קובעת את כללי
הרגולציה, היא מפקחת עליהם וכו'. אין לה מקור מימון נוסף, למיטב ידיעתי,
אלא דמי הרישיון. האוצר לא מקצה לה כספים. אם אני טועה, אז תתקנו אותי. מה
זה אומר? אתה מכניס כאן ערוצים לפיקוח הרשות השנייה שהיא צריכה לפקח עליהם,
אבל מי שיממן - -

היו"ר יואב קיש:

את צודקת.

אתי בנדלר:

הם טוענים לפגיעה. הם צודקים, כי לא צריכים לממן ערוץ שאין אינטרס ציבורי
להעביר אותו.

היו"ר יואב קיש:

על מה שאומרת פה היועצת המשפטית דיברנו גם כשדנו על הסעיף הזה עצמו. ההערה
בהחלט נרשמה, לכן הנושא של דיון על חובת שידור ייעודית והאחוזים שלו יהיה
אחרי קריאה ראשונה, כמובן בהתייחסות למה שאמרת. אני מבין. אני אגיד לך איך
אני יכול מלכתחילה. יש פה שילוב, לתפיסתי, בין ה-10 שנים, שגם זה מספר
שנדון עליו, לבין ה-30%. ברור שככל שאני מעלה את הייעודי כך אני מצדיק זמן
ארוך יותר, וככל שאני מוריד כך אני אצטרך לתת זמן קצר יותר. יש פה דיון
אמיתי ועמוק על הנושא הזה. אני מבין את האמירה שלך, אני מכבד אותה. אני
רוצה לדון בזה לאחר קריאה ראשונה.

שולי מועלם-רפאלי (הבית היהודי):

אם ממילא נדון בזה לקראת קריאה שנייה ושלישית, אולי נכתוב פה מראש 51% - -

היו"ר יואב קיש:

אני לא רוצה עכשיו. חברת הכנסת מועלם, מכיוון שאני לא דן באף מספר אחר, אני
לא רוצה לעשות פה אפליה בעניין הזה. יכולתי לקבל דיון מלא על סעיף אחר.
בעניין הזה אני לא רוצה לשנות.

אתי בנדלר:

הערה דומה נקשרה לדמי המעבר לכבלים וללוויין.

היו"ר יואב קיש:

על אותה לוגיקה.

אתי בנדלר:

על הלוגיקה שאתה מחייב גוף מסחרי אחד לממן פעילות של גוף מסחרי אחר. אם יש
הצדקה ציבורית לעניין הזה, יש לכך מקום. אתה לא יכול לחייב אותו.

היו"ר יואב קיש:

הבנתי. עוד הערה לסעיף?

אתי בנדלר:

זה לחלק הראשון.

היו"ר יואב קיש:

אנחנו עוד לא דנו ברגולציית התוכן. חברת הכנסת שרן השכל, בבקשה, הדיבור
שלך.

שרן השכל (הליכוד):

גברתי היועצת המשפטית, אני רוצה להתייחס למה שאמרת. אחת הבעיות העיקריות של
הערוצים הייעודיים שבגללה גם גוררים קנסות רבים, היא שבעצם הרגולטור בא
ורוצה לפרש מה זה התוכן הייעודי הזה.

אתי בנדלר:

זה תפקיד הרגולטור, מה לעשות.

שרן השכל (הליכוד):

הערוץ ובעלי הערוץ מפרשים אותו בצורה אחרת. הרגולטור מגיע ואומר להם: "לא,
אני פוסל לכם את זה מהתוכן הייעודי". נתנו כאן כמה דוגמאות טובות. כשערוץ
20 שידר את התכנית של חטופי תימן, שהם מחשיבים את זה כחלק ממסורת ומורשת,
הרגולטור אמר: "בשום פנים ואופן זה לא התוכן שלכם". כשמגיע ערוץ 24 ואומר:
"אני רוצה לעשות תכנית על שירה, על חזנות וכו'", הם אומרים: "זה לא תוכן של
מוסיקה". אנחנו רוצים לתת אחוז מספיק גדול לערוצים האלה לבוא ולהגיש את
התוכן הייעודי שהם כן חושבים שזה תוכן ייעודי, שהם כן רוצים להגיש את זה
לציבור הצופים שלהם כי הם מבינים שיש מי שרוצה לצפות בזה.

היו"ר יואב קיש:

יש לי בעיה אחת עקרונית עם הדיון הזה. חברת הכנסת שרן השכל והיועצת
המשפטית, הדיון הזה הוא דיון חשוב מאוד, מעמיק מאוד, נושא בחובו המון
משמעויות, אבל הוא יתקיים לאחר הקריאה הראשונה.

אתי בנדלר:

אדוני, אני בכל זאת מאוד מבקשת, כי יש כאן איזו אמירה עקרונית אחת שלא
נוגעת כרגע לנושא האחוזים. אני חייבת להעיר בקשר לעניין הזה של חילוקי דעות
בין הרגולטור לבין המפוקח. זה רלוונטי לא רק לחילוקי דעות עם המועצה
לשידורי כבלים ולוויין ועם חילוקי דעות שהיו ויהיו עם הרשות השנייה
לטלוויזיה ורדיו, אלא זה נוגע לכל הרגולטורים. זה נוגע לרשות ניירות ערך,
לרשות להגבלים עסקיים.

רעיה עדני:

רשות המים, רשות החשמל.

אתי בנדלר:

תמיד למפוקחים יש חילוקי דעות עם המפוקח שלהם. אי אפשר לשים אותם, עם כל
הכבוד, על אותו מישור. הרגולטור זה רגולטור שהמדינה מינתה לצורך קבלת
הכרעות.

היו"ר יואב קיש:

שאנחנו רוצים אותו.

אתי בנדלר:

ואם יש חילוקי דעות, יש מסלולים איך לערער עליהם.

שרן השכל (הליכוד):

זה מה שחונק את הערוצים האלה.

היו"ר יואב קיש:

הדיון הסתיים. אפשר שיהיו דעות חלוקות, תודה רבה. כבל, בקשה.

איתן כבל (המחנה הציוני):

אני רוצה להבהיר, אדוני היושב-ראש. אני לא הולך לפתוח את זה.

היו"ר יואב קיש:

תודה, אני מעריך את זה.

איתן כבל (המחנה הציוני):

אני רוצה להסב את תשומת הלב. תראו, אני אומר את זה גם לכל נציגי הערוצים
השונים. אנחנו יוצאים מגדרנו - באמת רואים פה - כדי לסייע, אבל חברות
וחברים, אל תעשו לנו גם - - זאת אומרת, אנחנו בסוף גם צריכים להסתכל על
עצמנו במראה מהבחינה הזאת של איזו חקיקה אנחנו מוציאים מתחת ידינו.

שולי מועלם-רפאלי (הבית היהודי):

לערוץ זעיר ייעודי יש איקס ייעודיות.

היו"ר יואב קיש:

אנחנו נדבר על זה. אמרנו שלא פותחים.

איתן כבל (המחנה הציוני):

אני לא פותח. אני רק רוצה להסב את תשומת הלב בעוד נקודה. שום דבר לא סודי.
זה לא דיון עכשיו בבור בקריה, אלף מטר מתחת לאדמה, שאף אחד לא יודע. גם זה
דולף, קל וחומר פה. כולם מסתכלים עלינו. מה שייגמר פה הוא הפלטפורמה,
הסיפור הבא. ככה זה עובד. אני בא ואומר, לא רוצים רגולציה? שממשלת ישראל
תתכנס אחר כבוד. היא הקימה ועדה. שתחליט מה שהיא רוצה. אי אפשר לעשות
לנו - - אני אומר את זה גם לכם. הרי מה יקרה? ערוץ 10 כל השנים נמצא במצוקה
כלכלית. אז מה? היינו מתכנסים פה כל שבוע כדי - - ? התכנסנו. אי אפשר לגמור
אותנו פה. כל רגע שאתה הולך שלב, זה הופך להיות השלב הבא לשיח הבא. כל הזמן
פה זה כיבוש יעדים. אי אפשר. גם אדם כמוני עומד בפני מצב מביך.

עודד פורר (ישראל ביתנו):

אני מקבל ברמה העקרונית את דבריה של היועצת המשפטית, גם אני חושב אחרת. אני
מקבל גם את עמדתך פה. ברור לכולנו שעל השולחן הנושא של האחוזים, הנושא של
דמי המעבר.

איתן כבל (המחנה הציוני):

חשוב שהם ידעו.

עודד פורר (ישראל ביתנו):

אני אומר את זה פה על השולחן. נדון בזה בהמשך.

היו"ר יואב קיש:

אני מעלה להצבעה את הזעיר ייעודי כפי שהקראתי. מי בעד, שירים את ידו?

הצבעה

בעד –פה אחד

נגד – אין

נמנעים – אין

הסעיף אושר.

היו"ר יואב קיש:

אני עוצר בנקודה הזו. אני רוצה להסדיר נושא שעוד קיים לנו בהקראה, וזה
תיקון סעיף 95. אני מקריא.

בסעיף 95 אחרי סעיף קטן (ב) יבוא:

"(ג) בעל רישיון לשידורי טלוויזיה שפעל בניגוד לסעיף 71ז(ב) דינו – מאסר
שנה". דנה, את רוצה להסביר את זה?

דנה נוייפלד:

אנחנו ניסינו ליצור זהות לסעיף שכבר קיים בחוק הרשות השנייה, שעניינו אי
מסירת מידע והעונש בגינו הוא מאסר שנה. יחד עם זאת קיבלנו הערה ממשרד
המשפטים. כמו שאמרתי בדיון הקודם, ביקשו להמיר את זה לעבירת קנס. אנחנו
קיבלנו את התיקון המוצע. אנחנו מבקשים מהוועדה שתהפוך את זה ממאסר שנה - -

אלידור בליטנר:

הסכום צריך להיות מרתיע אבל מידתי.

דנה נוייפלד:

אנחנו נחפש בתוך החקיקה הקיימת - -

אתי בנדלר:

מה הוועדה תאשר עכשיו?

שולי מועלם-רפאלי (הבית היהודי):

תבדקו מה הסכום בדברים דומים.

היו"ר יואב קיש:

מה הסכום? הרי מדובר במי שלא מעביר את הדוחות.

אתי בנדלר:

אדוני, אני מזכירה לך שמי שלא מעביר את הדוחות מעוות את כל השוק.

היו"ר יואב קיש:

אני רוצה להגיד מה דעתי.

דנה נוייפלד:

אפשר לצאת רגע על מנת לברר עם משרד המשפטים?

היו"ר יואב קיש:

כן. שתי סנקציות יהיו. משרד המשפטים, נא תתנו לנו מספר כדי שנוכל - -

אלידור בליטנר:

אנחנו לא נותנים מספר, אנחנו נותנים את העקרונות. כמובן שכשקובעים סכום של
קנס, זה צריך להיות סכום שהוא מרתיע.

אתי בנדלר:

מה אתם מציעים?

יוליה שמאלוב ברקוביץ:

זה צריך להיות סכום שההפרה לא תהיה יעילה.

היו"ר יואב קיש:

מדובר בהפרה שלא מדווחים על היקף המכירות. לא יכולים לשייך את אותו בעל
זיכיון או בעל רישיון לקטגוריה, כי הוא לא מדווח מה היו הכנסותיו. אחד
הרעיונות שהעליתי מעבר לקנס הכספי כי הפלילי לא היה נראה לנו – אני מקבל את
בקשתכם, אנחנו נמתין רגע עם הסכום- הוא להוסיף סעיף שאומר: מכיוון שלא
העביר דיווח - -

אתי בנדלר:

או לא העביר דיווח כנדרש.

היו"ר יואב קיש:

רישיונו ייחשב כאילו עלה בדרגה ממה שהיה קודם. זאת אומרת, אם הוא היה
זעיר - -

שרן השכל (הליכוד):

מה עם המסחריים?

היו"ר יואב קיש:

אם מסחרי קטן לא הגיש, הוא ייחשב מסחרי בינוני. אם מסחרי בינוני לא הגיש,
הוא ייחשב מסחרי גדול.

נחשון אקסלרד:

ואם הגדול לא הגיש?

היו"ר יואב קיש:

לא יכול להיות, הוא גדול. חברים, אני מסכם.

שרן השכל (הליכוד):

יואב, אפשר קנס כספי גדול.

היו"ר יואב קיש:

זה מה שאמרנו.

שרן השכל (הליכוד):

כמה מיליונים.

היו"ר יואב קיש:

לא כמה מיליונים.

שולי מועלם-רפאלי (הבית היהודי):

גדול אבל מידתי.

שרן השכל (הליכוד):

פלוס שימוע ברשות השנייה, עם איום לשלילת חלק - -

קריאה:

שימוע לא יעזור.

שרן השכל (הליכוד):

איום לחילוט ערבויות הוא איום סופר משמעותי.

היו"ר יואב קיש:

אני לא הולך לעסוק בזה. את ההצעה הראשונה שלך אני מקבל לגבי הקנס. אני רוצה
להוסיף את הניסוח הבא. הוא נובע מכך שאנחנו לא רוצים לפגוע בחישוב של כל
השוק בעניין הזה. לטובת חישוב מחוייבותיו וההשפעה על השוק, יילקח מחזורו –
כדי לא לעצור את כל התהליך - כאילו עלה מדרגה ממחזורו שדווח בשנה העוקבת.

יוליה שמאלוב ברקוביץ:

האמת, אני לא יודעת. אני לא יודעת למה אנחנו נוגעים בסעיף כזה חשוב דווקא
עכשיו.

היו"ר יואב קיש:

כי אני רוצה לגמור את הקראת החוק. זה מופיע בחוק. אני רוצה לעשות סדר. את
יודעת מה? אני מקבל את ההערה שלך. במה שהצעתי עכשיו נדון לקריאה שנייה.
הדבר היחידי שנכתוב עכשיו זה קנס. תיכף נקבל את המספר ממשרד התקשורת.
בהערתי ובהערתך נדון לקריאה שנייה. סיימנו את סעיף 95 עם מחויבות אחת לנושא
של המספר.

שרן השכל (הליכוד):

אם אנחנו מדברים על המספרים, אפשר לקחת את המחזור האחרון שלהם, של השנה
הקודמת, ואז זה לא ייאבד - -

היו"ר יואב קיש:

אני רוצה לתת לו קנס. נדבר על זה בקריאה השנייה. בכוונת הוועדה ובכוונתי
להעלות לקריאה ראשונה ביום שני את הנוסח כפי שהגדרנו עד עכשיו. הדברים שעוד
חסרים, תיכף אני אדבר עליהם.

אתי בנדלר:

אם נצליח לנסח את זה. זה בספק גדול, אני מוכרחה להודות על האמת.

היו"ר יואב קיש:

אני התחייבתי לסיים עד 15:30 את הדיון בעניין הזה. כמו שנאמר פה בחצי צחוק
או לא צחוק, הרבה דברים מהותיים נדחו לאחרי קריאה ראשונה. אני מבקש בדברי
ההסבר בקריאה ראשונה לציין שכל פרק ד' – תחילה והוראות מעבר – יידון, וגם
הבעיות שדיברנו עם ערוץ 24, לאחר הקריאה הראשונה. אנחנו לא ניכנס אליו
עכשיו, לא נדבר עליו.

אתי בנדלר:

אני לא מבינה. אתה רוצה להצביע עליו?

היו"ר יואב קיש:

לא.

אתי בנדלר:

שלא יהיה בכלל פרק, שהחוק לקריאה הראשונה לא יכלול הוראות לעניין תחילה
והוראות מעבר?

היו"ר יואב קיש:

נכון. יש לנו נושאים מורכבים בעניין הזה, אנחנו נדון בהם לאחר קריאה
ראשונה.

אתי בנדלר:

חוסר הנוחות שדיברתי עליו מראש מהליך החקיקה וממספר הדברים שעוברים לשלב
הבא רק הולך מתעצם.

היו"ר יואב קיש:

בזה אני עוצר.

אתי בנדלר:

זה מאוד מאוד לא ראוי להשאיר דברים כל כך כבדים לאחרי הקריאה הראשונה. אני
מאוד מקווה שזה לא יהווה כאן איזה שהוא תקדים להליך חקיקה בחוקים אחרים, זה
כל מה שאני יכולה להגיד.

היו"ר יואב קיש:

אני חושב שהפרק הזה מאוד משמעותי, יש לו גם השלכות על הדברים שלא נגענו
בהגדרה, ביניהם הנושא של הערוצים הגדולים, המדרגות. יש המון השלכות שבכוונה
בחרנו לא להיכנס אליהן וישפיעו גם על התחילה והוראות המעבר. אני מבקש שלא
נקריא אותו, שנכתוב גם בדברי ההסבר, שהתחילה והוראות המעבר יהיו לאחר קריאה
ראשונה. עכשיו נשאר לנו לעבור על סעיף 6. אני מקריא את סעיף 6 – תיקון לחוק
התקשורת.

בחוק התקשורת (בזק ושידורים), השתמ"ב-1982 –

(1) בסעיף 6לד סעיפים קטנים (א1) ו-(א3) – בטלים.

(2) סעיף 6לד1 – בטל.

אתי בנדלר:

רשמתי לעצמי שגם את 6לד3 צריך לבטל.

נחשון אקסלרד:

נכון מאוד, (ב) ו-(ג).

היו"ר יואב קיש:

זה בעצם ההוראות הישנות לערוצים הייעודיים.

נחשון אקסלרד:

זה גם מה שמעביר אותי אוטומטית בתחילת החודש הבא לערוץ 2, בלי קשר למה
שקורה פה. גם את זה צריך לבטל, כפי שאומרת היועצת המשפטית.

אתי בנדלר:

אני מניחה שעל (ב) ו-(ג) בסעיף 6לד3 אין מחלוקת שרוצים לבטל.

נחשון אקסלרד:

את (א) בוודאי שאי אפשר לבטל, כי זו הדרך היחידה שאנחנו נגיע לציבור שלנו.

אתי בנדלר:

(1) נשאר.

נחשון אקסלרד:

  נכון. (ב) ו-(ג) צריכים להיות מבוטלים. אגב, גם הממשלה הצהירה על זה
  שבכוונתה לבטל אותם. יש מכתב של ראש הממשלה נתניהו כשהיה שר התקשורת,
  שהודיע שיש תכנית לבטל את הסעיפים האלה.

לאה ורון:

אתי, על מה הוא מדבר?

אתי בנדלר:

היום הם נמצאים תחת השגחת המועצה לכבלים ולוויין. לפי החוק בנוסחו הנוכחי,
בתום שנתיים ממועד תחילת השידורים - - ממתי זה פועל?

נחשון אקסלרד:

זה התחיל ב-2014, אבל הייתה אפשרות לדחות את זה בשנתיים.

אתי בנדלר:

מה התאריך?

נחשון אקסלרד:

בפברואר הקרוב.

אתי בנדלר:

הם אמורים לעבור להיות מפוקחים על ידי הרשות השנייה לטלוויזיה ורדיו, בלי
שום קשר לתיקון הנוכחי. עכשיו, כיוון - אני מקווה - שהצעת החוק הזאת תתקבל
בקריאה השנייה והשלישית לאחר כל הדיונים עוד לפני המועד שבו הם צריכים
לעבור, הם יעברו אוטומטית מכוח החוק הזה, לא מכוח ההוראה שקבועה היום בחוק.
זאת אומרת, המעבר צריך להיות מותנה בזה שהחוק יתקבל.

היו"ר יואב קיש:

מקובל. חברי הוועדה, לאחר שדנו בסעיף 6, ולפי התיקונים של היועצת המשפטית,
מי בעד הסעיף, שירים את ידו?

הצבעה

בעד – פה אחד

נגד – אין

נמנעים – אין

סעיף 6 אושר.

היו"ר יואב קיש:

נשאר לנו נושא אחד לדון בו, הוא נושא ארוך.

דנה נוייפלד:

-   - -

היו"ר יואב קיש:

אנחנו אמרנו שאת כל מה שמבוטל אפשר יהיה לבטל בסעיף 6 לד. אמרתם שתבדקו
ותוסיפו. דנה, אני מחכה עדיין למספר לגבי סעיף 5. אני חוזר חזרה לטבלה.

שרן השכל (הליכוד):

אפשר, ואני מצטערת שאני חוזרת על זה, כבר עכשיו להוסיף את הסעיף, כדי
שלערוץ 24 לא תהיה איזו גיליוטינה מעל הראש.

היו"ר יואב קיש:

איזה סעיף להוסיף?

שרן השכל (הליכוד):

להוסיף בסעיף של הרשות השנייה עוד סעיף שמאפשר להחזיק בערוץ הייעודי.

היו"ר יואב קיש:

זה דיון ארוך, שרן, זה דיון מפלצת. זה לא הזמן. אני רוצה לפנות רגע לערוץ
24. את רוצה שלא יהיה חוק? את רוצה שהחוק שלך לא יעבור?

שרן השכל (הליכוד):

אני לא רוצה - -

היו"ר יואב קיש:

אי אפשר כרגע.

אתי בנדלר:

חברת הכנסת השכל, מה שמדובר, אם אני מבינה נכון, זה בכלל בהוראת מעבר שהם
יוכלו להמשיך להחזיק ברישיון שלהם לפי חוק התקשורת, לא לתקן את חוק הרשות
השנייה.

היו"ר יואב קיש:

למען הסר ספק, לא הבעתי שום התייחסות מתנגדת או תומכת. אני אומר דבר אחד
מאוד פשוט. כל הנושא הזה יידון בהוראות מעבר אחרי קריאה ראשונה, זה הכל.

טלי גורן:

זה ברור, אבל כרגע אין שום מענה.

היו"ר יואב קיש:

הבנתי, אבל אני לא מחכה. את רואה איך אני עובד. אני לא מחכה. אני מבין את
המורכבות. אני אדון בזה בהקדם האפשרי.

אתי בנדלר:

סעיף 6 אושר, אדוני? הייתה הצבעה?

היו"ר יואב קיש:

כן, 6 אושר, הייתה הצבעה. אנחנו בסעיף 5 מחכים רק לסכום. אני מבקש שזה יהיה
תוך 10 דקות.

נחשון אקסלרד:

זה כולל גם את ביטול של 6לד (ב) ו-(ג)?

אתי בנדלר:

(2) ו-(ג), ולקראת הקריאה השנייה ייבחן אם צריך לבטל גם את (א).

היו"ר יואב קיש:

רגולציית תוכן. חברים, בנושא הזה, כמו שאמרנו, הולכים לרשימה נגטיבית.
מצורף בפניכם נספח.

אתי בנדלר:

רשימה ארוכה של הסעיפים.

היו"ר יואב קיש:

רשימה ארוכה של הסעיפים. הוא מתחיל בהצעת יו"ר הוועדה לדיון בוועדה
המשותפת, תיקונים מוצעים בחוק הרשות השנייה לערוץ זעיר ולערוץ זעיר ייעודי.
עכשיו אני הולך להגיד משהו שגם פה אני הולך לחטוף על הראש מהיועצת המשפטית
שלי שאני מאוד אוהב. אנחנו הולכים להקריא ולעבור סעיף סעיף מתוך 56 הסעיפים
שנמצאים פה. יש לי כ-25 דקות להקריא את העניין, כאשר בכוונתי לעבור על כל
מספר ומספר עד 56. זו משימה בלתי אפשרית גם לי. מה שאני הולך לעשות זה לדון
על הסעיפים בקצב הרגיל והמתון. בשעה 15:30 אני אגיע למספר סעיפים שעליהם
כבר תהיה לנו הסכמה. סעיפים אלה ייכנסו להצעת החוק לקריאה ראשונה. כל שאר
הסעיפים, וסעיפים נוספים שמי מהגורמים סביב שולחן זה ירצו להכניס לסעיף זה,
יידונו לאחר קריאה ראשונה.

אני חוזר חזרה לסעיף 5 שהקראתי ואני אקריא. כתוב כרגע בחוק מאסר שנה. ירדנו
ממאסר שנה. אנחנו קובעים כרגע קנס של מיליון שקלים, כאשר סכום זה הוא סכום
ראשוני. גם הוא יידון לאחר קריאה ראשונה, אולי יהיו בו שינויים. אני רוצה
להוסיף עוד סעיף, שזה גם סעיף שנזקק אותו לאחר קריאה ראשונה, שאומר כך:
במידה ולא העביר דיווח על היקף הכנסותיו - ייראה כאילו עלה מדרגה מהמדרגה
הקודמת שהיה. ובמידה והיה מדובר בערוץ גדול מלכתחילה - ייראה כאילו פלח
השוק שלו עלה ב-5% נוספים. זה 105%, לא אם היה 22% או 27%, נכון?

נחשון אקסלרד:

נכון.

היו"ר יואב קיש:

עלה ל-105% מהכנסתו בשנה הקודמת.

נחשון אקסלרד:

כבוד היושב-ראש, מה זה רלוונטי שזה עוד 5%?

היו"ר יואב קיש:

פה אתה בבעיה. אני מציע שאת התיקון הזה נדחה לאחר קריאה ראשונה. כרגע אני
מגדיר מיליון שקלים, זה מספיק מרתיע. מי בעד, שירים את ידו?

הצבעה

בעד – פה אחד

נגד – אין

נמנעים – אין

סעיף 5 אושר.

אתי בנדלר:

אדוני, אם יש ספק על אם הייתה הצבעה על כל סעיף 6, אני מבקשת, כדי להסיר
ספק - -

היו"ר יואב קיש:

אני מקריא שוב את סעיף 6.

אתי בנדלר:

זה ביטול של סעיפים 6לד (א1) ו-(א3), 6לד1 ו- 6לד3 (ב) ו-(ג) בחוק התקשורת.

היו"ר יואב קיש:

מי בעד, שירים את ידו?

הצבעה

בעד – פה אחד

נגד – אין

נמנעים – אין

סעיף 6 אושר.

היו"ר יואב קיש:

עכשיו אני נכנס לנושא של הרשימה.

אתי בנדלר:

של הרשימה שהיא רלוונטית לערוץ זעיר וערוץ זעיר - -

היו"ר יואב קיש:

בהגדרה, זעיר ייעודי הוא זעיר. אנחנו מקריאים. אמרתי, זו רשימה נגטיבית,
אנחנו פוסלים סעיפים. לא הלכנו להלבנה, בניגוד לדעות שנשמעו פה. הסברתי גם
למה. סעיף 3א.

קריאה:

3א זה ירושלים.

היו"ר יואב קיש:

3א. מקום מושבם של הרשות ומוסדותיה ושל חברת החדשות הוא בירושלים. מכיוון
שהתייחסנו לעניין חברת החדשות, ובוודאי אין בכוונתנו להתייחס לנושא הרשות,
סעיף 3א לא חל על ערוץ זעיר.

אתי בנדלר:

זה לא רלוונטי בכלל.

היו"ר יואב קיש:

בסדר, אבל אני יכול להגיד שהוא לא חל ולא רלוונטי.

אתי בנדלר:

לא צריכים - -

היו"ר יואב קיש:

חברת החדשות היא בירושלים.

אתי בנדלר:

הם לא מקימים חברת חדשות.

היו"ר יואב קיש:

אוקי, אז הוא לא רלוונטי. הובהר לפרוטוקול שהוא לא רלוונטי. סעיף 5(ב)(5).
לקיום שידורים בשפה הערבית לצרכיה של האוכלוסייה הדוברת ערבית, ולקידום
ההבנה והשלום עם המדינות השכנות בהתאם למגמות היסוד של המדינה. זה לא חל על
ערוצים זעירים. זה נראה לי הגיוני מאוד. מישהו חושב אחרת?

נחשון אקסלרד:

על הערוץ שלי זה חייב לחול.

היו"ר יואב קיש:

מה שתעשה לעצמך תעשה, אני אומר מה חל כקטגורית של הרגולטור והמחוקק שמנחה
את הרגולטור.

אתי בנדלר:

אומרת לי עורכת דין נעמה דניאל בשקט, ואני חושבת שהיא צודקת, שמדובר כאן
בסמכויות כלליות של הרשות השנייה שהן רלוונטיות לגבי כלל הערוצים שהם
מפקחים עליהם, כולל שידורי הרדיו. אני לא חושבת שנכון למחוק את זה באופן
כללי, כי יש הוראות ספציפיות לגבי הערוצים האחרים. למה לפגוע בתפקידים
הכלליים של הרשות השנייה לטלוויזיה ורדיו?

היו"ר יואב קיש:

אני לא מוחק את זה.

יוליה שמאלוב ברקוביץ:

זה רק לגבי זעירים.

היו"ר יואב קיש:

הכל פה הוא רק לגבי זעיר. כל הרשימה היא רק לזעירים. אני לא מצפה מזעיר
לשדר בשפה הערבית.

יוליה שמאלוב ברקוביץ:

אני חושבת שגם את ערוץ 9 אי אפשר לחייב לשדר בערבית.

היו"ר יואב קיש:

השאלה אם סעיפים כלליים שהם חלק ממטרות הרשות השנייה, האם אנחנו צריכים
להגיד באופן מובהק שהם חלים או לא חלים על הזעירים. מכיוון שאנחנו עוסקים
בערוץ זעיר, על נושא הזעיר יש לנו התייחסות מיוחדת. מטרת הסעיף הזה לומר
לזעירים שאין להם את המחויבות הזו, ולכן הרשות השנייה תבין ולא תצטרך לבוא
אליהם בדרישה עקיפה או לא עקיפה בעניין הזה.

אתי בנדלר:

נראה לי שזה מיותר.

היו"ר יואב קיש:

למען הסר ספק. מישהו רוצה להעיר הערה לגבי זה?

אתי בנדלר:

הנוסח אמור להיות כך שלעניין ערוץ זעיר לא יחולו הוראות סעיפים אלה ואלה.

היו"ר יואב קיש:

בדיוק, זה הכל.

רעיה עדני:

זו לא הוראה של סעיף.

היו"ר יואב קיש:

אמרנו את זה למען הספק ספק. אני רוצה למען הסר ספק, כי הערוצים האלה
מודאגים, זה הכל.

רעיה עדני:

השאלה אם זה בכלל - -

היו"ר יואב קיש:

את זה תבדוק היועצת המשפטית. אם היא תגיד לי לאחר מכן שזה לא רלוונטי, אני
לא אשים את זה. סעיף 5(ב)(8). לקיום שידורים להקניית השכלה לכלל הציבור
ולאוכלוסיות מוגדרות. אני לא רואה את זה כצורך לערוץ זעיר. 5(ב)(9). לקיום
שידורים בשפות זרות לעולים חדשים ולתיירים. לא מתפקידו של ערוץ זעיר.

רעיה עדני:

אני חושבת שיש הסכמה רחבה בממשלה שהדבר הזה צריך לעבור שינוי מהותי לגבי -
-

היו"ר יואב קיש:

כשתעשו את זה, תעשו לכולם. אני עוסק כרגע בזעירים.

רעיה עדני:

אנחנו חושבים שהסעיף הזה צריך לחול אחרת.

היו"ר יואב קיש:

יכול להיות שיהיו פה עוד הרבה סעיפים כאלה. אל תגידי את זה עכשיו, כי אני
רוצה לעסוק עכשיו רק בזעירים. אני מבין שיש עוד הרבה סעיפים שהממשלה רוצה
לשנות. כשהממשלה תעשה את זה, אני אשמח להיות גם בדיון. כרגע אנחנו לא דנים
בזה. אני בסעיף 4 בתיקונים. על סעיף 5(ב)(9) דיברתי, אני חושב שהוא לא צריך
לחול. בואו נלך לסעיף 23(4). תמנה על פי המלצת המנהל את נציגי הרשות במועצת
המנהלים של החברה. מכיוון שאנחנו יודעים שבמועצת המנהלים יש - -

אתי בנדלר:

זה לא רלוונטי, כי אין להם חברה.

היו"ר יואב קיש:

נכון, זה לא רלוונטי. 23(4) לא רלוונטי.

אתי בנדלר:

לא צריך לכתוב את זה. 23(5). במקום המילה "תקבע" את לוח המשדרים העונתיים
של המורשים לשידורים לפי הצעה שהציע לה המנהל, תבוא המילה "תבחן".

יוליה שמאלוב ברקוביץ:

אנחנו חושבים שהמילה "תבחן" יותר נכונה.

זיו גלעדי:

למה אנחנו צריכים לבחון את לוח השידורים?

יוליה שמאלוב ברקוביץ:

נעשה איתך דיון אחרי זה.

היו"ר יואב קיש:

אני לא אמרתי שזה לא נכון לגדולים. אני מסתכל על הזעירים. לגדולים יש
משמעויות אחרות. אני מוכן לדון בזה אחרי קריאה ראשונה. כל מה שמשרדי הממשלה
ירצו להוריד בירוקרטיה לגדולים, לאחר קריאה ראשונה אני אוריד, בלי ויכוח.
אני אפילו לא אשאל אותך, דנה. את תגידי שאת רוצה להוריד? אם תקבלו הסכמה,
אני אוריד. איך זה איתכם, בסדר?

יוליה שמאלוב ברקוביץ:

אדוני היושב-ראש, כיוון שלא רצינו לערב את החקיקה הספציפית עם הגדולים, יש
פה סעיפים שהם חד משמעית יכולים לרדת גם מהגדולים.

היו"ר יואב קיש:

שמעתם היטב את מה שאמרתי. אני קובע שבסעיף (5), במקום המילה "תקבע" תהיה
המילה "תבחן".

שרן השכל (הליכוד):

אולי צריך לבוא ולהחיל את זה על כולם.

היו"ר יואב קיש:

לא, שרן, הרגע דיברנו על זה. אני מדבר רק על הזעירים עכשיו. כמה אני יכול
להגיד את זה? 24(א)(7). תכניות ותשדירים שמהם חייב מורשה לשידורים לשמר
העתקים מוקלטים, לרבות אופן השימור ותקופתו.

אתי בנדלר:

זה במסגרת סמכויות המועצה.

יוליה שמאלוב ברקוביץ:

המועצה שומרת את זה בעצמה. זה אחד הסעיפים שאפשר להחיל גם אחרי זה על
הגדולים.

היו"ר יואב קיש:

עזבי את הגדולים עכשיו. אמרתי בצורה הכי ברורה, אני לא רוצה לדבר על
הגדולים. כל מה שתגידו לי שאתם רוצים להסיר על הגדולים לאחר קריאה ראשונה –
כך יהיה.

לאה ורון:

יוליה, המועצה שומרת עותקים מוקלטים של התכניות?

אתי בנדלר:

של כל התכניות של כל הערוצים?

קריאה:

היא שומרת באופן דיגיטלי.

היו"ר יואב קיש:

(7) לא חל. (8). מספר התכניות והיחס הכמותי ביניהן, לפי אלה: (א) סוגי
התכניות; (ב) אוכלוסיית היעד אליה מכוונת התכניות; (ג) הפקות מקומיות
כהגדרתן בסעיף - -

אתי בנדלר:

זה כללים שהמועצה קובעת.

היו"ר יואב קיש:

נכון. כל זה לא רלוונטי לערוץ זעיר?

קריאה:

למה זה לא רלוונטי? יש פה אחוזים מסוימים - -

היו"ר יואב קיש:

השאלה אם את אומרת שדרך סעיף זה הם שומרים על הייעוד?

דנה נוייפלד:

כן.

היו"ר יואב קיש:

סעיף 8, וזה אלייך יוליה, יאפשר לך לבדוק אם באמת הערוצים הייעודיים עונים
להגדרה הייעודית שלהם - סוגי תכניות, אוכלוסיית היעד אליה מכוונות התכניות,
הפקות מקומיות. הפקות מקומיות קנויות זה פחות רלוונטי בשביל בעלי רישיון
לשידור טלוויזיה - -

אתי בנדלר:

לא יבקשו מהם פרטים לעניין הזה אם הם - -

היו"ר יואב קיש:

לא יבקשו. שידורים בערבית ובשפות אחרות - כך אני עונה לנושא של 9 ו-24 -
ואפיון אזורי או ארצי של התכניות. אני מציע להשאיר את סעיף 24(א)(8)(א) עד
(ו) כסעיף שייצג את המבחן הייעודי שלהם. כך יוכלו לבחון. את (ו) אפשר
להוריד, אבל - -

נחשון אקסלרד:

אנחנו נעשה ממילא שמאלה וימינה עם זה.

מירי נאור אליאס:

אני רק רוצה לראות שהבנו נכון, שזה יחול רק על ערוץ זעיר ייעודי.

היו"ר יואב קיש:

נכון.

אתי בנדלר:

כל אחת מהפסקאות למה שהוא רלוונטי. אם אין לכם שידורים אזוריים, אז - -

היו"ר יואב קיש:

נכון. אני משאיר את זה לזעיר ייעודי בלבד. לזעיר זה לא רלוונטי. הסעיף
נשאר. אני עובר למספור 9, סעיף 33א(א)(2).

שרן השכל (הליכוד):

אני מבקשת להוסיף - -

היו"ר יואב קיש:

ההוספה תהיה לאחר קריאה הראשונה. אני עכשיו עובר על רשימה. תכיני רשימת
הוספה, אני מבטיח לך שאני אעבור.

שרן השכל (הליכוד):

תהיה לי. אתה מדבר פה על רשימה מלאה. יש דברים שצריך להוסיף.

היו"ר יואב קיש:

מה אמרתי, שרן? את הרשימה הזאת לא אסיים. אני אעבור עד 15:30. כל הסעיפים
שיהיו פה ייבדקו בהמשך. כל הסעיפים שאת תביאי ייבדקו בהמשך. אני בסעיף
33א(א)(2). המבקש הפקיד בידי הרשות בטוחות. זה לא רלוונטי לערוצים הזעירים.

אתי בנדלר:

אין להם התחייבויות לפי החוק?

דב אברמוביץ:

אדוני, זה רלוונטי, אבל זה אותם בטוחות שיש להם היום.

יוליה שמאלוב ברקוביץ:

אנחנו רוצים לראות שאנחנו קובעים את זה בשים לב לגודל הערוץ. זה כן
רלוונטי.

אתי בנדלר:

את תקבעי את הכללים. זה בהתאם לכללים שקבעה המועצה.

היו"ר יואב קיש:

אני רוצה להגיד לך שהכוונה, לפחות שלנו, כמו שעשינו לאורך כל החקיקה, היא
לשמר על התנאים הקיימים להם היום, זאת אומרת, על אותן ערבויות, על אותם
דברים. בעניין הזה יש תנועת ראש חיובית.

אתי בנדלר:

9 נמחק?

היו"ר יואב קיש:

9 נמחק, לפי מה שאמרנו כרגע. סעיף 10, 59(א). ארבעים אחוזים לפחות מכלל
שידורי הטלוויזיה יהיו מהפקות מקומיות. ב-59 אנחנו מדברים על תוכן
השידורים.

אתי בנדלר:

אני חושבת שזה מיותר.

היו"ר יואב קיש:

הגדרנו את זה בחוק.

אתי בנדלר:

אני מגדירה את זה בחוק כפטור. אני לא צריכה לכתוב עוד פעם.

היו"ר יואב קיש:

תעשה מה שאת רוצה משפטית עם זה, מבחינתי זה לא חל.

אתי בנדלר:

אני מוחקת את זה מהרשימה, כי אני מגדירה הוראות ספציפיות.

היו"ר יואב קיש:

זה לא רלוונטי לזעיר. 59(ב). מתוך כלל ההפקות המקומיות, ישדר בעל זיכיון
תכניות כמפורט - - גם לא רלוונטי, אותו דבר.

אתי בנדלר:

אותו דבר, לא רלוונטי.

היו"ר יואב קיש:

59(ג). המועצה רשאית לשנות, גם לא רלוונטי. סעיף 59(ד) זה סעיף שלא ממש
רלוונטי.

קריאה:

זה מדבר על הערוץ השלישי, לכן זה לא רלוונטי.

היו"ר יואב קיש:

לא רלוונטי. סיימנו, אנחנו ב-14.

אתי בנדלר:

אי החלת התוספת הראשונה היא בין כך ובין כך לא חלה.

היו"ר יואב קיש:

אי החלת התוספת השנייה גם לא.

אתי בנדלר:

התוספת השנייה לא חלה בשום מקרה? אני לא בטוחה.

היו"ר יואב קיש:

מה שיש בתוספת השנייה?

אתי בנדלר:

אני לא יודעת, יש שם כל מיני. חלק מההגדרות - אני לא צריכה לכתוב את זה- של
התוספת השנייה נשארות בתוספת הראשונה.

היו"ר יואב קיש:

אני רוצה לעצור פה. עצרנו אחרי סעיף 14. אנחנו לפני סעיף 15 ולפני מאות
סעיפים שחברת הכנסת שרן השכל תביא לנו לאחר קריאה ראשונה.

שרן השכל (הליכוד):

לבטל, לבטל, לבטל.

אתי בנדלר:

הסעיפים שנכתוב במפורש שלא יחולו, הם הסעיפים 2,3,4,6,7.

היו"ר יואב קיש:

אנחנו מצביעים על הסעיפים שלא יחולו. מי בעד, שירים את ידו?

הצבעה

בעד – פה אחד

נגד – אין

נמנעים – אין

הסעיפים אושרו.

היו"ר יואב קיש:

אנחנו מצביעים עכשיו על סעיף רגולציית תוכן, הסעיף האחרון. אני מצביע לגבי
הגדרות לזעיר וזעיר ייעודי בנושא רגולציית תוכן, זאת כפי שהגדרנו עכשיו. מי
בעד, שירים את ידו?

הצבעה

בעד – פה אחד

נגד – אין

נמנעים – אין

הסעיף אושר.

היו"ר יואב קיש:

אנחנו סיימנו את עבודת ההכנה לקריאה ראשונה. ראשית, אני מודה לכל המשתתפים.
אני רוצה לפתוח בלהודות לצוות של הוועדה: היועצת המשפטית, אתי בנדלר, שגם
היא יש לה המון עבודה עד יום שני, למנהלת הוועדה, לאה ורון, ולנעמה דניאל
מצוות הייעוץ של ועדת הכלכלה שאנחנו חייבים לה הרבה, גם מי שלא מכיר. אני
רוצה להודות, אחרי צוות הוועדה, לחברי הכנסת שהיו פה לאורך שעות רבות:
לידידי איתן כבל, שותפי לוועדה, ולחברת הכנסת שרן השכל, שהיא הטריגר הראשון
להנעת - -

איתן כבל (המחנה הציוני):

שעדיין מחפשת איפה החוק שלה. עכשיו רק מתחילה העבודה.

היו"ר יואב קיש:

אני חייב להגיד שלאורך כל הדיון היו לה תוספות רבות ופוריות. אני בטוח שגם
בהמשך הדרך. אני רוצה להודות למשרדים שעזרו לנו, שהתעקשו בכל הכוח, שהבינו
אותנו וניסו לטייב. אני מודה לכם גם על הערותיכם הבונות. כל ההערות שלכם
שעדיין יישארו פתוחות, ייענו בדיון מעמיק לאחר הקריאה הראשונה. לגבי כל
הערוצים הייעודים עצמם שבאו והיו פה - אולי יש התנצלות קלה לערוץ 24 שלא
דנו בנושא שהכי מטריד אותו - אני מבטיח לכם שתקבלו את כל תשומת הלב הנדרשת.
מתחייבים לזאת אחרי קריאה ראשונה. חוץ מהערוצים הייעודים, אני רוצה להודות
לשני הרגולטורים שליוו, ליונתן וליפעת - היא כרגע לא נמצאת - ממועצת הכבלים
והלוויין שעזרו לכל האורך. אני מודה על העבודה. אנחנו עובדים איתכם בשיתוף
פעולה. גם לרשות השנייה: למנכ"ל שנמצא פה, וליוליה, יושבת הראש, שעזרה
ותרמה רבות. בכלל, שני הרגולטורים, חשוב לי להגיד את זה. אני מודה שלא
רואים הרבה מקומות שהרגולטור מבין שהעומס שהמחוקק שם בידו מפריע לשוק. שני
הרגולטורים, היושב-ראש והצוותים, מבינים את זה, משתפים פעולה, ואומרים: אני
רוצה להקל את החקיקה מעבר למה שהצעת החוק עושה.

איתן כבל (המחנה הציוני):

דרך אגב, זה קשור גם להקטנת היקפי המשרה.

היו"ר יואב קיש:

זה אתה אמרת. אני חושב שאנחנו נמצאים באזור שנוכל לעזור בו גם לערוצים
הגדולים, כי יש כוונה של הרגולטורים, של המשרדים וגם שלנו, חברי הכנסת,
להיות שם. אני אומר גם לערוצים הגדולים, אנחנו נדון בעניין הזה לאחר קריאה
ראשונה. לא עם כל תאוותכם תצאו בידכם בעניין הזה, אבל בהחלט תהיה הקלה
רגולטורית גם לערוצים הגדולים, זו לפחות תקוותי לאור מה שנשמע פה.

אני רוצה להוסיף תודה גדולה וחשובה גם לאנשי משרד התקשורת: ליועצת המשפטית,
עורכת דין דנה נויפלד, לאבי, לשירלי שנמצאת ומלווה אותנו לאורך כל הדיונים.
מילה אחרונה לכל נציגי הציבור - חלקם שלחו לנו חומר כתוב, חלקם היו פה
ואמרו את דעתם ועוד נשמע אותם רבות, אם זה לגבי היצירה הישראלית וחשיבותה,
אם על זה נושאים ליברלים, אם זה על נושאים אחרים - אני חושב שהיה פה דיון
מאוד מעמיק, פורה וחשוב. וכמובן לאלעד. אחרון חביב זה השר איוב קרא - הוא
באמת הרוח החיה מאחורי הרפורמה הגדולה - שבמגבלות הקיימות במסגרת החוק
הנוכחי מנסה להוביל מהלכים חשובים לשוק התקשורת. אז תודה רבה לכם. אני
מקווה שבפעם הבאה, וזו המשימה כרגע של הלשכה המשפטית של הוועדה, לייצר מכל
ההסכמות שהגענו פה הצעת חוק שתהווה את הדיון לאחר קריאה ראשונה. אני חושב
שיש הרבה מאוד עבודה. אני מאחל לכם בהצלחה. יש חשיבות ללוחות הזמנים. אתם
רואים פה את האנשים מסתכלים עלינו. אני מאוד מקווה שביום שני המליאה תתכנס
להצביע. תודה רבה לכולם.

הישיבה ננעלה בשעה 15:32.
