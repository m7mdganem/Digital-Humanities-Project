פרוטוקולים/המכביה/2959

ירושלים, י"א בניסן, תשס"א

4 באפריל, 2001

הכנסת החמש-עשרה נוסח לא מתוקן

מושב שלישי

פרוטוקול מספר 5

מישיבת ועדת המשנה של ועדת הכנסת

שהתקיימה ביום ג', כ"ה באדר התשס"א, 20.3.2001, בשעה 14:35

נוכחים:

חברי הוועדה: היו"ר אליעזר זנדברג

 ח"כ נעמי חזן

מוזמנים:

  משרד העבודה והרווחה:

פיטר מגנוס – מפקח עבודה ראשי

  משרד הפנים:

אשר גרנר – מנהל רישוי עסקים

יחזקאל לביא - אגף אסטרטגיה

  המשרד לביטחון פנים:

פקד עופר יצחק – אגף מודיעין

  המכבייה:

עוזי צוובנר

יעקב סנדלר

יצחק צוקר

על סדר היום: סוגיית הבטיחות במכבייה ה16-

מנהלת הוועדה: אתי בן יוסף

נרשם על-ידי: רקורד שירותי הקלטה

היו"ר אליעזר זנדברג: הישיבה היום נועדה להיות ישיבת המשך לישיבה הקודמת,

שהסתיימה בכך שהתברר לנו שיש מחלוקת של סמכויות בין משרדי הממשלה השונים.
כל משרד טוען שלא הוא מסומך לאשר את בטיחותו של אירוע המוני. משרד המשטרה
אמר שזה ודאי לא הם, וגלגל את הדברים אל משרד העבודה והרווחה, והוא טען
שבאופן עקרוני הוא כן, אבל במקרה הזה הוא לא, ואמר שהעניין כולו נובע
משאלות של רישוי עסק. שאלנו את השאלה מה בדבר פעמוני היובל וביקור
האפיפיור, והתשובה שנאמרה היא שמשרד העבודה והרווחה עשה אבל זה היה מכוח
החלטת ממשלה ספציפית שהטילה עליו את החובה לעשות כן.

את הישיבה נעלנו בכך שאמרנו שאם לא יגיעו לכלל פשרה, אנחנו נחוקק חוק שיקבע
איזה משרד ממשלתי עושה, והאמינו לי שנעשה את זה בהליך מקוצר, יש לנו
שבועיים עד הפגרה, וזה יהיה.

השאלה היא מה קורה בינתיים ואם אנחנו בכלל צריכים לטרוח ולהגיע למצב כזה,
כי חשבנו שזה עניין ממשלתי לפתור אותו. קיוויתי שיהיו פה נציגים משפטיים,
בפרט לאור התרומה הנכבדה שלהם לדיון הקודם, אבל לא זה המצב, אז אני מציע
שנפתח את הדיון.

פיטר מגנוס: הבשורה שלי היא ששר העבודה והרווחה ושר הפנים קבעו

ביניהם להיפגש לדון על הסוגייה הזאת של מי אחראי על

הבטיחות במכבייה, והובטח שזה יהיה בקרוב.

היו"ר אליעזר זנדברג: המכבייה היא ביולי.

פיטר מגנוס: אני יודע.

נעמי חזן: מה זה בקרוב? תסביר לי את זה במונחי זמן שאני אוכל

להבין.

פיטר מגנוס: היו כבר מגעים, אינני יודע אם ישירות או בטלפון, וסוכם

שהם ייפגשו ויקבעו מה לעשות לגבי הבטיחות במכבייה. היות שאנחנו יודעים
שהזמן לוחץ מאוד, אז הבטיחו לעשות את זה בקרוב. אני כמובן לא שולט על
היומנים של שני השרים, כך שאני לא יכול להגיד באיזה יום, אבל הבטיחו לנו
שזה יהיה בקרוב.

היו"ר אליעזר זנדברג: מה העמדה שלכם לקראת הפגישה הזאת ביחס לעמדה

שהובאה כאן בישיבה הקודמת?

פיטר מגנוס: בעצם השאלה העקרונית לא פתורה, ואנחנו באים

עכשיו לדון באופן דחוף על העניין של המכבייה. בשלב הבא אנחנו נדון על השאלה
העקרונית. עמדתה של היועצת המשפטית של המשרד, שקיבלה גיבוי גם מהשר, היא
שאין משרד העבודה אחראי על העניין של בטיחות הציבור. כל עוד העמדה הזאת לא
שונתה, אנחנו נשארים באמירה הזאת.

היו"ר אליעזר זנדברג: הכוונה היא לעמדה הכללית, אבל הרצון הוא להגיע לכלל

פתרון עד הוק לבעיה של המכבייה.

פיטר מגנוס: נכון שזה הדבר הדחוף. לאחר מכן נמשיך את הדיון מי

בעצם האחראי, וזה קשור לרישוי עסקים, כי ברישוי עסקים יש כמה סעיפים הדנים
באירועים המוניים על לונה-פארקים למיניהם, ופה צריך לקבוע מי צריך לטפל
בעניין של בטיחות הציבור במתקנים הללו.

היו"ר אליעזר זנדברג: אחת השאלות שעלתה בפעם הקודמת, ולמעשה גם

בפעם שלפני כן, נגעה באופן אישי אליך מר פיטר מגנוס, וכאן אני קצת מרגיש
אולי לא בנוח ואולי זה לא במקום, כי אם הייתה כאן היועצת המשפטית הייתי
שואל אותה. אתה מלכתחילה היית חלק מהצוות שיעץ וליווה את ההכנות לקראת
הסדרת ענייני הבטיחות. בשלב מסוים נתקבל מכתב על ידי משרד המשפטים שפורש
בצורה מסוימת על ידי משרדך ומאז אתה לא לוקח חלק בעניין.

האם משרד העבודה והרווחה עמדתו היא שאין לו הסמכות החוקית לתת את האישור,
ולכן הוא לא צריך לתת אותו? מה מונע משובך לתוך הפעילות הזאת? האם במסגרת
של מפגש הצמרת בין שני השרים יעלה גם העניין הזה שקשור בסיוע שלכם כמשרד
העבודה והרווחה באופן ישיר לוועדה המארגנת? כי המטרה של כולנו סביב השולחן
הזה, אני מניח, היא שהדברים יצאו כהלכה ולכן יכולה להיות תרומה חשובה בצד
המקצועי.

פיטר מגנוס: אחרי שנקבע במשרד המשפטים שמפקח עבודה ראשי לא

יכול להיות חלק מהארגון של המכבייה בעניין של הבטיחות, וניסיתי להגן על
התיזה, כפי שאתה אמרת, היות שאינני רואה ניגוד עניינים פה, כי אם אנחנו לא
מפקחים, אז על אחת כמה וכמה אני יכול לעשות את זה "בהתנדבות". התיזה לא
התקבלה במשרד, לכן נאלצתי לפעול בהוראת היועצת המשפטית ולפרוש מהתפקיד הזה,
למרות שאני חושב שזה היה פתרון טוב מבחינה זו שאנחנו לא עושים את זה מכוח
החוק, אבל המשטרה הייתה מוכנה לקבל שמעורבות משרד העבודה תהיה במישור של
ההשגחה, מעין פיקוח-על על מה שקורה במכבייה. אני מניח שאני אשתתף בפגישה
הזאת ואני אסביר את הרקע שהיה ואיך אני רואה את הדבר ואיך ניתן להגיע
לפתרון.

יחזקאל לביא: אני רוצה לציין שני דברים, יש כמה וכמה היבטים לעניין

הזה וכולם תחת גג אחד בסופו של דבר של רישוי עסקים. אין כאן שום ניסיון
שלנו, ושלא יתפרש כאילו שיש פה ניסיון שלנו להתחמק מהגג הזה שקרוי רישוי
עסקים.

מערכת רישוי העסקים במדינת ישראל, אומנם כפופה לשר הפנים, אבל מבוצעת בפועל
על ידי הרשויות המקומיות. כל רשות בתחומה, כל רשות בהתאם לסמכויותיה במקום,
והיא משתמשת בשירותים נוספים, בין השאר שירותים שמשרד הפנים מופקד עליהם,
כגון כיבוי אש ואחרים.

בזמנו הייתה ועדה שסיכמה מערכת של המלצות, ועל הוועדה הזאת מר אשר גרנר
ירחיב את הדיבור. המלצות הוועדה הזאת היו צריכים להגיע לשולחן הממשלה, אבל
בצוק העיתים של הממשלות מאז ספטמבר 1999 לא נמצא מועד שזה יעלה לדיון. אם
אכן היו מוצאים מועד, אני מניח שבסופו של דבר גם מחלוקות שנמצאות בתוך
המערכת, וישנן מחלוקות לגבי תחומי אחריות מסוימים, וחלק מהן אתם שמעתם כאן,
היו המחלוקות האלה בסופו של דבר מגיעות לכדי פתרון, והן לא הגיעו. לכן
השליפה האחרונה, שאומרת ששרי הפנים והעבודה ייפגשו ויסכמו ביניהם לפחות
לעניין הזה מה יהיה.

היו"ר אליעזר זנדברג: אתה יכול לעדכן את משרד העבודה והרווחה אם נקבע

מועד לפגישה?

יחזקאל לביא: למיטב ידיעתי, לא נקבע מועד לפגישה, אבל אני מניח שאת

המועד הזה אפשר לקבוע במהירות, ואני אומר את זה

מתוך ידיעת מערכת היחסים של שני השרים. אשר על כן אני מצפה שאם אני אפעל
אצל שר הפנים, תקוים הפגישה כמה שיותר מהר, היא תוכל להתקיים ממש בימים
הקרובים.

אשר גרנר: מבחינת רישוי לאירוע שנקרא אירוע תחת כיפת השמים,

בעניין של המכבייה הוא חייב רשיון עסק. לפי פריט 77A בצו רישוי עסקים,
אירוע תחת כיפת השמים, אין הגדרה של אירוע המוני, יש הגדרה של אירוע תחת
כיפת השמים. מהבחינה הזו מי שמחויב לתת את רשיון העסק זה הרשות המקומית שבה
זה נערך, ומבחינת כל הליכי הרישוי יש מספר דברים שנקראים נותני אישור,
משרדי הממשלה.

משרד העבודה והרווחה מבחינת צו רישוי עסקים הוא לא חלק מנותני האישורים,
מפני שפה עלה לשולחן שהוא מתנגד. ההגדרה היא מקום הבטיחות בעבודה והסביבה
שלו, ולהם יש פרשנות אחרת, ואינני יכול להיכנס לפרשנות של משרד העבודה
והרווחה בתחום הזה.

לנו, למשל, העירו על עניין של מתקני שעשועים, ויש כאן עניין של בטיחות.
מצאנו פתרון, שהרשויות המקומיות ידרשו מאותו בעל עסק שמפעיל את מתקני
השעשועים שיביא אישור של מהנדס בטיחות, מהנדס קונסטרוקציות וחשמלאי לגבי
המתקנים האלו, היות שאין לנו העניין של הבטיחות שהוא ברפורמה הממשלתית. זה
חלק מההליך שהוא גם באירועים אחרים, באירועים תחת כיפת השמים, שאנחנו
דורשים את הדרישות האלו מפני שבפנים אין משרד נוסף של הבטיחות. זה ההליך
אשר מבוצע בכל הארץ ממופעים הכי ענקיים בתל-אביב ועד מופעים בערד, זאת
המתכונת.

אני הייתי חבר בוועדה הבין-משרדית, שיש כאן הדין וחשבון שהיא הוציאה
בספטמבר 1999, הדוח שהונח על שולחן הממשלה. שם מועלית הנקודה של עניין
הוויכוח בין המשרדים לעניין של אחריות, שעדיין לא נפתר.

היו"ר אליעזר זנדברג: דרך אגב, אנחנו המלצנו לאמץ אותו.

אשר גרנר: בסדר. אני מגדיר אותו בגדול. כאשר יש החלטה של המשנה

ליועץ המשפטי של הממשלה, מר מני מזוז, שהוא מפרש את זה כנגד הדעה של משרד
העבודה והרווחה, אבל אני לא נכנס בהיבט המשפטי.

יחזקאל לביא: ישנה מחלוקת בין היועצים המשפטיים לממשלה.

אשר גרנר: ישנה מחלוקת, ואינני רוצה להיכנס לעניין הזה. אם

המהלך יעבוד, כל האירוע הזה על פי המתכונת הזאת שיש אחריות אחת וכל המערכת
עובדת, אני חושב שזה ייתן פתרון לעניין הזה של קיום האירוע של המכבייה
ה16-.

היו"ר אליעזר זנדברג: ועד שהוא יאומץ?

אשר גרנר: אמרתי, אז הפתרון הוא לעשות מה שאנחנו עושים

באירועים אחרים. לבקש את חוות דעתם של אותם מהנדסי בטיחות וקציני הבטיחות.
אני יודע שלמכבייה מינו קצין בטיחות כזה בתחום הזה, שילווה וייתן את
ההמלצות שלו.

היו"ר אליעזר זנדברג: מה שאני מבין ממך, ואולי אינני מבין נכון, שבסופו של

דבר האישור יורד, ועד שאתה מקבל אותו, אתה מגיע

לרשות מקומית.

אשר גרנר: כל הליך הרישוי מתחיל רק ברשות המקומית.

היו"ר אליעזר זנדברג: אני הבנתי טוב מאוד. ישנן בעיות גדולות ועקרוניות בכל

מיני מקומות, אבל אם האדם רוצה לקבל אישור, הוא הולך

לרשות המקומית.

אשר גרנר: יפה.

היו"ר אליעזר זנדברג: האם במצב הקיים היום יש סטנדרטים זהים בכל הרשויות

המקומיות? האם יכול להיות מצב שברשות מקומית אחת

יהיו סטנדרטים אחרים לרישוי מאשר ברשות אחרת?

קריאה: ישנם עסקים במדינת ישראל שאין להם רישוי.

היו"ר אליעזר זנדברג: זה משהו אחר.

יחזקאל לביא: זה כבר סיפור אחר.

קריאה: זה לא סיפור אחר. המכבייה משתמשת במתקנים האלה.

אשר גרנר: זה היה נכון להגיד שהיה שוני בין מקומות שונים, אבל

משרד הפנים פעל בשיתוף משרדי הממשלה, הוצאנו היום תקנות חדשות מסודרות,
שיהיה סדר, שגם באילת וגם בעכו יעבדו אותו הדבר. מהבחינה הזו ישנן הנחיות
ממשרדי הממשלה לכל הרשויות לעבוד באופן סיסטמתי, בצורה מדויקת. גם לגבי
אירוע המוני, אפילו המשטרה שאין זה מתפקידה, לעיתים נכנסת לתחום הבטיחות,
והיא אומרת: אני לא אאשר עד שאני לא אראה את אותם פונקציות כמו בטיחות,
קונסטרוקציות וחשמל, שהם חלק מתוך ההליך. הרי סך הכל מבחינה פיקודית היום
אם קורה אירוע, המשטרה היא זאת שבודקת את האירוע.

היו"ר אליעזר זנדברג: אבל המשטרה טוענת שהיא לא נותנת אישורים.

אשר גרנר: היא נותנת אישור לתחום שלה. יש הפרדת רשויות. קבענו

איזה שהוא מנדט שיש הפרדה, כל רשות תתעסק בתחום

שלה, מי שמרכזת היא הרשות המקומית.

נעמי חזן: במכבייה ה15- היה אישור?

יחזקאל לביא: כן.

אשר גרנר: הרשות המקומית היא מרכזת את כל העניין מכל נותני

האישורים. הרשות המקומית אומרת: אני רוצה לראות את הנתונים מאותם בעלי
מקצוע, והם מחויבים לה והם חותמים על זה.

היו"ר אליעזר זנדברג: וזה על פי הנחייתכם.

אשר גרנר: זה על פי הנחייתנו, וזה כך עובד עד היום, עד שיאומץ

הדבר הזה מהבחינה הזאת מי יהיה בתחום הזה, יהיה אחראי על עניין הבטיחות,
אני עוד לא יודע, אני רק אומר שזאת הנחיה לרשות המקומית, וכך זה עובד. כך
זה עובד ברמת-גן, כך זה עובד בתל-אביב וכך זה עבד בערד או באילת עם האירוע
של הים האדום. זאת מתכונת עבודה שנעשית בכל מקום.

נעמי חזן: הגשתם בקשה לעיריית ירושלים?

קריאה: עדיין לא.

עוזי צוובנר: אני בא מפגישה עם המנהל הכללי של עיריית ירושלים

עכשיו, ובין היתר עלה העניין הזה של רשיון עסק, ואכן בבקשה שאנחנו נגיש
בעיריית ירושלים לרשיון עסק לאירוע, העירייה מעבירה את זה לאישור המשטרה,
היא מעבירה לאישור משרד הבריאות והיא מרכזת את האישורים הממשלתיים.

אני הבנתי בדיון הקודם שיש דבר המטריד את המשטרה, שזה לא עובר לאישור משרד
העבודה והרווחה או לאיזה שהוא גורם שבודק את הבטיחות של המתקנים וכדומה. זה
הקטע שחסר בעניין הזה, וזה מה שמטריד את המשטרה, ובגלל זה הם כתבו לנו שאם
לא תהיה מעורבות כזאת ברמה ממשלתית ולא עירונית, אזי הם לא יאשרו את
המכבייה.

נעמי חזן: פעם לימדתי מבוא למדע המדינה, ואם רוצים להדגים איך

לא רוצים לקבל אחריות, צריך פשוט לקרוא את הפרוטוקול

ולהקשיב לדיון הזה.

היו"ר אליעזר זנדברג: חברת הכנסת נעמי חזן, זה נאמר כאן על ידי היועצת

המשפטית של המשטרה, אני לא אתן להם לחתום.

עוזי צוובנר: כלפי העירייה אנחנו עובדים במסלול מסודר ואני מעריך

שתעלה הבעיה כשהם יעבירו את זה למשטרה, ואז

המשטרה תעלה עוד פעם את ההתנגדות.

היו"ר אליעזר זנדברג: האם מישהו אמר לכם: את זה אתם

צריכים לעשות אחרת? האם יש בעיות שלא נפתרו?

אני רק אומר היום, כשאנחנו נגיע לשלב, וככל

שתתקרב המכבייה, הבקשה שלנו לרישוי עסקים תבוא למשטרה, ואז זה ייתקע עוד
פעם, ולכן חשוב מאוד לגמור את העניין.

היו"ר אליעזר זנדברג: את זה אנחנו מנסים למנוע ולפתור.

יעקב סנדלר: אני בעוונותיי הרבים הייתי ראש רשות, ואני קצת מצוי

בעניין הזה, וכשאנחנו התחלנו לטפל במכבייה הרמנו לעצמנו רף שמסתבר שהוא
כמעט במדינת ישראל בלתי ניתן להשגה. אנחנו קבענו שאנחנו לא נפעל בשום מקום
שאין לו רשיון עסק. מלבד רשיון עסק צריך לדעת שאם עושים אירוע, צריך אישור
לקיום אירוע. אין בין שני הדברים האלה שום קשר. זאת אומרת, אצטדיון טדי
צריך רשיון עסק, ואם אנחנו הולכים לעשות שם את טקס הפתיחה, אנחנו צריכים
לקבל אישור לקיום האירוע הספציפי הזה.

מסתבר שבמדינת ישראל שליש מכל העסקים אין להם רישוי עסקים. אנחנו התחלנו
בבתי המלון. אנחנו רוצים לשכן את הספורטאים בבתי המלון. 90 אחוז מבתי המלון
אין להם רישוי עסקים.

קריאה: אתה התכוונת לנתניה.

יעקב סנדלר: סלח לי, לא התכוונתי לנתניה. אני יודע על מה אני מדבר,

ואני יכול להראות לך את זה במסמכים. כאשר אנחנו פנינו למשרד התיירות ושאלנו
מה עושים עד היום, מתארחת המשטרה בבתי מלון שאין להם רישוי עסקים, מתארח
ראש הממשלה בבתי מלון שאין להם רישוי עסקים, וכל מה שאני אומר אני יכול
להוכיח, אז התחלנו להרים את הרף הזה ובעצם אילצנו כמעט את כל בתי המלון
להביא רישוי עסקים. אחר כך התחלנו עם מתקני הספורט. לא כל מתקן ספורט זה
עסק, אז לרובם אין רישוי עסקים או שאין להם אישור אכלוס או שאין להם אישור
הפעלה, כולל אולמות בבתי הספר. אנחנו לקחנו שתי חברות, אחת מתעסקת בעניין
של בטיחות במתקני הספורט ובכפרי האכלוס.

יחזקאל לביא: אינני מכיר מושג כזה של רישוי הפעלה.

יעקב סנדלר: רשיון הפעלה - אישור הפעלה של המתקן, שאתה רשאי

להפעיל את המתקן. יש לך אולם ספורט, אתה בבית ספר, שהוא לא עסק, הרשות
המקומית צריכה להעביר אותו ביקורת של מכבי אש, של חברת חשמל.

יחזקאל לביא: אתה מדבר על טופס 4?

יעקב סנדלר: לא טופס 4.

יחזקאל לביא: אינני מכיר את זה.

יעקב סנדלר: אם זה לא עסק אז הוא צריך אישור להפעיל.

יחזקאל לביא: זה כנראה במסגרת הוראות משרד החינוך.

יעקב סנדלר: לא, אחרי טופס 4, כדי להפעיל אותו הוא צריך אישור.

הרשות המקומית נותנת אישור.

אנחנו לקחנו שתי חברות מקצועיות שמעבר לרישוי העסקים, אנחנו רצינו לקבל את
האישור שלהן. חברה אחת עוסקת בטקס הפתיחה וביום הנעילה, והחברה השנייה
עוסקת בכל מקומות האכסון, מקומות התחרויות וחברות האוטובוסים, שזאת גם לא
בעיה קלה לפתרון. כאשר התחלנו להיכנס לעניין, חשבתי שאני אאגד את כל
הגורמים שיש להם ידע מקצועי בעניין ושהם יהיו ועדה וולונטרית לקידום
העניין, ולקחנו את מר פטר, והוא המליץ לנו על החברות, ויחד הרכבנו את
הוועדה, ושמנו בוועדה את המומחים הכי גדולים בארץ בעניין הבטיחות, ולצערי,
על העניין הזה של המכבייה התחילו לתפוס טרמפ כל מיני גופים כגון המשטרה.
המשטרה עכשיו אומרת שאם נציג משרד העבודה והרווחה לא יהיה חבר, היא שוקלת
לא לתת אישור. מצד שני, משרד העבודה והרווחה לא אחראי לבטיחות במקומות
באירועים המוניים.

בכל העניין הזה אנחנו ממש מבולבלים. אני כל יום מקבל מכתבים מהמשטרה מקצין
רישוי עסקים, גם למשטרה יש קצין רישוי עסקים, ועכשיו הצטרף גם משרד הפנים,
ובעצם אנחנו עובדים מול הרשויות. אנחנו עובדים מול הרשויות, ואני יכול לצטט
לך מכתב של ראש רשות ספורט באיזה שהוא מקום, שהוא אומר: אין רישוי עסקים
בגלל דרישות שונות ומשונות כגון כיבוי אש וכדומה. זה מראה על התודעה של כל
עניין הבטיחות. נוצר המצב הזה, שברגע שקרו כמה אסונות, אף אחד לא מוכן
לחתום ולתת אישור. כולם מכבידים את היד על החתימה כדי לא להיות אחראיים,
ובסופו של דבר אנחנו עומדים במצב של חוסר אונים.

מעבר לזה אני רוצה לומר לך שאנחנו הזמנו את ממוני הבטיחות של האולימפיאדה
בסידני, והם יבואו לפה ויתנו סמינר בעניין בטיחות במתקני ספורט ובאירועים
המוניים. אנחנו כמכבייה עשינו מעל ומעבר לתרומה שלנו לא רק לקיום המכבייה,
אלא להעלאת עניין הבטיחות או מודעות הבטיחות במדינת ישראל, אבל תנו לנו יד
ותיכנסו לאחריות יחד איתנו, אנחנו לא מסוגלים לסגור את העניין הזה.

יצחק צוקר: אני הבאתי קבלן לפני 9 שנים והוא עבר את כל הוועדות

למיניהן, ועדות הבנייה, והוא אושר לבנייה. הוא אושר גם על ידי משטרת ישראל.
נקבע על ידי משטרת ישראל למען שלום הציבור מה צריך להיות. בשלב שני
באצטדיון טדי נעשתה הרחבה. מאותו יום שבנו את היציע השני, טדי הפסיק לקבל
רשיון עסק. המשטרה באה פר אירוע ונותנת אישור לאירוע.

אנחנו כמכבייה החלטנו שאנחנו עובדים רק עם מתקנים מסודרים. באה משטרת ישראל
ואומרת: אתם רוצים מתקן מסודר, הכניסה רשימה מפה ועד להודעה חדשה של כמה
אלפי שקלים כדי לעשות את זה, וגם הרבה זמן לעשות את זה, שפירושו שצריך לקחת
את האצטדיון הזה ולהפוך אותו מחדש. הם כתבו את המכתב, שלחו אותו, ובשבת הם
קיימו משחק כדורגל.

אם המתקן הוא מתקן לא תקני, הוא לא טוב, אז משטרת ישראל היא הכוח שיכול לתת
את היכולת לעבור על החוק או לא לעבור על החוק? דרישת המשטרה היא דרישה
בכפוף לדוח הבין-משרדי, ואנשים בנו את המתקן הזה לא על פי הדוח הבין-משרדי,
הם בנו את המתקן הזה על פי חוק התכנון, על פי הדרישות של אותה תקופה שבנו
את זה. באיזה שהוא מקום צריכה להיות איזו שהיא רציונליות בעניין הזה, ולא
להכניס אותנו לפינה, וזה בכל דבר שאנחנו נוגעים. זה בכל אולם שאנחנו
נוגעים, זה במרכז הטניס שאנחנו נוגעים. בכל מקום שאנחנו נוגעים פתאום
הדרישות התנפחו, ורוצים תוך חודשיים לענות לכל דרישות הדוח.

נכון שהמכבייה הצהירה, וזה לגבי הטקס עצמו, שהיא תעבוד על פי מה שקבע הדוח,
אבל אין ביכולתנו לבוא היום לשנות מתקנים שבנויים 9 שנים או 10 שנים ולהפוך
אותם.

קריאה: לבנות את אצטדיון טדי מחדש.

יצחק צוקר: כן, והמשטרה אומרת: לא יהיה – לא יהיה רשיון, חד וחלק.

זה בנוסף לסיפור של אישור מתקנים וכל הסיפור בין משרד

העבודה והרווחה.

אני נותן שירות לחברות ביטוח במדינת ישראל, ובין היתר יש לי נגיעה לניהול
עסקים. אני חוזר על ההצהרה של מר יעקב סנדלר, אני מודיע לכם שיש בארץ מעל
45 אחוז עד 50 אחוז עסקים שאין להם אישור עסקים כחוק. אנחנו היום מקפידים
מאוד בחברות הביטוח על עסקים מסוכנים ועל עסקים פחות מסוכנים, לבקש אישור
לניהול עסקים, רישוי עסק, ואין. בארץ הם מתפקדים, וזה כולל מפעלים ותעשיות
שעוסקים בחומרים מסוכנים.

היו"ר אליעזר זנדברג: זה סיפור אחר או ועדה אחרת.

יצחק צוקר: זה סיפור אחר אבל אותה בעיה.

היו"ר אליעזר זנדברג: גם יכולה להיות השאלה שאולי יש תנאים שהם לא סבירים

ולכן הם לא עומדים בהם, אבל נשאיר את זה.

נעמי חזן: צריך להתחיל מהסוף, והסוף הוא שצריך להיות גורם אחד

שהוא יכול להיות ועדה שתיתן את האישורים הנחוצים. זה התפקיד שלנו לדאוג
שהגורם הזה יהיה קיים והוא יעשה את זה בצורה סבירה. לפתור את כל בעיות
אצטדיון טדי לקראת המכבייה זה לא סביר. השאלה היא איך אנחנו עושים את זה.
הדרך הקלה לעשות את זה היא לדרוש שמישהו יחליט מי נותן את האישורים, באיזה
הרכב ובתוך כמה זמן. זה יכול להיות בהחלטת ממשלה, זאת אומרת שאנחנו פונים
למזכיר הממשלה לבקש החלטת ממשלה. האפשרות השנייה היא שאנחנו נגיש הצעת חוק
היום ונבקש פטור מחובת הנחה מחר, כדי שנוכל להעלות את זה.

אני לא הייתי בישיבה הקודמת ואני מוכרחה להודות שאני המומה לחלוטין. ישנם
מושגים לא קלים, אבל כל אחד מנסה לכסות על עצמו, ועל כן אין פה מישהו
שמסוגל לקבל אחריות, זה מצב בלתי נסבל, מה גם שמבחינת הוועדה שלנו אנחנו
צריכים לתת את התשובה, גם לכל מי שמגיע למכבייה, וכאן להבדיל מתקופות
קודמות של העבודה הארוכה של הוועדה הזאת, אני כמעט מרחמת על אנשי המכבייה,
מה עוד אפשר לעשות בלי להשתגע בעניין?

אני מציעה לנקוט את שני הצעדים האלה, כי אני חושבת

שאנחנו צריכים, גם כוועדה פרלמנטרית, גורם אחד שייתן

את האישור.

היו"ר אליעזר זנדברג: אני שמח שבעקבות הישיבה הקודמת קבעו שרים להיפגש.

נעמי חזן: כאן השמחה היא פחותה.

היו"ר אליעזר זנדברג: אני שמח שהם מסכימים שהם צריכים להיפגש, ואולי

אפילו יעשו את זה במהירות.

יחזקאל לביא: הבעיה היא ששני השרים כרגע אינם במשרדם. אני יודע

איפה הם, כל אחד במקום אחר. שר העבודה והרווחה נמצא בכנסת, ושר הפנים נמצא
כרגע אצל שר האוצר. לכן אין לי שום אפשרות.

היו"ר אליעזר זנדברג: יכולת להעביר את זה בשידור חי כאן לתוך הוועדה. אני

אומר מה אני חושב, אנחנו נסכם כיצד אנחנו נפעל, אבל בכל זאת נשמע גם את
המשטרה כי עלו כאן כל מיני טענות, ואני חושב שכדאי מאוד להתייחס אליהן.

באופן עקרוני אני חושב שהפתרון הכי סביר, גם מבחינה מעשית, הוא תיאום
ממשלתי. זה באמת דבר שלא היינו צריכים להזדקק אליו מלכתחילה, וקצת מביך
לעסוק בו גם היום, אבל אם הישיבה הקודמת שלנו מביאה לכך שתהיה פגישה בין
שני השרים, אז אני מאוד אשמח.

אנחנו צריכים במקביל טיוטה של הצעת חוק שתתחיל לרוץ במערכת. אני מקווה שהם
ייפגשו ולא נצטרך את הצעת החוק, וכידוע לכם, יש כאן אלפי הצעות חוק שהן
מתחילות כנייר כחול ולא מגיעות לכלל סיום, ואולי טוב שכך הדברים. אבל שלא
נהיה במצב שבעוד איזה שהוא פרק זמן לא ארוך אנחנו פתאום נהיה תקועים עוד
פעם ולך תדע מה קורה. נראה לי שבסוף הישיבה הזאת נשב כאן וננסח איזה שהוא
מסמך ונתחיל להריץ אותו היום בהליך מקוצר.

נעמי חזן: אחרת הכותרת תהיה: ממשלת ישראל מכשילה את

המכבייה.

היו"ר אליעזר זנדברג: במקביל אני אפנה עוד היום, כיושב ראש ועדת המשנה,

לשרים הרלוונטיים, אני אפנה את תשומת לבם גם לישיבה הזאת וגם לישיבה הקודמת
וגם לדברים שנמסרו מפי נציגים של שני המשרדים, אם כי לדעתי גם המשרד
לביטחון פנים צריך להיות רלוונטי וקשור לעניין. אינני יודע אם הוא צריך
להיות שותף להחלטה מי מוסמך, כי למעשה הוויכוח בין מאבק הסמכויות או מאבק
חוסר הסמכות הוא בעצם בין שני משרדים, משרד העבודה והרווחה ומשרד הפנים,
אבל לצורך העניין אני חושב שהם צריכים להיות חלק.

יחזקאל לביא: זה משרד העבודה והרווחה והמשטרה. בינינו אין ויכוח.

היו"ר אליעזר זנדברג: אני לא משוכנע שביניכם אין ויכוח.

אשר גרנר: אנחנו יודעים שישנה חשיבות לעניין של הבטיחות. זה חלק

מהדברים, אבל יש כאן נישה, ואם המשטרה תוכל להסביר, אין לנו ויכוח בצורך
הבטיחות ומי צריך. זאת אומרת, הוויכוח הוא שמשרד הפנים טוען שזאת החובה.

היו"ר אליעזר זנדברג: השאלה מי ייתן את האישור.

יחזקאל לביא: השאלה מי ייתן את החתימה.

היו"ר אליעזר זנדברג: נכון.

יחזקאל לביא: ועל החתימה הזאת יש כאן בעיה, שאותה העלה יפה מאוד

מר מני מזוז במסמך שהוא הכין בזמנו, ובאותו מסמך הוא מפרט, וחברינו במשרד
העבודה והרווחה לא הסכימו עם מה שכתב מר מני מזוז.

היו"ר אליעזר זנדברג: ובכל זאת, לדעתי, המאבק הגדול הוא בין שניכם, אבל אני

חושב שמן הראוי שעותק יעבור, והמשרד לביטחון פנים

יהיה מעורב בעניין גם כן.

אני אתן לך לומר את דבריך, כשהשאלה ששאלתי בעצם את כולם היא מה נשתנה מאז
הישיבה הקודמת. אני אעדכן אותך בכך שדיווחו לי על מפגש פסגה שעתיד להתקיים
בימים הקרובים בין שר הפנים לשר העבודה והרווחה, שזה יקרה במהירות, ובמהלכו
הם עלולים או עתידים לגבש הסכמה לגבי השאלה מי נותן את האישורים. מה קרה
במשטרה מאז הישיבה הקודמת?

עפר יצחק: מה השתנה? לא השתנה שום דבר. אנחנו עדיין עומדים על

דעתנו שמי שצריך לתת את האישור למבנים ולמתקנים זה איזו שהיא רשות שלטונית,
לא הרשות המקומית ולא אף אחד אחר. אותה רשות שתפקח ותעשה בקרה ובסופו של
דבר תגיד אם המתקנים שתוכננו ונבנו הם מתקנים שאפשר לעשות בהם שימוש. זו
הדעה שלנו.

קריאה: גם לגבי המתקנים הקיימים?

עפר יצחק: לא, אנחנו מדברים על המבנים הזמניים.

היו"ר אליעזר זנדברג: אנחנו מדברים קודם כל ברמה העקרונית.

עופר יצחק: אנחנו מדברים על המתקנים, על המבנים הזמניים, אלו

שייבנו עבור טקס הפתיחה וטקס הנעילה וכדומה.

באירועי שנות ה50- הייתה החלטה של הממשלה, ויכול להיות שזה איזה שהוא פתרון
ביניים, החלטת ממשלה שקראה לכל משרדי הממשלה לסייע ככל האפשר בהכנות
ובביצוע של האירועים שהתקיימו באותה השנה. יכול להיות שאולי צריך לקבל איזו
שהיא החלטה כזאת עבור המכבייה, כיוון שהמכבייה היא גם כן איזה שהוא אירוע
ממלכתי, ואולי ברוח הדברים האלה העניין הזה ייפתר למכבייה, כלומר, לאירוע
הנוכחי שאנחנו עומדים בפניו. לקראת האירועים האחרים, העניין אכן צריך
להיפתר בין שר העבודה והרווחה לשר הפנים או למישהו אחר.

היו"ר אליעזר זנדברג: אם שני השרים ישבו ויאמרו: לצורך העניין שר העבודה

והרווחה אחראי או שר הפנים אחראי, זה יניח את דעתכם?

עופר יצחק: אם שר העבודה והרווחה יאמר שהוא אחראי, זה מה

שאנחנו רוצים.

היו"ר אליעזר זנדברג: יכול להיות שהם יאמרו לכם: בתיאום בינינו משרד הפנים.

עופר יצחק: לא, אני חושב שעם משרד הפנים ישנה בעיה. צריך לבחון

את זה, כיוון שהרשויות המקומיות הן לפעמים גם עורכות אירועים, ולא יכול
להיות מצב שבו הן תהיינה הבעלים על האירועים.

היו"ר אליעזר זנדברג: לא, זה ברמה התיאורטית עקרונית. אני שואל אותך עכשיו

ספציפית על המכבייה. אם יבואו ויגידו לך: סיכמנו בינינו, משרד העבודה
והרווחה והפנים, שמשרד הפנים הוא זה שנותן את האישור הסופי. תנוח דעתה של
המשטרה או לא?

עופר יצחק: ובלבד שמי שייתן את האישור הוא לא יהיה קשור לרשויות

המקומיות.

יחזקאל לביא: כמיטב הבנתי, ותקנו אותי אם אני טועה, משטרת ישראל

דרשה כאן עניין בתחום הבטיחות ולא בתחום הביטחון.

עופר יצחק: אנחנו דיברנו על מבנים ומתקנים, כן.

יחזקאל לביא: בתחום הבטיחות?

עופר יצחק: כן.

יחזקאל לביא: ישנה פה בעיית סמכויות לגבי העניין הזה, וברגע שזה

מתעורר, השאלה היא כאן האם זה נופל בגדר האחריות של משטרת ישראל או לא?
כלומר, האם הדרישה הזאת מקומה בנישה הזאת של משטרת ישראל או בנישה אחרת?

היו"ר אליעזר זנדברג: כעיקרון יושבת המשטרה ואומרת...

יחזקאל לביא: אם היית מסתכל על הפנים של שלושת היושבים כאן בזמן

שאני דיברתי כעת, היית רואה שהם כנראה קלטו היטב למה אני מתכוון. הבעיה היא
שברגע שהמשטרה מציבה שאלה מסוימת בתחום כזה, שהוא לא בדיוק מוגדר בתחום
רישוי העסקים...

עופר יצחק: אני חושב שהיושבים כאן כבר יודעים שמאז שהתחלנו

לעסוק בסיפור הזה של המכבייה, שמשטרת ישראל אינה אחראית על הבטיחות, אלא על
הביטחון. כאשר אני מדבר על העניין של משרד העבודה והרווחה, האחריות על
עניין המבנים והמתקנים, אני לא מדבר בכובע של רישוי עסקים. אני לא מדבר
אליהם מכוח חוק רישוי עסקים, אלא מכוח חוק הבטיחות במקומות ציבוריים, שאומר
בצורה מפורשת מאוד שקצין משטרה שרואה שיכולה להיגרם איזו שהיא בעיה או שהוא
צופה איזו שהיא בעיה, בסמכותו לקבוע שהאירוע לא יתקיים או שיתקיים בתנאים
מסוימים וכדומה, וזאת הסיבה שאנחנו מתריעים. אני חושב כקצין הבטיחות של
משטרת ישראל, שיכולה להיות איזו שהיא סכנה לאנשים שיגיעו לאירועים האלה,
ולו רק מהעבר שאנחנו עברנו, המכבייה ה15-.

היו"ר אליעזר זנדברג: זה לא מה שאתה אומר וזה גם לא מה שאמרתם בפעם

הקודמת.

עופר יצחק: אני חושב שדיברנו על חוק הבטיחות במקומות ציבוריים.

היו"ר אליעזר זנדברג: שאלתי אתכם את זה בצורה מדויקת מאוד בפעם

הקודמת. אמרתי שיש לכם טענות ספציפיות לגבי דברים שמתבצעים, התשובה הייתה
שברמת השטח, אין בעיות, כל דבר שאנחנו מעירים מתוקן, מתואם, אני זוכר את
הדברים האלה. שמתם לב שהיועצים המשפטיים לא באו, זה דבר מוזר מאוד.

יחזקאל לביא: אצלנו פשוט שתיהן בחופשת לידה.

היו"ר אליעזר זנדברג: אני אומר שהם לא הגיעו היום וזאת עובדה. ההתרשמות

שלי הייתה שאתם מחפשים את הגוף המקצועי שייתן את החותם. החותם הזה הוא חותם
עקרוני. זה לא מפני שפקד עופר יצחק החליט שישנה בעיה של בטיחות. זה לא היה
המקרה. ברמת השטח עבדתם בסדר. אבל אתה אומר שהמומחיות שלך לצורך העניין היא
פחותה ממומחיותו של משרד העבודה והרווחה.

עופר יצחק: נכון.

היו"ר אליעזר זנדברג: אני רוצה מומחה שיגיד לי, לא מפני שאני חושב שמשהו לא

בסדר, אלא שאני מפחד שמשהו נסתר מעיניי. זה לא שאתה אומר לי: המבנה הזה הוא
לא טוב. אני רואה את זה. אלא אתה אומר: אני לא בטוח כי אני עוד לא יודע.

עופר יצחק: אני לא ראיתי שום תוכנית של המכבייה ועדיין לא בדקנו

שום דבר ואני גם לא מהנדס קונסטרוקציות, אני לא יודע ולא מבין בזה שום דבר.
אני בא להגיד שיש לנו איזו שהיא בעיה, שאין לנו איזה שהוא גוף שיבוא ויגיד
לנו, המשטרה, שתצטרך לתת איזה שהוא אישור בסופו של דבר, שהמתקנים האלה
שייבנו שם הם בסדר.

היו"ר אליעזר זנדברג: זה לא שהם לא בסדר, אתה רק לא יודע אם הם בסדר.

עופר יצחק: בדיוק.

היו"ר אליעזר זנדברג: זה משהו אחר.

עופר יצחק: אני לא יודע, כיוון שאנחנו כבר חווינו כמה אירועים מהסוג

הזה. אנחנו רוצים להיות בטוחים שהדברים נעשים כמו שצריך, ולכן אנחנו אומרים
שהגורם השלטוני, משרד העבודה והרווחה לצורך העניין, צריך לבוא ולהגיד: זה
בסדר. זה מה שאנחנו רוצים, זה הכל.

קריאה: ואם לא נקים שום מתקן על המגרש, על האצטדיון?

עופר יצחק: אם לא תהיה שום במה ולא יהיה צורך באיזה שהוא אישור

של מהנדס קונסטרוקציה, אז יכול להיות שלא נבקש אותם,

אינני יודע.

אשר גרנר: האצטדיון מהבחינה הזאת מיועד לאצטדיון כדורגל,

לכן כאשר עושים אירוע שהוא שונה, הוא חייב רשיון עסק נפרד של אירוע תחת
כיפת השמים. צריך לעשות את כל הליך הרישוי מחדש, וזה לא קשור לאצטדיון
עצמו, זה שלב ראשון.

מר עופר יצחק, אנחנו יודעים מהמשרד שבתחום הבטיחות לא משרד העבודה והרווחה.
היום יש לנו הסכמים בינינו שבמידה שאין משרד ממשלתי, לוקחים יועץ בטיחות,
מהנדס בטיחות, מהנדס קונסטרוקציות. למה עכשיו כשיש המכבייה זה אירוע אחר,
אתם דורשים דווקא ספציפית?

עופר יצחק: זה לא עכשיו.

אשר גרנר: בוא נתייחס לזה כאירוע המוני או אירוע תחת כיפת

השמים. היות שאין המשרד הממשלתי הנכון, למה לא לעבוד באותה מתכונת שהיום כל
הרשויות עובדות, שאנחנו נביא מהנדסים שיהיו מקובלים עליכם, שיחתמו על
הדברים?

קריאה: מי מביא?

אשר גרנר: מארגני האירוע. שיהיו מקובלים עליכם, שיעמדו בכל

הדרישות הבטיחותיות.

עופר יצחק: זה לאו דווקא האירוע הזה. עובדה שבכל האירועים

הממלכתיים, שאני זוכר לפחות ושבהם אני הייתי שותף,

משרד העבודה והרווחה היה שותף.

אשר גרנר: ממלכתי מבחינת החוק לא חייב רשיון עסק.

עופר יצחק: אנחנו לא מדברים על רשיון עסק בכלל.

היו"ר אליעזר זנדברג: צריך לראות את המכבייה כאירוע ממלכתי.

אשר גרנר: האירוע מהבחינה הזאת חייב לעמוד בכל התנאים, אבל הוא

לא חייב רשיון.

היו"ר אליעזר זנדברג: ואז משרד העבודה והרווחה יצטרך לתת את האישור.

פיטר מגנוס: בפעם הקודמת אנחנו שאלנו את היועצת המשפטית של

המשטרה, הגברת רחל גוטליב, אם היא תסתפק בזה שגוף ממלכתי כלשהו, לאו דווקא
ממשרד העבודה והרווחה, והיא אמרה: כן. כלומר, אם שני השרים במפגש הקרוב
יקבעו שתוקם יחידה מיוחדת במשרד הפנים, זה מספק את המשטרה.

היו"ר אליעזר זנדברג: או משהו אחר.

פיטר מגנוס: כן.

היו"ר אליעזר זנדברג: אני חושב שהדברים שאמרה חברת הכנסת נעמי וחזן

והדברים אשר אמרתי אני, עולים בקנה אחד עם הסיבוב הזה ששמענו. יש עוד עניין
אחד שעלה כאן על ידי אנשי המכבייה, הם דיברו על הדרישות שקשורות לשינויים
מהותיים במתקנים קיימים כתנאי לקבל את האישור.

יצחק צוקר: המכבייה העמידה לעצמה תנאי לעשות אירועים רק

במתקנים שיש להם אישור לניהול עסק. אצטדיון טדי - נכון להיום אין לו אישור
לניהול עסק, כאצטדיון כדורגל ולא כשום דבר אחר.

אנחנו מלבישים את האירוע שלנו על האצטדיון עצמו. כלומר, אין ביכולתנו לבוא
ולפתוח פתחים חדשים באצטדיון טדי בחומות החיצוניות, ואין ביכולתנו לשנות את
היציאות או להרוס מבנים קיימים בתוך טדי. משטרת ישראל במשך 5 שנים, מאז שנת
1995 שבנו את היציע הצפוני, לא נתנה אישור עסקים לטדי.

אנחנו נמצאים כרגע במצב שמצד אחד אנחנו לא יכולים להלביש את המכבייה על
אצטדיון טדי, כי אין לטדי אישור עסקים. מצד שני, יש ויכוח בין המשטרה
לעיריית ירושלים לבצע את כל השינויים.

שאלתי את הוועדה שאלה איך זה במתקן כדורגל, זה הייעוד שמקיימים כל שבת משרד
כדורגל, כל שבת נותנים לו אישור מחדש, איך זה אם המתקן לא עובד בדרישות של
משטרת ישראל, איך בכל אופן נותנים לו לקיים כדורגל?

עופר יצחק: מה זה קשור למכבייה אינני מבין?

היו"ר אליעזר זנדברג: מר יצחק צוקר אומר: אם המקום הזה טוב לאלפי אנשים

המגיעים לשם, הרבה אנשים מגיעים כל שבת למרות הבעייתיות. מה ההבדל בין
האנשים האלה לאנשים שיבואו למכבייה?

עופר יצחק: צריך להפריד, ואמר את זה מר אשר גרנר קודם, אצטדיון

טדי משמש למשחקי כדורגל, והמכבייה זה לא משחק

כדורגל. האירוע, הטקס הוא לא משחק כדורגל.

היו"ר אליעזר זנדברג: לא, אבל מבחינת קהל זה נשמע די דומה.

עופר יצחק: זה שאין לו רשיון או יש לו רשיון זה לא רלוונטי כרגע.

יצחק צוקר: זה כן רלוונטי.

עופר יצחק: לא, זה לא רלוונטי כיוון שאתה לא מבקש אישור למשחק

כדורגל. אתה מבקש אישור לאירוע תחת כיפת השמים ולכן התנאים שאתה מקבל הם
שונים, אולי במידה מסוימת חופפים, אבל זה שונה.

קריאה: מעניין לדעת אם האוהדים של המכבייה מתנהגים יותר

באגרסיביות מאוהדי הכדורגל.

נעמי חזן: אתה צריך להסביר לי מה שונה. הקהל שונה?

עופר יצחק: האופי של הקהל.

נעמי חזן: לקולא או לחומרה הקהל שונה?

עופר יצחק: אני מניח שהקהל שיגיע לשם יהיה קצת יותר נינוח.

נעמי חזן: אז זה מקל.

עופר יצחק: אבל אינני חושב שמי שאמור לתכנן שם את האירוע

התבקש לפרוץ פתחים בחומה או משהו כזה. דרך אגב, אני עדיין לא ראיתי שום
תוכנית של האירוע באצטדיון טדי, לכן אינני מבין גם את הטענה. הם התבקשו
להגיש תוכניות עד סוף החודש, ואנחנו כבר בסוף החודש. היום יש ישיבה במשטרת
ישראל והם אמורים היו להציג את התוכניות עוד קודם, שבוע לפני סוף החודש,
ועדיין לא קיבלנו.

יצחק צוקר: נכון.

עופר יצחק: מר יצחק צוקר היה אצלנו בתחילת החודש ודיברנו על

הדברים, ביקשנו תוכניות, אמרו לי: התוכניות יגיעו, ועדיין לא הגיעו. אז אני
עדיין לא ממש מבין מה הבעיה ועל מה הטענות.

יצחק צוקר: אני אסביר. הטענה העיקרית היא משום שאנחנו עצרנו את

כל התוכניות, מכיוון שלמתקן עצמו אין אישור ומכיוון שיש החלטה עקרונית של
המכבייה, שלא מבצעים שום אירוע במתקן שאין לו אישור לניהול עסקים, אין לי
בשלב הזה מה להגיש את התוכניות מכיוון שהמתקן הבסיסי ללא אישור.

עופר יצחק: אז חבל מאוד.

יצחק צוקר: גם אם אתה תאשר לי את האירוע, אני רוצה אישור ורשיון

למתקן שבו אני משתמש. המתקן הזה פסול, הוא יכול

להיות פסול בגלל מערכות אש וכיבוי ולחץ מים ופתחים.

עופר יצחק: אני לא אחראי על אש. אבל חבל מאוד שאתה נוקט את

השיטה הזאת כיוון שאתה מעכב את כל ההליכים. אנחנו 3 וחצי חודשים לפני
האירוע. אנחנו את התוכניות האלה היינו צריכים לראות כבר מזמן, כיוון שאם הן
היו אצלנו קודם, הייתם מקבלים הערות והייתם ניגשים לעבודה.

יצחק צוקר: ומה הייתי עושה? הייתי הורס את אצטדיון טדי?

עופר יצחק: היום הזמן קצר מאוד.

היו"ר אליעזר זנדברג: יכול להיות שאז היית מגדיר את המחלוקת בצורה יותר

יעילה.

עופר יצחק: נכון. הטענה הזאת רצה כבר חודשים. אנחנו כל הזמן

מבקשים תוכניות ואנחנו נתקלים בטענה הזאת שאין רשיון לאצטדיון טדי.
לאצטדיון טדי אין רשיון כיוון שאצטדיון טדי מטופל בצורה אחרת. הוא מטופל אל
מול משחקי כדורגל. אתה רוצה אישור לאירוע, תביא את התוכניות שלך לאירוע,
תציב את המתקנים שאתה רוצה לשים במבנה הזה באצטדיון טדי, תגדיר לנו כמה
אנשים מגיעים, ואנחנו נגיד לך מה לעשות. אבל אתה לא יכול לבוא ולהגיד: אני
לא מגיש תוכניות ואני לא עושה כלום עד שלא תיתנו אישור לאצטדיון טדי.
לאצטדיון טדי אולי לא יהיה רשיון למשחקי כדורגל, אז מה?

היו"ר אליעזר זנדברג: אנחנו נכין טיוטה של הצעת חוק במקביל ונפנה למשרדי

הממשלה, בתקווה שהעניין הזה יוסדר במהירות האפשרית. רעיון טוב יהיה שתסכימו
על איזו שהיא ועדה שתעסוק בעניין הזה. אפשר לפנות גם למכבי לשמוע הצעות
מבחינת אנשים שיכולים לתרום לעניין, לא אנשי מכבי אלא מקצוענים, כי אני
ראיתי שהם אספו חומר די מרשים מהצד שלהם לפחות, אנשים שהם לא אנשי מכבי
ועושים בהתנדבות, אבל אולי איזו שהיא ועדה כזאת שתבוא ותבחן. זאת המלצה
שלנו, שהיא המלצה מקבילה למסלול החוקי שאנחנו נתחיל אותו מתוך תקווה שלא
נמשיך אותו.

חברת הכנסת נעמי חזן ואני מנסים לראות איפה אנחנו יכולים לעזור, לנסות
לראות איך אנחנו מגבשים או עוזרים במה שנראה לנו סבך בירוקרטי. הלוואי שלא
היינו צריכים את זה, ואנחנו פה ויש לנו איזו שהיא משימה מעבר לפתירת הבעיה
של המכבייה, גם לקחת את הדוח הכחול של הוועדה, הדוח הבין-משרדי, ולראות איך
לוחצים את הממשלה להפוך אותו לחלק מספר החוקים.

אם המשטרה רוצה דרך מסוימת של עבודה, אני ממליץ לכם לנסות ללכת בכיוון הזה.
אינני יודע מה נכון ומה לא נכון, מה שבטוח הוא שצריכים להגיע למצב שבו אתם
מצמצמים את זירת המחלוקת, ואם זאת הדרך ללכת קדימה, אל תפסלו אותה. תנסו
לראות איך אתם עושים ותתחילו להתגלגל.

עוזי צוובנר: זו פונקציה של ההפקה. אם המפיק מחליט לשים את

הבמה פה, הרי הדברים דינמיים ואנחנו בשלבים סופיים של

תכנון ההפקה.

היו"ר אליעזר זנדברג: כן, אבל הייתם צריכים עוד לפני שבוע לתת להם את זה.

עוזי צוובנר: בסדר, אבל אם הוא יביא תוכנית בטיחות שאומרת

שהבימה פה והמפיק עוד שבוע יגיד שהוא מזיז...

היו"ר אליעזר זנדברג: אז תזוזו עם זה.

עוזי צוובנר: בסדר גמור, מקובל.

היו"ר אליעזר זנדברג: תרוצו עם זה.

עוזי צוובנר: בסדר גמור.

היו"ר אליעזר זנדברג: מר עוזי צוובנר, האם בקרב המדינות המשתתפות או

שהודיעו על ההשתתפות שלהן, עד כמה עניין הבטיחות הוא

רלוונטי בהתעניינות של משתתפים או של גופים?

עוזי צוובנר: לפני חודשיים עשינו פרזנטציה לכל ראשי המשלחות שבאו

מחוץ לארץ, ואין שאלות או הערות. העניין מבחינתם בסדר גמור. גם האוסטרלים
בתום הפרזנטציה הרגישו שהם שקטים בעניין, ועכשיו כשאמרנו שאנחנו מזמינים את
החבר מהאולימפיאדה, אז זה עוד יותר נותן להם תחושה טובה. אבל אם אתה שואל
אותי, הביטחון מטריד יותר.

היו"ר אליעזר זנדברג: זה ברור. תודה רבה לכם.

הישיבה ננעלה בשעה 15:40
