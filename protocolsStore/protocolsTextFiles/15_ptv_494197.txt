פרוטוקולים/ועדת הכנסת/5950

ירושלים, כ"ט בחשון, תשס"ג

4 בנובמבר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 351

מישיבת ועדת הכנסת

יום רביעי, כ"ד חשוון התשס"ג (30 באוקטובר 2002), שעה: 09:00

סדר היום: א. בקשות חברי הכנסת להקדמת הדיון בהצעות חוק פרטיות – בקריאה
טרומית.

ב. קביעת ועדות לדיון בהצעות חוק ובהצעות לסדר היום.

ג. החלטה בדבר שכירות לשכה פרלמנטרית.

ד.קביעת מסגרת דיון בנושא ציון יום המאבק באלימות נגד נשים.

ה. מועדי הפגרה במושב החמישי בכנסת החמש עשרה.

נכחו:

חברי הוועדה: יוסי כץ – היו"ר

זאב בוים

יגאל ביבי

צבי הנדל

נעמי חזן

אליעזר כהן

אמנון כהן

מרינה סולודקין

איוב קרא

אברהם (בייגה) שוחט

אריה האן, מזכיר הכנסת

דוד לב, סגן מזכיר הכנסת

גאולה רזיאל, מנהלת לשכת מזכיר הכנסת

מוזמנים: אבי לוי, חשב הכנסת

טובי חכימיאן, חשבות הכנסת

עו"ד דניאל רימון מנהל מקרקעי ישראל

יועץ משפטי: אנה שנידר

ארבל אסטרחן

מנהל/ת הוועדה: אתי בן-יוסף

קצרנית: דרורה רשף

א. בקשות חברי הכנסת להקדמת הדיון בהצעות חוק פרטיות – בקריאה טרומית

היו"ר יוסי כץ:

בוקר טוב. אני מודיע לחברי הכנסת: חברי הכנסת הגישו הצעת חוק, בקשה להקדמת
דיון בהצעות חוק בקריאה טרומית. אינני יכול לקיים את הדיון בהעדר תשעה חברי
ועדה קבועים. אני לא מאמין שאתם תצליחו היום למצוא פה, בבוקר, תשעה חברי
ועדה קבועים.

צבי הנדל:

אפשר לבקש שהנושא שלי יעלה?

היו"ר יוסי כץ:

סליחה. אני מוכן באופן יוצא מהכלל, בניגוד למה שמקובל בוועדה, מאחר שמדובר
ביום שדנים בו בחוק אחרי לילה של חוק התקציב וחוק ההסדרים, אני מוכן בשבוע
הבא לקיים דיון בבקשה שלכם פעם נוספת.

צבי הנדל:

אני יכול לבקש שתדון בבקשתי כי מחכים לי בוועדה?

היו"ר יוסי כץ:

איזו בקשה?

אתי בן-יוסף:

הנה, יש לו כאן בקשה.

היו"ר יוסי כץ:

בסדר. אז אני רק מודיע: בקשה להקדמת דיון עוברת לשבוע הבא. לא מקיימים אותה
כיום.

אתי בן-יוסף:

כל מקבץ ההצעות.

היו"ר יוסי כץ:

נכון. הצעות חוק של חבר הכנסת לנגנטל – עולים ושל איוב קרא – הצעת חוק
עובדים זרים, אני דוחה לשבוע הבא. אני בדרך כלל לא מקיים דיון חוזר.

איוב קרא:

אולי תמשיך את הסעיפים הבאים ועד אז יגיעו?

היו"ר יוסי כץ:

א', אין סיכוי. ב', גם את זה אני לא עושה. ברגע שקבענו קבענו. לא הולכים
לגייס. זאת מטרת ההצעה. אז אל תגייסו, אנחנו בשבוע הבא נקיים דיון ואני
אזמין אתכם פעם נוספת.

ב. קביעת ועדות לדיון בהצעות חוק ובהצעות לסדר היום

היו"ר יוסי כץ:

הלאה. קביעת ועדות.

1.  הצעת חוק לתיקון פקודת מס הכנסה (מס' 132)(תיקון – עולה חדש),
    התשס"ג-2002 של חבר הכנסת צבי הנדל – הכנה לקריאה ראשונה.

הצעה זו יזמה של מי?

אתי בן-יוסף:

הצעתו היתה במליאה וצריך להעביר אותה לוועדה.

היו"ר יוסי כץ:

הצעת חוק פרטית, הכנה לקריאה ראשונה?

אתי בן-יוסף:

כן.

היו"ר יוסי כץ:

איפה הכינו אותה?

אתי בן-יוסף:

היא עברה טרומית.

ארבל אסטרחן:

היא עברה טרומית ובמליאה קבעו שאנחנו צריכים לקבוע את הוועדה.

היו"ר יוסי כץ:

הבנתי. גבירתי היועצת המשפטית.

אנה שניידר:

מדובר בתיקון לפקודת מס הכנסה, מתייחס לנושא הרפורמה במס. מבחינת תקנון
הכנסת ועדת כספים ולא שום ועדה אחרת.

צבי הנדל:

דברי היועצת המשפטית נכונים בצורה מוחלטת. אבל, מאחר והסוגיה הזאת עלתה
אצלנו יחד עם ועדת רבינוביץ' והוועדה הופיעה אצלנו על הנושא הזה, קיימנו
דיון מיוחד בקטע של העולים. יש פה המון אמוציות. אני מאד מבקש - למרות שזה
חלק מפקודת מס הכנסה, אבל זה חלק מאד ספציפי, אני לא הולך לדון בפקודת מס
הכנסה – שבקטע הזה יתנו לי לדון.

היו"ר יוסי כץ:

יש לי שאלה אליך. אני מחויב לפעול לפי חוות הדעת המשפטית. השאלה שלי: אתה
חבר בוועדת הכספים?

צבי הנדל:

לא. אגב, זה גם לא עניין כספי. לא עולה כסף.

היו"ר יוסי כץ:

למה לא עולה כסף?

צבי הנדל:

אנחנו מדברים שם על מתי ייכנס לתוקף, חמש שנים, עשר שנים.

אנה שניידר:

נו, זה עניין כספי.

צבי הנדל:

בעוד חמש שנים.

אנה שניידר:

זו הארכת התקופה שעולה לא יצטרך לשלם מס הכנסה כתושב ישראל, מחמש שנים לעשר
שנים.

צבי הנדל:

הם הציעו חמש שנים, אני מציע עשר.

היו"ר יוסי כץ:

טוב, לבי אתך, אבל מאחר והיועצת המשפטית חיוותה דעתה שזו הצעה לתיקון פקודת
מס הכנסה ואין דבר כזה שמעבירים הצעה לתיקון פקודת מס הכנסה לוועדה אחרת
אלא לוועדת הכספים, אני נאלץ להצביע בעד ועדת הכספים.

אתה רוצה הצבעה?

צבי הנדל:

כן.

היו"ר יוסי כץ:

אוקי. מי בעד ועדת הכספים, ירים את ידו. יפה. מי בעד הוועדה לקליטת עליה
ירים את ידו. יש רוב. עבר לוועדה לקליטת עליה.

צבי הנדל:

תודה.

זאב בוים:

רביזיה על ההחלטה הקודמת.

היו"ר יוסי כץ:

טוב. בקשת רביזיה של סיעת הליכוד. הרביזיה תידון במועד אחר.

זאב בוים:

אדוני היושב ראש, שוכנעתי. הורדתי את הרביזיה.

היו"ר יוסי כץ:

הורדת את הרביזיה.

זאב בוים:

סליחה, אני מתנצל בפני חברי הכנסת, אני פשוט לא הייתי פה, אבל שוכנעתי כאן
בחוץ עכשיו.

היו"ר יוסי כץ:

אז זה נשאר בוועדת קליטה.

רבותי,

2.  הצעת חוק שירות ביטחון (שירות מילואים)(הוראת שעה)(תיקון),
    התשס"ג-2002.

3.  הצעת חוק שירות ביטחון (הגבלות קריאה לשירות מילואים של קצין – הוראת
    שעה)(תיקון), התשס"ג-2002.

4.  הצעת חוק שירות ביטחון (שירות מילואים במשמר הגבול – הוראת
    שעה)(תיקון), התשס"ג-2002.

  הכנה לקריאה שניה ושלישית.

  אלה הצעות חוק של הממשלה. לאן הן שייכות?

אנה שניידר:

  חוץ וביטחון.

היו"ר יוסי כץ:

כולן חוץ וביטחון?

אנה שניידר:

כל מה שקשור בשירות מילואים – חוץ וביטחון.

היו"ר יוסי כץ:

אוקי. כל מי שבעד ועדת חוץ וביטחון ירים את ידו. מי נגד? עבר לחוץ וביטחון.

הצעה לסדר יום בנושא "אלימות במגרש הכדורגל בשכונת התקווה" – של חבר הכנסת
אבשלום וילן וקבוצת ח"כים. זאת הזדמנות לברך את מכבי חיפה על הניצחון שלה,
גם בימים קשים כאלה.

לאן זה שייך?

אתי בן-יוסף:

ועדת חקירה פרלמנטרית.

אנה שניידר:

חינוך וספורט. אי אפשר להעביר לוועדת חקירה פרלמנטרית.

היו"ר יוסי כץ:

אז חינוך וספורט. מי בעד – ירים את ידו. מי נגד? – אין. עבר לחינוך וספורט.

ג. החלטה בדבר שכירות לשכה פרלמנטרית

היו"ר יוסי כץ:

רבותי, אנחנו עוברים לנושא הבא בסדר היום. פנייתו של חבר הכנסת אברהם
(בייגה) שוחט.

אנא, בשתי דקות את הבקשה ואחרי זה אבי לוי מגיב.

אברהם (בייגה) שוחט:

אני שכרתי משרד בתל-אביב ב-15 ליולי, בהתאם לזכויות שלי כחבר כנסת. לא
עשיתי את זה לפני כן. שכרתי את המשרד שבו ישב אופיר פינס בבית תנועת
המושבים טרם כניסתו לתפקיד של מזכ"ל המפלגה. כאשר נכנסתי בדיוק לנעלים של
החוזה שלו, אותו מקום, אותו סכום, אותם תנאים, הכל בדיוק אותו הדבר. אלא
מאי? לא הבאתי את זה – האמת היא שלא כל כך ידעתי, אבל זאת אשמתי המלאה –
לאישור מוקדם. הנחתי שאם המשרד מושכר לחבר כנסת ואני נכנס בדיוק לאותם
תנאים, ממש לאותו הסכם, לא תהיה שום בעיה.

התחלנו את הטיפול לפני ה-15 לחודש, אבל בתנועת המושבים היו בחופש ולא
החזירו את הטפסים חתומים והיתה פשוט פרוצדורה יותר איטית. לא העליתי על
דעתי שישנה בעיה מהסוג הזה מכיוון שזה משרד ידוע שאושר על ידי הכנסת ולפי
החוק צריך את האישור של הוועדה, לאשר את ההשתתפות בתשלום של הכנסת.

היו"ר יוסי כץ:

הבנתי. יש התנגדות?

אבי לוי:

באופן עקרוני אין התנגדות, רק כמובן, כפי שנאמר, זה נתון לסמכותה של ועדת
הכנסת.

היו"ר יוסי כץ:

תודה. היועצת המשפטית.

אנה שניידר:

חבר הכנסת שוחט שוחח אתי על העניין הזה ואני גם לא ראיתי סיבה להתנגד, אבל
ראיתי בכך גם צעד פורמלי כי החלטה של ועדת הכנסת דורשת אישור מראש. ועדת
הכנסת לא מזמן תיקנה את ההחלטה ובסעיף 31 ה נאמר כך: "נכנס חבר הכנסת
למושכר בטרם אושר חוזה השכירות על ידי הוועדה לבדיקת חוזים, לא יקבל מימון
עבור התקופה שקדמה למועד מתן האישור, אלא אם כן אישרה ועדת הכנסת" - וזה
התיקון – "במקרים מיוחדים ומנימוקים שיפורטו בהחלטתה, מימון עבור התקופה
האמורה, כולה או חלקה".

היו"ר יוסי כץ:

לכן זה מגיע הנה.

אנה שניידר:

ראיתי שיש פתרון, הסמכות בידי ועדת הכנסת ואני ממליצה לאשר את הבקשה.

היו"ר יוסי כץ:

תודה רבה. אני חושב שבנסיבות המיוחדות, שבהן מדובר במשרד של חבר כנסת קיים
ופעיל ומעבר באמת אוטומטי, כפי שפורט על ידי חבר הכנסת שוחט ניתן לאשר.

דוד לב:

אני רוצה רק משפט אחד. זה היה בוועדה שאנחנו דנים בנושאים האלה. היינו
מוגבלים בסעיף הזה. אני חושב שאולי כדאי - - -

אליעזר כהן:

כדאי להצביע ואנחנו נצביע בעד.

היו"ר יוסי כץ:

לא, אני מציע להשאיר את זה. למנוע פתח. אני מוכן לקחת על עצמי אחריות
שהוועדה תאשר מקרים חריגים מהסוג הזה.

דוד לב:

אוקי.

היו"ר יוסי כץ:

מה קרה? זה היה בחופשה, הטפסים הועברו לפני ה-15 בחודש, אבל בגלל
הבירוקרטיה והעובדה שאנשים בחופשה זה התעכב. אף אחד לא חושד שיש פה משהו לא
בסדר.

דוד לב:

לא, לא. ההיפך. לא חשוב.

היו"ר יוסי כץ:

תודה. מי בעד אישור הבקשה ירים את ידו. מי נגד? - אין. אושר.

אברהם (בייגה) שוחט:

תודה רבה.

ד. קביעת מסגרת דיון בנושא ציון יום המאבק באלימות נגד נשים

היו"ר יוסי כץ:

"ביום שלישי חמישה בנובמבר תקיים הכנסת דיון בנושא ציון יום המאבק באלימות
נגד נשים, ביזמת הוועדה למעמד האישה בכנסת. אודה אם הנושא יועמד על סדר
יומה של הוועדה לצורך קביעת מסגרת דיון. להזכירם, מסגרת הדיון שנקבעה בשנים
האחרונות בנושא זה הנה שלוש דקות לסיעה" שזה הוגן למדי.

מי בעד אישור המסגרת הזו ירים את ידו? מי נגד? – אין. אושר. תודה.

ה. מועדי הפגרה במושב החמישי בכנסת החמש-עשרה

היו"ר יוסי כץ:

עכשיו הפגרה. מי מציג את נושא הפגרה?

אריה האן:

אני. מועדי הפגרה, כפי שאנחנו מגישים תמיד בתחילת מושב, מובאים קודם ליושב
הראש ולסגנים. הם ממליצים, בעקבות המלצתם ההצעה מובאת לכאן.

יגאל ביבי:

למרות שהכנסת "התפגרה"?

אריה האן:

אנחנו הולכים לפי הספר.

אני רוצה להסב את תשומת לבכם לכך שהשנה היא שנה מעוברת. כנס החורף בדרך כלל
מסתיים בסוף מרץ ואנחנו התחלנו מוקדם מהרגיל, ב-13 באוקטובר, אז כנס החורף
לפי הצעת יושב הראש והסגנים התחיל ב-13 באוקטובר ויסתיים ב-30 למרץ.

היו"ר יוסי כץ:

כמה זמן זה לפני חג הפסח?

אריה האן:

שבועיים.

היו"ר יוסי כץ:

כמקובל.

אריה האן:

כמקובל. כנס הקיץ, ההצעה המקורית – אני צריך לומר – היתה שנתחיל ב-18 במאי
ונסיים ב-27 ביולי בגלל שהבחירות הן ב-28 באוקטובר, אבל החלטת הנשיאות היתה
להקדים את זה בשבוע וההצעה שמובאת כאן היא שכנסת הקיץ יתחיל ב-11 במאי ולא
ב-18 במאי ויסתיים ב-27 ביולי.

זאב בוים:

כמה זה רחוק מיום העצמאות?

דוד לב:

ארבעה ימים אחרי יום העצמאות.

היו"ר יוסי כץ:

אני קודם כל רוצה לדעת, גבירתי היועצת המשפטית, מה קורה אם הכנסת מחליטה
להתפזר מסיבה כזו או אחרת.

אנה שניידר:

יצטרכו לדון מחדש.

היו"ר יוסי כץ:

זאת אומרת: אין מניעה שאנחנו נשנה את החלטתנו.

אנה שניידר:

בוודאי שאין מניעה. יהיה צורך לדון מחדש.

היו"ר יוסי כץ:

אוקי, כי אני יוצא מנקודת הנחה שאם יהיה איזשהו משבר פוליטי, ממילא יחולו
שינויים גם במועדים הללו.

הדבר השני: חבר הכנסת דהאמשה – אני מביא לידיעתכם. הוא לא נמצא כאן – מצדד
בפתיחת מושב הקיץ ב-18 במאי, כי בשבוע של ה-11 במאי מתחילים החגים. הוא
מבקש להתחשב בבקשתו.

איזה חגים?

אריה האן:

הוא אמר לי את זה. אני לא זוכר את השם, הוא אמר לי את זה בערבית.

דוד לב:

זה לא עיד אל-פיטר.

נעמי חזן:

זה לא עיד אל-פיטר וזה לא עיד אל-אדחה. זה חג שאני ביררתי שלא כל כך ידוע
עליו.

היו"ר יוסי כץ:

טוב. אני מבין שזה לא אחד מהחגים המוכרים לנו שמופיעים כאן בטבלה. אוקי.

מי רוצה לדבר? חברת הכנסת נעמי חזן, סגנית יושב ראש הכנסת. בבקשה.

נעמי חזן:

מעבר לעובדה שהדיון הזה מיותר ולא רלוונטי כי נצטרך לשנות אותו, סביר
להניח - - -

היו"ר יוסי כץ:

סליחה רגע. רק לידיעתכם: למען הפרוטוקול אני מבקש להוסיף שמנהלת הוועדה
מסבה את תשומת לבי לכך שב-13 במאי זה יום ההולדת של הנביא מוחמד.

בבקשה. רבותי, שקט.

נעמי חזן:

בכל זאת אני חוזרת על מה שאני אומרת בכל שנה: הפגרות ארוכות מדי ואני הצעתי
בנשיאות – אני גם מציעה עכשיו – שאת כנס החורף נאריך עד השבעה באפריל ומשום
שקיבלו את הצעתי להאריך את כנס הקיץ בתחילתו, הרי שאת סופו הייתי מאריכה
בעוד שבוע גם כן. שוב, למטרות פרוטוקול, כי כל הדיון הזה לא רלוונטי למה
שקורה בזירה הפוליטית.

העיקרון חייב להיות שבמיוחד במצב חירום של מדיניות ביטחונית וכלכלית, לא
יתכן שהכנסת עושה לה פגרות.

זאב בוים:

חשבתי שאת אומרת: לא יתכן שיהיו בחירות מוקדמות במצב חירום.

היו"ר יוסי כץ:

את רוצה שאני אעמיד את הבקשה להצבעה?

נעמי חזן:

ודאי. אני רוצה שתעמיד את בקשתי להצבעה.

היו"ר יוסי כץ:

אוקי. אז אני אעמיד להצבעה קודם את הצעת הנשיאות, אחרי כן את הצעתה של חברת
הכנסת חזן.

יגאל ביבי:

אני רוצה לומר משהו לפרוטוקול.

היו"ר יוסי כץ:

כן.

יגאל ביבי:

אני חושב שחברת הכנסת חזן היא חברת נשיאות ואני חושב שזה שכל שנה יש את
הריטואל הזה שיש טובים ויש רעים בכנסת זה לא חברי, זה לא הוגן. אני חושב
שהמושב הוא בסדר, הוא ארוך, זה סביר. אני מתפלא עליה. גם הנשים רוצות כמה
ימים. רוב הנשים מנקות את הבית לפסח.

היו"ר יוסי כץ:

על זה אתה תחטוף חזק. חבר הכנסת יגאל ביבי, תחזור בך, כי אני ראיתי אותך
מטפס על הסולם.

יגאל ביבי:

נכון, אבל אני חושב שהשיטה הזאת שכל שנה חוזרת על עצמה, הורסת את הדימוי של
המוסד - - -

היו"ר יוסי כץ:

חברת הכנסת נעמי חזן, מאחר שחבר הכנסת יגאל ביבי - - -

זאב בוים:

הודיע שהוא מסייד את הבית לפני פסח - - -

היו"ר יוסי כץ:

- - - חזר בו מהאמירה לגבי הנשים וברור לכולנו שבכל בית כשר וטוב מנקים
ביחד הבעל והאישה – את זה אני אומר לכם מתוך ניסיון ועדות אישית - - -

נעמי חזן:

לא, אני מוכרחה כמה מלים. לפרוטוקול.

קודם כל, עם כל הקולגיאליות שאני מרגישה לגבי חבר הכנסת יגאל ביבי, אני
דוחה בשאט נפש - - -

היו"ר יוסי כץ:

לא בשאט נפש! שאט נפש תשאירי לדברים אחרים.

נעמי חזן:

רגע. את ההאשמות שאני לא קולגיאלית. אמרתי בנשיאות שאני אעלה את זה גם
בוועדת הכנסת. זה דבר ראשון.

היו"ר יוסי כץ:

אה. אוקי, בסדר.

נעמי חזן:

דבר שני: יש לי הצעה לחבר הכנסת יגאל ביבי. כמי שמכשירה את ביתה לפסח תוך
יומיים בשיתוף פעולה עם כל הגברים בבית, אני מזמינה אותך ערב פסח לביתי,
כדי שתוכל להשתתף.

היו"ר יוסי כץ:

תודה. אני מעמיד להצבעה. מי בעד הצעת הנשיאות ירים את ידו. מי נגד הצעת
הנשיאות ירים את ידו. הצעת הנשיאות התקבלה, בכך הסתיימה ההצבעה, תודה.

הישיבה ננעלה בשעה: 09:55.
