הכנסת העשרים

מושב שלישי

פרוטוקול מס' 259

מישיבת ועדת הכנסת

יום רביעי, כ"ח באייר התשע"ז (24 במאי 2017), שעה 9:00

סדר היום:

1. בקשת חה"כ דוד ביטן, יושב-ראש הקואליציה להוספת חברים בוועדת חוקה, חוק
ומשפט.

2. בקשת יו"ר ועדת העבודה הרווחה והבריאות למיזוג הצעות החוק הבאות לפי
סעיף 84(ד) לתקנון הכנסת:

1.  הצעת חוק קליטת חיילים משוחררים (תיקון מס' 18), התשע"ז-2017 (מ/1122).

2.  הצעת חוק קליטת חיילים משוחררים (תיקון – הארכת תקופת מימוש הזכאות
    לפיקדון), התשע"ה-2015 (פ/672/20).

3.  הצעת חוק קליטת חיילים משוחררים (תיקון – השתתפות בהוצאות שכירות או
    בניית בית מכספי הפיקדון), התשע"ה-2015 (פ/1600/20).

4.  הצעת חוק קליטת חיילים משוחררים (תיקון – מתן כספי הפיקדון לחיילים
    בודדים), התשע"ו-2016 (פ/2820/20).

5.  הצעת חוק קליטת חיילים משוחררים (תיקון – משיכת כספי הפיקדון לחיילים
    משוחררים שנקלעו לבעיות כלכליות), התשע"ו-2016 (פ/3289/20).

6.  הצעת חוק קליטת חיילים משוחררים (תיקון – קרן לתמיכה בחיילים משוחררים
    בודדים), התשע"ז-2016 (פ/3489/20).

7.  הצעת חוק קליטת חיילים משוחררים (תיקון – סכום מענק משוחרר),
    התשע"ז-2016 (פ/3574/20).

8.  הצעת חוק קליטת חיילים משוחררים (תיקון – העברת כספי פיקדון שלא נוצלו
    לחשבון הבנק של הזכאי), התשע"ז-2017 (פ/3636/20).

9.  הצעת חוק קליטת חיילים משוחררים (תיקון – הבטחת מימוש כספי הפיקדון על
    ידי חיילים משוחררים), התשע"ז-2017 (פ/3814/20).

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

דוד ביטן

יואב בן צור

יואל חסון

אחמד טיבי

שולי מועלם-רפאלי

מרב מיכאלי

איילת נחמיאס ורבין

רועי פולקמן

חברי הכנסת:

ענת ברקו

יעל גרמן

מנחם אליעזר מוזס

עודד פורר

ייעוץ משפטי: 

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

בקשת יו"ר ועדת העבודה הרווחה והבריאות למיזוג הצעות החוק הבאות לפי סעיף
84(ד) לתקנון הכנסת:

1.  הצעת חוק קליטת חיילים משוחררים (תיקון מס' 18), התשע"ז-2017 (מ/1122).

2.  הצעת חוק קליטת חיילים משוחררים (תיקון – הארכת תקופת מימוש הזכאות
    לפיקדון), התשע"ה-2015 (פ/672/20).

3.  הצעת חוק קליטת חיילים משוחררים (תיקון – השתתפות בהוצאות שכירות או
    בניית בית מכספי הפיקדון), התשע"ה-2015 (פ/1600/20).

4.  הצעת חוק קליטת חיילים משוחררים (תיקון – מתן כספי הפיקדון לחיילים
    בודדים), התשע"ו-2016 (פ/2820/20).

5.  הצעת חוק קליטת חיילים משוחררים (תיקון – משיכת כספי הפיקדון לחיילים
    משוחררים שנקלעו לבעיות כלכליות), התשע"ו-2016 (פ/3289/20).

6.  הצעת חוק קליטת חיילים משוחררים (תיקון – קרן לתמיכה בחיילים משוחררים
    בודדים), התשע"ז-2016 (פ/3489/20).

7.  הצעת חוק קליטת חיילים משוחררים (תיקון – סכום מענק משוחרר),
    התשע"ז-2016 (פ/3574/20).

8.  הצעת חוק קליטת חיילים משוחררים (תיקון – העברת כספי פיקדון שלא נוצלו
    לחשבון הבנק של הזכאי), התשע"ז-2017 (פ/3636/20).

9.  הצעת חוק קליטת חיילים משוחררים (תיקון – הבטחת מימוש כספי הפיקדון על
    ידי חיילים משוחררים), התשע"ז-2017 (פ/3814/20).

היו"ר יואב קיש:

בוקר טוב, אני פותח את הישיבה. נתחיל בסעיף 2 לסדר היום. יש לנו בקשה של
יושב –ראש ועדת העבודה, הרווחה והבריאות, חבר הכנסת אלי אללוף, למזג את
הצעות החוק הבאות לפי סעיף 84(ד): הצעה ממשלתית של חוק קליטת חיילים
משוחררים (מ/1122), (פ/672/20), (פ/1600/20), (פ/2820/20), (פ/3289/20),
(פ/3489/20), (פ/3574/20), (פ/3636/20), (פ/3814/20) - הכל סביב כספי
פיקדון של חיילים בודדים שלא נוצלו. יש המלצה למזג את זה לממשלתית. האם זה
כל המעתיקים?

מרב מיכאלי (המחנה הציוני):

המילה "מעתיקים" לא מקובלת עלי.

היו"ר יואב קיש:

לא כולם העתיקו אחד מהשני את ההצעות?

היו"ר יואב קיש:

זה שחברות וחברי הכנסת מגישים ומגישות הצעות באותו נושא - -

היו"ר יואב קיש:

יש תופעה של העתקת חוקים. אני מסכים לקבל את ההתייחסות שלך. אני מתנצל, לא
בדקתי לעומק את העניין, אבל התופעה של העתקת חוקים היא בלתי נסבלת, חייבים
לטפל בזה.

מרב מיכאלי (המחנה הציוני):

אני לא מקבלת את הקונספציה של העתקה. לי יש הצעת חוק לקיצור שבוע העבודה.
זאת הצעת חוק שהוגשה על ידי כל מיני חברות וחברי כנסת בעבר, כולל חברות
וחברי כנסת שנמצאים בכנסת הזאת. זה מקובל לגמרי על כולם שהגשנו כמה וכמה
חברות וחברי כנסת את ההצעה הזאת. יש חשיבות לזה שכמה וכמה חברות וחברי כנסת
הגישו את ההצעה הזאת. זו לא העתקה. כשאת מגישה הצעת חוק שכבר קיימת, את
חייבת לכתוב שהצעת חוק זהה או דומה הוגשה בכנסת הזאת, בכנסת ההיא, בכנסת
האחרת. אני חושבת שאסור לגעת בזה, עם כל הכבוד. אם זה לא שבור, בואו לא
נתקן.

היו"ר יואב קיש:

אני לא בטוח אם זה לא שבור, אבל לא נעשה את הדיון הזה עכשיו. אני בעד
המיזוג. אנחנו מעלים את זה להצבעה. מי בעד, ירים את ידו?

הצבעה

בעד – פה אחד

נגד – אין

נמנעים – אין

בקשת יו"ר ועדת העבודה, הרווחה והבריאות למיזוג הצעות החוק לפי סעיף 84(ד)
לתקנון הכנסת אושרה.

בקשת חה"כ דוד ביטן, יושב-ראש הקואליציה להוספת חברים בוועדת החוקה, חוק
ומשפט.

היו"ר יואב קיש:

אנחנו עוברים לבקשת חבר הכנסת דוד ביטן, יושב-ראש הקואליציה, להוספת חברים
בוועדת חוקה, חוק ומשפט.

דוד ביטן (הליכוד):

נוצרה סיטואציה שבה הפער בין אופוזיציה לקואליציה בוועדת חוקה הוא אחד. אני
מבקש להגדיל את היחס בין האופוזיציה לקואליציה. אפשר להגדיל על פי התקנון.
אני רוצה לתקן את הטעות שעשה צחי הנגבי בתחילת הקדנציה.

מרב מיכאלי (המחנה הציוני):

אנחנו מתנגדות.

דוד ביטן (הליכוד):

ועדת חוקה היא ועדה מאוד חשובה בהרבה עניינים. האידיאולוגיה שם, בניגוד
לוועדות אחרות, כן קובעת.

אוסאמה סעדי (הרשימה המשותפת):

זו ועדה מקצועית.

דוד ביטן (הליכוד):

אולי היא מקצועית אצלכם.

דוד ביטן (הליכוד):

האידיאולוגיה קובעת, התכנים קובעים. המצב של 6 נגד 7 מאוד בעייתי מבחינתי,
לכן אני מבקש להגדיל על פי התקנון.

אוסאמה סעדי (הרשימה המשותפת):

מה אתה מבקש?

דוד ביטן (הליכוד):

להגדיל ב-4.

מרב מיכאלי (המחנה הציוני):

באיזו חלוקה?

דוד ביטן (הליכוד):

אני אסביר למה 1 ל-3. אם אני אגדיל ב-2 ו-2, אני אהיה באותה סיטואציה, אין
שום הבדל.

מרב מיכאלי (המחנה הציוני):

אני מוחה, לא מדובר היה בטעות. כשהייתה ועדת ההסכמות בתחילת הכנסת, זה מה
שהוסכם בה. זו לא טעות של צחי, עם כל הכבוד לצחי.

דוד ביטן (הליכוד):

טעות של צחי בהסכמות.

מרב מיכאלי (המחנה הציוני):

הקואליציה מתקשה בסוגיות רגישות שמגיעות לוועדת חוקה.

דוד ביטן (הליכוד):

לא, עד עכשיו העברנו את הכל.

מרב מיכאלי (המחנה הציוני):

אז למה להגדיל, למה לגעת?

דוד ביטן (הליכוד):

התקשיתי, אבל העברתי.

מרב מיכאלי (המחנה הציוני):

אז תעבוד. זאת העבודה.

דוד ביטן (הליכוד):

אני עובד. אמרתי שאני לא עובד. גם אם אני אגדיל, אני אעבוד.

מרב מיכאלי (המחנה הציוני):

אתה רוצה להגדיל כדי שלא תצטרך לעבוד, כדי שיהיה לך רוב אוטומטי?

דוד ביטן (הליכוד):

אני עובד בכל מקרה קשה.

מרב מיכאלי (המחנה הציוני):

אתה רוצה רוב אוטומטי בלי להתאמץ. זו הפרת איזון. המצב בוועדת חוקה מייצג
נאמנה את חילוקי הדעות העמוקים והאמיתיים שיש בכנסת ובחברה הישראלית.
העובדה שדברים שם לא עוברים בדורסנות של הקואליציה עם הרוב הענק שיש לה
במליאה, זה דווקא דבר חשוב. לבוא ולזעזע היום ולשנות את האיזון העדין
הזה - - כמו שאומר חבר הכנסת ביטן עצמו, הוא בסופו של דבר כן העביר את מה
שהוא רצה.

דוד ביטן (הליכוד):

עשיתי המון פשרות.

מרב מיכאלי (המחנה הציוני):

זה מה שראוי. זה לא שהקואליציה עומדת בוועדת חוקה מול שוקת שבורה.

מרב מיכאלי (המחנה הציוני):

זאת העבודה, זאת הפוליטיקה, זה השדה שבו אנחנו מנהלות ומנהלים את המו"מ. כל
סיעות האופוזיציה מתנגדות להגדלה הזאת. זה שינוי . אחרי שהכנסת כבר עובדת
ככה חצי קדנציה, לבוא ולשנות את יחסי הכוחות בוועדת חוקה עם כל הדברים
הרגישים שנידונים שם, אני חושבת שזה ממש לא ראוי.

דוד ביטן (הליכוד):

הרבה דברים לא ראויים.

אוסאמה סעדי (הרשימה המשותפת):

אני חבר קבוע בוועדת חוקה. אני אפילו מנהל את ועדת החוקה לאחרונה. אני חושב
שרוב הצעות החוק הן הצעות חוק מקצועיות. כמעט אין השתתפות של חברי הכנסת
מהקואליציה.

דוד ביטן (הליכוד):

להצבעות הם באים.

אוסאמה סעדי (הרשימה המשותפת):

אז תגייס אותם להצבעות. חברי האופוזיציה עושים את עבודתם נאמנה בעניינים
המקצועיים. בעניינים הפוליטיים והאידיאולוגיים יש לכם רוב, כמו בחוק
ההסדרה.

היו"ר יואב קיש:

חוק ההסדרה לא היה בכלל בוועדת חוקה.

יעל גרמן (יש עתיד):

זה היה בוועדה מיוחדת.

היו"ר יואב קיש:

הוא לא היה עובר בוועדת חוקה.

דוד ביטן (הליכוד):

היום זה גם לא 7 נגד 6. בני בגין הוא פעם פה, פעם פה.

אוסאמה סעדי (הרשימה המשותפת):

דווקא בני בגין הוא היחיד שמייצג את הקואליציה ואת הליכוד בוועדת חוקה.

דוד ביטן (הליכוד):

טוב שאתה נותן הכשר למי שמייצג את הליכוד.

שולי מועלם-רפאלי (הבית היהודי):

דווקא הדוגמה של חוק ההסדרה מחזקת את הבקשה של הקואליציה. אם חוק ההסדרה
היה מגיע לוועדת חוקה, הוא לא היה עובר שם, למרות רצונה של הקואליציה
להעביר אותו.

מרב מיכאלי (המחנה הציוני):

אתם נערכים לחוק הלאום? זה מה שאתם עושים עכשיו?

דוד ביטן (הליכוד):

לא.

אוסאמה סעדי (הרשימה המשותפת):

לא שמענו שום סיבה. זה שהייתה טעות של צחי הנגבי שאחרי שנתיים מנסים לתקן
אותה, זה לא נימוק, זו לא בקשה. איזה בסיס יש לבקשה הזאת? עכשיו נזכרתם?

דוד ביטן (הליכוד):

ממזמן רציתי לעשות את זה, אבל חברת הכנסת מרב מיכאלי לחצה אותי לקיר כמה
פעמים.

מרב מיכאלי (המחנה הציוני):

אני לוחצת עכשיו שוב.

דוד ביטן (הליכוד):

נכנעתי לבקשתה.

מרב מיכאלי (המחנה הציוני):

מה השתנה עכשיו? מה גרם לזה שעכשיו הלחץ שלי פחות אפקטיבי?

יואל חסון (המחנה הציוני):

יש לכם בעיה עם בני בגין, הוא לא חייל מממושמע. אני מעריך אותו שהוא לא
חייל ממושמע. אתה צריך לקבל את זה.

דוד ביטן (הליכוד):

פעם הוא ככה, פעם הוא ככה.

יואל חסון (המחנה הציוני):

בואו נגיד את האמת, יש לכם בעיה עם חבר הכנסת בני בגין. אתם מנסים לשנות את
הכל רק בגלל שבני בגין הוא לא חייל ממושמע. אני מעריך אותו על זה שהוא לא
חייל ממושמע. אתה צריך לקבל את זה. חבר הכנסת בני בגין הוא חבר הליכוד, הוא
איש הליכוד. אם יש לך בעיה איתו כי הוא לא ממושמע, תחליף אותו. אם עשית את
זה עם אחרים, תהיה אמיץ לעשות את זה גם איתו. אל תשנה פה כללי משחק.

אוסאמה סעדי (הרשימה המשותפת):

השעית אותו פעם.

איילת נחמיאס ורבין (המחנה הציוני):

הקואליציה מביאה אלינו ולפתחנו את הבעיה בהתנהלות הפנימית שלה. ביטן, כשאתה
לא מצליח למשמע ולמשטר את חברי הכנסת מהקואליציה, אתה בא אלינו לוועדת
הכנסת ומציע שימתחו עוד את חוסר השוויון שממילא קיים בוועדת חוקה. זה
שאוסאמה הוא איש הגון בצורה יוצאת מגדר הרגיל לא אומר שצריך לנצל את זה
לרעתה של האופוזיציה.

דוד ביטן (הליכוד):

במה? כשהוא מנהל את חוק הכשרות המשפטית? ודאי שבעניין הזה הוא הגון.

איילת נחמיאס ורבין (המחנה הציוני):

אוסאמה הוא איש הגון.

דוד ביטן (הליכוד):

לא כשמדובר בנושאי אידיאולוגיה.

איילת נחמיאס ורבין (המחנה הציוני):

תפסיקו לגלגל לפתחנו את הבעיות שלכם. תפסיקו למתוח את הדמוקרטיה המעטה
שנשארה כאן בבית לכיוונים שלכם. ביטן, אנחנו לא אחראים על הגנון שאתה מנהל.
תעניש את הח"כים.

דוד ביטן (הליכוד):

כאילו מפלגת העבודה היא לא גנון.

איילת נחמיאס ורבין (המחנה הציוני):

תעניש את הילדים שלך.

דוד ביטן (הליכוד):

אתם משפחתון, לא גנון.

יעל גרמן (יש עתיד):

חבר הכנסת ביטן, אתה אומר שאתה לא יכול לסמוך על בני בגין. אין דבר כזה.
זאת הדמוקרטיה. הוא נבחר.

דוד ביטן (הליכוד):

אתם מנצלים את זה.

יעל גרמן (יש עתיד):

תהיה גאה בחבר הכנסת בני בגין, הוא רק מוסיף כבוד לך, לליכוד ולכנסת.

דוד ביטן (הליכוד):

אני מודה בזה, אבל יש פערים אידיאולוגיים.

יעל גרמן (יש עתיד):

לבוא עכשיו ולהחליף אותו זו עוד בושה במסכת הבושות שאתה תביא על הכנסת.

דוד ביטן (הליכוד):

אני לא נוגע בבני בגין.

יעל גרמן (יש עתיד):

ודאי שאתה נוגע בו. אתה מנטרל אותו.

דוד ביטן (הליכוד):

אני לא מנטרל. הוא ימשיך להיות ולהשפיע בוועדה.

יעל גרמן (יש עתיד):

ביטן, אתה יודע שחברי הקואליציה לא מתמצאים במה שדנים בוועדה.

דוד ביטן (הליכוד):

כאילו אתם מתמצאים.

יעל גרמן (יש עתיד):

כן, אנחנו נמצאים.

שולי מועלם-רפאלי (הבית היהודי):

יעל, זה קצת כוללני לדבר באופן הזה.

יעל גרמן (יש עתיד):

מרבית חברי הכנסת מהקואליציה מגיעים רק כדי להצביע. ביטן, אתה יודע לקבל
החלטות וגם לסגת.

דוד ביטן (הליכוד):

זה נכון.

יעל גרמן (יש עתיד):

ראיתי איך במליאה קיבלת החלטה להעלות לדיון את הצעת החוק של חבר הכנסת יאיר
לפיד. לאחר שבוע, כשאמרו לך שזה לא נכון, הורדת. תוריד את ההצעה הזאת, זו
הצעה לא ראויה.

דוד ביטן (הליכוד):

בואו ננסה להגיע לפשרה.

(הישיבה נפסקה בשעה 09:30 ונתחדשה בשעה 09:38.)

היו"ר יואב קיש:

אני מחדש את הישיבה. אנחנו נהיה במנגנון של 7 מול 9. זו תוספת של 2
לקואליציה, של 1 לאופוזיציה. אני רק רוצה להזכיר, אנחנו היום 66 חברים
מהקואליציה במליאה, שזה 55%. יש היום 7 חברים מהקואליציה, 6 מהאופוזיציה
בוועדת חוקה. זה 53% ו-47%. ההצעה של הקואליציה של 10 ו-7 מביאה את זה
ל-58% מול 41%,42%. זה קצת חריג מהיחס. גם בתקנון מופיע שצריך לשמור על
היחס.

דוד ביטן (הליכוד):

בכל הוועדות, לא רק בוועדה ספציפית.

היו"ר יואב קיש:

אנחנו מציעים 7 ו-9, שזה 56% ו-44%.

דוד ביטן (הליכוד):

אני מוכן לפשרה מתוך כבוד לכנסת.

היו"ר יואב קיש:

מבחינת האופוזיציה, זה או למחנה הציוני או לרשימה המשותפת.

מרב מיכאלי (המחנה הציוני):

אנחנו ניקח את זה למחנה הציוני. יש היום ממלא מקום, שזאת אני. אני אהפוך
להיות חברה קבועה. יהיה ממלא מקום מהמפלגה המשותפת. הפשרה היא בתוך
הקואליציה. כשהם לא רוצים לצאת דורסניים בכל הכוח, הם עושים דורסנות יותר
בקטן. אנחנו לא הסכמנו לשום דבר, אנחנו נשארנו בדעתנו שלשנות את המצב הקיים
בוועדת חוקה זה לא ראוי, זה לא צריך להיעשות.

היו"ר יואב קיש:

מי יהיה ממלא המקום הקבוע מהמפלגה המשותפת? יש לך שם בשבילי?

אוסאמה סעדי (הרשימה המשותפת):

אנחנו ניתן.

היו"ר יואב קיש:

לגבי שני המקומות של הליכוד, אחד מהם ילך לישראל ביתנו, אחד לבית היהודי.

דוד ביטן (הליכוד):

הנציג הראשון הוא עודד פורר, הנציגה השנייה היא שולי מועלם. בנציג השני
נעשה רוטציה כל חצי שנה.

ארבל אסטרחן:

מי שיכול להחליף זה הליכוד.

היו"ר יואב קיש:

מי בעד ההחלטה, ירים את ידו?

הצבעה

בעד – 8

נגד – 4

נמנעים – אין

בקשת חבר הכנסת דוד ביטן, יושב-ראש הקואליציה, להוספת חברים בוועדת חוקה,
חוק ומשפט, נתקבלה.

אוסאמה סעדי (הרשימה המשותפת):

רביזיה.

היו"ר יואב קיש:

בשעה 10:50 תהיה רביזיה.

הישיבה ננעלה בשעה 09:45.
