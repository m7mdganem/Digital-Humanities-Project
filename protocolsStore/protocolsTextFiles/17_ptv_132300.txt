הכנסת השבע-עשרה נוסח לא מתוקן

מושב ראשון

פרוטוקול מס' 36

מישיבת ועדת הכנסת

מיום שני, כ' אב התשס"ו (14 באוגוסט 2006), שעה: 12:30

סדר היום:

קביעת מסגרת הדיון להודעת ראש הממשלה שתימסר לכנסת ביום שני

נכחו:

חברי הוועדה:

רוחמה אברהם - היו"ר

יצחק גלנטי

אביגדור יצחקי

ליה שם טוב

משה שרוני

שלמה ברזניץ

מוזמנים:

מזכיר הכנסת אריה האן

מנהלת הוועדה: אתי בן-יוסף

רשמת פרלמנטרית: שושנה מקובר

 

קביעת מסגרת הדיון להודעת ראש הממשלה שתימסר לכנסת ביום שני

היו"ר רוחמה אברהם:

שלום, גבירותיי ורבותיי. אני שמחה לפתוח ישיבה נוספת של ועדת הכנסת. על סדר
היום שלנו: קביעת מסגרת הדיון להודעת ראש הממשלה, שתימסר לכנסת ביום שני,
כ' באב התשס"ו, 14 באוגוסט 2006.

ההצעה שלי, חברים, היא להביא את זה למצב כזה: ראש הממשלה יפתח את הדיון.
לאחר מכן ידבר יושב-ראש האופוזיציה. לאחר מכן, נפתח בדיון סיעתי של 10 דקות
לכל סיעה.

מעבר לכך, כיוון שיש את 25 החתימות, במקום לקיים דיון אחר-כך, כהצעה לסדר,
היתה בקשה מרבים מקרב חברי הבית לשלב - לקחת את אותן 10 דקות, ולתת יותר
זמן לשתי הסיעות שהגישו את ההצעות לסדר, קרי: הליכוד והאיחוד הלאומי.

אביגדור יצחקי:

כל אחת מהן 10 דקות?

היו"ר רוחמה אברהם:

כן, תוספת. כהצעה לסדר זה מגיע להן, אז הן יחלקו את הזמן. כלומר, אם אני
פורטת את זה: כל סיעה מקבלת 10 דקות--

קריאה:

בלי תשובת שר מהממשלה.

מזכיר הכנסת אריה האן:

לא, כי אז אין הצעות לסדר. זה כאילו שההצעות לא קיימות.

היו"ר רוחמה אברהם:

ההצעות לא קיימות, ואנחנו מצביעים על הודעת סיכום. אם כן, כדי לפרוט את זה
נכון: כל הסיעות מקבלות 10 דקות, למעט הליכוד שיקבל 20 דקות, וסיעת האיחוד
הלאומי-מפד"ל, שמקבלת גם היא 20 דקות.

זו ההצעה. מי בעד?

הצבעה

בעד ההצעה - פה אחד

ההצעה נתקבלה.

משה שרוני:

20 הדקות כוללות את הנאום של יושב-ראש האופוזיציה?

היו"ר רוחמה אברהם:

לא. זה תמיד בא בנפרד.

מזכיר הכנסת אריה האן:

זה פודה את החתימות.

היו"ר רוחמה אברהם:

10 הדקות הנוספות שנתתי לסיעות הליכוד והאיחוד הלאומי-מפד"ל פודות את 25
החתימות שהן הגישו, ולא יתקיים דיון בנוסף לכך.

תודה לכולכם, הישיבה נעולה.

הישיבה ננעלה בשעה: 12:40
