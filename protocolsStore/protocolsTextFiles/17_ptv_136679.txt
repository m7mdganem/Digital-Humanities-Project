הכנסת השבע-עשרה נוסח לא מתוקן

מושב שלישי

פרוטוקול מס' 250

מישיבת ועדת הכנסת

יום שלישי ה' בתמוז התשס"ח (8 ביולי 2008), שעה 09:30

סדר היום: 1. קביעת מ"מ ליו"ר הכנסת בעת העדרה מן הארץ.

2. בקשת הממשלה להקדמת הדיון בהצעת חוק שירותי הדת היהודיים (תיקון מס'

13), התשס"ח-2008, לפני הקריאה השנייה והשלישית.

נכחו:

חברי הוועדה:

דוד טל – היו"ר

יולי אדלשטיין

רוברט אילטוב

אורי אריאל

יצחק גלנטי

יצחק וקנין

יואל חסון

אחמד טיבי

אסתרינה טרטמן

שלמה מולה

אברהם מיכאלי

דוד רותם

ראובן ריבלין

שכיב שנאן

מוזמנים:

איל ינון – מזכיר הכנסת

ירדנה מלר-הורוביץ

דן מרזוק – ע. מזכיר הכנסת

ייעוץ משפטי: ארבל אסטרחן

שלומי בלבן (מתמחה)

מנהלת הוועדה: אתי בן יוסף

רשמת פרלמנטרית: רותי וייס

 

1. קביעת מ"מ ליו"ר הכנסת בעת העדרה מן הארץ

היו"ר דוד טל:

אני מתכבד לפתוח את ישיבת ועדת הכנסת. ברשותכם אעלה נושא שלא מצוין בסדר
היום, כנראה שהייתה תקלה בדרך מלשכת המזכיר ללשכת יו"ר ועדת הכנסת. מכל
מקום, יושבת ראש הכנסת דליה איציק תיעדר מן הארץ החל מיום ראשון י' בתמוז
ועד יום ראשון י"ז בתמוז. בהתאם לסעיף 20 לחוק יסוד הכנסת ועדת הכנסת
מתבקשת לקבוע מ"מ ליושבת ראש הכנסת לתקופה זו. יושבת ראש הכנסת ממליצה
למנות כממלא מקומה את סגן יו"ר הכנסת חבר הכנסת עתניאל שנלר. מי בעד ירים
את ידו? מי נגד? שוויון. רביזיה - מי בעד הרביזיה? מי נגד הרביזיה? תודה.
אנחנו עושים רביזיה ומצביעים שוב.

מי בעד עתניאל שנלר ירים את ידו, תודה. מי מתנגד? מי נמנע? עבר פה אחד,
תודה.

2. בקשת הממשלה להקדמת הדיון בהצעת חוק שירותי הדת היהודיים (תיקון מס'

13), התשס"ח-2008, לפני הקריאה השנייה והשלישית.

היו"ר דוד טל:

לנושא של אסתרינה טרטמן אנחנו צריכים קוורום ואין קוורום, נסגור את הישיבה?

ראובן ריבלין:

יש עוד נושא חשוב.

היו"ר דוד טל:

נקיים מחר בתשע ישיבה בנושא הצעת החוק של אסתרינה טרטמן.

ראובן ריבלין:

יש סעיף שני שהוא חשוב ביותר, קבורה רוויה שמתעכבת אם לא יאשרו את הסעיף.

היו"ר דוד טל:

אדוני מדבר על שירותי דת?

ראובן ריבלין:

כן.

היו"ר דוד טל:

אבל לא הביאו לי נוסח לפטור בגלל שוועדת הכספים תדון בזה רק היום ב-12
וחצי.

יצחק וקנין:

אתמול הצבענו והעברנו את זה.

היו"ר דוד טל:

דיברתי הבוקר עם שר הדתות, הוא לא יודע מה קורה?

יצחק וקנין:

הצבענו אתמול באשר לתיקון הנוסח.

היו"ר דוד טל:

דיברתי הבוקר עם שר הדתות וביקשתי את הנוסח כדי שנצביע על זה.

ראובן ריבלין:

אנחנו תיקנו את הנוסח, אתה לא מצביע על הנוסח, רק ועדת הכספים מצביעה.

היו"ר דוד טל:

אבל הוא רוצה פטור, הוא רוצה להעלות את זה היום.

יצחק וקנין:

דרך אגב, זה כבר היה מונח במליאה, בגלל שמשכנו את זה בחזרה ותיקנו את
הנוסח - - -

היו"ר דוד טל:

אני צריך את הנוסח, אם אין נוסח אני לא יודע על מה.

ראובן ריבלין:

דרך אגב, בחוק ההסדרים אנחנו מאשרים את העמוד הראשון ואחר כך אנחנו מניחים
את זה על שולחן הכנסת. הוועדה שמוסמכת לדון בתוכן זו ועדת הכספים. היא
אישרה.

היו"ר דוד טל:

אז מה היא צריכה לאשר היום בשתים עשרה וחצי?

ראובן ריבלין:

אתמול אישרנו, העברנו למליאה כדי לבקש למשוך ולתקן.... היום, ברגע שאתה
מאשר...

יצחק וקנין:

הצבענו וזה עבר.

ראובן ריבלין:

אין בעיה להצביע על זה עכשיו כאן.

היו"ר דוד טל:

אבל אין נוסח. אם היועצת המשפטית תאשר לי – אני מצביע על זה עכשיו.

ראובן ריבלין:

אני מודיע לכם ששני העמודים הראשונים מהקריאה השנייה והשלישית לא השתנו.
סעיף אחד משתנה. אתם רוצים שיביאו את הנוסח? אין בעיה. זו דרישה לגיטימית.
אני רק רוצה להזכיר ליועצת המשפטית שהיא אישרה באופן אישי להניח את חוק
ההסדרים כדי שנוכל לדון בו, וכדי לא לבזבז זמן, את העמוד הראשון, למרות שלא
הנחנו את כל החוק.

ארבל אסטרחן:

עשינו את זה פעם אחת והפסקנו עם זה כי זה היה נוהג גרוע.

יצחק וקנין:

אתמול הצבענו ואישרנו.

היו"ר דוד טל:

השר דיבר איתי על הבלניות.

ראובן ריבלין:

בוועדה זו הנוסח לא חשוב כל עיקר מהטעם הפשוט שהיא מחליטה האם עניין זה
משחררים מחובת הנחה או לא משחררים מחובת הנחה. מי שידון בנוסח ויאשר אותו
זו לא הוועדה הזו. הוועדה הזו קובעת אם החוק ראוי לשחרור מחובת הנחה או לא.

ארבל אסטרחן:

איזה חוק?

ראובן ריבלין:

החוק שכבר הנחנו על שולחן הוועדה.

ארבל אסטרחן:

יש שינוי בנוסח.

ראובן ריבלין:

אתה מסכים שאמלא את מקומו של יושב ראש הוועדה?

היו"ר דוד טל:

אני מסכים.

ראובן ריבלין:

אני אקבל גם אישור בדיעבד. אנחנו ביקשנו לשנות סעיף אחד כתוצאה מהדיון
שהתקיים על דעת כולם. כדי שנוכל לצרף אותו לחוק, הייעוץ המשפטי, ובצדק, אמר
לנו: אתם צריכים למשוך את החוק שהוגש ולהעביר אותו בחזרה. עשינו זאת אתמול
בערב ואכן כך קבעה מליאת הכנסת בהמוניה, כאשר היו שניים, שלושה אנשים
במליאה, והצלחנו לשכנע אותם למרות שזה לא היה קל. כעת אנחנו רוצים פטור
מחובת הנחה של אותו נוסח שהובא עם התיקון. החוק הוא אותו חוק.

ארבל אסטרחן:

אם יש כאן את הנוסח הקודם ואתה יכול להצביע מה בדיוק התיקון כדי שחברי
הכנסת ידעו על מה הם מצביעים.

היו"ר דוד טל:

כאן מונח לפנינו הצעת חוק שירותי הדת היהודיים. יש שינוי בנוסח לעומת מה
שיש כאן?

ראובן ריבלין:

יש בסעיף מסוים אחד תיקון שבו התבקשנו להעביר את אותם דברים שייקבעו ויובאו
לאישור ועדת הפנים, זה הכל.

היו"ר דוד טל:

זה נוסח השינוי היחידי? הייתה הסכמה כללית?

ראובן ריבלין:

הייתה הסכמה כללית. חבר הכנסת בן ישראל הביע הסתייגות בע"פ והסכים בסופו של
דבר לנוסח.

היו"ר דוד טל:

אם כך, אין התנגדות מצד חברי הוועדה?

ראובן ריבלין:

לא.

היו"ר דוד טל:

אז אנחנו נעלה את זה לאישור לפטור כפי שזה הונח לפנינו ועם התוספת שחבר
הכנסת ריבלין ציין. מי בעד לתת פטור מחובת הנחה ירים את ידו. מי נגד? מי
נמנע? תודה. הנושא אושר, עכשיו חבר הכנסת ריבלין עשית חסד עם הבלניות ועם
המתים.

הישיבה ננעלה בשעה 10:00
