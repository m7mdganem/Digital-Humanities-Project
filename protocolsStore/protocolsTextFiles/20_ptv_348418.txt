הכנסת העשרים

מושב שני

פרוטוקול מס' 4

מישיבת הוועדה המשותפת לתקציב הכנסת

יום שני, כ"ו בתמוז התשע"ו (01 באוגוסט 2016), שעה 12:00

סדר היום:

1. שינויים בתקציב הכנסת בשנת 2016.

2. דיווח חשב הכנסת בדבר ביצוע תקציב שנת 2015, על פי חוק יסודות התקציב

נכחו:

חברי הוועדה:

יואב קיש – היו"ר

מיקי לוי

מרב מיכאלי

רועי פולקמן

חברי הכנסת:

אורי מקלב

מוזמנים:

מנכ"ל הכנסת אלברט סחרוביץ

  -----------------------------------------------------------------------
  יוסי גריף       –   קצין הכנסת
  --------------- --- ---------------------------------------------------
  חיים אבידור     –   חשב הכנסת

  נדב כספי        –   סגן חשב הכנסת

  מוחמד שמייה     –   ראש תחום בכיר תיאום ומעקב, לשכת מנכ"ל הכנסת

  ניר אמסל        –   אגף תקציבים, משרד האוצר
  -----------------------------------------------------------------------

לרשימת השדלנים שנכחו בדיון – ראו בקישור זה.

מנהלת הוועדה:

אתי בן יוסף

רישום פרלמנטרי:

רמי בן שמעון

1. שינויים בתקציב הכנסת בשנת 2016.

היו"ר יואב קיש:

שלום לכולם. אני פותח את הוועדה המשותפת לעניין תקציב הכנסת. הוועדה התכנסה
עקב שני דברים: אחד, שינויים בתקציב הכנסת בשנת 2016, קיבלנו מכתב
מיושב-ראש הכנסת, חבר הכנסת יולי יואל אדלשטיין, המכתב מונח לפניכם. כמובן
שנדון ונסביר את זה. וגם דיווח חשב הכנסת בדבר ביצוע תקציב 2015 וזה על פי
חוק יסודות התקציב.

גם לזה מצורפת טבלה המסכמת את השינויים ב-2016 ודוח – סליחה, יש לנו מכתב
על השינויים ב-2016 ויש לנו דוח ביצוע תקציב של שנת 2015.

בבקשה, חשב הכנסת נמצא אתנו והוא יציג את הדברים. בבקשה.

חיים אבידור:

נתחיל מהבקשה של היושב-ראש להעברה מהרזרבה של שני סכומים. סכום אחד הוא
לצורך אבטחה ומיגון חברי הכנסת. מדובר בבקשה לסכום שנחוץ לרכישת רכבים
משוריינים. אנחנו אמורים לרכוש שני רכבים משוריינים. רכב אחד היה מתוקצב.
את הרכב השני אנחנו מוסיפים גם כן.

היו"ר יואב קיש:

מי זה השני?

חיים אבידור:

שניהם אותם רכבים. שניהם רכבים שנעשים - - -

היו"ר יואב קיש:

למי הרכבים?

חיים אבידור:

רכבים לאבטחה. יש לנו שני רכבים שהם ישנים ועושים בעיות. אחד זה "סקודה"
מאוד ישנה, בת 10, אני חושב, ועוד "אאודי" בת 5 כבר, אם אני לא טועה. שניהם
רכבים בעייתיים. לאור הצרכים – אם אפשר, קצין הכנסת יכול להסביר – הגוברים
והולכים של נושא אבטחת חברי הכנסת, אנחנו זקוקים לשני רכבים נוספים.

כמובן שהרכבים האלה ישמשו גם רכבים חליפיים לרכבים של יושב-ראש הכנסת ויו"ר
האופוזיציה, כאשר יהיו ברכבים שלהם.

היו"ר יואב קיש:

הבנתי. אבל לא מדובר ברכבים של יו"ר הכנסת ויו"ר האופוזיציה?

חיים אבידור:

לא.

רועי פולקמן (כולנו):

שאלה טכנית: כשח"כ יוצא לסיור באזור שדורש רכב ממוגן – זה קרה לי פעם או
פעמיים – אז שוכרים רכב. למה צריך שיהיה בבעלות הכנסת רכב?

היו"ר יואב קיש:

ניתן לגריף להשיב על זה. בבקשה, קצין הכנסת.

מיקי לוי (יש עתיד):

הוא רכב ממוגן ואי אפשר לשכור - - -

רועי פולקמן (כולנו):

שכרו לי רכב ממוגן.

היו"ר יואב קיש:

בואו נשמע. יש תשובה. בואו נשמע.

יוסי גריף:

יש לנו שני רכבים שמשמשים את יושב-ראש הכנסת וראש האופוזיציה. הרכבים האלה
הם רכבים כבדים, ממוגנים, ולכן יש בהם הרבה תקלות. למרות שהם חדשים יחסית,
יש אתם המון תקלות.

היו"ר יואב קיש:

בגלל המיגון?

יוסי גריף:

בגלל המיגון, בגלל המשקל בברקסים יש הרבה תקלות.

לעיתים קרובות אנחנו נדרשים לתת להם רכב חלופי ולא בהכרח יש לנו רכב לתת
להם. יש לנו עוד שני רכבים שהם ישנים מאוד: ה"סקודה" היא משנת 2006, זה קצת
יותר מ-10 שנים, וה"אאודי" מ-2008. אלה רכבים ישנים, יש אתם המון תקלות, הם
רוב הזמן נמצאים במוסך.

היו"ר יואב קיש:

אלה היו רכבים שבעבר שימשו את יושב-ראש הכנסת?

יוסי גריף:

כן, בעבר הרחוק.

היו"ר יואב קיש:

בני כמה הרכבים החדשים של יושב-ראש הכנסת ויו"ר האופוזיציה?

חיים אבידור:

אחד בן שנתיים וחצי ואחד בן שנה.

יוסי גריף:

הם חדשים, אבל גם החדשים האלה, בגלל המיגון ובגלל המשקל שלהם יש אתם עדיין
תקלות ונדרשים לעיתים קרובות להכניס אותם למוסך.

אני חייב לציין את העובדה שרמת הפעילות של חברי הכנסת באזורים המסוכנים,
אני קורא להם, כבישים אדומים, במקומות בהם אני הגדרתי שצריך רכב מוגן ירי –
אין לי מענה של רכב מוגן ירי לתת לחברי הכנסת, והפעילות גדלה בצורה
משמעותית מאוד.

נכון להיום אנחנו מאבטחים את חבר הכנסת יהודה גליק. במקרה הזה אנחנו מונחים
על-ידי משטרת ישראל לתת לו גם רכב מוגן ירי.

מרב מיכאלי (המחנה הציוני):

יהודה גליק?

היו"ר יואב קיש:

כן. הוא גר בעתניאל.

יוסי גריף:

לא תמיד יש לי רכב לתת לו.

היו"ר יואב קיש:

הוא גר בעתניאל והוא מאוים.

רועי פולקמן (כולנו):

לא בגלל עתניאל.

יוסי גריף:

משטרת ישראל החליטה במסגרת סל האבטחה שהוא יהיה מאובטח – הוא מאובטח, כולל
רכב מוגן ירי. לא בהכרח יש לי רכב לתת לו בגלל רמת הפעילות שגדלה בצורה
משמעותית ביותר. לתת את המענה בצורה הטובה ביותר, אני דרשתי רכב ואישרנו
כבר לפני מספר חודשים. באתי כרגע בגלל שהפרויקט הוא ייחודי ולא בהכרח יש
תמיד רכבים כאלה בנמצא, אין פרויקטים כאלה, אז היה חשוב לי גם לציין את
העובדה שנכון לעכשיו חשוב גם לרכוש שני רכבים כדי לתת מענה אבטחתי לכל חברי
הכנסת.

היו"ר יואב קיש:

כשאתם הולכים למהלך כזה של רכישה, השב"כ הוא זה שמתמחה באבטחה וכל הדברים
האלה, השאלה אם אנחנו נעזרים גם בהם בתהליך הרכש?

חיים אבידור:

הם מנהלים את הפרויקט. השב"כ מנהלים את הפרויקט. זה לפי תכנית מיגון שהם
עשו.

היו"ר יואב קיש:

למישהו יש עוד שאלה לגבי הסעיף הזה?

מה לגבי הסעיף הנוסף של הוצאות עובדי הכנסת?

חיים אבידור:

הוצאות עובדי הכנסת זה נושא של תוספת של שעות נוספות וזה הכול כתוצאה
מהתרחבות או הארכת שעות הפעילות של המליאה וגם ועדות שנעשות בלילות. אנחנו
גם נכנסים השנה לשנת תקציב שגם היא תדרוש את השעות הנוספות שלה.

מרב מיכאלי (המחנה הציוני):

זו הזדמנות טובה לקרוא לממשלה להתחיל לעבוד בצורה מסודרת. לא לעבוד לילות
כל-כך ארוכים, לא לעשות את הכול בצורה כל-כך מרושלת מעכשיו לעכשיו. זה לא
רק עולה יותר כסף אלא זה גם לא בריא. זה לא בריא לאנשים לעבוד לילות כל-כך
ארוכים - - -

היו"ר יואב קיש:

אני אתן לך את זכות הדיבור. הוא פשוט היה באמצע משפט שלו.

מרב מיכאלי (המחנה הציוני):

אתה צודק, כמובן.

היו"ר יואב קיש:

אני גם אשמח תמיד שתעשו את התרגיל של להסיר את ההסתייגויות ונבוא מהר
להצביע.

רועי פולקמן (כולנו):

זו גם הזדמנות להסכמות עם האופוזיציה - -

מרב מיכאלי (המחנה הציוני):

ממש לא.

רועי פולקמן (כולנו):

- - מפיליבסטרים אל תוך הלילה שאין להם תועלת.

היו"ר יואב קיש:

בוא נשמע את חיים.

מרב מיכאלי (המחנה הציוני):

אין להם תועלת מבחינתך, את זה אני מבינה. אבל יש להם תועלת רבה ביותר.

רועי פולקמן (כולנו):

- - - אתם יודעים שעשו עליכם סיבוב.

חיים אבידור:

לא תיארתי לעצמי שאני אהווה אי פעם פלטפורמה לפנייה לממשלה אבל כך זה קרה.

בכל אופן, זה המצב. אנחנו בדקנו את עצמנו מבחינת התקציב שיש לנו עכשיו
והגענו למסקנה שאנחנו כמעט מנצלים את מלוא התקנה של השעות הנוספות ואז
אנחנו צריכים את התוספת הזאת.

היו"ר יואב קיש:

מרב, את רוצה להמשיך להתייחס?

מרב מיכאלי (המחנה הציוני):

כן. תודה רבה אדוני. אני חושבת שהדבר הזה צריך להדליק נורה אדומה. אי אפשר
להתלונן על האופוזיציה שעושה פיליבסטרים – זאת העבודה שלנו. אני לא יודעת
איך לספר לכם את זה, זאת העבודה שלנו: להתנגד לדברים שאנחנו חושבות
וחושבים. אנחנו לא עושים דברים סתם. הרי יש דברים רבים שהממשלה מביאה
שאנחנו מצביעות בעדם. ומצביעים ומצביעות בעדם בשמחה. לא סתם אלא באמת.
דברים שאנחנו מאמינות שטובים לעם, למדינה, לציבור, מצביעות בעדם. אבל דברים
שאנחנו מאמינים שגורמים נזק, אנחנו מתנגדים להם. זאת העבודה שלנו.

רק להאיר את עיניכם, חברות וחברים, זה השבוע האחרון של המושב. הקואליציה
עשתה מאמץ מאוד גדול – וצריך להגיד שהאופוזיציה עבדה אתה וגם כן תחמה את
השעות של הפיליבסטרים – לנקות שולחן. הגענו לשבוע הזה עם מעט מאוד יחסית,
עם חוקים שצריכים לבוא עוד מהוועדות וכולי, אבל יחסית במצב סביר שהיינו
אמורות בשלושה ימים, שני, שלישי, רביעי, בזמן עבודה סביר לגמור את כל מה
שיש.

הממשלה הביא בבת אחת 15 חוקים חדשים, מעכשיו לעכשיו, חלק ניכר מהם בפטור,
ואנחנו נמצא את עצמנו מבלות פה באמת כנראה ברצף עד יום שלישי - -

היו"ר יואב קיש:

מבלות ומבלים.

מרב מיכאלי (המחנה הציוני):

- - מבלות ומבלים עד יום רביעי בערב. מה שיוסיף – אני אומרת את זה לא
בצחוק, אני אומרת את זה בכנות גמורה – זה לא רק עולה יותר אלא זה גם באמת
מאוד-מאוד לא בריא מה שאנחנו עושים לעובדות ועובדי הכנסת, מילא אנחנו,
כאילו את עצמנו, על זה שאנחנו משאירים אותם לעבוד שעות-לא-שעות, להיות ערים
בפלורסנטים שזה אחד הדברים המזיקים ביותר שיש וגם, בכל הכבוד, זה שהכנסת
דנה בחוקים שהם מאוד דרמטיים בשעות הקטנות של הלילה, כשכולם כבר מרוטות
ומרוטים, מקטין את הסיכוי לדיון ענייני. זה דבר שצריך לנסות למנוע אותו ולא
להרחיב אותו.

ככה שיוצא, אדוני החשב, שאתה צודק שאתה אומר הפלטפורמה, אבל לפעמים, בדברים
הפרוצדורליים מתגלמת מהות שהיא מאוד משמעותית וצריך להגיד את הדבר הזה. אני
חושבת, אדוני יושב-ראש ועדת הכנסת, יש הפרדת רשויות במדינת ישראל, אמרוה
להיות. אנחנו ככנסת, מאה אחוז, לגיטימי לגמרי שהקואליציה תאפשר לממשלה
להוציא אל הפועל את המדיניות שלה, אבל הקואליציה היא כנסת, יש לה אחריות
ככנסת.

אני חושבת שזאת הזדמנות לקרוא גם לכם לממש את האחריות הזאת. אין סיבה שאם
לממשלה בא עכשיו להביא בשבוע האחרון 15 חוקים חדשים שלא הספקנו בכלל להיערך
אליהם, אז הקואליציה - - -

היו"ר יואב קיש:

למה 15? אני לא מכיר את המספר הזה.

מרב מיכאלי (המחנה הציוני):

בבוקר נאמר.

מיקי לוי (יש עתיד):

15. לא זאת ועוד - - -

מרב מיכאלי (המחנה הציוני):

תשאל את דוד ביטן. הבוקר בוועדת - - -

היו"ר יואב קיש:

היו 5 חוקים שקיבלו פטור מחובת הנחה.

מרב מיכאלי (המחנה הציוני):

לא, לא. 5 בפטור.

מיקי לוי (יש עתיד):

לא. למירי רגב, 300 מיליון שקל זה חשוב מאוד להעביר ממשרד החוץ.

מרב מיכאלי (המחנה הציוני):

מיקי, זה בנוסף. אבל אני מדברת על חוקים.

היו"ר יואב קיש:

זה לא חוק.

מרב מיכאלי (המחנה הציוני):

לא, זה לא חוק. זאת הודעת הממשלה ועל זה גם אין הצבעה.

היו"ר יואב קיש:

לדעתי – חוקים, אני לא 15.

מרב מיכאלי (המחנה הציוני):

לא ראית כנראה סדר-יום. הבוקר הייתה ישיבה - - -

היו"ר יואב קיש:

לא. חדשים.

מרב מיכאלי (המחנה הציוני):

חדשים. הבוקר.

היו"ר יואב קיש:

מה זה חדשים? חדשים זה שוועדה הזו נתנה להם פטור מחובת הנחה.

מרב מיכאלי (המחנה הציוני):

לא משנה. אבל שהממשלה החליטה להביא אותם לסדר-היום. 5 בפטור ועוד 10 לא
בפטור.

היו"ר יואב קיש:

שהם פחות חדשים, לצורך העניין.

מרב מיכאלי (המחנה הציוני):

חדשים במובן שהחליטה להביא אותם לסדר-היום השבוע, לשבוע הזה. במובן הזה
חדשים, שהם לא בתהליך, שהם עוד לא נכנסו לעבודה בכנסת. זה לא מספר שאני
נתתי, זה מספר שהקואליציה אמרה היום: דוד ביטן ועליזה בראשי אמרו את המספר
הזה היום בישיבה. אני חושבת שאין סיבה שהקואליציה – הקואליציה, לא
האופוזיציה – תהיה מוכנה לקבל את זה.

היו"ר יואב קיש:

אני רוצה להתייחס לשני דברים. ברמה העקרונית אין מה לעשות, יש בינינו
חילוקי דעות ברורים, בגלל זה קהל המצביעים בחר חלק בנו וחלק בכם. הדעות
שונות ולכן בהגדרה יהיו חוקים שיעברו באי-הסכמה.

מרב מיכאלי (המחנה הציוני):

חד-משמעית.

היו"ר יואב קיש:

אי אפשר לצפות מהקואליציה, כמו שאמת, שכל דבר תביא בהסכמה. לא זו הכוונה -
-

מרב מיכאלי (המחנה הציוני):

חד-משמעית.

היו"ר יואב קיש:

- - כי אנחנו גם מממשים מדיניות ואנחנו גם פועלים לפי מה שהתחייבנו לבוחרים
שלנו - -

מרב מיכאלי (המחנה הציוני):

אין לנו ויכוח בעניין.

היו"ר יואב קיש:

- - ולכן, תופעת פיליבסטרים תמיד תהיה. זה לא שאפשר בלי כי ז הכלי שלכם
ואני מקבל את מה שאמרת וזה לא שאנחנו יכולים רק בהסכמה כי לא בשביל זה
נבחרנו. לכן אני אומר פה בצורה הכי ברורה: זה חלק מההתנהלות של הבית הזה.

מרב מיכאלי (המחנה הציוני):

וטוב שכך.

היו"ר יואב קיש:

לכן אי אפשר לבוא ולהגיד: תראו את הפיליבסטרים, אתם אשמים כי אתם עושים
ואתם אשמים שאתם לא באים בהסכמות. זה נראה לי קצת חוטא לאמת של הבית הזה.
אני חושב שאפשר לדבר ספציפית לגבי מה שיקרה בשלושת הימים הקרובים ותראו
לאיזה דיון הגענו מהנושא של חיים.

דרך אגב, יש לכם כבר ניסיון עם שעות נוספות מתקציבים ארים, מן הסתם. אני
כבר אומר לכם שלמושב הבא מן הסתם יהיו שעות נוספות רבות בגלל התקציב, וגם
לזה צריך להיערך.

מנכ"ל הכנסת אלברט סחרוביץ:

לא. זה עכשיו - - -

חיים אבידור:

זה עכשיו - - -

היו"ר יואב קיש:

עד סוף 2016. הבנתי.

מרב מיכאלי (המחנה הציוני):

אתה יודע, אדוני, כבר העבירו תקציבים במדינת ישראל. אנחנו לא פעם ראשונה
נעביר תקציב, אפילו לא פעם ראשונה תקציב דו-שנתי.

היו"ר יואב קיש:

אני יכול להגיד שהכנסת , באחוז הסטייה, אם נבדוק את הדרישות מול משרדים
אחרים, אני חושב שיחסית אנחנו מצטיינים בעניין הזה במינימום תיקונים, אבל
תיקונים תמיד צריך לעשות. לכן, אני אומר, שהתופעה הזו של השעות המאוחרות לא
תפסק.

אני קורא, וזה באמת נכון, בהמשך למה שאמרת שצריך לבדוק את העומס בשלושת
הימים הספציפיים. צריך להבין, מצד אחד, שהממשלה רואה שהבית הזה יהיה עכשיו
4 חודשים או 3 חודשים בפגרה ואחרי זה יש תקציב, שגם הוא ימנע כנראה מהרבה
דברים אחרים להיעשות, ולכן יש פה איזשהו ניקוי שולחן, כמו שקוראים לזה בשפת
העם, וצריך מצד אחד להבין וללכת לקראת הממשלה במקומות מסוימים, ומצד שני
אולי גם לשים גבול להתנהלות הזו. בעניין הזה אני מקבל את ההתייחסות שלך.

מרב מיכאלי (המחנה הציוני):

אני שמחה.

היו"ר יואב קיש:

מי עוד רצה להתייחס? חבר הכנסת מקלב, בבקשה.

אורי מקלב (יהדות התורה):

ממש בקצרה, אדוני היושב-ראש. קודם כל, אני מברך אותך, אדוני המנכ"ל, שאתה
מגיש דוח ביצוע, אמנם לא שלך, אבל אתה כבר מגיש אותו והדוח הבא יהיה שלך.
אני דווקא רוצה לחלוק במידה מסוימת על חברתי מרב שדווקא הדוח ביצוע הזה,
בסעיף הזה של הוצאות עובדי הכנסת, זה רק מראה על פעילות שיכולה להיות בהחלט
פעילות אפקטיבית ופעילות טובה.

זה לא אומר דווקא על ישיבות מליאה ריקות – אני לא חושב שישיבות המליאה
ריקות , זה דווקא ועדות שדנו וישבו לא מעט. אני לא התלוננתי אבל שמתי לב
שבמושב הזה, בכנסת הזו בוודאי, יש ישיבות ועדה שמתחילות בשש אחרי הצהריים
ובארבע אחרי הצהריים והסדר-יום שלנו, אם פעם הוא היה על צד אחד של דף, היום
הוא משני הצדדים.

שם אני חושב שזה בא באופן מיוחד לידי ביטוי דווקא במקומות שלא היינו רגילים
מכיוון שעבודה של מליאה, אני מניח, שנערכו אליה. לא היו כאן דברים דרמטיים.
דווקא הוועדות הן אלה שהתארכו יותר ושם אתה צריך באמת לתת לעובדים.

מתוך דוח ביצוע כזה, ניצול של 100% ומבקשים תוספת להוצאות עובדי הכנסת
ולחלופין דווקא תנאי חברי הכנסת זה לא תקציב שמוצה עד הסוף, זה רק אומר
שאנחנו צנועים מצד אחד – אני לא יודע בדיוק מה מכילים תנאי חבר כנסת, אבל
אין ניצול מלא של הסעיף הזה, מה שאין כן בסעיפים של הוצאות עובדי הכנסת,
ואני רואה את זה דווקא כאינדיקציה לפעילות מבורכת ופעילות חשובה וטובה של
הכנסת.

אשאל רק שאלה אחת, אם יורשה לי אדוני היושב ראש, מוזיאון הכנסת, אני מבין
שיש כאן תת-ניצול. איפה זה אוחז כל הנושא של המוזיאון?

מנכ"ל הכנסת אלברט סחרוביץ:

יש תביעה.

חיים אבידור:

חבר הכנסת מקלב, אתה כבר עובר לדוח הבא שעוד לא התחלנו אותו.

היו"ר יואב קיש:

לפני זה, מישהו עוד רוצה להתייחס? לסעיף הראשון לא. אז אנחנו נצביע עכשיו
על האישור של העברה בהתאם למכתבו - - -

ניר אמסל:

אני נציג אגף תקציבים. קודם כל, בראייה קצת יותר גדולה, תקציב הכנסת גדל
מאוד בשנים האחרונות ביחס לתקציב המדינה והוא כמובן חלק מתקציב המדינה, זאת
אומרת שבסופו של דבר אוכל קצת מתקציב המדינה ברגע שהוא גדל.

השאלה שלי – קיבלנו את הפנייה – השאלה שלי: הסכום הזה של 4 מיליון, מאיפה
אתם רוצים להעביר את זה? מאיזה סעיף רזרבה? מהסעיף רזרבה הפנימי של סעיף
הכנסת או מרזרבה כללית אחרת?

חיים אבידור:

מרזרבה של הכנסת.

ניר אמסל:

מתוך תכנית הרזרבה של הכנסת.

חיים אבידור:

אם יש לך רזרבה אחרת להציע לי, אני מוכן לשמוע. לא לקחנו אותם בחשבון אף
פעם.

ניר אמסל:

התחלתי בזה שהוועדה - - -

היו"ר יואב קיש:

אני מציע שניקח את זה מהרזרבה של משרד הביטחון, מה אתם אומרים?

ניר אמסל:

זו אחריות של הכנסת, בסופו של דבר.

היו"ר יואב קיש:

נכון, אתה צודק.

ניר אמסל:

אני רק אומר, בראייה בגדול - - -

היו"ר יואב קיש:

אנחנו נשמח לקבל סקירה על תקציב הכנסת ותכף נדבר על זה בנושא הבא. כרגע
אנחנו מדברים על הצבעה לאישור השינויים בתקציב הכנסת לשנת 2016, בהתאם
למכתבו של חבר הכנסת יולי יואל אדלשטיין, יושב-ראש הכנסת, שמפרט על העברה
מסעיף הרזרבה של הכנסת – אני מקבל את הערתך של 4 מיליון שקלים בחלוקה ל-2
מיליון ו-2 מיליון כמופיע במכתב.

מי בעד, שירים את ידו.

הצבעה

בעד אישור השינויים – פה אחד

הבקשה לאישור שינויים בתקציב הכנסת בשנת 2016 נתקבלה.

היו"ר יואב קיש:

הבקשה התקבלה פה אחד.

2. דיווח חשב הכנסת בדבר ביצוע תקציב שנת 2015, על פי חוק יסודות התקציב

היו"ר יואב קיש:

אנחנו עוברים לסעיף הבא בנושא וזה דיווח של חשב הכנסת, חיים אבידור, בדבר
ביצוע תקציב שנת 2015. אני אשמח לשמוע אם יש לך הערות לגבי מה שהשתנה בין
התקציבים השונים - - -

רועי פולקמן (כולנו):

דרך אגב, אדוני היושב-ראש, זה רעיון מאוד מעניין שלא רק שהם דנים בהגדלת
סעיף, הכנסת גם תוכל להגדיר מאיפה היא לוקחת את הכסף הנוסף ולבחור איזה
סעיף מתקציב המדינה היא לוקחת. זה רעיון יפה.

היו"ר יואב קיש:

בבקשה, חיים. גם להתייחס לשאלתו של מקלב בעניין.

חיים אבידור:

תקציב הכנסת, במספרים היבשים נוצל 75% מסך כל התקציב שאושר שהיה בסך 650
מיליון שקלים פלוס העברות שביצענו משנת 2014 ל-2015. הגענו לתקציב של 861
מיליון שקלים. העברות של עודפים מחויבים שלא נוצלו ב-2014, העברנו ל-2015.
עמדו לרשותנו 861 מיליוני שקלים.

היו"ר יואב קיש:

זה כסף שלא השתמשנו בו ב-2014 - - -

חיים אבידור:

העברנו ל-2015. הייתה התחייבות רק היא לא שולמה. מתוך הסכום הזה, סך כך
ההעברות היו 210 מיליוני שקלים. אבל מתוך הסכום של 210 מיליוני שקלים, 170
מיליון היו בגין תביעות משפטיות. סכומים ששריינו לתביעות משפטיות שעומדות
נגד הכנסת.

אחת, תביעה של "שפיר" והשנייה תביעה של זה שהפקיעו ממנו את מוזיאון הכנסת.
תביעת "שפיר": הכנסת, האזור הזה למעשה נבנה ומתוחזק על-ידי חברת "שפיר".

היו"ר יואב קיש:

האזור החדש?

חיים אבידור:

האזור החדש. היינו בפרויקט שעלה כ-200 מיליוני שקלים בשנת 2002. אנחנו
אמורים לשלם את מרבית הסכום במשך 25 שנה בפרויקט BOT. לאחר שנמסר לנו
הבניין והתחלנו להשתמש בו, התחילה מסכת של תביעות מ"שפיר" נגד הכנסת. זה
ב-DNA שלהם בדרך כלל עם כל הפרויקטים, אז גם אנחנו נכנסנו לנושא הזה. על
פרויקט של 200 מיליוני שקלים נתבענו בעוד 670 מיליוני שקלים.

היו"ר יואב קיש:

על מה?

חיים אבידור:

נתבענו 670 מיליוני שקלים בגין שינויים למיניהם שהם טענו שעשינו שגם הם
קיבלו ביטוי בסכומים ששילמנו. בעיקר בגין שינויים. שינויים גוררים אחריהם,
פרט לעלות השינויים, כל מיני הוצאות תקורה הזויות שהם בקשו מאתנו, הוצאות
מימון הזויות שהם בקשו מאתנו.

רועי פולקמן (כולנו):

אני לא אומר על "שפיר" כלום, אבל זו שיטה ידועה, גם ברכבת הקלה,
שמגישים - - -

היו"ר יואב קיש:

אבל פי 3 עוד לא שמעתי.

רועי פולקמן (כולנו):

מגישים הצעה זולה, זוכים ואז לאורך הדרך כל הזמן אומרים שכל דבר הוא תוספת.
זו שיטה ידועה במערכות - - - אני מקווה שבג'נרי החדש זה לא יקרה.

היו"ר יואב קיש:

אבל פי 3 אני לא מכיר. זה נראה לי - - -

מיקי לוי (יש עתיד):

מי שאשם זה משרד התחבורה בהתמוטטות של המנהרות מילוט וכל מיני דברים כאלה
בקו הרכבת לתל אביב. "שפיר" ידועה בתביעות שלה. נותנת מחיר מוזל כדי - - -

חיים אבידור:

התביעה של 670 מיליון היא לצורכי אגרה. התביעה המקורית הייתה 850 מיליון.

היו"ר יואב קיש:

אז כמה שמתם בצד לזה?

חיים אבידור:

לצורך הנושא הזה שמנו בצד סכום של 50 מיליוני שקלים.

היו"ר יואב קיש:

זה גם יפה.

חיים אבידור:

יש לנו תביעות נגדיות נגד "שפיר" בסכום של 60 מיליוני שקלים. ב-50 מיליוני
שקלים יש כבר סכומים שקיזזנו מהם בגין התביעה שיש לנו מהם.

היו"ר יואב קיש:

מה הסטטוס המשפטי של התביעה היום?

חיים אבידור:

זה מתנהל עכשיו בבית המשפט. בית המשפט מינה מומחה שייכנס לנושאים ההנדסיים
ולוחות הזמנים שבתביעה. למעשה, הפגישה הראשונה שהייתה פגישת פרוצדורה
לתחילת עבודתו של המומחה נערכה בשבוע שעבר ועכשיו הוא מתחיל את העבודה שלו.

המשפט הזה, אם הוא ימשיך כמו שהוא עכשיו, הוא לא ייגמר בקדנציה של מרבית
האנשים שיושבים פה, כולל אותי.

היו"ר יואב קיש:

מה לגבי הנושא של מוזיאון הכנסת? שאלתו של חבר הכנסת מקלב.

חיים אבידור:

הכנסת מכרה – לא הכנסת מכרה אלא המדינה מכרה – את הבניין שנקרא בית פרומין,
איפה שישבה הכנסת הישנה, לחברה שאני לא זוכר את שמה וזה לא משנה לצורך
הנושא, בסכום של 10 מיליוני שקלים, למיטב זכרוני.

רועי פולקמן (כולנו):

אירוע תמוה בפני עצמו, כמובן.

חיים אבידור:

לאחר שמכרה אותו, המדינה שכרה את המבנה מהקונה לצורך בתי המשפט הרבניים
ומשרד הדתות וכל מיני משרדים.

היו"ר יואב קיש:

sale and lease back. עכשיו הוא רוצה לקבל פי כמה.

חיים אבידור:

מי שקנה טוען שהוא קנה את המבנה על מנת להקים עליו איזשהו מגדל מגורים או
משרדים.

נדב כספי:

הוא היה אמור להקים מוזיאון ועליו מגדל. על המגדל עצמו היו לו הרבה ויכוחים
עם העירייה אם הוא בכלל יכול להקים שם מגדל או לא. בכל מקרה, הם העבירו פה
בוועדת חינוך חוק שאנחנו החזרנו את המבנה אלינו. על זה הוא הגיש תביעה.

היו"ר יואב קיש:

הלאמת המבנה.

חיים אבידור:

המבנה הופקע. על ההפקעה שילמנו את הסכום שקבע השמאי הממשלתי.

היו"ר יואב קיש:

כמה?

חיים אבידור:

50 מיליוני שקלים.

קריאה:

הוא קנה ב-10 מיליון, השכיר וקיבל 50 מיליון כהפקעה ועכשיו - - -

מנכ"ל הכנסת אלברט סחרוביץ:

הכי טוב זה שהמגדל לא יקום.

חיים אבידור:

אחרי 10 שנים הוא קיבל 50 מיליוני שקלים. עכשיו הוא תובע עוד 150 מיליוני
שקלים, אם אני לא טועה. בדוחות הכספיים של הכנסת אנחנו מכניסים הפרשות
לתביעות משפטיות. היועצים - - -

מיקי לוי (יש עתיד):

- - - תחשוב כמה הוא קיבל.

היו"ר יואב קיש:

איפה 6% היום?

מיקי לוי (יש עתיד):

מי נותן 6%?

היו"ר יואב קיש:

אבל הוא לקח סיכון אם יהיה מגדל או לא יהיה מגדל.

רועי פולקמן (כולנו):

יפקיעו או לא יפקיעו? צריך לראות אם הוא שכר לוביסטים שיעבירו חוק על
הפקעה.

אורי מקלב (יהדות התורה):

לוביסטים? היה לו חבר כנסת.

חיים אבידור:

היועצים המשפטיים טוענים שלתביעה אין סיכוי.

היו"ר יואב קיש:

אז אתם עדיין הפשרתם כסף לזה?

מיקי לוי (יש עתיד):

חייב להפריש - - -

אורי מקלב (יהדות התורה):

מה זה מפריע בינתיים לבצע את מוזיאון הכנסת?

מנכ"ל הכנסת אלברט סחרוביץ:

שאלת לגבי הסכומים וזה גם עונה על השאלה של חבר הכנסת פולקמן למה העודפים.
110 מתוכם - - -

רועי פולקמן (כולנו):

יש עוד 100 מיליון שאתם צריכים להגיד למה הם עברו כי היו 210 מיליון - - -

חיים אבידור:

100 מיליון זה חשבוניות של חודשים אוקטובר, נובמבר, דצמבר שלא שולמו - - -

רועי פולקמן (כולנו):

עודפים מחויבים שפשוט עברו משנה לשנה?

נדב כספי:

פרויקטים שנדחו - - -

חיים אבידור:

פרויקטים שנדחו וחשבוניות שלא שולמו.

רועי פולקמן (כולנו):

זה מקובל? בדרך כלל, מדי שנה יש סדרי גודל כאלה?

חיים אבידור:

שנה לפני זה העברנו 180 מיליוני שקלים, כולל כמובן התביעות המשפטיות. אלה
סכומים שנעים בסביבות 200-180 מיליוני שקלים שאנחנו מעבירים וגם השנה יהיו
סכומים.

אם תשימו לב, הביצוע בפועל בנטרול התביעות המשפטיות מסתכם ב-86%, כאשר
מרבית הסכום זה עודפים מחויבים שלא שולמו.

אני צריך לפי החוק לדווח גם על נושא כוח אדם. תקציב כוח האדם במנהל הכנסת
היה 587 תקנים.

היו"ר יואב קיש:

זה כולל גם שכר חברי כנסת - - -

חיים אבידור:

לא, לא. מנהל הכנסת. 587 תקנים.

היו"ר יואב קיש:

כמה בסך הכול הוא היה בכסף? זה לא הוצאות חברי הכנסת?

חיים אבידור:

130 מיליוני שקלים.

היו"ר יואב קיש:

איפה זה? מתוך חלק של מה זה?

חיים אבידור:

זה בחלק של סעיף 020304. תסתכל בסעיף.

היו"ר יואב קיש:

חלק מהוצאות עובדי הכנסת 130 מיליון שקלים - -

חיים אבידור:

זה המשכורת.

היו"ר יואב קיש:

משכורות.

מה זה 34 הנוספים?

חיים אבידור:

34 הנוספים זה כל התנאים הנוספים: רווחה, שעות נוספות, כוננויות.

היו"ר יואב קיש:

זה הכול שכר אבל זה בסיס לצורך העניין?

חיים אבידור:

587 תקנים היה התקציב, בפועל השתמשו ב-559 תקנים. לגבי משמר הכנסת, התקציב
היה 214 תקנים - - -

היו"ר יואב קיש:

סליחה. כדי שלא נדבר על דברים שאנחנו לא רואים, לדיונים הבאים תביאו לנו גם
את התת-סעיפים בבקשה ואז נוכל להתייחס לזה.

חיים אבידור:

זו הייתה טעות שלי.

במשמר הכנסת 214 תקנים, מהם נוצלו 157 תקנים.

היו"ר יואב קיש:

גריף, אתם מסתדרים עם מיעוט התקנים הזה?

יוסי גריף:

כמה?

חיים אבידור:

157 נוצלו בפועל. זה היה בדצמבר 2015. אבל מאז הוא גייס אנשים.

מנכ"ל הכנסת אלברט סחרוביץ:

- - - 2015.

היו"ר יואב קיש:

תחילת 2015.

רועי פולקמן (כולנו):

יש בעיה קבועה של תת-תקינה, תת-איוש של תקנים בגלל בעיית גיוס?

יוסי גריף:

לא, לא. נכון להיום אנחנו מסודרים.

היו"ר יואב קיש:

על כמה תקנים אתה עומד היום?

יוסי גריף:

בפועל, אני מעריך – אין לי את המספר המדויק – בסביבות 190.

היו"ר יואב קיש:

מ-150 עלו ל-190.

רועי פולקמן (כולנו):

160 כמעט.

חיים אבידור:

זהו.

היו"ר יואב קיש:

רועי, יש לך שאלות? מיקי?

אני יכול להגיד שיחסית למימוש, אם אני מסתכל, אז באמת הוצאות עובדי הכנסת,
אפילו העברנו עכשיו מהרזרבה – אני מבין שהכסף במוזיאון ובתוספת מבנה זה
ה-110 מיליון שקלים - - -

חיים אבידור:

117 מיליון.

היו"ר יואב קיש:

שמנו 117 מיליון לתביעות משפטיות. מעניין אותי להבין לגבי סעיפים שלא נוצלו
ומאיפה ההפרשים. בעיקר, נגיד למשל, בסעיף אמרכלות שאנחנו ב-72%. האם אנחנו
פה לוקחים ספרים גדולים מדי?

חיים אבידור:

אני אתן לך הסבר לנושא הזה. אני אדבר על המספרים הגדולים. בוא נלך לשירותים
מקצועיים: יש שם סכום של 10 מיליון ו-800 אלף שלא נוצלו, מתוך זה 7.5
מיליון זה בגין ציוד לערוץ הכנסת שאנחנו תקצבנו, אבל אנחנו דוחים את זה עד
שיהיה זכיין.

היו"ר יואב קיש:

אז זה מתוקצב וייכנס – היום אנחנו מעבירים את חוק ערוץ הכנסת? היום, מחר?
מתי?

מנכ"ל הכנסת אלברט סחרוביץ:

אתה שואל אותי? יו"ר הקואליציה, תשאל אותו. יעבור השבוע.

חיים אבידור:

7.5 מיליון אנחנו רוצים לקנות בהתייעצות אתו, אולי אפילו דרכו.

היו"ר יואב קיש:

מה זה "דרכו"? אתה לא יכול לקנות דרכו.

חיים אבידור:

כן. אני אממן. הוא ייקנה ואני אממן את זה.

מנכ"ל הכנסת אלברט סחרוביץ:

התקציב הוא שלנו. הם ירכשו.

היו"ר יואב קיש:

זה ציוד שלך, לא שלו.

חיים אבידור:

ציוד שלי.

בקטע של האמרכלות: 12 מיליון שקל עבור שיפוצים שנדחו.

היו"ר יואב קיש:

מתוך ה-37 מיליון?

חיים אבידור:

מתוך ה-37 מיליון, 12 מיליון שקל זה עבור שיפוצים שנדחו לתחילת 2016 וכבר
מבצעים אותם 7.5 מיליון שקל זה פרסומים שתוקצבו ולא נוצלו. אלה סכומים –
ב"דקה לשמונה", למשל, לא נוצל מלוא התקציב. אני חייב להזכיר לך שעבדנו בשנה
ללא תקציב ועבדנו עם יד מאוד-מאוד קפוצה באותה שנה ולא ידענו איך יהיה
המצב, אז די עבדו עם יד קפוצה.

ה-7.5 מיליון שקלים זה לפרסומים ב"דקה לשמונה" וכל מיני דברים. מתוך ה-7.5
מילון שקלים, 2 מיליון שקלים יושב-ראש הוועדה הקודם ביקש להוסיף לתדמית
הכנסת.

היו"ר יואב קיש:

זה לא קרה ב-2015.

חיים אבידור:

לא קרה ב-2015. יקרה ב-2016.

4 מיליון שקלים זה ניצול חסר של דלקים ואנרגיה. אלה למעשה הסכומים הגדולים
שיש פה - - -

היו"ר יואב קיש:

הגענו ל-20 בערך. איפה עוד 17?

חיים אבידור:

17 מיליון: יש 3 מיליון שקלים של מולטימדיה שתוקצבה פה אבל בגלל שינוי הספק
של המולטימדיה זה עבר להוצאות מחשוב.

היו"ר יואב קיש:

מה זה מולטימדיה?

חיים אבידור:

זה, למשל, המצלמות וכל מיני עזרי מולטימדיה שמפוזרים בכנסת. דווקא במצלמות
האלה ובכל הדברים האלה שינינו את כל התחזוקה שלהם: העברנו את זה מ"שפיר"
לספק חיצוני שגם סיפק את המצלמות וגם מתחזק אותן בפועל. זה עבר לניהול
על-ידי אגף המחשוב. זה תוקצב פה, אבל זה נמצא - - -

היו"ר יואב קיש:

יש עוד מספר גדול בגמלאות חברי הכנסת. מה עם זה? למה שם יש 18 מיליון
עודפים?

נדב כספי:

בגלל שזה על שנת בחירות קשה לדעת לכמה לצפות, זה תקצוב עודף.

היו"ר יואב קיש:

בגלל שזו הייתה שנת בחירות, לא ידעת מי נשאר ומי לא נשאר, מי יקבל גמלה ומי
לא יקבל.

טוב, תודה.

רועי פולקמן (כולנו):

אדוני היושב-ראש, צריך לקבוע לדעתי מועד בפגרה לדיון בנושא התקציב בגלל
עלויות ערוץ הכנסת.

היו"ר יואב קיש:

אני אשמח. אנחנו צריכים לעשות דיון בנושא.

רועי פולקמן (כולנו):

צריך לקבוע בספטמבר מתישהו, עדיף בתחילת ספטמבר, מועד לדיון הזה. עד אז
אמורה להגיע דרישת העלויות מהמועצה וצריך יהיה לשבת ולאשר את זה.

מנכ"ל הכנסת אלברט סחרוביץ:

אנחנו יושבים עם המועצה בשבוע הבא.

חיים אבידור:

בשבוע הבא יש לנו את הישיבה הפנימית.

מנכ"ל הכנסת אלברט סחרוביץ:

גם הפנימית וגם עם המועצה.

רועי פולקמן (כולנו):

אדוני היושב-ראש, צריך יהיה לוועדה הזאת לקבוע מועד בפגרה.

היו"ר יואב קיש:

כן. אנחנו נעשה את זה.

רועי פולקמן (כולנו):

זה דורש הליך אישור מראש או לבקש מהיושב-ראש אישור אבל צריך לעשות את זה כי
נצטרך בספטמבר לאשר.

היו"ר יואב קיש:

כל נושא תקצוב ערוץ הכנסת, כחלק מהעמידה בלוחות הזמנים של המכרז שבתחילת
מאי צריך להתחלף זכיין, אנחנו חייבים לראות שאנחנו לא עוצרים את התהליך. אם
זה מחייב פגישה בתקופת הפגרה, אז כמובן שתהיה.

תודה רבה לכם. אין פה הצבעה או משהו, זו רק סקירה. אני סוגר את הישיבה.

הישיבה ננעלה בשעה 12:40.
