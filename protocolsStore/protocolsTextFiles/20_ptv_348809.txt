הכנסת העשרים

מושב שני

פרוטוקול מס' 153

מישיבת ועדת הכנסת

יום שני, י"ט בתמוז התשע"ו (25 ביולי 2016), שעה 9:30

סדר היום:

1.  בקשת יו"ר ועדת החוקה, חוק ומשפט להעברת הצעות החוק הבאות מוועדת
      הכלכלה לדיון בוועדת החוקה, חוק ומשפט:

1.  הצעת חוק השכירות והשאילה (תיקון – הגבלה על העלאת דמי השכירות),
      התשע"ה-2015, (פ/604/20), של חה"כ תמר זנדברג.

2.  הצעת חוק שכירות הוגנת (הוראת שעה ותיקוני חקיקה), התשע"ה-2015,
      (פ/1240/20), של חה"כ אורלי לוי אבקסיס.

3.  הצעת חוק שכירות הוגנת (הוראת שעה ותיקוני חקיקה), התשע"ה-2015,
      (פ/1900/20), של חה"כ דב חנין וקבוצת חברי כנסת.

4.  הצעת חוק שכירות הוגנת (הוראת שעה ותיקוני חקיקה), התשע"ה-2015,
      (פ/1229/20), של חה"כ סתיו שפיר וקבוצת חברי כנסת.

5.  הצעת חוק שכירות הוגנת (הוראת שעה ותיקוני חקיקה), התשע"ה-2015,
      (פ/2019/20), של חה"כ רועי פולקמן.

6.  הצעת חוק שכירות הוגנת (הוראת שעה ותיקוני חקיקה), התשע"ה- 2015 , (פ/
      1217/20) של חה"כ יאיר לפיד ויעל גרמן.

2.  בקשת יו"ר ועדת הכלכלה להעברת הצעות החוק הבאות מוועדת העבודה, הרווחה
      והבריאות לדיון בוועדת הכלכלה:

1.  הצעת חוק לקביעת יום ראשון כיום מנוחה במקום יום שישי, התשע"ו-2016
      (פ/2631/20), של חה"כ ציפי לבני וקבוצת חברי כנסת.

2.  הצעת חוק שעות עבודה ומנוחה (תיקון – שינוי שבוע העבודה), התשע"ו-2016
      (פ/2843/20), של חה"כ שולי מועלם רפאלי.

3.  הצעת חוק שעות עבודה ומנוחה (תיקון – שינוי שבוע העבודה), התשע"ו-2016
      (פ/2968/20) של חה"כ דב חנין.

  וקביעת ועדה לדיון בהצעת חוק שעות עבודה ומנוחה (תיקון – הסדרת סוף שבוע
  ארוך), התשע"ו-2016 (פ/3005/20), של חה"כ אלי כהן.

3.  בקשת יו"ר ועדת הכספים להעברת הצעת חוק הבנקאות (שירות ללקוח) (תיקון –
      הלוואה לדיור לאדם עם מוגבלות) התשע"ה-2015 (פ/1451/20), מוועדת
      הכלכלה לדיון בוועדת הכספים.

4.  קביעת ועדות לדיון בהצעות חוק ובהצעות לסדר-היום:

1.  הצעת חוק מגן דוד אדום (תיקון – מידע בגין אשפוז), התשע"ו-2016, של
      חברות הכנסת שולי מועלם-רפאלי ואורלי לוי-אבקסיס (פ/2829/20).

2.  הצעת חוק לקידום הבנייה במתחמים מועדפים לדיור (הוראת שעה) (תיקון מס'
      4), התשע"ו-2016 (מ/1057).

3.  הצעת חוק הצבעה באמצעות תעודת חוגר (תיקוני חקיקה) התשע"ו-2016, של
      חה"כ בצלאל סמוטריץ וקבוצת חברי כנסת (פ/2413/20).

4.  הצעה לסדר-היום בנושא: "ציון יום ההצדעה לחיילות צה"ל ומערכות
      הביטחון" - של חברי הכנסת רחל עזריה, שלי יחימוביץ', ענת ברקו, עליזה
      לביא, מרדכי יוגב, עודד פורר ותמר זנדברג.

5.  הצעה לסדר-היום בנושא: "הסכם הפיוס עם טורקיה", של חה"כ זהבה גלאון,
      נחמן שי, חנין זועבי, מיכאל אורן, דוד ביטן, וחיים ילין.

5.  בקשת חה"כ אלי כהן, יושב ראש הוועדה המיוחדת לדיון בהצעת חוק הרשות
      הממשלתית להתחדשות עירונית להקדמת הדיון בהצעת חוק התכנון והבניה
      (הוראת שעה) (תיקון – חובת מתן הקלה לתוספת דירות מגורים),
      תשע"ו-2016, לפני הקריאה השנייה והשלישית.

6.  בקשת הממשלה להקדמת הדיון בהצעת חוק לימוד חובה (תיקון מס' 34),
      התשע"ו-2016 (מ/1068) לפני הקריאה הראשונה.

ז. בקשת הממשלה להקדמת הדיון בהצעת חוק לימוד חובה (תיקון מס' 34),
התשע"ו-2016 (מ/1068) לפני הקריאה הראשונה – רוויזיה.

נכחו:

חברי הוועדה:

יואב קיש – היו"ר

ישראל אייכלר

דוד ביטן

יואב בן צור

מכלוף מיקי זוהר

יואל חסון

שולי מועלם-רפאלי

מרב מיכאלי

אברהם נגוסה

רועי פולקמן

אלעזר שטרן

חברי הכנסת:

ענת ברקו

יגאל גואטה

שלי יחימוביץ

מוזמנים:

  ---------------------------------------------------- --- ---------------
  יושב-ראש ועדת הכלכלה                                 –   חה"כ איתן כבל

  יושב-ראש ועדת העבודה, הרווחה והבריאות                –   חה"כ אלי אלאלוף

  יושב-ראש הוועדה המיוחדת לדיון בהצעת חוק הרשות        –   חה"כ אלי כהן
  הממשלתית להתחדשות עירונית                                

  מנהלת ועדת הכלכלה                                    –   לאה ורון

  יועץ לשרת המשפטים                                    –   גיל ברינגר

  עו"ד, משרד החינוך                                    –   לירן שפיגל

  רכז המשמר החברתי                                     –   חובב ינאי
  ---------------------------------------------------- --- ---------------

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

ד. קביעת ועדות לדיון בהצעות חוק ובהצעות לסדר-היום:

1. הצעת חוק מגן דוד אדום (תיקון – מידע בגין אשפוז), התשע"ו-2016, של
חברות הכנסת שולי מועלם-רפאלי ואורלי לוי-אבקסיס (פ/2829/20)

היו"ר יואב קיש:

בוקר טוב, אני פותח את הישיבה. נתחיל עם קביעת ועדות לדיון בהצעות חוק
והצעות לסדר-היום, זה סעיף ד' בסדר-היום. הצעה 1 – הצעת חוק מגן דוד אדום.
נמצאת פה חברת הכנסת שולי מועלם-רפאלי. את מוזמנת להציג את הבקשה שלכם.

שולי מועלם-רפאלי (הבית היהודי):

על מה אנחנו מדברים? סליחה.

היו"ר יואב קיש:

טוב, אני עובר לנושא הבא.

שולי מועלם-רפאלי (הבית היהודי):

ברור שהנושא הזה צריך להיות בוועדת העבודה, הרווחה והבריאות. אני חושבת
שחבר הכנסת חיליק בר טעה.

היו"ר יואב קיש:

לא, כבר עשינו את זה אז. אז למה זה פה?

שולי מועלם-רפאלי (הבית היהודי):

לא, לא עשינו את זה.

היו"ר יואב קיש:

דיברנו על זה כבר.

שולי מועלם-רפאלי (הבית היהודי):

דיברנו אתה ואני, לא הצבענו על זה בוועדה.

היו"ר יואב קיש:

לא הספקנו להצביע?

אתי בן יוסף:

זה לא היה על סדר-היום.

שולי מועלם-רפאלי (הבית היהודי):

לא, על מד"א לא.

היו"ר יואב קיש:

הבנתי. ואת אומרת: ועדת העבודה והרווחה.

אלעזר שטרן (יש עתיד):

מה עושה החוק, שולי?

שולי מועלם-רפאלי (הבית היהודי):

הרי כשמישהו מפונה באמבולנס של מד"א או אחר, בתי-החולים אמורים להודיע למי
שפינה, האם הבן-אדם אושפז או לא? מה שקורה היום זה שהם לא מודיעים אחרי
הרבה זמן, ואז מתחיל להישלח לאדם עצמו כל מיני דרישות תשלום עם ריביות
והצמדות וכאלה.

והמטרה היא בעצם שבתי-החולים יודיעו תוך 14 יום למד"א או לרשות פינוי אחרת
אם הבן-אדם אושפז או לא. ואז אם הוא מאושפז הקופה משלמת את זה, אם הוא לא
מאושפז האדם צריך לשלם את זה, ואז יש לו הסדר עם הקופה שלו. ברור שנושא כזה
הולך לוועדת העבודה, הרווחה והבריאות, זה ב-build in של הדבר, ולא
לוועדת - - -

היו"ר יואב קיש:

מה עם הלשכה? ההמלצה היא גם?

ארבל אסטרחן:

ועדת העבודה.

היו"ר יואב קיש:

אוקיי. אז אני בעד העניין הזה. מישהו רוצה להתייחס קודם?

מי בעד? שירים את ידו. מי נגד? מי נמנע?

הצבעה

בעד העברת הצעת החוק לוועדת העבודה, הרווחה והבריאות – רוב

נגד – מיעוט

ההצעה להעביר את הצעת החוק לוועדת העבודה, הרווחה והבריאות אושרה.

היו"ר יואב קיש:

עבר. עבודה ורווחה.

שולי מועלם-רפאלי (הבית היהודי):

תודה.

ה. בקשת חה"כ אלי כהן, יושב ראש הוועדה המיוחדת לדיון בהצעת חוק הרשות
הממשלתית להתחדשות עירונית להקדמת הדיון בהצעת חוק התכנון והבניה (הוראת
שעה) (תיקון – חובת מתן הקלה לתוספת דירות מגורים), תשע"ו-2016, לפני
הקריאה השנייה והשלישית

היו"ר יואב קיש:

אני עובר רגע לראות הלאה אם יש לנו את מי מחברי הכנסת נמצאים פה. אני עובר
לסעיף ה' – בקשת חבר הכנסת אלי כהן, יושב-ראש הוועדה המיוחדת לדיון בהצעת
חוק הרשות הממשלתית להתחדשות עירונית, להקדמת הדיון בהצעת חוק התכנון
והבניה (הוראת שעה) (תיקון – חובת מתן הקלה לתוספת דירות מגורים),
תשע"ו-2016, לפני הקריאה השנייה והשלישית. אלי, תסביר בבקשה.

אלי כהן (יושב-ראש הוועדה המיוחדת לדיון בהצעת חוק הרשות הממשלתית להתחדשות
עירונית):

כן, אדוני היושב-ראש. הצעת החוק זה הצעת חוק שלי ושל חבר הכנסת ביטן,
שהמטרה שלה לסייע בנושא של הגדלת היצע המגורים, בעיקר בנושא של דירות
קטנות. עשינו כאן תהליך מואץ, הגענו כאן להסכמה של קואליציה ואופוזיציה.
החוק ללא הסתייגויות.

ועל רקע זאת נודה לאישור של אדוני ושל חברי הוועדה להעלות את הנוסח להצבעה
לקריאה שנייה ושלישית.

היו"ר יואב קיש:

מישהו רוצה להתייחס מהחברים? אז אני חושב שחבר הכנסת אלי כהן, כרגיל, מצליח
לעשות - - -

ישראל אייכלר (יהדות התורה):

אולי אבקש את רשות הדיבור. לא שאני לא מסכים, אני כן מסכים עם אלי כהן, אלי
כהן עושה הרבה דברים טובים. אבל הייתה הצעת חוק של פיצול דירות שביקשתי,
דירות גדולות, כדי להציף את השוק - - -

היו"ר יואב קיש:

הצעת חוק פרטית?

ישראל אייכלר (יהדות התורה):

פרטית. ודחו את זה כל הזמן הקואליציה כי ראשי הערים מתנגדים. וחברי אלי
כהן, ומשה כחלון שר האוצר מאוד תמכו בזה. בסוף אני רואה הצעה של חבר הכנסת
אלי כהן – אותו הדבר, לאפשר את זה, אבל רק בדירות צמודות קרקע במקומות שבהם
ראשי הערים לא יצטרכו להוסיף גני ילדים.

אלי כהן (יושב-ראש הוועדה המיוחדת לדיון בהצעת חוק הרשות הממשלתית להתחדשות
עירונית):

לא, לא רשמנו גני ילדים.

ישראל אייכלר (יהדות התורה):

הוצאות נוספות. קרי שזה יהיה לכולם חוץ מלחרדים. אז אני רוצה לבקש תיקון
לדבר הזה, אבל זה לא קשור לעניין.

היו"ר יואב קיש:

אני לא מכניס את זה.

ישראל אייכלר (יהדות התורה):

לא, לא ביקשתי שתכניס. רק לפרוטוקול.

היו"ר יואב קיש:

חבר הכנסת אלי כהן ידוע בזה שהוא מצליח באמת לגשר על פערים ולייצר הסכמות.

ישראל אייכלר (יהדות התורה):

כן.

היו"ר יואב קיש:

ואני בטוח שגם בעניין הזה - - -

אז אוקיי, מי בעד לאשר את הפטור מחובת הנחה? שירים את ידו. מי נגד? מי
נמנע?

הצבעה

בעד הבקשה לאישור פטור מחובת הנחה להצעת החוק – פה אחד

הבקשה אושרה.

היו"ר יואב קיש:

פה אחד. ההצעה התקבלה.

אלי, יש לך פה עוד משהו אתנו?

ישראל אייכלר (יהדות התורה):

יש לו.

אלי כהן (יושב-ראש הוועדה המיוחדת לדיון בהצעת חוק הרשות הממשלתית להתחדשות
עירונית):

יש עוד דבר אחד בנושא של הצעת החוק - - -

ו. בקשת הממשלה להקדמת הדיון בהצעת חוק לימוד חובה (תיקון מס' 34),
התשע"ו-2016 (מ/1068) לפני הקריאה הראשונה

היו"ר יואב קיש:

אתה יודע מה? תיכף. אני רוצה לעבור, וגם יש פה אנשים שבאו לנושא אחר, וזה
הפטור מחובת הנחה של בקשת הממשלה, סעיף ו', להקדמת הדיון בהצעת חוק לימוד
חובה חובה (תיקון מס' 34), התשע"ו-2016 (מ/1068) לפני קריאה ראשונה. מי
מציג את זה מהממשלה? בבקשה. רק תגיד מה שמך.

לירן שפיגל:

לירן שפיגל מהלשכה המשפטית במשרד החינוך. מה שאתם מבקשים, שאציג קודם את
התיקון?

אלעזר שטרן (יש עתיד):

דרך אגב, על ההסתייגויות הספקתם לעבור? יש עשרה ימים, נדמה לי, מהרגע
שמפורסם תזכיר, שהציבור רשאי להגיש בו הסתייגויות. רציתי לשאול אותך אם
קיבלת דיווח. לדעתי, עשרה ימים נגמרו אתמול ב-09:30.

לירן שפיגל:

עשרה ימים נגמרו אתמול ב-09:00 בבוקר. אני מקבל את ההסתייגויות. לא התקבלו
הסתייגויות. למעט הערות של משרד האוצר לא קיבלנו - - -

אלעזר שטרן (יש עתיד):

לא התקבלה אף הסתייגות מהציבור?

יואב בן צור (ש"ס):

אתה רואה שהציבור מסכים.

לירן שפיגל:

אציג את התיקון ואחר כך - - -

היו"ר יואב קיש:

בבקשה.

לירן שפיגל:

תיקון סעיף 3 לחוק לימוד חובה.

אלעזר שטרן (יש עתיד):

סליחה רגע, אנחנו יודעים שהגיעו הסתייגויות.

לירן שפיגל:

אני לא קיבלתי הסתייגויות.

אלעזר שטרן (יש עתיד):

אז איפה זה נעצר?

היו"ר יואב קיש:

בסדר, זה בירור שנעשה אחר כך.

אלעזר שטרן (יש עתיד):

לא ברור לי.

היו"ר יואב קיש:

בסדר, יכול להיות שיש פה בעיה, היא לא קשורה לפטור מחובת הנחה.

אלעזר שטרן (יש עתיד):

סליחה רגע, תן לי להגיד לך משהו.

היו"ר יואב קיש:

מה לא ברור?

אלעזר שטרן (יש עתיד):

כשמגיעות הסתייגויות, מישהו צריך לקרוא אותן, לא סתם נתנו את העשרה ימים.

ישראל אייכלר (יהדות התורה):

לא קשור לוועדת הכנסת.

אלעזר שטרן (יש עתיד):

שנייה רגע.

שולי מועלם-רפאלי (הבית היהודי):

לא אליו אמורות להגיע ההסתייגויות?

אלעזר שטרן (יש עתיד):

לא, למשרד החינוך, הוא אומר שהוא לא קיבל אותן.

שולי מועלם-רפאלי (הבית היהודי):

הוא של משרד החינוך.

לירן שפיגל:

אם יורשה לי, אסביר. יש מערכת תזכירים ממשלתית ממוחשבת. המייל שלי מופיע
כמי שרפרנט של התיקון הזה, ואני אמור לקבל את כל ההסתייגויות - - -

אלעזר שטרן (יש עתיד):

אנחנו יודעים שהגיעו. אם אתה רוצה, אתן לך את השמות.

היו"ר יואב קיש:

סליחה, אני עוצר את הדיון, אל תענה. אלעזר, נושא חשוב, לא במסגרת ועדת
הכנסת.

אלעזר שטרן (יש עתיד):

למה?

היו"ר יואב קיש:

כי אנחנו כרגע - - -

אלעזר שטרן (יש עתיד):

לא, אני רוצה להגיד לך למה.

היו"ר יואב קיש:

אני מסביר לך למה.

אלעזר שטרן (יש עתיד):

אגיד לך למה לוועדת הכנסת.

היו"ר יואב קיש:

לא, אם יש לך פה בעיה - - -

אלעזר שטרן (יש עתיד):

לא, אגיד לך למה - - -

היו"ר יואב קיש:

לא, אני רוצה רגע להגיד לך מה שאני רוצה להגיד לך.

אלעזר שטרן (יש עתיד):

בבקשה.

היו"ר יואב קיש:

אם יש בעיה בהתנהלות של קבלת ההסתייגויות מהציבור לחקיקה ממשלתית, אני
אומר: הנושא הזה לא צריך להתנהל בוועדת הכנסת. זה הכול.

אלעזר שטרן (יש עתיד):

אתה צודק. אלא אם כן ועדת הכנסת דנה בפטור מחובת הנחה, זאת אומרת בהאצת
התהליך. כיוון שהוועדה, ועכשיו אני אומר באמת, תגיד לי אם אתה חושב שאני
טועה, כיוון שהנושא הוא נושא של האצת התהליך, בניגוד למקובל, ונקרא פטור
מחובת הנחה – אין לי בעיה אם רוצים להאיץ את זה, ובתנאי אחד, שכשנתנו את
העשרה ימים הספיקו לעבור על למה שנתנו את העשרה ימים. אולי זה ייקח עוד
יום, עוד יומיים, עוד שנתיים.

ישראל אייכלר (יהדות התורה):

לא כתוב שצריך להספיק לעבור, אין שום חוק כזה.

אלעזר שטרן (יש עתיד):

אני לא יודע. סליחה.

היו"ר יואב קיש:

אגיד לך. אנחנו לא עושים בניגוד, אנחנו עושים תהליך של האצה, תהליך שהוא
הליך מקובל. אם הוא מתקבל בוועדה, הוא במסגרת הכלים שיש לוועדה לעשות.
במסגרת סמכותה המלאה, בוא נגדיר ככה. עכשיו, יכול להיות שנפל פגם בהתנהלות
הממשלה בחוק הזה.

אלעזר שטרן (יש עתיד):

לא, פשוט לא ניתן את הזמן.

היו"ר יואב קיש:

סליחה, אתה אומר: הגיע. ואולי מה שאתה אומר לא נכון? לא אכנס לבדוק את זה
עכשיו.

אלעזר שטרן (יש עתיד):

יכול להיות.

היו"ר יואב קיש:

אז בגלל זה אני אומר: לא אכנס לבדוק את זה עכשיו.

אלעזר שטרן (יש עתיד):

אבל יש לי יסוד סביר להניח שהוא טועה.

היו"ר יואב קיש:

בסדר, אז מולי יושב - - -

אלעזר שטרן (יש עתיד):

ואז הם לא עברו. ואז מה מאיצים תהליך?

היו"ר יואב קיש:

אלעזר, מולי יושבת בקשת הממשלה להקדמת הדיון לקריאה ראשונה.

אלעזר שטרן (יש עתיד):

מאיזה נימוקים?

היו"ר יואב קיש:

אז זה מה שאני בא לשמוע. אתה עכשיו מערב משהו, שהוא תהליך שיכול להיות שנפל
בו פגם, אבל אני מבקש שתטפל בו במסגרות הנכונות, לא במסגרת הזו.

ישראל אייכלר (יהדות התורה):

אדוני היושב-ראש, לא נפל שום פגם.

היו"ר יואב קיש:

לטענתו, אני אפילו לא מתעסק עם זה.

ישראל אייכלר (יהדות התורה):

לא כתוב בחוק שמישהו צריך לקרוא את זה. ניתן זמן לאנשים לערער. הם ערערו.
זה עניין פקידותי, לא קשור לוועדת הכנסת.

היו"ר יואב קיש:

אנחנו את העניין הזה, אלעזר - - -

שולי מועלם-רפאלי (הבית היהודי):

אבל אם נותנים לאנשים אפשרות לערער, מישהו צריך להתייחס לערעור שלהם. לא,
אייכלר?

ישראל אייכלר (יהדות התורה):

בתוך העשרה ימים? יש לו חודשיים להתייחס לזה.

שולי מועלם-רפאלי (הבית היהודי):

תיכף הוא יגיד את זה.

ישראל אייכלר (יהדות התורה):

אז זה לא קשור לתהליך.

היו"ר יואב קיש:

חברים, אני רוצה לסיים את הדיון בנושא הזה.

ישראל אייכלר (יהדות התורה):

אני לא רוצה - - - בפרוטוקול שהיה פה איזה - - -

היו"ר יואב קיש:

רגע, חבר הכנסת אייכלר. הנושא הספציפי הזה הוא לא בסמכותה של הוועדה.
התנהלות הממשלה תיבדק על ידיך אלעזר, ובהמשך אתה יכול לדבר ישירות עם
הרפרנט. כרגע אנחנו רוצים לשמוע את סיבת הרפרנט, מדוע הבקשה לפטור מוגשת.
בבקשה.

לירן שפיגל:

אתם מעוניינים שאקריא את התיקון?

היו"ר יואב קיש:

לא, אני רוצה לשמוע את הבקשה.

שולי מועלם-רפאלי (הבית היהודי):

למה אתם רוצים הקדמה?

לירן שפיגל:

סעיף 10א לחוק לימוד חובה, שתוקן ב-2013, הינו סעיף מחמיר יחסית, יש בו
תנאים מגבילים. מצאו שיש קושי ליישם אותו. בעקבות ההסכם הקואליציוני הוחלט
לתקן את סעיף 10א.

היו"ר יואב קיש:

לא, אתה לא עונה לי לשאלה.

לירן שפיגל:

אענה לשאלה.

היו"ר יואב קיש:

אני לא רוצה להיכנס לסעיף, בסדר? לא רוצה לדבר עליו. אני רוצה לדעת מדוע
אתם רוצים את הפטור מחובת הנחה.

אלעזר שטרן (יש עתיד):

אני יכול לחזק את השאלה, כיוון שמדובר על 2018.

היו"ר יואב קיש:

סליחה, תן לו לענות.

יואב בן צור (ש"ס):

- - - של קיש, מה אתה רוצה?

אלעזר שטרן (יש עתיד):

תגיד, אתה עוזר לו לנהל את הישיבה?

יואב בן צור (ש"ס):

כן.

אלעזר שטרן (יש עתיד):

אוקיי.

לירן שפיגל:

במסגרת סעיף 10א נקבע שיהיה יישום הדרגתי של לימודי תוכנית הבסיס עד לשיעור
של 100%. מדברים פה על שלושה מקצועות שיהיה צריך ללמוד אותן בהיקף נרחב.

אלעזר שטרן (יש עתיד):

על מה? סליחה.

שולי מועלם-רפאלי (הבית היהודי):

ובצדק.

לירן שפיגל:

שלושה מקצועות. סעיף 10א עניינו תקצוב של מוסדות הפטור, קובע שעל מוסדות
הפטור ללמד את תוכנית היסוד ותוכנית הבסיס, שזה שלושה מקצועות מתוך תוכנית
היסוד, כאשר על-פי החלטת הממשלה מוסדות הפטור אמורים ללמד את המקצועות האלה
בהיקף של 100% כבר בשנת הלימודים תשע"ז, שזה השנה הקרובה. אנחנו לא מדברים
על שנים קלנדריות, אנחנו מדברים על שנות לימוד.

לצורך כך צריך להתקין תקנות שקובעות את ההסדר ההדרגתי. התקנות לא נקבעו.
ככל שהצעת החוק לא תקודם ולא תתוקן, משמעות הדברים היא ששנה הבאה מוסדות
הפטור, בהיעדר הסדר הדרגתי, אם הן ילמדו 55% מתוכנית היסוד, יהיו מתוקצבים
בשיעור של 30% מתקן הבסיס, כאשר מדובר כאן על דרישה שלמוסדות הפטור יש קושי
גדול מאוד ליישם את הדרישה שילמדו 100% שלושה מקצועות. זה המצב המשפטי
הנוכחי.

ולכן המבוקש הוא להקדים את הדיון בהצעת החוק, כדי לאפשר תיקון שלה, כדי
להסמיך את שר החינוך להפעיל את שיקול דעתו - - -

היו"ר יואב קיש:

טוב. תודה.

אלעזר שטרן (יש עתיד):

יש לי שאלה.

היו"ר יואב קיש:

אתן זכות דיבור לכולם. תודה רבה. מי מבקש זכות דיבור?

אלעזר שטרן (יש עתיד):

לא זכות דיבור, לשאול.

היו"ר יואב קיש:

בבקשה, אלעזר.

אלעזר שטרן (יש עתיד):

הבנתי שמה שדובר זה על 2018. אתה אומר שמדובר על 2016.

ישראל אייכלר (יהדות התורה):

17'. שנת הלימודים 17' זה באלול.

אלעזר שטרן (יש עתיד):

כן, בסדר.

לירן שפיגל:

אנחנו מדברים על שנת הלימודים תשע"ז, שמתחילה ב-1 בספטמבר 2016.

ישראל אייכלר (יהדות התורה):

זאת אומרת, שמה ששר החינוך אמר על דוכן הכנסת, שכל החוק הזה אמור להיות
מיושם רק החל מ-2018 – וככה שר החינוך אמר על דוכן הכנסת – אתה אומר שזה לא
נכון?

לירן שפיגל:

אין לי מושג, אני לא יודע מה שר החינוך אמר על דוכן הכנסת. שר החינוך צריך
להתקין תקנות כדי לקבוע יישום הדרגתי של לימוד תוכנית הבסיס, ואת התקנות
האלה צריך להתקין לפי החוק. ולמיטב הבנתי, החלטת הממשלה מדברת על החלטת
יישום של 100% בתשע"ז.

היו"ר יואב קיש:

אוקיי. אייכלר, רצית?

ישראל אייכלר (יהדות התורה):

אדוני היושב-ראש, עצם העובדה שהוגשו הסתייגויות זה כשל אצלם במשרדים של
ארגוני האיחוד האירופי וה-CIA, שמנהלים את מלחמת התרבות בישראל, איך קרה
דבר כזה שזה לא הגיע, אבל אין לזה שום קשר - - -

היו"ר יואב קיש:

כבר דיברנו על זה. זה מאחורינו. אתה מעלה דבר שהוא כבר לא רלוונטי.

ישראל אייכלר (יהדות התורה):

אבל עכשיו לעצם העניין. היות שיש בעיה של סמים במדינת ישראל בחינוך
הממלכתי, ולא יעלה על הדעת שמישהו יגיש הצעת חוק, שבית-ספר שיש שם סמים,
יפסיקו לו את התקציב, למרות שמבחינה חינוכית מאוד חשוב לבטל את העניין של
הסמים בבתי-הספר, כך לא יעלה על הדעת שמישהו יפסיק תקצוב לילדים קטנים בגלל
שלא לומדים שם משהו מאוד חשוב כמו אנגלית וערבית ורוסית.

ולכן החוק הזה היה חוק בלתי חוקי בעליל של פגיעה בילדים קטנים בעוון
אבותיהם. ושוב, מקבילה לסמים, שגם שם אנחנו לא מאשימים את ההורים. ולכן אני
חושב שצריך לזרז מאוד להסיר את החרפה הזאת מעל ספר החוקים של מדינת ישראל.

רועי פולקמן (כולנו):

רק אפשר לפטור את כולם מלימודי ליבה, לא רק את החרדים?

היו"ר יואב קיש:

אני כרגע לא עוסק בפטור מלימודי ליבה, אני עוסק בהקדמת הדיון.

רועי פולקמן (כולנו):

בבית-ספר האנתרופוסופי לא צריך לימודי ליבה, שיעשו סריגה - - -

היו"ר יואב קיש:

טוב, חברים, מישהו עוד רוצה להתייחס? בבקשה.

אלעזר שטרן (יש עתיד):

אני רק אבקש לבדוק - - -

ישראל אייכלר (יהדות התורה):

אבל סמים אתה מסכים שצריך - - -

רועי פולקמן (כולנו):

לא, אבל להשוות סמים לליבה.

היו"ר יואב קיש:

חברים, שקט. בבקשה, אלעזר, רצית משהו? רועי, זה מפריע.

רועי פולקמן (כולנו):

להשוות את זה לסמים?

אלעזר שטרן (יש עתיד):

נו, אייכלר עם הסמים שלו.

היו"ר יואב קיש:

בבקשה, שקט.

רועי פולקמן (כולנו):

אני מבקש לבדוק שני דברים. כמו שאמרת, היושב-ראש, אני מקבל את זה, שזה לא
קשור לתוכן – כן ליבה, לא ליבה, זה לא הדיון עכשיו.

דוד ביטן (הליכוד):

לא דנים בוועדת הכנסת בתוכן.

אלעזר שטרן (יש עתיד):

ברור. אני מבקש רק שני דברים: כיוון שהדיון פה הוא האצה או פטור, לא משנה
איך תקרא לזה, ניתנו פה שתי תשובות שאני מבקש שתבדוק אותן. הראשונה, כפי
שאמרתי, שלא הוגשו הסתייגויות. השנייה – לא אמרתי תעצור עכשיו, תחליט מה
שאתה רוצה, אמרתי מה אני מבקש שיהיה כתוב בפרוטוקול - - -

היו"ר יואב קיש:

אוקיי, מה שאתה מבקש. השנייה זה נושא לאיזה שנת לימודים מדובר?

אלעזר שטרן (יש עתיד):

בדיוק. השנייה, שבניגוד, כמו שאמרתי, אני מבקש לבדוק את זה, שר החינוך אמר
שיש לזה השלכות רק החל מ-2018 – ככה הוא אמר על דוכן הכנסת פעמיים לפחות.

דוד ביטן (הליכוד):

תשאל אותו.

היו"ר יואב קיש:

אז, אלעזר, אני רוצה לסכם. אנחנו רוצים לעבור, יש לנו יום ארוך היום.
חברים, אני מסכם את זה. אני מבקש לפרוטוקול: הוועדה הזו כרגע דנה בנושא
מאוד ספציפי, וזה בקשה להקדמת הדיון. שתי הטענות שאמרת נאמרו לפרוטוקול, הן
לא בסמכות הוועדה הזאת, אתה מוזמן לפעול בכל הכלים הפרלמנטריים שיש לך
לבדוק אותן ולאמת אותן. ובוודאי ובוודאי אם יש פה התנהלות ממשלתית שגויה,
ראוי שתתוקן. זה הכול.

אלעזר שטרן (יש עתיד):

זה לא סתם.

היו"ר יואב קיש:

אני לא ועדה לבדיקת הממשלה, עם כל הכבוד.

אלעזר שטרן (יש עתיד):

נכון, אתה צודק, אתה לא בודק את אמינות הממשלה.

היו"ר יואב קיש:

אוקיי.

אלעזר שטרן (יש עתיד):

מה שאני רציתי רק להדגיש, שהטענות שלי הן לא לתוכנו של החוק.

היו"ר יואב קיש:

בסדר, שמענו, אוקיי. העניין נשמע.

אני מעלה להצבעה את בקשת הממשלה – לא, אני מעלה להצבעה.

ישראל אייכלר (יהדות התורה):

היות שהפרוטוקול יגיע לבג"ץ, ללא ספק, כי אותם ארגונים שפועלים יביאו את זה
לבג"ץ, אני לא רוצה שיירשם בפרוטוקול כאילו היה איזה פגם בהליך החקיקתי.

היו"ר יואב קיש:

לא, זה נאמר עשר פעמים.

ישראל אייכלר (יהדות התורה):

לא, אני רוצה לומר שאין שום חובה בחוק, שהפקיד במשרד החינוך יקרא את
ההסתייגויות לפני - - -

היו"ר יואב קיש:

בסדר.

ישראל אייכלר (יהדות התורה):

החוק אומר שצריך לאפשר הגשת הסתייגויות.

אלעזר שטרן (יש עתיד):

לא הגיעו.

היו"ר יואב קיש:

תודה. אנחנו מצביעים על בקשת הממשלה להקדמת הדיון בהצעת חוק לימוד חובה
(תיקון מס' 34), התשע"ו-2016, לקריאה ראשונה. מי בעד? שירים את ידו.

דוד ביטן (הליכוד):

איפה האופוזיציה?

היו"ר יואב קיש:

תשעה. מי נגד? אחד. מי נמנע? אין.

הצבעה

בעד הבקשה לפטור מחובת הנחה להצעת החוק – רוב

נגד – מיעוט

הבקשה אושרה.

היו"ר יואב קיש:

אז סיימנו בנושא הזה.

אלעזר שטרן (יש עתיד):

רוויזיה.

היו"ר יואב קיש:

רוויזיה? אז נקבע ב-10:30? לא, יש לי דיון על ערוץ הכנסת. נודיע את השעה של
הרוויזיה.

דוד ביטן (הליכוד):

באמצע הדיון על ערוץ הכנסת.

היו"ר יואב קיש:

לא, אבל השאלה היא מה עם האנשים.

ישראל אייכלר (יהדות התורה):

יש לנו סדר-יום. אולי תעשה את זה חצי שעה - - -

דוד ביטן (הליכוד):

יהיו לך עוד רוויזיות, אל תדאג.

היו"ר יואב קיש:

נכון. אקבע את זה לקראת סוף הסדר-יום.

ארבל אסטרחן:

לא, אבל אז תצטרך חצי שעה - - -

היו"ר יואב קיש:

אז הנה, אני כבר אומר לכם. בוא נראה, אנחנו גומרים היום באיזה שעה? עד
12:00, נכון? אז בוא נעשה ב-11.30. 11.30 כל הרוויזיות להיום, בסדר?

ד. קביעת ועדות לדיון בהצעות חוק ובהצעות לסדר-היום:

4. הצעה לסדר-היום בנושא: "ציון יום ההצדעה לחיילות צה"ל ומערכות הביטחון"
– של חברי הכנסת רחל עזריה, שלי יחימוביץ', ענת ברקו, עליזה לביא, מרדכי
יוגב, עודד פורר ותמר זנדברג

היו"ר יואב קיש:

אנחנו בסעיף ד'4.

שולי מועלם-רפאלי (הבית היהודי):

גם ד'3 אפשר.

היו"ר יואב קיש:

אנחנו עוברים לנושא, בגלל שחברת הכנסת ענת ברקו נמצאת פה אתנו, ד'4: הצעה
לסדר-היום בנושא: ציון יום ההצדעה לחיילות צה"ל ומערכות הביטחון, של חברי
הכנסת רחל עזריה, שלי יחימוביץ, ענת ברקו, עליזה לביא, מוטי יוגב, עודד
פורר ותמר זנדברג. בבקשה, תציגי את הנושא.

ענת ברקו (הליכוד):

אך לפני שבועיים, אדוני היושב-ראש, קיימנו כאן בכנסת אירוע הצדעה לחיילות
צה"ל וכוחות הביטחון במעמד ראש הממשלה, יושב-ראש הכנסת, נשיאת בית-המשפט
העליון, עם תוכנית שלמה לאותו יום באמת להוקיר את פועלן של חיילות צה"ל,
וכוחות הביטחון, כשאני מתכוונת למשטרה, לשב"ס, לשב"כ ולמוסד.

לצערי הרב, הדיונים התבצעו בצורה מצוינת בוועדות על נושאים רלוונטיים שבאמת
מעסיקים אותנו בנושא של קידום חיילות, בנושא של התמודדות עם כל מיני דברים
שקשורים לחינוך נשים במערכות ביטחוניות, בנושא של חינוך, גם בוועדת החוץ
והביטחון וגם בוועדת החינוך. לצערנו הרב, הוועדה למעמד האישה סירבה לקיים
את הדיון.

זה הזמן לומר שיותר משנה, מאז בעצם הכנסת ה-20 פועלת, יש הדרה מוחלטת של
חיילות צה"ל ונשות כוחות הביטחון, אבל בעיקר המילה צה"ל לא מופיעה בדיונים
שם. אני בעד לעסוק באמת במורכבות חייהן של הנשים הבדואיות והאריתריאיות,
וגם בנושאים אחרים, אבל אני לא חושבת שנושא שהוא בלב ליבה של החברה
הישראלית, ואני כקצינה בצה"ל יודעת את זה, היינו מגיעים לוועדה הזאת, הרבה
מאוד חוקים חוקקו יחד עם צה"ל, כתוצאה מהצורך לתת מענה לדברים שעלו בחיים
שלנו בצבא.

ולכן לא ייתכן דבר כזה. ואכן, זה מה שקורה עכשיו. אנחנו רואים שהיום ייערך
דיון בוועדה למעמד האישה. הוא לא יהיה במעמד יושבת-ראש הוועדה, הוא יהיה
במעמד חבר הכנסת בגין.

שולי מועלם-רפאלי (הבית היהודי):

אה, היא נתניה את זה לבגין לנהל?

ענת ברקו (הליכוד):

וטוב שכך. טוב שכך. והצענו לה להקים ועדת משנה, שתעסוק בנשים בכוחות
הביטחון, כך שהיא לא תצטרך לחוש איזושהי אי נעימות, אבל צריך לומר: הוועדה
לא על שמה של חברת הכנסת עאידה תומא סלימאן.

היו"ר יואב קיש:

מה הבקשה עכשיו?

ענת ברקו (הליכוד):

הבקשה היא שכל הנושאים שקשורים לחיילות צה"ל.

היו"ר יואב קיש:

לא, אנחנו לא יכולים לדון, דנים בנושא ספציפי.

קריאה:

מסלול מקוצר.

ענת ברקו (הליכוד):

אוקיי. הנושא של ההצדעה לחיילות צה"ל, אירועים שקשורים בנשים, כולם יעברו
להחלטת ועדת החוץ והביטחון. לפחות - - -

היו"ר יואב קיש:

אני לא יכול לדון בכולם, אני דן בנושא ספציפי.

ענת ברקו (הליכוד):

אוקיי, הנושא הזה. אנחנו הולכים לקבע את האירוע הזה, אדוני היושב-ראש, אחת
לשנה. שהאירוע הזה באמת ייהפך למסורת בכנסת.

אלעזר שטרן (יש עתיד):

עד שנה הבאה כבר יש ועדה אחרת.

אלעזר שטרן (יש עתיד):

ואחת לשנה, גם אם לא בוועדה, גם אם לא אני אוביל אותו או לא אתה, חבר הכנסת
אלעזר שטרן.

היו"ר יואב קיש:

למה? אתם לא בקואליציה, יכול להיות שהיא תחזיק יותר זמן.

ענת ברקו (הליכוד):

אני בטוחה שאתה כראש אכ"א לשעבר - - -

אלעזר שטרן (יש עתיד):

אני אתך.

היו"ר יואב קיש:

טוב. אז ההמלצה זה ועדת החוץ והביטחון. מישהו רוצה לנמק אחרת? לא.

איתן כבל (יו"ר ועדת הכלכלה):

יש לי הצעה.

היו"ר יואב קיש:

כן, חבר הכנסת כבל.

איתן כבל (יו"ר ועדת הכלכלה):

לגייס את תומא סלימאן לשלושה חודשים.

ענת ברקו (הליכוד):

למילואים.

אלעזר שטרן (יש עתיד):

לפחות לשירות לאומי.

היו"ר יואב קיש:

בתור יושב-ראש שדולת המילואים, אתה מוזמן להציע לה את ההצעה שלך.

ענת ברקו (הליכוד):

לא, היא מעדיפה שחדר הוועדה שלה יוקדש לתנועה האסלאמית. זה מה שמעסיק אותה.

היו"ר יואב קיש:

טוב, היא לא פה, אז אני מבקש. לא נאריך בנושא שלה. אני בעד כמובן ועדת החוץ
והביטחון. מי בעד שזה יעבור לוועדת החוץ והביטחון? שירים את ידו. מי נגד?
מי נמנע?

הצבעה

בעד ההצעה להעביר את ההצעה לסדר-היום לוועדת החוץ והביטחון – פה אחד

ההצעה אושרה.

היו"ר יואב קיש:

פה אחד.

ענת ברקו (הליכוד):

תודה רבה לכם.

היו"ר יואב קיש:

בבקשה.

שולי מועלם-רפאלי (הבית היהודי):

סעיף 3.

איתן כבל (המחנה הציוני):

ברקו, העם מאחורייך, צה"ל מאחורייך.

היו"ר יואב קיש:

רגע, איתן, למה אתה פה? אני רוצה לדעת.

ענת ברקו (הליכוד):

בא להגיד לי שהעם מאחורי.

איתן כבל (יו"ר ועדת הכלכלה):

באתי לנוח מהוועדה שלי.

שולי מועלם-רפאלי (הבית היהודי):

אחרי שדחפו אותי, הרביצו לי.

היו"ר יואב קיש:

איתן, אני פשוט רוצה לדון בזה כשראשי הוועדות נמצאים, ואני רואה רק אותך
פה. בבקשה.

איתן כבל (יו"ר ועדת הכלכלה):

ביקש גפני את הצעת החוק שלו לדחות למחר.

לאה ורון:

הצעת חוק הבנקאות.

היו"ר יואב קיש:

אתם מגיעים להסכמה שם? זה מה שאתה אומר?

איתן כבל (יו"ר ועדת הכלכלה):

נראה.

היו"ר יואב קיש:

אוקיי, אז סעיף ג' יורד מסדר-היום. זה אחד, קיבלת. כן, כבל, מה הלאה?

איתן כבל (יו"ר ועדת הכלכלה):

לא, באתי לעניין הראשון של השכירות.

היו"ר יואב קיש:

אז בוא נעשה ככה: את חוק השכירות אדחה ל-11:30. ובוא נקרא לאלאלוף, תכניסו
אותו, כי הוא פה זמין.

אתי בן יוסף:

היועץ המשפטי של הוועדה.

היו"ר יואב קיש:

לא, אני לא רוצה. אני רוצה שניסן יהיה פה ב-11:30 ונדבר.

רועי פולקמן (כולנו):

לא, אז כאן, יואב, הבקשה שלנו זה לא להצביע על זה עכשיו. אנחנו רוצים לנסות
להגיע לאיזושהי - - -

איתן כבל (יו"ר ועדת הכלכלה):

אז בוא תדחה את זה גם כן למחר.

היו"ר יואב קיש:

לא, לא דוחה למחר. לא, סליחה.

רועי פולקמן (כולנו):

אנחנו מבקשים שתיתן לנו עד מחר לנסות להגיע לאיזשהו הסכם, על הסיפור של ימי
המנוחה.

אתי בן יוסף:

לא, אנחנו מדברים על השכירות.

רועי פולקמן (כולנו):

אה, על השכירות? משהו אחר.

היו"ר יואב קיש:

לא. ימי מנוחה גם אתם רוצים?

רועי פולקמן (כולנו):

למחר. שכירות אפשר להגיע להסכמות.

היו"ר יואב קיש:

לא, אבל שכירות אני רוצה לעשות כשיהיה פה - - -

איתן כבל (יו"ר ועדת הכלכלה):

אין בעיה. שכירות ב-11:30 אמרת? 11:30.

היו"ר יואב קיש:

11:30 שכירות. ובזה סיימנו. או, הנה אלאלוף. אמרו לי הרגע שרוצים לדחות את
זה למחר.

איתן כבל (יו"ר ועדת הכלכלה):

עדיף מחר. יש לי מכלאות בוועדה.

שולי מועלם-רפאלי (הבית היהודי):

אבל הוא לא בא לשכירות, הוא בא - - -

ב. בקשת יו"ר ועדת הכלכלה להעברת הצעות החוק הבאות מוועדת העבודה, הרווחה
והבריאות לדיון בוועדת הכלכלה:

1. הצעת חוק לקביעת יום ראשון כיום מנוחה במקום יום שישי, התשע"ו-2016
(פ/2631/20), של חה"כ ציפי לבני וקבוצת חברי כנסת

2.הצעת חוק שעות עבודה ומנוחה (תיקון – שינוי שבוע העבודה), התשע"ו-2016
(פ/2843/20), של חה"כ שולי מועלם רפאלי

3.הצעת חוק שעות עבודה ומנוחה (תיקון – שינוי שבוע העבודה), התשע"ו-2016
(פ/2968/20) של חה"כ דב חנין

וקביעת ועדה לדיון בהצעת חוק שעות עבודה ומנוחה (תיקון – הסדרת סוף שבוע
ארוך), התשע"ו-2016 (פ/3005/20), של חה"כ אלי כהן

היו"ר יואב קיש:

לא, חוק שעות עבודה. לא, על זה הם דיברו. לא רוצה.

כבל, אנחנו דנים בזה עכשיו.

שולי מועלם-רפאלי (הבית היהודי):

יואב, בוא נדבר רגע על הסעיף של בצלאל לפני שעוברים לנושא הגדול.

היו"ר יואב קיש:

טוב, אז מכיוון ששני ראשי הוועדות פה, חבר הכנסת איתן כבל וחבר הכנסת אלי
אלאלוף, אנחנו עוברים לדון בבקשת יו"ר ועדת הכלכלה להעברת הצעות החוק הבאות
מוועדת העבודה, הרווחה והבריאות לדיון בוועדת הכלכלה, כשפה מדובר על שלוש
הצעות של ציפי לבני, שולי מועלם-רפאלי ודב חנין. ויש לנו קביעת ועדה לדיון
בהצעת חוק שעות עבודה ומנוחה, של חבר הכנסת אלי כהן.

אני רוצה רק לציין, שכמובן ארבע ההצעות – סליחה, אני מבקש שקט – אנחנו
כמובן נקפיד שכל ארבע ההצעות יהיו ביחד, זאת אומרת זה ברור שלא יקרה. כרגע
יש לנו שלוש הצעות אצל ועדת העבודה, הרווחה והבריאות, ויש לנו עוד הצעה
שתיקבע. אז כמובן, זה יהיה בהתאם. אני מבקש, אלי אלאלוף, תציב בבקשה את
הסטטוס של ההצעות שכבר אצלך, ומה קורה מבחינת לוחות זמנים שאתה צופה לזה.

אלי אלאלוף (יו"ר ועדת העבודה, הרווחה והבריאות):

אני מבקש ייעוץ מהיועצת המשפטית שלך. שתגיד לנו: עד עכשיו מי טיפל בנושא של
שעות העבודה בעבודה?

היו"ר יואב קיש:

בבקשה. כן.

ארבל אסטרחן:

זה נושא מובהק של ועדת העבודה.

אלי אלאלוף (יו"ר ועדת העבודה, הרווחה והבריאות):

אוקיי. אז שמעתם? אז למה לפצל את זה?

היו"ר יואב קיש:

לא, לפצל לא יקרה.

אלי אלאלוף (יו"ר ועדת העבודה, הרווחה והבריאות):

אז, אל"ף, לא לפצל. בי"ת, דבר הדיון על ההצעה של אלי כהן רשומה לדיון בשבוע
הבא ביום רביעי. וזה מה שהתחייבנו, זה כבר רשום אצלנו. שריינו את הזמן לזה.
שלוש ההצעות האחרות, כפי שאמר היושב-ראש בצדק, זה יהיה הצעה משולבת של שלוש
ההצעות פלוס אחת.

היו"ר יואב קיש:

נכון.

אלי אלאלוף (יו"ר ועדת העבודה, הרווחה והבריאות):

לכן אני מבקש מחברי איתן, בבקשה להשאיר את זה איפה שיש התמחות. יש יועצים
משפטיים מומחים לעסק הזה, הנושא טופל בעבר, מטופל כרגע באופן אוטומטי. אם
אתה רוצה שזה יהיה בהתייעצות אתך, אני מוכן, היחסים בינינו הם כאלה ש - - -

איתן כבל (יו"ר ועדת הכלכלה):

יהיה לך קשה לתפוס אותי להתייעצות.

אלי אלאלוף (יו"ר ועדת העבודה, הרווחה והבריאות):

אבל לדעתי, אמרה היועצת המשפטית בצורה מובהקת, שזה היה תפקיד הוועדה,
תשאירו את זה בוועדה.

היו"ר יואב קיש:

טוב. איתן, בבקשה.

איתן כבל (יו"ר ועדת הכלכלה):

תודה. האמת, קודם כול, אני רוצה לומר לחברי אלאלוף, אני לא בדיוק מרגיש הכי
בנוח מולו, להתעמת מולו.

אלי אלאלוף (יו"ר ועדת העבודה, הרווחה והבריאות):

גם אני.

איתן כבל (יו"ר ועדת הכלכלה):

לא, אבל זה בסדר.

אלי אלאלוף (יו"ר ועדת העבודה, הרווחה והבריאות):

אם הייתי תופס את זה לפני כן, היינו סוגרים את זה בחוץ.

איתן כבל (יו"ר ועדת הכלכלה):

נכון. אבל לא חשוב.

מנקודת המבט שלי, אני רוצה לומר את זה כך. אני רוצה לומר לחברתי היועצת
המשפטית, שאני מאוד מאוד מעריך, שהמשפט הנחרץ שלה: ועדת עבודה מובהק, זה
נשמע נחרץ, אבל בכמה מובהקויות כאן עסקינן? אם הבעיה הייתה מובהקות, הדיון
לא היה מתקיים. כיוון שהקירות האלה כאן – עוד לא נרד למטה אלא פה – בכל
הנוגע למובהקות של איפה נושאים צריכים להיות נדונים, כבר מזמן מזמן לא על
סדר יומנו, לצערי. ואת יודעת את זה.

היו"ר יואב קיש:

לא, אבל היא תמיד אומרת את דעתה, שזה לא קשור. זה שיש שיקולים נוספים –
יכול להיות, אבל השיקול של היועצת המשפטית הוא לגיטימי.

אלי אלאלוף (כולנו):

ולא היה תיאום בינינו.

איתן כבל (יו"ר ועדת הכלכלה):

אדוני היושב-ראש מפרשן אותה בחייה מולי? אני הרי יודע, אני הרי מבין, אני
מקבל את זה, אני לא בעניין הזה של אני עכשיו מתעמת איתה. אלא לבוא ולומר
לה, שמבחינתי תמיד הייתי ראש וראשון שתמיד אמר: אם הכללים יהיו על-פי מה
שחוות הדעת של הייעוץ המשפטי היא זו שתקבע, לאורך כל הדרך תמיד אלך. ואני
לא רוצה לומר מה אמרת, ואני לא שופט אותך.

היו"ר יואב קיש:

מה אמרתי?

איתן כבל (יו"ר ועדת הכלכלה):

בעניינים אחרים, כשזה נגע לנושאים אחרים. פה ישבת ככה במקום של אלאלוף. אבל
עזוב.

היו"ר יואב קיש:

אני לא זוכר מה אמרתי.

איתן כבל (יו"ר ועדת הכלכלה):

אנחנו בבניין פוליטי, כפי שאנחנו אומרים, ואנחנו לא מנסים לא להתנשא ולא
לשחק אותה - - -

היו"ר יואב קיש:

אבל למה אתה רואה שזה צריך להיות אצלך?

איתן כבל (יו"ר ועדת הכלכלה):

כי אומר את זה לך: לגבי התמחות, האמן לי, נהיה מומחים לא פחות מוועדת
העבודה והרווחה. זו התחייבות. דבר שני, העניין המרכזי כאן זה לא דיון, כפי
שאנחנו תמיד נוהגים, חבר הכנסת אלאלוף, לעסוק בו בענייני שעות כאלה ואחרות.
יש כאן נושא שעד היום לא נדון באופן כל כך רציני, כל כך משמעותי.

היו"ר יואב קיש:

אתה דנת כבר בסעיפים האחרים? בשלושה האחרים דנת?

אלי אלאלוף (יו"ר ועדת העבודה, הרווחה והבריאות):

לא.

איתן כבל (המחנה הציוני):

עם השלכות על כל המשק. ועדת הכלכלה היא בדיוק האכסניה, שעוסקת בכל אותם
עניינים בעלי השלכות כלכליות כמעט בכל תחום. זו האכסניה הכי טבעית שיכולה
להיות. אם זה היה דיון סביב עניין של שעה כזאת, אם שעה אחת, שעתיים, שלוש –
זה עניין אחר. פה מדברים על מהפכה במידה מסוימת או במידה רבה. ואם זאת לא
הייתה מהפכה אלא עניין נקודתי, לא הייתי בא לפה. כיוון שמדובר פה במהפכה
גדולה, סברתי שמן הראוי לכם, לנו. זה המקום. לא לעולם אני יושב-ראש ועדת
הכלכלה.

היו"ר יואב קיש:

טוב. תודה. מאה אחוז. מישהו מהמציעים רוצה להתייחס, ממגישי החוק? יש לנו פה
את שולי מועלם – לא רוצה. אלי כהן, אתה רוצה להגיד משהו?

אלי כהן (יושב-ראש הוועדה המיוחדת לדיון בהצעת חוק הרשות הממשלתית להתחדשות
עירונית):

אני חושב שנגיע להסכמה.

היו"ר יואב קיש:

אני מציע דבר כזה.

אלי אלאלוף (יו"ר ועדת העבודה, הרווחה והבריאות):

אתה מרשה לי? יש לי הצעה.

היו"ר יואב קיש:

לא, יש לי הצעה לפני זה, ותגיד לי אם זה מקובל עליך. אני רוצה לדחות את
ההחלטה בנושא ל-11:30.

אלי אלאלוף (יו"ר ועדת העבודה, הרווחה והבריאות):

לא. תן לי הצעה.

היו"ר יואב קיש:

בבקשה, הוא לא רוצה.

אלעזר שטרן (יש עתיד):

עד אז תהיה ועדה לצדק חלוקתי. אולי אפשר לתת לה משהו.

איתן כבל (יו"ר ועדת הכלכלה):

אני מציע על זה מחר. תן לי לנסות להגיע איתם.

אלי אלאלוף (יו"ר ועדת העבודה, הרווחה והבריאות):

אני מציע שנעשה ועדה משותפת בראשות הוועדה שלי.

לאה ורון:

בראשות מי?

היו"ר יואב קיש:

בראשות ועדת העבודה.

איתן כבל (יו"ר ועדת הכלכלה):

יש לי גם כן הצעה.

יגאל גואטה (ש"ס):

לעשות ועדה משותפת בראשות ועדת הכלכלה. אתה לא יכול לגנוב את הרעיון שלו,
כבל.

היו"ר יואב קיש:

אז אני מציע שההחלטה הזו תתקבל ב-11:30. אני מבקש שתצאו רגע שניכם החוצה,
תנסו להגיע להסכמות, זה יהיה הכי טוב.

ד. קביעת ועדות לדיון בהצעות חוק ובהצעות לסדר היום:

2. הצעת חוק לקידום הבנייה במתחמים מועדפים לדיור (הוראת שעה) (תיקון מס'
4), התשע"ו-2016 (מ/1057)

היו"ר יואב קיש:

אני עובר לנושא האחרון לפני שעוברים לנושא ערוץ הכנסת. אלי, תישאר רגע, אני
צריך אותך פה בעניין הזה. האמת, לא, אם רועי פה זה גם בסדר. אני מדבר על
הצעת חוק לקידום הבנייה במתחמים מועדפים לדיור (הוראת שעה) (תיקון מס' 4).
יש שתי הצעות: נשמעה הצעה להעביר לוועדת הפנים והצעה לוועדה המיוחדת לדיון
בהצעת חוק הרשות הממשלתית להתחדשות עירונית, הוועדה של אלי כהן.

אלי כהן (יושב-ראש הוועדה המיוחדת לדיון בהצעת חוק הרשות הממשלתית להתחדשות
עירונית):

לא, יש לנו סיכום שזה הולך לוועדת הפנים.

היו"ר יואב קיש:

ועדת הפנים. מה אומרת היועצת המשפטית?

ארבל אסטרחן:

פנים.

היו"ר יואב קיש:

פנים. אז אני חושב שבהחלט ראוי שיהיה בוועדת הפנים. מישהו רוצה להתייחס?
לא.

אז מי בעד ועדת הפנים? שירים את ידו? מי נגד? מי נמנע?

הצבעה

בעד ההצעה להעביר את הצעת החוק לוועדת הפנים והגנת הסביבה – רוב

נגד – מיעוט

ההצעה נתקבלה.

היו"ר יואב קיש:

התקבל.

שולי מועלם-רפאלי (הבית היהודי):

יואב, יש פה גם את הסעיף - - -

היו"ר יואב קיש:

לא, זהו, אנחנו עוברים לערוץ הכנסת. נמשיך ב-11:30.

שולי מועלם-רפאלי (הבית היהודי):

רגע, אבל ניסן גם ב-11:30 לא יכול לבוא.

היו"ר יואב קיש:

אז 11:30 יגיד לי שהוא לא בא. אז 11:30.

שולי מועלם-רפאלי (הבית היהודי):

רגע, והסעיף של בצלאל? בוא נצביע עליו.

היו"ר יואב קיש:

לא, אנחנו כבר באיחור של עשר דקות.

יגאל גואטה (ש"ס):

גם אנחנו באיחור.

ארבל אסטרחן:

אתם מסכימים שזה חוקה?

שולי מועלם-רפאלי (הבית היהודי):

ברור. לכן חבל על הזמן, אין עם זה בעיה בכלל, ארבל.

ד. קביעת ועדות לדיון בהצעות חוק ובהצעות לסדר היום:

3. הצעת חוק הצבעה באמצעות תעודת חוגר (תיקוני חקיקה) התשע"ו-2016, של חה"כ
בצלאל סמוטריץ וקבוצת חברי כנסת (פ/2413/20).

היו"ר יואב קיש:

טוב, בגלל שזה בצלאל. נו, אז יאללה, רק לבצלאל.

הצעת חוק הצבעה באמצעות תעודת חוגר. אנחנו מדברים על הצעת חוק שהייתה המלצה
לוועדת החוקה, חוק ומשפט, וועדת החוץ והביטחון. שולי, את מייצגת את בצלאל.
מה הוא רוצה?

שולי מועלם-רפאלי (הבית היהודי):

הוא רוצה חוקה, כי כל הנושאים שקשורים למערכת הבחירות נדונים בחוקה.

היו"ר יואב קיש:

כל הנושאים של הבית היהודי נדונים בחוקה.

שולי מועלם-רפאלי (הבית היהודי):

לא, נו, יאללה. רגע, תביא את ביטן שחקן חיזוק. יאללה.

היו"ר יואב קיש:

לא צריך שום שחקן חיזוק.

שולי מועלם-רפאלי (הבית היהודי):

הבנתי אותך.

היו"ר יואב קיש:

טוב, אני בעד ועדת החוקה. מישהו רוצה להתייחס?

אוקיי. מי בעד? שירים את ידו. מי נגד? מי נמנע?

הצבעה

בעד ההצעה להעביר את הצעת החוק לוועדת החוקה, חוק ומשפט – רוב

נגד – מיעוט

ההצעה נתקבלה.

היו"ר יואב קיש:

עבר לחוקה. יאללה, שחררנו את בצלאל. בבקשה.

(הישיבה נפסקה בשעה 10:12 ונתחדשה בשעה 11:35.)

ז. בקשת הממשלה להקדמת הדיון בהצעת חוק לימוד חובה (תיקון מס' 34),
התשע"ו-2016 (מ/1068) לפני הקריאה הראשונה – רוויזיה

היו"ר יואב קיש:

בבקשה, אני רוצה לעבור לרוויזיה. אלעזר, אתה רוצה לנמק את הרוויזיה?

אלעזר שטרן (יש עתיד):

כן, כן.

היו"ר יואב קיש:

בבקשה.

אלעזר שטרן (יש עתיד):

אל"ף, רציתי לשאול, אם יכול להיות שכשהתחלת להגיד: אלעזר שטרן לא פה באמצע
הדברים, אז רצית להגיד: אני מבטל את הרוויזיה.

היו"ר יואב קיש:

נכון. אם לא היית פה, היינו מבטלים. אבל אתה פה.

אלעזר שטרן (יש עתיד):

אבל אם אתה כל כך מדייק, אז למה לא, אם היית מבטל באותה שנייה - - -

היו"ר יואב קיש:

נתתי לך חמש דקות. לא היית פה בווחצי.

אלעזר שטרן (יש עתיד):

סליחה?

היו"ר יואב קיש:

לא ראיתי אותך בווחצי פה. אבל האמת, גם לא ראיתי אותך - - -

אלעזר שטרן (יש עתיד):

אחר כך.

היו"ר יואב קיש:

נכון. הסתכלתי. בסדר, אם היית פה בווחצי, אז זכותך לרוויזיה שמורה. בבקשה,
אני רוצה לשמוע את הרוויזיה, תנמק.

דוד ביטן (הליכוד):

לא יותר מדי זמן אבל. שמענו אותו לפני זה.

אלעזר שטרן (יש עתיד):

ביטן.

דוד ביטן (הליכוד):

מה? מה קרה? אנחנו יודעים מה אתה רוצה לומר.

אלעזר שטרן (יש עתיד):

אז אתה רוצה לדבר במקומי?

היו"ר יואב קיש:

ביטן רוצה לנמק. ביטן, תנמק.

אלעזר שטרן (יש עתיד):

תן לביטן לנמק.

דוד ביטן (הליכוד):

לא, תן לו.

היו"ר יואב קיש:

לא, תנמק, ביטן.

דוד ביטן (הליכוד):

אחר כך יגידו שאני אמרתי.

היו"ר יואב קיש:

נצביע בעדך, ביטן.

אלעזר שטרן (יש עתיד):

אני מוכן.

דוד ביטן (הליכוד):

אני יכול לנמק טוב מאוד, תאמין לי.

יואל חסון (המחנה הציוני):

אפשר לדחות את החוק בחודשיים. מה אתה אומר?

דוד ביטן (הליכוד):

קודם כול, זו רק קריאה ראשונה.

אלעזר שטרן (יש עתיד):

אוקיי. אחזור על הנימוקים שלי. אני יכול להגיד?

היו"ר יואב קיש:

כן, בבקשה.

אלעזר שטרן (יש עתיד):

שר החינוך נימק חלק מהסיבה למה החוק הקודם לא טוב, בכך שהוא מדבר רק על
2018.

היו"ר יואב קיש:

כן.

אלעזר שטרן (יש עתיד):

והוא אמר את זה פעמיים לפחות מעל דוכן הכנסת.

היו"ר יואב קיש:

אם זה באמת, אם שר החינוך צודק, אז אני לא מבין למה צריכים לתת פטור מחובת
הנחה, אין דחיפות. שלי.

שלי יחימוביץ (המחנה הציוני):

רגע, אומרים לי מה להצביע.

אלעזר שטרן (יש עתיד):

לא, יש עוד שלי.

היו"ר יואב קיש:

שלי, תיזהרי, נשים את זה בטוויטר. נצייץ את זה.

דוד ביטן (הליכוד):

צלם, צלם.

אלעזר שטרן (יש עתיד):

הדבר השני זה שאתמול ב-09:30 בבוקר הסתיימו עשרה ימים שניתנו להסתייגויות
על התזכיר הממשלתי. ולמיטב ידיעתי, הוגשו הסתייגויות. ולפי מה שדיווח פה
נציג משרד החינוך, הוא לא ראה אותן בכלל. זאת אומרת, עכשיו אם מדובר רק על
2018 - - -

היו"ר יואב קיש:

אבל דיברנו על זה. הרוויזיה לא יכולה להיות - - -

אלעזר שטרן (יש עתיד):

נתת לי חמש דקות. אבל רוב האנשים לא היו.

היו"ר יואב קיש:

אתה חוזר לנושא שאמרנו שהוועדה לא תדון בו. תדון בדברים - - -

אלעזר שטרן (יש עתיד):

לא, סליחה, אני לא מדבר על תוכן החוק. אני מדבר על למה - - -

היו"ר יואב קיש:

אתה מדבר על תהליך בעייתי שקרה בממשלה.

אלעזר שטרן (יש עתיד):

לא, סליחה. אני אפילו לא אמרתי שראש הממשלה אמר שהדחיפות היא מסיבות
קואליציוניות. לא אמרתי את זה.

היו"ר יואב קיש:

אני מבקש שתתייחס – לא נדון - - -

דוד ביטן (הליכוד):

הממשלה הניחה - - -

היו"ר יואב קיש:

רגע, ביטן, אל תעזור לי. ביטן, זה מפריע.

אלעזר שטרן (יש עתיד):

מה אתה אומר? באמת, נו.

דוד ביטן (הליכוד):

אסביר. ברגע שהממשלה הניחה את החוק לכנסת, אז ההסתייגויות לא רלוונטיות - -
-

אלעזר שטרן (יש עתיד):

איזה הסתייגויות?

דוד ביטן (הליכוד):

של מה שאמרו - - -

היו"ר יואב קיש:

רק שנייה.

אלעזר שטרן (יש עתיד):

לא של מה - - - לא ההסתייגויות האלה.

היו"ר יואב קיש:

סליחה, אלעזר, אתה לא עושה את הדיון עם ביטן, הדיון זה אתי ועם ארבל. ואם
אתה לא רוצה שנתייחס אליך - - -

אלעזר שטרן (יש עתיד):

אז אני רוצה אתך.

היו"ר יואב קיש:

יפה. וביטן, זה מפריע. די.

דוד ביטן (הליכוד):

מה עשיתי?

היו"ר יואב קיש:

מה עשית?

אלעזר שטרן (יש עתיד):

תסדרו את הדברים שלכם ביניכם, מה אתם רוצים ממני?

היו"ר יואב קיש:

מאוד פשוט: אני נותן לך עכשיו שלוש דקות, בבקשה.

אלעזר שטרן (יש עתיד):

אני מאוד מעריך את זה. תודה. אני אפילו מבטיח לך לקצר.

יגאל גואטה (ש"ס):

אבל גם שלוש דקות אחרי זה לביטן. סתם תוקפים אותו.

דוד ביטן (הליכוד):

הודעה אישית אני רוצה.

היו"ר יואב קיש:

בבקשה.

אלעזר שטרן (יש עתיד):

תהליך פטור מחובת הנחה, שזה לב הדיון כאן, בא לומר שלחוק הזה יש חשיבות
גדולה שהוא יתקבל כמה שיותר מהר. יש לו השלכות מעשיות. לדוגמה, אנשים
צריכים לשכור דירות, אנשים בעלי מוגבלויות צריכים לקבל יותר שכר או להנגיש
להם דברים. הדברים האלה הם הגיוניים.

המטרה של החוק הזה, אני לא אומר שהיא הפוכה, אני רק אומר, שעוד לא הבנו,
וזה מה שצריך אני חושב לנמק בוועדת הכנסת, ואף אחד לא נימק את זה, למה צריך
את הפטור הזה עכשיו? מה בוער? אם היו אומרים את זה, אני אומר לך את האמת,
אז אני מבין שאני סטטיסט פה. אבל אף אחד לא אמר, חוץ מזה שהקואליציה רוצה,
למה צריך לתת לחוק הזה פטור מחובת הנחה. או תבטלו בכלל את חובת ההנחה, את
פרק הזמן הזה, או שתנמקו למה.

היו"ר יואב קיש:

טוב, תודה. ארבל, את רוצה להתייחס לנושא ההסתייגויות.

ארבל אסטרחן:

הנושא פה הוא בקשת הממשלה להקדים את הדיון בקריאה הראשונה.

אלעזר שטרן (יש עתיד):

מה הנימוק?

היו"ר יואב קיש:

לא, שמענו את הנימוק. אני רוצה רגע להתייחס לשאלה שלך על ההסתייגויות
בקצרה.

ארבל אסטרחן:

זה באמת לא תקין אם הוגשו השגות מאת הציבור והמשרד לא קיבל אותן. יכול
להיות שיש איזושהי בעיה בתקשורת הזו, אבל, קודם כול, זה לא מונע מהוועדה פה
לדון.

אלעזר שטרן (יש עתיד):

נכון.

ארבל אסטרחן:

ואני מתארת לעצמי שנציג המשרד יבדוק שוב, האם באמת התקבלו הסתייגויות? הוא
אומר שהכתובת שלו היא זו שניתנה, ושהוא לא קיבל את הדברים, אז זה אפילו לא
דרך איזה מישהו שלישי.

ישראל אייכלר (יהדות התורה):

שלחו את זה בדואר כנראה. עד חודש זה יגיע.

ארבל אסטרחן:

ומובן, אגב, בהקשר להערה הקודמת של חבר הכנסת אייכלר, שמשרד שפרסם נושא
לקבלת הערות, בוודאי מעיין בו לפני שהוא בא לכנסת בעניין הזה. אבל זה לא
מונע פה מהוועדה לדון בזה, והמשרד צריך - - -

היו"ר יואב קיש:

טוב.

אלעזר שטרן (יש עתיד):

רגע, והדבר השני, עצם הנימוק על הפטור, ראוי שיינתן כאן?

ארבל אסטרחן:

ניתן כאן.

אלעזר שטרן (יש עתיד):

מה?

ארבל אסטרחן:

ניתן על-ידי נציג המשרד, הסביר למה העניין הזה דחוף. לא רק זה, המשרד בכלל
רצה לבקש פטור בכל הקריאות, והוועדה הזו לא נוהגת לעשות את זה, ונותנת פטור
רק - - -

היו"ר יואב קיש:

טוב. תודה.

עכשיו נצביע על הרוויזיה, שבעצם מי שמצביע בעד הוא בעד הרוויזיה, לצורך
העניין?

קריאה:

כן.

היו"ר יואב קיש:

אוקיי. אז נתחיל עם הנגד, כי זה יותר פשוט לי. יש את הצעת הרוויזיה של
אלעזר שטרן. מי נגד ההצעה? שירים את ידו. ביטן, אתה מצביע או לא? שבעה. מי
בעד הרוויזיה?

אתי בן יוסף:

ארבעה.

היו"ר יואב קיש:

רגע, ספרת גם אותה? ארבעה. מי נמנע? אין נמנעים.

הצבעה

בעד הרוויזיה – מיעוט

נגד – רוב

נמנעים – אין

הרוויזיה לא נתקבלה.

היו"ר יואב קיש:

שבעה נגד, ארבעה בעד. הרוויזיה נדחתה.

רגע, חכו שנייה.

דוד ביטן (הליכוד):

רגע, תן פטור מחובת הנחה פה. אמרתי לך, זה הכול מחוץ לסדר-היום. בהסכמה.

היו"ר יואב קיש:

מה?

דוד ביטן (הליכוד):

יש את החוק הזה של נורית קורן.

היו"ר יואב קיש:

לא, הוא לא עולה בכלל. זה לא רלוונטי, כי הוא לא עולה.

דוד ביטן (הליכוד):

עולה. למה לא עולה? בגלל שאין פטור הוא לא עולה.

היו"ר יואב קיש:

לא עולה. לא, הממשלתי לא עולה.

דוד ביטן (הליכוד):

לא, יש להם הסכמה של ועדת השרים.

היו"ר יואב קיש:

הממשלתי לא עולה. דוד, תבדוק את זה, הרגע אמרו.

דוד ביטן (הליכוד):

איזה ממשלתי לא עולה?

שולי מועלם-רפאלי (הבית היהודי):

חברים, תהיו מתואמים על איזה חוקים אתם מדברים, ובואו נתקדם.

דוד ביטן (הליכוד):

מדברים פה רק לתת להם פטור, ואחר כך נתווכח.

ארבל אסטרחן:

זה לא על סדר-היום אבל.

דוד ביטן (הליכוד):

אז מה? שיוסיף.

היו"ר יואב קיש:

אני לא יכול, זה לא על סדר-היום, אני צריך לקבוע פגישה.

דוד ביטן (הליכוד):

אז תוסיף למחר.

היו"ר יואב קיש:

נעשה היום פגישה ב-15:00

דוד ביטן (הליכוד):

אז תוסיף את זה ל-15:00.

היו"ר יואב קיש:

נודיע, יהיה דיון נוסף.

אתי בן יוסף:

ואף אחד לא יודע על מה מדובר.

היו"ר יואב קיש:

דוד, עזוב, אני לא אוהב את הזבנג וגמרנו הזה. אטפל בזה, בסדר.

א. בקשת יו"ר ועדת החוקה, חוק ומשפט להעברת הצעות החוק הבאות מוועדת הכלכלה
לדיון בוועדת החוקה, חוק ומשפט:

1. הצעת חוק השכירות והשאילה (תיקון – הגבלה על העלאת דמי השכירות),
התשע"ה-2015, (פ/604/20), של חה"כ תמר זנדברג

2. הצעת חוק שכירות הוגנת (הוראת שעה ותיקוני חקיקה), התשע"ה-2015,
(פ/1240/20), של חה"כ אורלי לוי אבקסיס

3. הצעת חוק שכירות הוגנת (הוראת שעה ותיקוני חקיקה), התשע"ה-2015,
(פ/1900/20), של חה"כ דב חנין וקבוצת חברי כנסת

4. הצעת חוק שכירות הוגנת (הוראת שעה ותיקוני חקיקה), התשע"ה-2015,
(פ/1229/20), של חה"כ סתיו שפיר וקבוצת חברי כנסת

5.הצעת חוק שכירות הוגנת (הוראת שעה ותיקוני חקיקה), התשע"ה-2015,
(פ/2019/20), של חה"כ רועי פולקמן

6. הצעת חוק שכירות הוגנת (הוראת שעה ותיקוני חקיקה), התשע"ה- 2015 , (פ/
1217/20), של חה"כ יאיר לפיד ויעל גרמן

היו"ר יואב קיש:

אנחנו עוברים לנושא הבא על סדר-היום: בקשת יו"ר ועדת החוקה, חוק ומשפט
להעברת הצעות החוק הבאות מוועדת הכלכלה לדיון בוועדת החוקה, חוק ומשפט: חוק
השכירות והשאילה, של חברת הכנסת תמר זנדברג; חוק שכירות הוגנת, של חברת
הכנסת אורלי לוי אבקסיס; חוק שכירות הוגנת, של דב חנין וקבוצת חברי כנסת;
חוק שכירות הוגנת, של סתיו שפיר וקבוצת חברי כנסת – יש הסכמה – חוק שכירות
הוגנת, של חבר הכנסת רועי פולקמן; חוק שכירות הוגנת, של יאיר לפיד ויעל
גרמן.

אז יש לנו את כל ההצעות האלה, שהדיון היה בין ועדת החוקה, חוק ומשפט לבין
ועדת הכלכלה. רועי, אתה פה כאחד המציגים. אתה יכול להסביר ולהגיד: האם יש
הסכמות? אין הסכמות?

רועי פולקמן (כולנו):

פניתי ללב פה של גיל, חשבתי שיש מקום שזה יהיה בכלכלה, אבל ביקשו שזה יהיה
בחוקה. אני חושב, קודם כול, שזה היה יכול וצריך להיות בכלכלה, לא ראיתי
סיבה מיוחדת להעביר את זה.

היו"ר יואב קיש:

אבל במה אתה תומך עכשיו.

רועי פולקמן (כולנו):

אני חייל נאמן. אתמוך בבקשה של - - -

היו"ר יואב קיש:

אבל יש הסמכות עם כבל?

רועי פולקמן (כולנו):

היו שיחות עכשיו עם כבל, והיו הסכמות, ואקבל את העמדה - - -

היו"ר יואב קיש:

כבל הסכים.

רועי פולקמן (כולנו):

זה לא נחוץ. כל עוד זה יעבור, ויעבור מהר.

היו"ר יואב קיש:

אוקיי. אז מכיוון שיש הסכמות, אני גם לא מביא פה לדיון עמוק מדי, אלא אם
מישהו עוד רוצה להתייחס.

רועי פולקמן (כולנו):

אני רק מבקש שגיל יגיד שזה יעבור מהר.

יואל חסון (המחנה הציוני):

אדוני, אני רוצה לומר משהו.

היו"ר יואב קיש:

בבקשה, יואל.

יואל חסון (המחנה הציוני):

זה שיש כאן הסכמות, זה מטריד אותי.

היו"ר יואב קיש:

אתה מעדיף שלא יהיו הסכמות?

יואל חסון (המחנה הציוני):

זה מעלה חשד שיש כאן דברים שאנחנו לא יודעים. אבל מכיוון שאני דואג לעתיד
החוק הזה, שהוא חוק חשוב סך הכול, בוא ניתן לזה צ'אנס ונראה - - -

היו"ר יואב קיש:

אני רק רוצה, לא נמצא פה ניסן, אבל בהחלט החוק הזה חייב לעבור בהקדם, ואני
יודע שהוועדה עמוסה. וכל חוק, לפני שאני שוקל להעביר אותו לוועדת החוקה,
אני בדרך כלל רוצה לשמוע מניסן את לוחות הזמנים שלו. ולכן אשמח, גיל, כיוון
שהוא לא פה, שתיתנו לי תשובה, למרות שאני לא מתנה את זה כרגע באישור של
העניין הזה, אבל תיתנו לי תשובה על העניין הזה מתי זה יושלם.

אוקיי. אז אני ממליץ לכנסת לשנות את ההחלטה, ולהעביר את הצעות החוק שדיברנו
עליהן, בנושא השכירות והשאילה, לוועדת החוקה, חוק ומשפט.

אלעזר שטרן (יש עתיד):

אפשר לשאול שאלה ששאלו קודם את היועצת המשפטית?

היו"ר יואב קיש:

כן.

אלעזר שטרן (יש עתיד):

נדמה לי ככה שאלו אותך על חוק אחר. בדרך כלל, איפה חוקים שדנים בשכירות?
באיזה ועדה היו נדונים?

היו"ר יואב קיש:

טוב, אני מוותר על השלב הזה.

ארבל אסטרחן:

אבל רק אגיד, שפה אני פחות חד-משמעית מאשר - - -

היו"ר יואב קיש:

אתה רוצה לדעת את דעתה? לא, איתן נתן את התשובה עשר פעמים - - -

יואל חסון (המחנה הציוני):

- - - של היועצת המשפטית.

היו"ר יואב קיש:

בבקשה, אם אתה רוצה.

יואל חסון (המחנה הציוני):

מה, זה בניגוד לתקנות הוועדה שלנו?

היו"ר יואב קיש:

היא לא חד-משמעית.

אוקיי, אני מעלה את זה להצבעה.

יואל חסון (המחנה הציוני):

רגע, שנייה, יש לי עוד שאלה.

היו"ר יואב קיש:

לא, יואל, דיברת, סליחה.

היו"ר יואב קיש:

האם זה על דעתו של יושב-ראש ועדת הכלכלה?

היו"ר יואב קיש:

התשובה היא: כן.

שולי מועלם-רפאלי (הבית היהודי):

כן. זה מה שאמרו פה לפני רגע.

יואל חסון (המחנה הציוני):

טוב, רציתי לוודא לפרוטוקול.

היו"ר יואב קיש:

מי בעד ההמלצה להעברה, כמו שאמרתי, של הכנסת לוועדת החוקה, חוק ומשפט?
שירים את ידו. מי נגד? מי נמנע? אחד.

הצבעה

בעד ההצעה להעביר את הצעת החוק לוועדת החוקה, חוק ומשפט – רוב

נגד – מיעוט

ההצעה נתקבלה.

היו"ר יואב קיש:

ההצעה התקבלה.

יואל חסון (המחנה הציוני):

נא לרשום בפרוטוקול שהצבעתי בעד. מנהלת הוועדה, הייתי בעד.

רועי פולקמן (כולנו):

יואב ודוד, נושא ימי חופש לא היום בבקשה.

היו"ר יואב קיש:

בסדר. אנחנו דוחים למחר את נושא הוועדה בימי החופשה הנוספים.

אנחנו סוגרים את הישיבה, ותיקבע פגישה אחרת בהמשך.

הישיבה ננעלה בשעה 11:47.
