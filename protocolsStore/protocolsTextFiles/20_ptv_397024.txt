הכנסת העשרים

מושב רביעי

פרוטוקול מס' 308

מישיבת ועדת הכנסת

יום רביעי, ט' בטבת התשע"ח (27 בדצמבר 2017), שעה 9:30

סדר היום:

א. בקשה להעברת הצעת חוק התקשורת (בזק ושידורים (תיקון-אסדרת ערוצים
ייעודיים) התשע''ח-2017 (פ/4143/20) מוועדת הכלכלה לדיון בוועדה משותפת של
ועדת הכלכלה וועדת הכנסת

ב. קביעת ועדה לדיון בהצעה לסדר היום בנושא: ''הנצחת זכרם של קורבנות הטבח
בכפר קאסם''.

נכחו:

חברי הוועדה:

יואב קיש – היו"ר

חברי הכנסת:

שרן השכל

מיכאל מלכיאלי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אהובה שרון, חבר תרגומים

בקשה להעברת הצעת חוק התקשורת (בזק ושידורים (תיקון-אסדרת ערוצים ייעודיים)
התשע''ח-2017 (פ/4143/20) מוועדת הכלכלה לדיון בוועדה משותפת של ועדת
הכלכלה וועדת הכנסת

היו"ר יואב קיש:

בוקר טוב. אני פותח את ישיבת ועדת הכנסת. יש לנו על סדר היום שני נושאים.
הישיבה כאן תהיה קצרה מכיוון שהמליאה מתכנסת ויש לנו אישור מיוחד לקיים את
הישיבה הזאת ולכך יש שתי סיבות: האחת, הנושאים כאן הם בהסכמות, אין כאן
עניין שדורש יותר מדי זמן דיון ולכן, מכיוון שלא מדובר בהרבה זמן, אני מניח
שזה ייפתר מהר, והסיבה השנייה היא שמדובר בנושאים דחופים.

אני מעלה לסדר היום את בקשתה של חברת הכנסת שרן השכל שנמצאת כאן לידי
להעברת הצעת חוק התקשורת, (פ/4143/20), מוועדת הכלכלה להצעה לדיון בוועדה
משותפת של ועדת הכלכלה וועדת הכנסת.

יש כאן לפנינו הצעה לוועדה משותפת לוועדת הכלכלה ולוועדת הכנסת לדיון בהצעת
חוק התקשורת (בזק ושידורים) (תיקון – אסדרת ערוצים ייעודיים), התשע"ז-2017
(פ/4143/20).

הוועדה המשותפת תהיה בת 12 חברים, שישה מכל ועדה לפי ההרכב הבא:

מטעם ועדת הכלכלה: יואב קיש – יו"ר, יעקב אשר, דב חנין, יעקב פרי, עיסאווי
פריג' ואיתן כבל.

מטעם ועדת הכנסת: רוברט אילטוב, יואב בן צור, שולי מועלם רפאלי, אברהם
נגוסה, רועי פולקמן ואיילת נחמיאס ורבין.

זו ההצעה. אני רוצה לומר שהסיבה לדחיפות בכל המהלך, אפשר לומר את זה בצורה
הכי ברורה, קריסה של הערוצים הייעודיים. מי שאנחנו כמובן שומעים עליו
בכותרות זה ערוץ 20. אין ספק שהרפורמה שהממשלה מתכוונת להעביר, יש לה
דחיפות וחשובה לנו הנוכחות של מגוון תקשורתי, תחרות ולשמר את הערוצים
הייעודיים כולם. לכן הכוונה בהחלט לעשות כאן הליך חקיקה מהיר ויעיל.

אני אאפשר לשרן השכל, שהיא יוזמת החוק, לומר כמה מלים.

שרן השכל (הליכוד):

תודה רבה. עד היום כל חקיקה שנוגעת לנושאים של תקשורת, אם היא משודרת או
תקשורת אחרת, זה איזשהו תפוח אדמה לוהט גם מבחינתנו כאשר אנחנו פוחדים לגעת
ולעשות שינויים דרמטיים גם מפחד ואיומים אולי לאיזה שהם סיקורים רעים, אם
זה על חברי כנסת, אם זה על דברים שאנחנו עושים, ולכן לרוב לא נוגעים
בנושאים האלו שנוגעים לשוק התקשורת.

החוק הזה הוא חוק חשוב, הוא חוק שלמעשה יבוא וישנה, יבוא ויסיר רגולציה,
יסיר בירוקרטיה, יסיר פיקוח מיותר שיש היום. שוק התקשורת בישראל הוא שוק
מאוד סבוך ומאוד מפוקח עם הרבה מאוד רגולציה. למעשה זה לא נותן מרחב נשימה,
גם לא לערוצים הייעודיים אבל גם לא לערוצים מסחריים וכולי. לכן הצעת החוק
הזו באה להיטיב ביחד אתם.

הצעת החוק הזו צריכה לדון לעומק. אני חושבת שבגלל זה עד היום היא לא דנה גם
בוועדת הכלכלה כי יש איזשהו פחד לגעת בזה.

היו"ר יואב קיש:

אני לא בטוח. אני לא חושב. יש חילוקי דעות. לא הייתי משתמש במילה פחד. יש
חילוקי דעות וזה לגיטימי.

שרן השכל (הליכוד):

יש חילוקי דעות. אני שמחה שאנחנו מקימים ועדה חדשה. זו בעצם ההצעה שלי כדי
באמת לדון לעומק בכל הנושא הזה של אסדרת ערוצים ייעודיים.

אני חושבת שהיום, כשאנחנו שומעים שערוץ תקשורת במדינת ישראל עומד להיסגר,
זה לא יכול לקרות תחת המשמרת שלנו. אנחנו צריכים לדאוג לכך שהתקשורת תהיה
חופשית, שיהיה ביטוי לכמה שיותר מגוון של דעות ועמדות, ולכן הדבר הזה חשוב.
לכן אני מבקשת להעביר את זה לוועדה משותפת שתקום בראשותך.

היו"ר יואב קיש:

תודה רבה. אני רוצה לומר שבאמת ההחלטה הזו לוועדה היא בתיאום ובהסכמה כמובן
עם יושב ראש ועדת הכלכלה איתן כבל שכמובן הוא גם חבר בוועדה והוא הבין את
הדחיפות. בגלל שאנחנו רוצים לטפל בזה בדחיפות, בלוחות זמנים, נתן לי להיות
יושב ראש הוועדה, לנהל את זה ולקדם את זה בהקדם האפשרי.

הקראתי את ההחלטה ואני מבקש להעלות אותה להצבעה.

מי בעד הבקשה להעברת הצעת חוק לוועדה המשותפת כפי שהוקראה? מי נגד? מי
נמנע?

הצבעה

בעד – פה אחד

הבקשה להעברת הצעת חוק התקשורת (בזק ושידורים (תיקון-אסדרת ערוצים
ייעודיים) התשע''ח-2017 (פ/4143/20) מוועדת הכלכלה לדיון בוועדה משותפת של
ועדת הכלכלה וועדת הכנסת' נתקבלה.

היו"ר יואב קיש:

ההחלטה התקבלה פה אחד.

סעיף שני שעל סדר היום, אני לא רואה כאן אף אחד מהמציעים ולכן הוא יחכה
לדיון אחר.

אני נועל את הישיבה. תודה רבה לכם.

הישיבה ננעלה בשעה 09:37.
