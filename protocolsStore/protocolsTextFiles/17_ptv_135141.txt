הכנסת השבע-עשרה נוסח לא מתוקן

מושב שלישי

פרוטוקול מס' 11

מישיבת הוועדה המשותפת של ועדת הכנסת וועדת הכספים

מיום רביעי, י' בטבת, התשס"ח (19 בדצמבר, 2007) בשעה 10:00

סדר היום:

תקציב הכנסת לשנת 2008

נכחו:

חברי הוועדה:

דוד טל – היו"ר

יואל יולי אדלשטיין

אלי אפללו

נסים זאב

אסתרינה טרטמן

שלי יחימביץ

איתן כבל

יעקב ליצמן

יעקב מרגי

גדעון סער

ראובן ריבלין

מוזמנים:

אבי בלשניקוב – מנכ"ל הכנסת

אבי לוי – חשב הכנסת

נדב כספי

מירה פיירשטיין

שירלי אברמי – מנהלת מ.מ.מ

גילה רוטשילד

ייעוץ משפטי: ארבל אסטרחן

מנהלת הוועדה: אתי בן יוסף

רשמת פרלמנטרית: לאה קיקיון

 

תקציב הכנסת לשנת 2008

היו”ר דוד טל:

חברי הכנסת, אני מתכבד לפתוח את ישיבת הוועדה. על סדר היום –הצעת התקציב
לשנת 2008. אני רוצה להקדים ולומר שראיתי מבעוד מועד את התקציב, ישבתי עם
מנכ"ל הכנסת והחשב, אבי לוי, ביקשתי את כל ההבהרות – כל מה שאני חושב שחברי
הכנסת צריכים לקבל. מה שמונח לפניכם הוא תקציב שקוף מעין כמוהו. אני מבקש
מאבי לוי שיציג במקרו, בגדול, את התקציב ולאחר מכן נרד לפרטים, ואם יהיה מי
מחברי הכנסת שירצה להתייחס – יוכל.

יש כאן תוספת של 58 מיליון שקלים שחלק גדול ממנו – 25 מיליון, הוא עבור מס
ערך מוסף. כשהכנסת גמרה לבנות, כשהיא מקבלת את הבניין, בשיטת PFI – על פי
כללי מע"מ צריך לשלם את מלוא הסכום. מעבר לכך יש את נושא אחזקת הבניין
החדש. צריך לתחזק, לשמר, לדאוג לנושאי מחשוב וריהוט וכל שאר הדברים. לכן,
בעצם, התוספת הגדולה הזו בשנה זו. מעבר לכך יש תוספת להשלמת החזר הון
ועבודות נוספות בסדר גודל של 18 מיליון שקלים. היה תכנון מסוים שבנקודת זמן
אחרת שינו – על פי דרישות ובקשות. אבי לוי יוכל לתת את הפירוט המתאים. זה
גבה עוד 18 מיליון שקלים. כמו כן יש תשלום שנתי בגין חניון הלאום ששם יש
450 חניות.

מעבר לכך אמר המנכ"ל בסיור – יש תוספת בגין תשלום ארנונה, ויש עוד 2 מיליון
שקלים עבור מים וחשמל. לאחר מכן – הייתי רוצה לשאול לגבי נושאים פרטניים.
אמרתי שתוכלו להתייחס.

אבי לוי:

כפי שציין יושב ראש הוועדה- גולת הכותרת בתקציב שלפניכם היא התוספת
המתבקשת, בסדר גודל של 58 מיליון שקל עקב הקליטה של אגף הוועדות הנוסף
בבניין קדמה. הפירוט נמצא בדף שצורף בעמוד האחרון בחוברת שלפניכם.

שלי יחימוביץ:

אני מבקשת הצעה לסדר.

ראובן ריבלין:

הורידו מהפעילות של המ.מ.מ?

שלי יחימוביץ:

הישיבה הזו היא מאד חשובה. אנחנו מקימים כאן מהומות גדולות ובצדק רב על כך
שלא מתאפשר לנו לראות בזמן את תקציב המדינה ואת טיוטת חוק ההסדרים, מתרעמים
על כך שהממשלה מקבלת חבילת "מחליטים" אדירה שלושה ימים לפני ההצבעה בלי
שתהיה אפשרות לקרוא את תוכנה. כשם שאנחנו ביקורתיים כלפי הממשלה אני חושבת
שכך אנחנו צריכים להפנות את אותה ביקורת או את אותה דרישה בדיוק כלפי
עצמנו.

היו”ר דוד טל:

קיבלתי את דברייך, רק אני חושב שלא דומה תקציב המדינה לתקציב הכנסת.

לכן אמרתי בתחילת דבריי שביקשתי, ונתבקשו גם המנכ"ל וגם החשב – לאחר שראיתי
את התקציב בפעם הראשונה, שכל הפרטים יונחו כאן לעין כל.

שלי יחימוביץ:

לי לא מספיק לעיין בחוברת כזו – בוודאי לא ברפרוף עכשיו. אני מוניתי רק
אתמול להיות חברה בוועדה הזו בידי יושב ראש הסיעה שלי - -

היו”ר דוד טל:

נאמר לי כאן שהתקציב הופץ, אבל היות ולא היית חברה מן המניין, אלא את רק
מחליפה מישהו - -

שלי יחימוביץ:

ביררתי את הסוגיה והבנתי שחברי ועדת התקציב קיבלו את זה לפני יומיים - -

גדעון סער:

אני קיבלתי הבוקר.

שלי יחימוביץ:

אז על אחת כמה וכמה. אני חושבת שכדי ללמוד את התקציב, והרי מדובר בביתנו
שלנו - -

היו”ר דוד טל:

אם לא תרצו לאשר אותו היום – לא נאשר, יהיה לנו עוד זמן.

שלי יחימוביץ:

תן לי לסיים. לא רק שאני חושבת שחברי ועדת התקציב כבר היו צריכים לקבל את
התקציב הזה לפני חודש ימים כדי ללמוד אותו, כדי להעיר הערות וכדי לבדוק את
הסעיפים - כשם שמצופה מחברי כנסת לעשות גם לגבי תקציב המדינה, על אחת כמה
וכמה בתוך ביתם שלהם – אלא שלא רק חברי ועדת התקציב היו צריכים לקבל את
הטיוטה, אלא כל חברי הכנסת, הרי מדובר בעבודה שלנו, במשכן שלנו. אני לא
רואה סיבה לחיפזון הזה. בשולי הדברים אני אוסיף שוועדת תקציב הכנסת אינה
ועדת החוץ והביטחון ולכן אני לא מבינה את החשאיות שאופפת את הפעילות שלה,
ומדוע הישיבות שלה לא מפורסמות באתר הכנסת כמו ישיבות של כל ועדה אחרת?

אבי בלשניקוב:

מפורסם.

שלי יחימוביץ:

אפילו הסיור של אתמול לא פורסם בלו"ז של הכנסת.

אבי בלשניקוב:

הזמנו את כולם. התחננו לחברי הכנסת שיבואו לסיור. נתנו את כל הנתונים
המספריים, התקציביים. אפילו העוזר שלך התקשר ללשכתי בשעות הבוקר כדי לדעת
בדיוק את השעה המדויקת.

שלי יחימוביץ:

כי נודע לו מיודעי דבר שיש סיור.

אבי בלשניקוב:

לא היית בתוך ישיבת הוועדה. זו הסיבה.

אתי בן יוסף:

ההזמנה מפורסמת באתר הכנסת.

היו"ר דוד טל:

חשב הכנסת יציג את התקציב.

אבי לוי:

כפי שאמרתי – התוספת המתבקשת היא עקב קבלת המבנה הנוסף, בניין הוועדות,
שבשטחו הוא מחצית פרויקט קדמה – כ- 16 אלף מטר. המשמעות היא שאנחנו למעשה
ב- 2008 נתחיל לשלם את דמי ההקמה השנתיים במלואם וגם חוב שנצבר כתוצאה מזה
שנעשו עבודות נוספות בפרויקט הזה שהשתנו תוך כדי הבניה. עבודה מהסוג הזה,
שזה לא פרויקט שגרתי, כאשר מטילים על יזם לממן, לתכנן, לבנות ולמסור את
המבנה בסוף התקופה -ולקבל עליו תשלום במשך תקופה ארוכה של 25 שנה – במקרים
כאלה, כאשר יוצאים במכרז, לא יוצאים בתוכניות מדויקות לגבי המפרט שהוגש
לקבלן ולכן השינויים הצפויים הללו הם שינויים מקובלים בסדר גודל כזה של
פרויקט.

התשלומים הנוספים חוץ להחזר דמי הון ודמי הקמה – יש עלויות נוספות שקשורות
בתפעול השוטף, כמו למשל מה שצוין פה – לגבי הארנונה, 4 מיליון שקל נוספים,
חשמל, מים, גז לחימום, צריך לפרוס אנשים אחרת – וזה אומר כוח אדם נוסף של
המשמר ושל הסדרנים, יש נושא של אחזקת מערכות הביטחון שהותקנו שם, שזה מוטל
עלינו, ויש, כמובן, מה שהוזכר קודם – העניין של תשלום מס ערך מוסף שאנחנו
משלמים עם קבלת המפתחות.

אילולא השינויים האלה היינו מגישים תקציב ששונה בסדר גודל של 2.5%, שזה
אפילו פחות מהאינפלציה הצפויה. יש פירוט בהמשך.

ראובן ריבלין:

קודם כל אני רוצה שתפרט לנו את תקציב המ.מ.מ ואני רוצה להביא בפני החברים
את העובדה שיש פעילויות מהותיות גם בכנסת והן חשובות ביותר, מלבד הפעולות
הטקסיות המרשימות והפעילויות המהותיות הפכו להיות גולות הכותרת של עבודת
הכנסת מול הממשלה. המ.מ.מ היום - -

היו”ר דוד טל:

אפילו יש היקפים יותר גדולים במ.מ.מ.

ראובן ריבלין:

היום, דו"חות של המ.מ.מ - לא מהין שר אחד או איש מקצוע אחד ממשרדי הממשלה
לבוא ולומר שהעובדות בו אינן נכונות, משום שהם יודעים שפעמים רבות הם טענו
כך והתברר, בסופו של דבר שבכל הנימוקים הם לא הצליחו להוכיח. ולכן, המ.מ.מ
– אחרי שנציבות הדורות הבאים כבר זיכרונה לברכה - הנושא המהותי של העבודה
הכל כך חשובה שיצרנו בכנסת, מתוך הבנה שחברי הממשלה מובלים לכנסת ואומרים
שבין כה אנחנו לא מבינים שום דבר, היכולת הלעומתית של הכנסת לאמוד ולהבין
את החומר כדי להביא להכרעה – זה דבר שצריך לחזק אותו. חשבתי שעבודת המ.מ.מ
תתוגבר השנה ולא תופחת. האם זה נכון שהיא הופחתה?

דבר שני, מדוע מוצא לנכון הכותב או מכין התקציב לציין את כיכר הכנסת כאילו
אנחנו חוסכים בכיכר הכנסת. זה פרויקט חד פעמי שנוצר ב- 2005 כתוצאה מעבודות
של עירית ירושלים בכניסה לכנסת באזור האוצר. זו היתה הוצאה חד פעמית ואני
לא מבין מה הסעיף התקציבי שמראה שאנחנו כאילו חוסכים. הוא הדין בעניין מרכז
המבקרים. היה רעיון להקים את המרכז ואין לי ביקורת על ההחלטה לגביו - -

היו”ר דוד טל:

בקטע הזה אני לוקח על עצמי – ביקשתי מהם פירוט על מה שהיה.

ראובן ריבלין:

- - -

קריאות:

ב- 2006.

היו”ר דוד טל:

הטענה צריכה להיות אלי, אבל זה היה מתוך כוונה טובה - -

ראובן ריבלין:

כל פעם נחזור לביבי, שהוא אשם בכל - -אל תתבזו, חברים, כשאתם עושים דו"ח
כספי.

היו”ר דוד טל:

אני ביקשתי שיהיה מונח זה לעומת זה, כדי שאפשר יהיה לעשות אנלוגיה. מה אז
היה, וזה איננו יותר.

אבי בלשניקוב:

גם לא היתה הוצאה על כיכר הכנסת.

ראובן ריבלין:

-   - -

אסתרינה טרטמן:

אני מציעה שלא נעבור לפסים פוליטיים.

היו”ר דוד טל:

אני ביקשתי שקיפות יתר, אולי טעיתי.

גדעון סער:

אני רוצה להזכיר את הדיונים בוועדה הזו על תקציב 2007 שבהם התערבתי והצלחתי
במקרה זה, למנוע את הקיצוצים שהוצעו אז בתקציב המ.מ.מ ואין לי כוונה לסטות
מכך גם הפעם. אין אפשרות לפגוע בתקציב המ.מ.מ. זה הכוח שמעמיד את הבסיס
העיוני, בסיס הידע בפעילות של חברי הכנסת, פעמים רבות מול מידעים בלעדיים
שמביאה הממשלה. בנושא של מטלות היו יחידות שבוטלו, כפי שנאמר, כמו נציבות
הדורות הבאים - והתפקידים הועברו. היה הנושא של החוק של עמירה דותן שהיתה
בו הבהרה שללא ספק הוסיפה עוד מטלה על המ.מ.מ אם כי בעיקר על הרשות למעמד
האישה. אני מציע לתגבר את תקציב המ.מ.מ כנקודת מוצא לעומת התקציב של שנה
שעברה.

אני רוצה לשאול – הורדה של 2,2 מיליון בשירותים מקצועיים סעיף 15 – אני
רוצה הבהרה לגבי 15,21, 23 ו-35 רק ברמה של הסברים מה בדיוק נגרע.

אסתרינה טרטמן:

למרות שכמו שכבר צויין כבר – קיבלנו את התקציב הבוקר, אבל הספקתי להעיף
עליו מבט – יש לי הערה ידידותית. בעיקרון, שתועיל ליושבים סביב השולחן.
התקציב אכן שקוף, ברור ונהיר. הייתי שמחה אם היו מוסיפים רובריקה קטנה של
ניצול. אם היא היתה היה לי קל יותר להתייחס להערות שנשמעו כאן.

היו”ר דוד טל:

את צודקת, אבל תהיה תשובה.

אסתרינה טרטמן:

כשאני קוראת תקציב – אני נוהגת להתייחס גם לקיים, ולא רק לחמורה, אלא "דין
פרוטה כדין מאה", אבל יש לי שאלות קטנטנות כדי להבהיר.

סעיף 12 – השתתפות בהוצאות משפטיות של ח"כים. זה לא היה ב- 2006 ולא
ב-2007. אמנם סכום של 100 אלף שקל – אך זה לא היה עד היום. אני רוצה לדעת
מה הרעיון.

ראיתי את מה שראו חבריי בסעיף 13 לעניין המ.מ.מ. אני מנועה מלהגיד יכול
להיות שהיה תמיד תקציב בסכום מיותר. אני רוצה רק לדעת אם הבאתם בחשבון
קישור לסעיף 30 – כשאנחנו

כאן בחדר הזה דנו על נושא נציבות הדורות הבאים – להעביר את זה למ.מ.מ - האם
יש חוט שני שמוביל בין שני הרעיונות האלה? לגבי ציוד ומסמכים אשאל אחר כך.

ייעוץ לערוץ הכנסת – שאלת תם: מה זה?

אני רציתי דווקא לתת צל"ש. קראתי בעיתונים שהכנסת הנוכחית מרבה בטקסים
ועושה פעילות מאד אינטנסיבית. אני ציפיתי באופן טבעי עם ריבוי כנסים,
שלטעמי מוסיף הרבה נופך ויתרון גדול כי יש להם משמעות ומשקל, שהתקציב הכללי
של טקסים והנצחה התקציב הזה יעלה. שמחתי לראות שדווקא בנישה הזו התקציב
קוצץ.

נסים זאב:

יותר טקסים לא אומר יותר עלויות. עושים טקסים צנועים.

אסתרינה טרטמן:

סעיף 60- אני רואה שיש פה מגמה לכנסת להעסיק סטודנטים. היום מועסקים פה
סטודנטים, למיטב ידיעתי, באמצעות קרנות שונות. יש פה תקציב חדש שלא היה
בשנים קודמות. אם הכוונה אכן להעשיר ולסייע לחברי הכנסת בעוד מסייעים
סטודנטים למערכת – דבר שמתבקש, כי הסוגיה הזו באה לוועדה הזו שוב ושוב על
הקשיים של חברי הכנסת לעמוד במטלות שמוטלות עליהם בגדול. יבורך, רק רציתי
לקבל הבהרה מה המשמעות.

יעקב ליצמן:

אני רוצה לברך את חשב הכנסת. בדרך כלל התקציב של הכנסת קשה יותר מתקציבים
אחרים. יש הרבה בעיות פוליטיות גם בתוך. לכן הייתי רוצה לנגוע בכמה דברים.
קודם כל הייתי רוצה לדעת איפה הסעיף של הנסיעות לחו"ל.

היו”ר דוד טל:

אני חושב שמופיע כ- -

יעקב ליצמן:

קשרי חוץ.

יעקב ליצמן:

אפשר לכתוב "נסיעות לחו"ל". למה לכתוב "קשרי חוץ"?

אבי בלשניקוב:

זה משלחות נכנסות.

יעקב ליצמן:

הייתי מצפה שבאותו דו"ח תדווחו לנו מי נסע ולאן.

היו”ר דוד טל:

זה מופיע. בוועדת הכספים אנחנו מקבלים דו"ח עם שמות מי נסע ולאן?

יעקב ליצמן:

דבר אחרון – אני רוצה לדעת מבחינת כוח האדם שיש כאן – שיא כוח האדם, איך זה
מתקיים? מי מכניס עובדים, מי עובר מכרז, באיזה מקומות ממנים דוברים, באיזה
מקומות לא, באיזה מקומות הם עובדי מדינה ובאיזה לא, זה דבר חשוב, כי אני
רואה בזה הפליות בין אנשים לאנשים.

היו”ר דוד טל:

רק להעיר – הכנסת החליטה להוסיף 6 תקנים – 5 תקנים לערבים ותקן אחד
לאתיופי. ניסו לעשות איזונים מתאימים כדי שלא יהיו פערים באנשים מסוימים
שיתקבלו ולא מרבדים אחרים של החברה הישראלית.

יעקב ליצמן:

אני מצטרף למה שנאמר לגבי המ.מ.מ.

היו”ר דוד טל:

כולנו מוקירים ומכירים את העבודה. אנחנו יודעים גם שהיקפי העבודה שם עלו ב-
50%.

שלי יחימוביץ:

כל מה שאגיד לוקה בחסר – לא התאפשר לי לעשות עבודה יסודית ואני חוזרת על
בקשתי שהדברים יחולקו חודש לפני - -

היו”ר דוד טל:

חודש לפני?

שלי יחימוביץ:

כן. תקציב המדינה - -

היו”ר דוד טל:

לא דומה תקציב הכנסת לתקציב המדינה.

שלי יחימוביץ:

העובדה שעברתי ביעף על הסעיפים לא הופכת אותי לברת סמכא ובוודאי ובוודאי
אין לי את הכלים לשאול שאלות רציניות. הייתי מעדיפה שלישיבה כמו זו נבוא
כבר אחרי שהפנינו את השאלות ואחרי ש היתה היערכות לתת לנו תשובות.

לגופו של התקציב – אני רוצה לשבח את המנכ"ל על סעיף שנדרשה לו גם מידה של
אומץ לב – והוא ביטול קרן הכנסת לפעולות מיוחדות, של מלגות וכן הלאה
לנזקקים. לא פשוט לעשות מהלך כזה, אני יודעת, אבל זה בהחלט לא תפקידה של
הכנסת לחלק תרומות ומענקים. חשבתי על כך לא פעם ואני שמחה שנמצא אומץ הלב
המתאים לבטל את זה. תשומת הלב פה לנזקקים צריכה להיעשות באמצעות חקיקה
ושינויים מבניים, לא באמצעות נדבות ותרומות, ועל הסעיף זה אני מבקשת לברך
אותך.

כיוון שאני נוהגת לדבר עם עובדי הכנסת אני יודעת שנוהגים לשבח אותך על יחסי
עבודה מצוינים ועל תשומת לב לעובדים, וגם זה מאד מוצא חן בעיניי.

לכמה סעיפים מאד ספציפיים – אירועים מיוחדים של הכנסת – סעיף 37. הייתי
רוצה לשמוע פירוט על איזה אירועים מדובר, לרבות פירוט עלויות של אירועים.
באמת מדובר בתקציב קטן וסגור ויש לנו את האפשרות ליהנות מהלוקסוס לדעת
בדיוק במה מדובר. דבר נוסף – שאילתות שלנו בעניינים תקציביים. כחברת כנסת
חדשה נדהמתי משפע סידורי הפרחים בבניין הכנסת. לעתים, כשהייתי באה בשעת
בוקר מוקדמת חזיתי בטנדרים מורידים מגשים של סידורי פרחים שאחר כך מצאו את
מקומם אל שולחנות הוועדות, דבר שהוא מאד יפה, אך אני לא מוצאת בסידור פרחים
תועלת למהות ולתוכן של דיוני הוועדות. על כן, ב- 17 בספטמבר - -

גדעון סער:

יש סעיף כזה, שאת מפנה אליו?

שלי יחימוביץ:

לכן אני שואלת – איפה הסעיף שמפרט? ב- 17 בספטמבר, 2007 פניתי לחשב הכנסת –
חשבתי שיש לי זכות, כחברת כנסת, לקבל אינפורמציה ישירה ממנו. ביקשתי לדעת
אילו סכומי כסף הוצאו על סידורי פרחים במשכן הכנסת החל מראשית הכנסת ה- ,
17 באפריל ועד היום – זה היה ב –17 בספטמבר. בקשתי כוללת פירוט לגבי
עציצים, זרי פרחים, סידורי פרחים רגילים מדי יום וסידורי פרחים לאירועים
מיוחדים - -כמו כן אבקש פירוט הוצאות הגינון של הבניין מחוצה לו. קודם כל,
התברר לי שהחשב לא מוסמך לענות לי. הוא העביר את הפניה שלי למנכ"ל הכנסת,
ועד שקיבלתי תשובה סופית לשאלתי הברורה ממנכ"ל הכנסת נאמר לי - - -

קריאות:

- - -

שלי יחימוביץ:

יכול להיות שזה מצחיק מישהו, אבל אני חושבת שבזבוז כסף לצרכים חיצוניים
שאינם מעלים ואינם מורידים לעבודתנו הפרלמנטרית הוא אינו יאה ולא נאה.
התשובה הסופית שקיבלתי ממנכ"ל הכנסת היא: "עלות כל סידורי הפרחים במשך
התקופה שהגדרת במכתבך היא 80 אלף שקלים. לאירועים השונים – העלות הכוללת
היא 70 אלף שקלים, מתוך סך של 200 אלף שקלים, כ-102 אלף יועדו לצמחיית
הפנים והחוץ על פי תוכנית שגובשה ויושמה בהדרגה עם פרויקט הרחבת משכן
הכנסת, וכו'".

אז קודם כל – אני חושבת ש- 80 אלף שקל ועוד 70 אלף שקל זה מוגזם ולא בטעם
טוב, שנית - המנהג הזה נפסק מהרגע שהגשתי את השאילתה, ועל כך אני רוצה
לברך. שלישית – אני רוצה להציע שהנגישות לחשב הכנסת והאפשרות לשאול ואתו
שאילתות ולבקש ממנו ישירות תשובות תינתן לנו כחברי כנסת. רביעית – אני לא
מוצאת לזה זכר בתקציב ולכן הייתי רוצה לשמוע התייחסות.

היטיבו קודמיי לתאר את עניין המ.מ.מ שהוא חשוב ביותר לעבודה הפרלמנטרית
שלנו. אני גם תוהה על הקיצוץ בתקציב. אני רוצה להזכיר שאתמול, בישיבת הכנסת
עלה סעיף אחד שדיבר על כך שיש צורך לעקוב אחרי אופן ביצוע חוקים וביצועם,
ואז עלה הרעיון שלא להטיל את זה על הוועדות, אלא להעביר את זה למ.מ.מ. יש
לנו רעיונות מרעיונות שונים איך להטיל על המ.מ.מ עוד ועוד עבודות, ואנחנו
גם עושים זאת, והם עושים עבודה מצוינת, ולכן אנחנו גם נהנים מעבודתם – אבל
זה לא עולה בקנה אחד עם הקיצוץ.

אלי אפללו:

היות ואני לא לוקח את הדיון בצחוק, אלא ברצינות, אני רוצה לברך את הכנסת,
יושבת ראש הכנסת, המנכ"ל וחשב הכנסת באופן מיוחד, על ההחלטות היוצאות מן
הכלל, כי פני הכנסת השתנו באופן דרסטי. כמובן שאלו שיכולים להגיד ביקורת –
לפחות שתהיה ביקורת בונה ולא דברים של צחוק, וחלק מהחברים צוחק ממה שהוא
אומר.

לגופו של עניין – יש אנשים שכועסים על מה שבאמת קורה בכנסת, והנהלים החדשים
שמתקבלים, והסדר שסוף כל סוף קורה בכנסת. אני לא מוצא אפילו הערה אחת לומר,
אלא רק לשבח. בסיכומו של דבר אני רוצה – חברים, ההנהלה, וחשב הכנסת, שבאמת
– בכל נושא ונושא אנו מקבלים גיבוי מהם, וההתייחסות שלו היא עניינית ולגופו
של עניין. אני חייב לברך אתכם ולומר לכם – תמשיכו בעשייה הנהדרת. איך
אומרים? מי שנובח –השיירה עוברת.

אבי בלשניקוב:

אדוני, יושב ראש הוועדה, מכובדיי, חברי הכנסת. כפי ששמתם לב- בסך הכל,
מבחינת התקציב התפעולי של הכנסת לאורך השנים האחרונות, למעט הטייס האוטומטי
של עליות השכר שמוכתבות – התקציב התפעולי של הכנסת בירידה.

לגבי שאלה של מספרים כאלה ואחרים – אני לא שם מספרי דמה. אני לא שם 3
מיליון שקלים בתקציב המ.מ.מ כדי לקבל את אות יקיר המ.מ.מ. אני בודק כמה
בשלוש השנים האחרונות המ.מ.מ ביצע, בו בזמן שבתקציבים שהרמתם את היד עבורם
פה אחד – היה תקציב פי 4. הודעתי למ.מ.מ – ויעידו כאן כולם, מנהלת המ.מ.מ
וכל חברי הכנסת: האם פעם אחת הוגשה בקשה למ.מ.מ וניתנה תשובה שאין תקציב או
אין כסף? התשובה היא – לא. בדקתי ב- 4 השנים האחרונות. התקציב שנוצל כל שנה
– הוא בין 600 ל- 800 אלף שקל ולכן הודעתי למ.מ.מ – אני הולך על תקציבים
אמיתיים. ישנה מידה רבה של שביעות רצון בקרב חברי הכנסת מהפעילות שלכם,
ואני מתקצב אתכם בסכום הריאלי. כמו בכל תקציב, יש רזרבה. אני מתחייב כמנכ"ל
הכנסת, גברתי, מנהלת המ.מ.מ, והודעתי את זה -במידה ובמהלך השנה נצטרך
תקציבים נוספים אין שאלה. אני הראשון, וזה בין הסעיפים הראשונים שיש. אבל
אני לא אשים מיליון וחצי שקלים כי פעם היה סכום של מיליון ו – 700 אלף, ואז
יגידו לי – אתה מקצץ. לא. מכבד את הסובבים פה, ואני שם תקציבי אמת. אנחנו
מכירים את התקציבים של משרדי התשתיות ששמים מיליארדים, ובאים באוגוסט
ובספטמבר עם ביצוע של 30% ו-40%. אני לא עובד בשיטה הזו. אני עושה ישיבות
חודשיות ותלת חודשיות על כל מה שקשור לביצוע, ואני לא מביא תקציבים על מנת
שיתנו לי אותות כבוד.

שלי יחימוביץ:

מה, הורדת בהדרגה את הביצוע? זה מה שאתה אומר?

אבי בלשניקוב:

לא. אני, מבחינת רמת הפעילות של המ.מ.מ לא פוגע כהוא זה. יחד עם זאת,
במידה - -

קריאות:

- - -

אבי בלשניקוב:

אחד הדברים שלקחתי על עצמי, ובין היתר זו היתה פניה של חברת הכנסת יחימוביץ
– היתה סיטואציה שאני מחסל אותה בכנסת, מבחינת המעמדות. אם זה עובדי חברות
כוח אדם, שאין היום – מבחינת העובדים של הכנסת, למעט "שפיר" - אין עובדי
כוח אדם בתחום של הניקיון כמו שהיו קודם לכן. כולם צורפו לסגל הכנסת.

לגבי עובדי המ.מ.מ - מעמדם של עובדי המ.מ.מ שכולכם מברכים אותם וכולכם
כותבים לי עליהם, היה פה מעמד הכי זניח בכנסת. הם היו עובדים לפי חודשי
עבודה, בלתי קבועים, כל שנה חידשו להם את החוזה ואחרי 5 שנים אמרו להם ללכת
הביתה, כדי לא לתת להם קביעות. עובדים שהם לתפארת משרדי הממשלה, ואת זה אתם
אומרים, ולא רק אני אומר. אשר על כן, גם בעקבות פנייתה של חברת הכנסת
יחימוביץ וגם בעקבות עבודה מקיפה - בתקציב הזה אני משנה את מעמדם של עובדי
המ.מ.מ מעובדים שכל שנה צריכים להיות חרדים למעמדם, ובתקציב הזה אני הופך
אותם ומכניס אותם למשפחת עובדי הכנסת הרגילה – עם קביעות ותנאים – לא ¾
משרה ו – ¼ משרה וחצי משרה ואיום בכל שנה שילכו הביתה. מבחינה חברתית,
מבחינת יחסי עבודה אני עושה פה מהלך חשוב ביותר ואתם יכולים לראות את זה
בנתונים פה, מבחינת שיא כוח האדם, כי אני הופך אותם לעובדים מן המניין עם
ראש מורם, בכנסת. ושים לב שיש ירידה ב- 20 עובדים בחודשי עבודה, מבחינת
צורת העסקה של חודשי עבודה.

שלי יחימוביץ:

גם חלק מעובדות הניקיון, יש לציין לזכותך.

אבי בלשניקוב:

לזכותך.

אני חוזר ואומר – אני זוכר את ההערה של חבר הכנסת גדעון סער שבשנה שעברה
היתה תוספת של 200 אלף שקלים. אין חיסרון כיס למ.מ.מ. במידה וכן – יש להם
12 מיליון שקל רזרבה. אני מודיע לכם שאני מתחייב. אם חבר כנסת אחד יגיד
שהוא לא קיבל מידע כזה או אחר, או שפעולה כזו או אחרת של מנהלת המ.מ.מ לא
תתבצע בשל חיסרון כיס - אני מתחייב שזה יושלם - -

גדעון סער:

אני משבח אותך על המהלך לגבי קליטת העובדים אבל בכל זאת, כאשר אנחנו
מסתכלים על ההשוואה פר שנה, זה התחיל מ – 33,5 מיליון בתקציב 2006 והגענו ל
– 23,9 ב- 2007. יכול להיות שיש תת ניצול. - -

אסתרינה טרטמן:

אבל אתה מסתכל על כל השירותים המקצועיים בכללם. תסתכל בשורה מתחת.

גדעון סער:

סליחה – שורה מתחת. סעיף 16. 1,7, 1,4 – זאת אומרת, נניח שזה היה 1,77 ב-
2006 - כנראה שהיה לזה איזה רציונל מאחורי הדברים, איך מגיעים. אז מה הסיבה
שיש תת ניצול של התקציב? אולי נשמע את מנהלת היחידה? הכיוון מטריד אותי. מה
שעוד יותר מטריד אותי זה שחייתי עד הישיבה הזו באשליה שמנענו את הקיצוץ
בתקציב 2007 כי זה מה שנאמר לפרוטוקול לפני שהצבענו, בפעם הקודמת, ועכשיו
אני רואה שזה היה בכל זאת 1,47- זאת אומרת שהיה קיצוץ ב- 2007 - -

אבי בלשניקוב:

לא. ההצעה שלי היתה יותר נמוכה. ההצעה שלי, לאישור, בפעם הקודמת היתה ב-
200 אלף שקל - זה היה 1.2. בעקבות התערבות שלך זה הפך ל – 1.4.

שלי יחימוביץ:

יכול להיות שתת הביצוע היה כיוון שהם מוסמרו לסעיפים ספציפיים שלא יכלו
לאפשר להם להגיע ל - -

אבי בלשניקוב:

אני לא יכול לעשות העברות בלי אישור של השולחן הזה.

שלי יחימוביץ:

להפך – אני אומרת שאולי היה רצוי לעשות את ההעברות האלה - -למש, יש סעיף
בתקציב של יועץ קבוע לוועדות. בפועל הוא לא ממומש. אז יכול להיות שיש תת
ביצוע בסעיף הספציפי הזה, אבל לצרכי פעילות שוטפת אפשר להסב את התקציב הזה
ולאפשר להם לעשות עבודה יותר נרחבת. למה לקצץ?

היו”ר דוד טל:

יכול להיות שלא חסר תקציב לפעילות אבל חסר תקציב לכוח אדם. יכול להיות
שבגלל היקף העבודה צריך לקלוט עובדים.

שלי יחימוביץ:

אפילו סטודנט או חוזה מיוחד, או חודשי פעילות, או מה שלא יהיה, אבל אין ספק
שהם משוועים לכוח אדם נוסף.

היו"ר דוד טל:

את זה נבדוק תכף עם מנהלת המ.מ.מ.

אבי בלשניקוב:

לגבי "משוועים לכוח אדם" אני רוצה להשיב - כפי שאתם רואים בעיתונים התפרסמו
לאחרונה מכרזים פומביים בשיתוף נציבות שירות המדינה לקליטת עובדים נוספים
במ.מ.מ. אין קשר לתקציב כוח האדם ותקציב הפעולות הזה. אין שום קשר. אנחנו
הקמנו את המחלקה לפיקוח תקציבי, יצאנו במכרזים בעיתונים, הקמנו את המחלקה,
הם בתהליך של התארגנות, ואת צודקת – המ.מ.מ משווע לכוח אדם. יצאנו בשורה
ארוכה של מכריזם ואנחנו ממש לפני ועדה. אישרתי כבר את כל ועדות המוכנים –
אנחנו מצרפים כוח אדם על פי התקנים שאושרו ויאושרו, למ.מ.מ.

יעקב ליצמן:

האם בגלל זה לא צריך להוסיף להם תקציב?

אבי בלשניקוב:

לא. זה כלול בתקציב.

יעקב ליצמן:

במה שאתם רוצים שנאשר – זה כולל העובדים שאתה - -

אבי בלשניקוב:

לא, לא. זה סעיף נפרד- -

יעקב ליצמן:

אז למה קיצצת?

אבי בלשניקוב:

אני לא קיצצתי, אני כתבתי מספר אמיתי.

יעקב ליצמן:

אבל אתה אמרת - -

קריאות:

- - -

היו”ר דוד טל:

אתה מוסיף עובדים נוספים ואתה אומר שזה במסגרת התקציב הזה?

קריאות:

- - -

אסתרינה טרטמן:

אני מרגישה אי נוחות מסוימת כי יש לי תחושה מחבריי שבסעיף שמבחינה כספית,
בסך הכל, המכלול הכללי של תקציב הכסת הוא אפילו לא אחוז אנחנו משקיעים פה
כמעט את כל זמן הישיבה. לא שחלילה אני מזלזלת במ.מ.מ, ההפך. אני גם אחת
המשתמשות במ.מ.מ ומברכת על כל עשייה, אבל זה נראה שמישהו עשה איזה - -

היו”ר דוד טל:

כנראה שכל הסעיפים בסדר ואין עליהם השגות.

אסתרינה טרטמן:

אבל אנחנו נדרשנו לתת מספרי סעיפים כאן - -

היו”ר דוד טל:

והוא מגיב כאן לפי סעיפים.

אסתרינה טרטמן:

16 בא אחרי 10. ברור לי מדוע המנכ"ל נגע בזה – כי המתקפה נפלה עליו. חברה',
בואו ניכנס לפרופורציות.

היו"ר דוד טל:

אני מבקש שנמשיך על פי הסדר שביקשו החברים. לאחר ש נסיים – מי שלא קיבל
תשוב ה- -

אבי בלשניקוב:

לגבי סוגיית הנסיעות לחו"ל- כפי שתוכלו לראות באתר האינטרנט של הכנסת, ועדת
האתיקה מפרסמת את כל האישורים לנסיעות של חברי הכנסת מתחילת הקדנציה של
הכנסת ה- 17, קרי – בשנה וחצי האחרונות.

יעקב ליצמן:

זו לא היתה השאלה. השאלה היתה המימון. כמה הכנסת משלמת לכל אחד.

היו”ר דוד טל:

רשום באתר – הנסיעה של דליה איציק לצרפת עלתה 38 אלף שקל, כולל כל מי
שהצטרף אליה. זה רשום.

אבי בלשניקוב:

מבחינת שקיפות – אני לא מכיר שום גוף ממשלתי במדינת ישראל שמקיים רמת
שקיפות באתר האינטרנט שלו כמו כנסת ישראל שצריכה להיות גאה בזה. כל סוגית
הנסיעות לחו"ל, שאוהבים להתעסק אתה – בשנה וחצי האחרונות היו כ- 350 נסיעות
באישור ועדת האתיקה. אפשר לראות באתר הכנסת את כל שמות חברי הכנסת, את שמות
הארגונים, מי מממן, לאן נסעו, כמה נסעו וכו'. באתר הכנסת ניתן לראות את כל
המשלחות שיצאו, שנסעו בכנסת ה- 16 ו – 17, מי נסע, לאן, כמה נסעו, כמה
עובדי כנסת הצטרפו - הכל כתוב, הכל גלוי.

לגבי קליטת עובדים בכנסת – מאז כניסתי לתפקיד כמנהל כללי אני פועל בשיתוף
פעולה מוחלט עם נציבות שירות המדינה. אימצתי, בהתאמות את התקש"יר – אין
עובד שנקלט בכנסת ללא מכרזים, למעט משרות אמון הפטורות ממכרז, כפי שמנחה
נציב שירות המדינה. אין קליטת עובדים, כולל עובדי ניקיון ברמה הנמוכה ביותר
שפעם נקלטו בלי מכרזים. כל עובד נקלט על פי כל כללי המנהל התקין, גם אם זה
בעוד שבוע או עוד שבועיים.

לגבי סוגיית ביטול הקרנות – צודקת חברת הכנסת יחימוביץ- זה כואב, אבל זה לא
מתפקידה של הכנסת לעשות את זה, זה מתפקידה של הממשלה והאחריות היא עליה.
אני פה פעלתי בין היתר בשליחות שלכם, שאתם, כולל יושב ראש הכנסת הקודם שאמר
-היגיע הזמן לבטל.

יעקב מרגי:

אני יכול לומר משהו? אף אחד לא יכול לחשוד בי בצביעות. חברת חשמל שאין לה
מתחרה משקיעה מיליונים בתדמית. אנחנו יושבים פה ומממנים עיתונאים שיושבים
ודופקים את התדמית של הבניין הזה. אם פרחים עוזרים לתדמית – אני אשקיע
בפרחים. אם נסיעות עוזרים לתדמית – אני אשקיע בנסיעות. ואני לא יכול להשתתף
בחגיגת הצביעות.

קריאות:

-   - -

אבי בלשניקוב:

לגבי הסוגיה של כיכר הכנסת – לא היתה הוצאה של שקל. טעה יושב ראש הכנסת
לשעבר – גם בתקופתו לא היתה שום הוצאה. זה גם מספר שנכתב. לא היתה שום
הוצאה. לגבי מרכז המבקרים –אותו הדבר. הכנסנו את זה בגלל בקשה מיוחדת של
יושב ראש הוועדה.

לגבי הסוגיה של פרחים וסידורי פרחים. ראשית, החלפנו את כל סידורי הפרחים
לעציצים שמחזיקים בין 3 ל- 4 חודשים, כמעט 90% מהסידורים. ההוצאה היא כ- 18
שקלים לשתיל שבגלל שאין לו שמש הוא מחזיק מעמד 4 חודשים.

מכובדיי, לגבי סוגיות נוספות – ייעוץ לערוץ הכנסת. אני מבקש להרגיע את כולם
– מדובר בייעוץ טכני של אדם בשם יוסי קינן שנבחר במכרז על ידי ועדת המכרזים
של הכנסת בראשותו של סגן מזכיר הכנסת, נאזם בדר, על פי כל כללי המנהל התקין
והלשכה המשפטית. מדובר בייעוץ טכני להעברת ערוץ הכנסת.

שלי יחימוביץ:

רגע, לא קיבלתי תשובה- אני לא רואה את הסכומים ששמעתי עליהם קודם, וגם
הצגתי את המכתבים עם הסכומים. אני לא רואה אותם מופיעים בתקציב אשתקד אז
אני גם לא יכולה להתפעל מהירידה. אני רוצה לראות את הסעיף הזה, זה הכל.

אבי בלשניקוב:

כיוון שמתעכבים על זה אז אני חייב מבחינת תדמיתה של הכנסת, במקום לשים
מודעה, אז כיוון שזו תדמיתה של הכנסת אז אני מבקש להרגיע את כל חברי הכנסת:
רוב סידורי הפרחים שמוזמנים לפה זה על חשבון הארגונים שעושים כאן אירועים,
שמביאים את כל סידורי הפרחים שאתם רואים - כשאתם רואים את כל סידורי הפרחים
כשאתם מגיעים לפה זה על חשבון הארגון. במקום, מייד אחרי האירוע, שמחלקת
המשק תזרוק אותם לזבל, נתתי הנחיה: לקחתי את הפרחים שלא עלו לכנסת מאומה,
ולפזר אותם בבניין. במה חטאנו? אני לא מתבייש. האחריות לחלוקת סידורי פרחים
במקומות כאלה ואחרים בכנסת – אם זו לשכת ראש הממשלה, ועדות כאלה ואחרות –
אני לא מתכוון להתנצל על כך.

שלי יחימוביץ:

קיבלתי כבר את המספרים. אני לא רואה לזה ביטוי בתקציב.

אבי בלשניקוב:

זה בתקציב האחזקה השוטף של הכנסת.

שלי יחימוביץ:

מדובר במאות אלפי שקלים.

אבי בלשניקוב:

איזה מאות אלפי שקלים?

שלי יחימוביץ:

אני אראה לך את המכתב שלך.

היו”ר דוד טל:

מה שאומר מנכ"ל הכנסת - - אתם עושים מהומה ממאומה: זה נמצא בתקציב השוטף .
את יכולה לבקש ותקבלי פירוט של התקציב השוטף.

אסתרינה טרטמן:

חברי כנסת, צריך לדעת מה נעשה בתקציב ומה לא.

קריאות:

- - -

אבי בלשניקוב:

משרדי הממשלה מנוהלים על ידי סעיפי תקציבים ראשיים ומשניים. לא יעלה על
הדעת שבתקציב משרד האוצר או משרד התשתיות, או הכנסת יהיה סעיף: "אקונומיקה"
או - -יש לי בנוסף חדשות בשבילכם: אני משלם לעירית ירושלים על פי חוק עבור
סירוס חתולים. מה הייתם רוצים, שנפרט פה סעיף של סירוס חתולים? סעיף קניית
טליתות לבית הכנסת? סעיף קרם ולווטה לעובדי התחזוקה? סעיף סיכות ראש?

אני מבקש מכם. תדמיתה של הכנסת היא התדמית של כל מי שיושב פה. מהדיון הזה
מה ייצא? – פרחים. חברים, הכנסת קיצצה ברוב סעיפי התפעול לעומת שנים
קודמות, ואינ לא אוסיף, אני לא ארחיב ולא אוסיף ואני לא מוכן שמהסעיף הזה
ייצא – אני מודיע לכם: אני לא מתבייש, אני אפילו גאה שהכנסת - - ואני גאה
ואני מוכן לשים את כל מקצועיותי שישנם מקומות שצריך לשים בהם סידורי פרחים.
אני לא מתכוון להתנצל כהוא זה. זו הוצאה ראויה.

לגבי העסקת סטודנטים – חברים. אני מעסיק את המדריכים והמדריכות של הכנסת
שמסבירים על הכנסת, על הסיורים, על שטיחי שגאל. אני מעסיק סטודנטים
מהאוניברסיטה העברית, מהחוגים הרלבנטיים, שמסבירים לתיירים ולמטיילים.
אנחנו מארחים בשנה פה עשרות אלפי תיירים, מטיילים ומבקרים. אני מעסיק אותם
בצורת העסקה של סטודנטים.

אסתרינה טרטמן:

אז מוסיפים על מה שהיה?

אבי בלשניקוב:

לא, פשוט הכניסו את זה לתוך הסעיף הכללי של כוח האדם.

היו”ר דוד טל:

אני לא רוצה לעשות חשבונות כאלה. יש עוד מישהו שלא קיבל תשובה?

אסתרינה טרטמן:

מה זאת אומרת?

גדעון סער:

ביקשתי פירוט ל – 4 סעיפים שקוצצו – סעיפים: 21,23,35 ונדמה לי שעל 15
דיברנו.

אבי בלשניקוב:

לגבי סעיף 21 – בכנסת ישנה יחידת הפרוטוקול , שאתם מכירים את הבנות שנמצאות
כאן ועושות מלאכת קודש. זו יחידה טובה, מעולה וראויה, וכיוון שכולן נשים
שם, כולן מקצועיות. בתקציב הכנסת היה סעיף נוסף של חברת כוח אדם – העסקת
אנשים בעלי מקצוע כמו של הפרוטוקוליסטיות, באמצעות חברת כוח אדם, כאשר ישנה
בעיה כזו או אחרת של מחלה, או מקרים כאלה. ואז הבאנו לכאן לאורך השנים את
חברת "חבר". אני החלטתי לקחת את התקציב הזה, לגייס, להביא כוח אדם נוסף –
ופרסמתי מכרז בעיתון, ולהפחית את הפרוטוקוליסטיות מחברת כוח אדם. לכן זה
הקיטון.

קריאה:

עד כדי כך?

אבי בלשניקוב:

כן.

היו”ר דוד טל:

זה רק מבורך.

גדעון סער:

אני מבקש לדעת בצורה הברורה, אדוני המנכ"ל: האם אין פגיעה מבחינת היקף
ואיכות העבודה של רישום הפרוטוקולים.

אבי בלשניקוב:

חד וחלק – לא.

היו"ר דוד טל:

מי עוד לא קיבל תשובה?

גדעון סער:

סעיף 23.

אבי בלשניקוב:

זה אותו הסבר, אותו נאום שנתתי לגבי המ.מ.מ , לגבי האינטרנט. מבחינת הבדיקה
שלי בפועל – אנחנו, אגב, פתחנו אתר ברוסית. אנחנו משדרגים את האתר הזה,
ואתם יודעים – זה רק שאלה של ניצול.

סעיף 12- כיוון שהשנה הכנסת, על פי ועדה מיוחדת שהוקמה בראשות השופטת
דורנר, אנחנו השתתפנו בסכום כולל של כ- 60 אלף שקלים בהוצאות משפטיות
שהוחזרו לחברי כנסת - -

ארבל אסטרחן:

לפי חוק החסינות.

אבי בלשניקוב:

לפי חוק החסינות - אני הכנסתי את הסכום של 100 אלף שקל, שאני מתפלל שבשנה
הבאה הוא יהיה – אפס.

היו"ר דוד טל:

קיבלתם תשובות להכל?

גדעון סער:

לא קיבלתי.

היו"ר דוד טל:

סיימנו אתך.

שלי יחימוביץ:

קיבלתי SMS בזמן שהמנכ"ל דיבר - העציצים בחניה המקורה שמוארים בתאורה
מלאכותית.

היו”ר דוד טל:

אני מבקש לא לענות.

יעקב ליצמן:

איך זה משתלב זה שאתה הולך להוסיף כוח אדם למ.מ.מ עם הקיצוץ בתקציב - -

גדעון סער:

האם סעיף קליטת העובדים תוקצב?

אבי בלשניקוב:

בוודאי. אבל לא בסעיף הזה. בסעיף כוח אדם.

למה תקציב כוח האדם גדל, בקטע של ההיקף שלו? - כי עובד מן המניין עולה
יותר. וכך צריך.

שלי יחימוביץ:

אנחנו שואלים אותך על תקציב הפעולות שלהם, לא על תקציב כוח אדם.

היו”ר דוד טל:

הם דיברו על כוח אדם, כרגע. יש את התקציב של המ.מ.מ ויש את התקציב של כוח
האדם.

קריאות:

- - -

שלי יחימוביץ:

אולי נשמע את שירלי אברמי. אנחנו כאן מאד ממהרים.

שירלי אברמי:

אני במצב קצת לא נעים, כי אני בהחלט הסכמתי לקיצוץ הזה, עם המנכ"ל. זה בסדר
גמור, ואכן - צודק המנהל הכללי – אכן סעיפי התקציב בנושא פעולות קוצצו בגלל
אי ביצוע. עד כאן נכון בהחלט. אבל אני מבקשת להסב את תשומת לבכם, שהסיבה
לאי הביצוע – כי אופן בניית התקציב של המ.מ.מ לא מותאם לאופי העבודה של
המ.מ.מ כיום. מה שקורה הוא שהסעיפים בסעיף פעולות, לפי אלה שקיימים, אלה
שלא ביטלנו - הם כולם סעיפים שמיועדים ליוזמות המ.מ.מ, כמו יועצים לוועדות
וכמו - - גדולים. כל הסעיפים האלה הם ביוזמת המ.מ.מ. עיקר הפעולות שלנו
היום – ואני הבאתי כאן פירוט של הפעולות שלנו משנת 2007 לחברי הכנסת –
בבקשה, עיקר הפעולות הן לבקשת חברי הכנסת ולזה נדרשת תוספת כוח אדם. מה
שעשה המנכ"ל - הוא לקח את העובדים, את מצבת העובדים הקיימת והכניס אותה
לתוך כוח האדם של הכנסת, ואני מודה לאדוני על כך, מאד. זה מהלך מבורך ביותר
וחשוב מאד. אבל מה שאני מבקשת – ואני לא יודעת אם זה אפשרי ואם ה אפשרי
בדיוני התקציב - זה לקחת את הקיצוץ שנעשה בצדק, ולהסב לטובת תוספת כוח אדם
כי לבקשות שאנחנו מקבלים היום אנחנו לא יכולים להיענות במלואן. אני לא
יודעת אם הבקשה הזו אפשרית.

אבי בלשניקוב:

כמה תקנים חדשים אושרו לך וכמה אושר לך על ידי המנכ"ל לקלוט בחודש הקרוב?

שירלי אברמי:

שלושה.

היו”ר דוד טל:

יש עוד שאלות? אין. אנו עוברים להצבעה.

גדעון סער:

אני, באופן מסורתי מעדיף לא להצביע נגד הצעות התקציב של הכנסת. מה שאני
רוצה לשאול – אני רוצה להבין – מסעיף 35, שזה דבר שלא קיבלתי עליו תשובה,
בעניין של קשרי חוץ, כי ב- 35 יש שלושה סעיפים שונים, הפחתה של 2 מיליון,
אבל אין פירוט בארבעת ה - -

אבי בלשניקוב:

הקיצוץ הוא בקרנות.

גדעון סער:

הבנתי.

מה אנחנו עושים עם נושא המ.מ.מ.? איך אנחנו משפרים את תקציבו?

היו”ר דוד טל:

אמר המנכ"ל והתחייב – לא תחסר אף לו אגורה אחת שחוקה לתקציב המ.מ. יתרה מכך
– הוועדה הזו, הנוכחית, על דעת חבריה ועל דעת יושב הראש שלה, במהלך כל השנה
הקרובה, במידה ויגיע איזשהו מידע או יבקש איזשהו חבר כנסת להוסיף, לשנות
סעיף כזה או אחר, יבקש ממני, ואני כבר מראש מתחייב לכנס ישיבה ולדון בסעיף
הספציפי, או בכמה הסעיפים הספציפיים, להעביר מתקציב לתקציב, להגדיל תקציב
או לשנות תקציב. אני חושב שצריך להניח את דעת כולנו.

שלי יחימוביץ:

אני מבקשת שיירשם בפרוטוקול עניין שקיפות התקציב והגעה שלו מבעוד מועד
לחברי הכנסת.

היו"ר דוד טל:

"מבעוד מועד" – אני מקבל, אבל פרק זמן של חודש שלם, נראה לי לא סביר.

שלי יחימוביץ:

כדי שנוכל לקיים - -

היו”ר דוד טל:

גם לגבי זה אני מוכן להתחייב לגבי השנה הבאה.

רבותיי, מי בעד התקציב, כפי שהונח? מי נגד? תודה.

גדעון סער:

אני נמנע.

שלי יחימוביץ:

נמנעת.

היו"ר דוד טל:

שניים נמנעים. התקציב מאושר. אני מודה לכולכם, הישיבה נעולה.

הישיבה ננעלה בשעה 11:20
