הכנסת השבע-עשרה נוסח לא מתוקן

מושב ראשון

פרוטוקול מס' 4

של הוועדה המשותפת לוועדת הכנסת ולוועדת הכספים

לתקציב הכנסת

יום שלישי, ה' באלול התשס"ו, (29 באוגוסט 2006), שעה: 10:00

סדר היום: קיצוץ בתקציב הכנסת לשנת 2006

נכחו:

חברי הוועדה:

רוחמה אברהם – היו"ר

שי חרמש

יעקב מרגי

גדעון סער

אריה האן, מזכיר הכנסת

נאזם בדר, סגן מזכיר הכנסת

מוזמנים:

אבי לוי, חשב הכנסת

נדב כספי, חשבות הכנסת

יעקב גלנטי, רמ"ט יו"ר הכנסת

אבי בלשניקוב, מנכ"ל הכנסת

דוד ג'אווי, עוזר מנכ"ל הכנסת

מוחמד שמייה, עוזר מנכ"ל הכנסת

שמי איינהורן, עוזר מנכ"ל הכנסת

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

דרורה רשף

 

קיצוץ בתקציב הכנסת לשנת 2006

היו"ר רוחמה אברהם:

בוקר טוב, חברי חברי הכנסת. אני שמחה לפתוח את הישיבה בנושא קיצוץ בתקציב
הכנסת לשנת 2006. כידוע לכולנו, במיוחד לאחר המלחמה ובמיוחד שלאחר ששר
האוצר ביקש לקצץ קיצוץ רוחבי בתקציבי משרדי הממשלה בסך של חמישה מיליארד
שקלים, התבקשתי על ידי יושבת ראש הכנסת ומנכ"ל הכנסת להביא בפני הוועדה
המשותפת הצעה לקיצוץ בתקציב הכנסת.

אני חושבת שזה ראוי ומהווה דוגמה לכלל חברי הבית הזה ולעם ישראל, שכנסת
ישראל - מבלי שנדרשה - מביאה את הקיצוץ הזה. אני חושבת שאנחנו, בוועדה
המשותפת – תכף ניכנס לגופו של עניין ולגופם של סעיפים אחרים - עצם העובדה
שאנחנו מביאים את זה בשעה שהקיצוץ עדיין לא אושר בוועדת הכספים – אז יישר
כוח, אבי. תמסור את זה גם מאתנו – אני מדברת בשם כל חברי הכנסת - ליושבת
ראש הכנסת. אני חושבת שבאמת אנחנו צריכים להוות דוגמה ועצם העובדה שהיא
עושה את זה מהווה דוגמה אישית טובה.

אני אתן לך את רשות הדיבור, אבי, ואחר כך אם יש לאריה משהו לומר, ונפתח את
זה לדיון בקרב חברי הכנסת. בבקשה, אבי.

אבי בלשניקוב:

בוקר טוב. תודה, גברתי יושבת ראש הוועדה, אדוני מזכיר הכנסת.

חברים, החליטה יושבת ראש הכנסת, חברת הכנסת דליה איציק, שהכנסת תהווה
דוגמה, ואת אותו הקיצוץ עליו החליטה הממשלה – קיצוץ של 9% בתקציבי הקניות
של כל משרדי הממשלה - התנדבה יושבת ראש הכנסת – לא חלה עלינו חובה, אבל
התנדבה - להשית את אותו הקיצוץ שהושת בהחלטת ממשלה, גם על הכנסת. 9% מתקציב
של 180 מיליון שקלים, שהוא תקציב הקניות של הכנסת, הם 7.3 מיליון שקלים. זה
הקיצוץ.

בנוסף, קיבלה היושבת ראש החלטה נוספת, שהכנסת תהווה דוגמה ליתר משרדי
הממשלה והחליטה שהכנסת תקצץ 2 מיליון שקלים נוספים בנוסף ל-7.3 מיליון
השקלים. סך הכל קיצוץ של 9.3 מיליון שקלים בתקציב הקניות של הכנסת. יש כאן
את הפירוט המלא מאותם הסעיפים שהוועדה הזאת אישרה בזמנו. אני יכול לומר לכם
שאנחנו נמצאים כרגע בסוף חודש אוגוסט. כמובן שכל הקיצוץ הוא מתקציב השנה
הנוכחית. במידה ויושבת ראש הכנסת תורה על קיצוץ נוסף, נעשה את המאמצים
הנדרשים. אני מציע שחשב הכנסת ייתן סקירה קטנה על הסעיפים שמוכרים לכם,
שהרי אותה ועדה אישרה אותם בפעם הקודמת.

היו"ר רוחמה אברהם:

איזו שאלה.

גדעון סער:

האם אפשר לקבל את זה?

אבי לוי:

כאמור, הקיצוץ מתייחס לאותם סעיפים המוגדרים בפי המדינה כקניות – זה לא שכר
ולא התחייבויות חוזיות ולא התחייבויות על פי חוק - - -

שי חרמש:

אבל זה גם תקציב פיתוח.

אבי לוי:

זה גם תקציב פיתוח – אצלנו אין הפרדה.

היו"ר רוחמה אברהם:

תן לו להציג, שי, תרשום לפניך את כל השאלות, כל שאלה שתרצה לשאול תישאל
ואני מאמינה שגם תזכה לתשובה, אבל לא נעשה את זה בצורת פינג-פונג, בבקשה.

אבי לוי:

השתדלנו לפזר ככל האפשר את הקיצוץ על פני כמה וכמה סעיפים, ויש פה כמה
סעיפים שהקיצוץ בהם הוא קטן, אבל רצינו להגיע לסכום מצטבר. כפי שאתם רואים,
רוב הקיצוצים מתייחסים בעיקר לנושא של אבטחה ומיגון, כי הוא סעיף די גמיש
בסך הכל, וצריכים לענות עליו לפי הצורך.

יש בנושא של שיפוצים והתקנות פרויקטים שאו בוטלו או נדחו לזמן יותר טוב –
למשל לעשות את זה בשנה הבאה או אחרי זה. יש את הנושא של מרכז המבקרים -
המנכ"ל ויושבת ראש הכנסת החליטו בשלב זה להקפיא את הפרוייקט הזה, לבחון עוד
כמה וכמה דברים, לבחון אם בכלל ולאיזה פתרונות ללכת בנושא הזה. אני חושב
שהיה דיווח בישיבה הקודמת, כאשר באנו עם הנושא של העודפים.

גם כיכר הכנסת, כפי שאתם רואים - זה מיליון וחצי שקל, גם על כך נשא המנכ"ל
בישיבה הקודמת דיווח, ובנושא של הארגון של האגף הקיים – בנוגע להתאמתו של
האגף הקיים לאור הבנייה שנעשית באגף קדמה – כאן התאפשר לנו בשלב זה לא
לוותר על פרויקטים שתוכננו, ולכן אנחנו מציעים גם כאן קיצוץ של כמיליון ו-
400,000 שקל. סך הכל – 9 מיליון ו – 300,000 שקל, שמהווים כ- 11.5% מסעיפי
הקניות.

יו"ר רוחמה אברהם:

שאלה: אני רואה פה בנושא ארגון האגף הקיים, אתם מקצצים כמעט הכל. התקציב
המקורי הוא 1,500,000שקלים ואתם מקצצים 1,400,000. מה אתם משאירים שם?

אבי לוי:

מה שהשארנו אלה דברים שקשורים בעיקר תכנון.

היו"ר רוחמה אברהם:

זאת אומרת, שעד סוף השנה אתה חושב ש - - -

אבי לוי:

כן. שלא נבצע אותם. אבל, אנחנו בכל זאת מוציאים משהו לנושא התכנון, כי בכל
זאת נצטרך להתאים את החללים המתפנים בבניין הקיים, בבוא העת, לפונקציות
החדשות שיהיו לנו.

אבי בלשניקוב:

הייתה אמורה להיות כאן, לפני שבועיים, ישיבה בוועדת הכנסת לגבי מצגת מפורטת
שלי ושל האדריכל של הכנסת החדשה – אני קורא לזה – לגבי מה שהולך להיות, על
מנת שחברי ועדת הכנסת יוכלו לראות אל"ף, את לוחות הזמנים, בי"ת, לאן
התקציבים הולכים, מה אנחנו הוליכים לקבל ואיך תראה הכנסת תוך שנתיים מהיום,
פיסית. כיוון שהאירועים לא התאימו ולא התאים שוועדת הכנסת תתעסק בזה דווקא
בזמן האירועים שהיו עד לפני מספר שבועות, דחינו את זה. אבל, פירוט מלא על
התכנון, השינויים וסדרי העדיפויות ששונו, ועל אותם חללים ריקים שעכשיו יהיו
מלאים וכולי, אנחנו נקבע פגישה וניתן מצגת מקיפה על כל סוגיית הבניין החדש.

היו"ר רוחמה אברהם:

אני פותחת את זה לדיון. אבל, מה שחשוב כאן לומר זה שכולנו חשים בשיפוצים
ובניסיון ליפות את המבנה הישן הזה ולגרום לכולנו עבודה קצת יותר נוחה, בין
היתר לאותם מבקרים שיראו שכנסת ישראל קצת מתחדשת.

אני רואה פה סעיף "שיפוץ מבנים והתקנות". למרות שאנחנו עושים שיפוצים
ולמרות כל העבודה אתם כן מצליחים לקצץ. איך?

אבי בלשניקוב:

אני שיניתי את סדרי העדיפויות. היו תוכניות כאלה ואחרות לשיפוצים במקומות
כאלה ואחרים, והחלטתי בשלב זה לא לבצע אותם. פשוט לא לבצע. הדגש שאנחנו
שמים כרגע, כפי שאתם רואים, זה על מבואת חברי הכנסת – אגב, היו לנו שם
בעיות קשות מאד בתחום הבטיחות. הבניין נבנה לפני ארבעים שנה, יועצי הבטיחות
של הכנסת התריעו לא אחת לגבי תקנים ששונו. התקנים שהיו קיימים אז – אני,
חלילה, לא אומר שנבנה משהו לא טוב, אבל התקנים שהיו קיימים אז הם לא התקנים
המחמירים של היום בעניין שריפות ודברים אחרים. לא יעלה על הדעת שאנחנו נישא
את נס הדגל של "לא משפצים", כי זו הכנסת, ואסור שבכנסת ייראה שיפוץ כזה או
אחר, חלילה, למען יראו וייראו וכולי, ומצד שני ישנם שיפוצים שחייבים לעשות
אותם מבחינת תחזוקתו של הבית. הבית יש בו נזילות, יש בו מקומות כאלה ואחרים
שמבחינה בטיחותית חייבים להיות משודרגים. אם חלילה יקרה משהו, מישהו מאתנו
ובראש ובראשונה אני, כי אני נושא היום באחריות, יצטרך לתת את הדין. לכן,
שיפוצים זאת מילת גנאי – לא תמיד.

שי חרמש:

קודם כל – בסדר, רק בוא נדע על מה אנחנו מדברים. אנחנו מדברים בעצם על
קיצוץ של 3.2 מיליון שקל, ודחייה של 6.1.

היו"ר רוחמה אברהם:

אנחנו מדברים על תשעה מיליון.

שי חרמש:

דקה, דקה. אני רוצה להבהיר את זה. אנחנו מדברים על קיצוץ של 3.2 ובעצם
מעשית, מדבר על דחייה. ושוב – זה בסדר. מי שיושב בוועדת הכספים רק בארבעת
ה"סשנים" האחרונים, מבין איפה אנחנו חיים בנושא הזה – ה-6.1 יגיעו, במוקדם
או במאוחר. לא יעזור שום דבר, יצטרכו לגמור את הכיכר, יצטרכו לגמור דברים
אחרים.

אבי בלשניקוב:

לא, הכיכר לא. ביטלתי, על פי הוראתה של יושבת ראש הכנסת. הסיכום מהעבר,
לפיו הכנסת תשלם מיליון וחצי שקלים לטובת עיריית ירושלים עבור שדרוג כיכר
הכנסת – קרי: רכישת יצירת אמנות מיוחדת בכיכר הכנסת – בטלה על פי הוראתה של
יושבת הראש. אני, חלילה, לא תשמעו ממני מילת ביקורת על ההחלטה הקודמת, יכול
להיות שהיא הייתה טובה וראויה, אני מכבד ואני מצדיע. יושבת ראש הכנסת
החליטה שההוצאה הזאת, מבחינתה, בטלה.

שי חרמש:

יפה. ארגון האגף הקיים – לא תהיה ברירה, הוא יחזור חזרה. יצטרכו להחזיר את
זה. זה בגדר דחיית תשלום. זה בסדר, רק נקרא לזה דחייה ולא ביטול.

מרכז המבקרים – אין החלטה לבטל אותו, נכון?

אבי בלשניקוב:

יש החלטה לבטל. על פי החלטתה של יושבת ראש הכנסת, מרכז המבקרים שהוערך
בסכום של בין 30 ל-35 מיליון שקלים, בוטל. כולל חניון תת קרקעי שתוכנן לקום
מתחת למרכז.

גדעון סער:

אז מה ה-300,000 שקל?

אבי בלשניקוב:

היו הוצאות על מרכז המבקרים עד עכשיו, שלמו לתכנון, שלמו ליועצים כאלה
ואחרים. ברגע שהיו הסכמים, חוזים ויועצים - מה שהיה צריך לשלם על פי דין
שולם, וברגע שיושבת ראש הכנסת החליטה לבטל, הפרויקט בוטל. נקודה.

גדעון סער:

בוטל או הוקפא? – כי השתמשת במינוחים שונים.

אבי בלשניקוב:

הפרויקט בוטל.

שי חרמש:

אז קיבלנו את ההבהרה לעניין הזה.

דבר אחרון – שיפוץ מבנים והתקנות – לא יעזור שום דבר, זה יצטרך לחזור.
ושוב, זה בסדר. גם דחייה היום היא דבר לגיטימי והכרחי בלחץ התקציבי שיש
לנו. אז שיפוץ והתקנות, אבי, אני מבין שבאיזשהו שלב יחזור אלינו.

אבי לוי:

חלק מזה יחזור, אבל כמובן זה יובא בפניכם להחלטה.

מזכיר הכנסת אריה האן:

אבל זה יהיה תקציב חדש.

היו"ר רוחמה אברהם:

זה תקציב 2007.

שי חרמש:

אני שואל על תכנון כלכלי ארוך טווח, לא על תזרים מזומנים.

אבי בלשניקוב:

אני יכול לומר לאדוני: גם קודמי רצו לא אחת לרצף את המרפסת של אחד האולמות
הכי מפוארים במזרח התיכון – אולם שאגאל – יש שם יצירות – רק השטיחים,
שבשבוע הבא, אגב, יוצאים לחו"ל לשיפוץ ולניקוי, הם 25 מיליון שקלים.
המוזאיקות זה עוד מיליונים, ואתה מסיט את הווילון ויש לך מרפסת עם יריעות
אספלט מלפני ארבעים שנה. קיים פער אדיר בין האולם לבין המרפסת שלו, שאפילו
אין בה ריצוף.

שי חרמש:

זה מבליט את עוצמתו של האמן, מה אתה רוצה?

אבי בלשניקוב:

ואני בהחלט מבין את ההחלטות – בכנסת לא קל לעשות שיפוצים. אתה מזיז אבן,
אתה מזיז שטיח, מביאים לך מיליון דוגמאות מוצדקות, של איפה בעם צריך להוסיף
תקציבים כאלה ואחרים. זה לא פשוט. הביקורות והציניות בתוך הבניין הן מפה עד
הנגב ועד הגליל.

היו"ר רוחמה אברהם:

תודה. סיימת, חבר הכנסת חרמש?

שי חרמש:

כן.

היו"ר רוחמה אברהם:

חבר הכנסת סער, בבקשה.

גדעון סער:

כן, גברתי. אני בהחלט אתמוך בקיצוץ שמוצע בתקציב הכנסת, משום שאנחנו מכירים
את המצב, ואני חושב שעל אף שקיצוצים אחרים טרם אושרו, למיטב ידיעתי, זה לא
רע אם הכנסת בעניין זה תקדים, וזה גם יהיה חריג, משום שאנחנו הרי לא תומכים
בקיצוץ בתקציבים החברתיים, אבל אנחנו בהחלט מתכוונים לתמוך בהצעה לקיצוץ
תקציב הכנסת.

אני גם רוצה לומר עוד דבר בנושא מרכז המבקרים. יש החלטה, הייתה החלטה אחרת
של יושב ראש אחר, זה בסדר, אני לא מתכוון אגב הדיון הזה להתחיל להיות
איזושהי ערכאה חדשה שהיא ערכאת ערעור על ניהול הכנסת. אבל, יחד עם זאת,
אנחנו צריכים להסתכל על סעיפי התקציב, ולראות האם כל דבר ודבר הוא נכון
וחיוני. כאשר באים ומקצצים בכיבוד ועדות ולשכות זה מצוין, זה בסדר גמור,
אין שום מחלוקת. אבל יש לפחות שלושה סעיפים שלדעתי אנחנו צריכים לראות. הם
לא גדולים, אבל המשמעות של הקיצוץ היא קשה יותר מאשר בדברים אחרים.

אחד, זה נושא מחקר ופעולות הממ"מ. הממ"מ הוא כלי עזר חיוני ביותר בעבודה
שלנו כחברי כנסת. אנחנו לא נמצאים בקונגרס האמריקאי, שבו יש כוח עזר מקצועי
אדיר שעומד לרשות כל חבר פרלמנט, שיכול לסייע לו במילוי המשימות
הפרלמנטריות שלו.

מזכיר הכנסת אריה האן:

750 חוקרים, יש להם.

גדעון סער:

כן. וכל אחד יודע איזה צוות יש לכל חבר פרלמנט. אגב, זה לא בכל פרלמנט
בעולם – הופתעתי, כאשר הייתי בספרד, לראות שמצבנו לא יותר טוב ממצבם. רצו
דמוקרטיה צעירה אחרי הרבה מאד שנים של דיקטטורה, וזה בהחלט חיסרון. כאשר
אתה צריך למלא את התפקיד המקצועי שלך, אתה צריך כוח סיוע. היום הממ"מ הוא
כוח סיוע כאשר אתה רוצה לגשת לנושא ולבדוק אותו ברמה המקצועית הגבוהה
ביותר, לבדוק מה המצב בארצות דמוקרטיות מתקדמות אחרות. זה בהחלט אמצעי עזר
חשוב ביותר. לכן, לפי דעתי, לא נכון לגעת בתקציב הממ"מ. היה נכון אפילו
להגדיל ולהעצים את הפעילות שלו, אבל לא נכון לגעת בו.

נקודה שנייה היא נושא רכישת ספרים וכתבי עת. זה נראה לי – ופה אני אומר את
זה על פניו - ביחס לתקציב המקורי, אחוז די גדול מהיקף ההתקשרות, וכל הנושא
הזה של ספרים וכתבי עת הוא, בסופו של דבר, חלק מהתשתית המקצועית עליה
נשענים חברי הכנסת כולם.

הנקודה השלישית היא קשרי חוץ. אני מסתכל פה מה התקציב של קשרי חוץ ביחס
לסעיפים אחרים, בעיקר סעיפים ביטחוניים – שכפי שאמר המנכ"ל, אין מנוס מהם -
אבל צריך להבין פה שזה דבר שיש לו משמעויות חשובות ביותר, בנושא הקשרים
הבינלאומיים של מדינת ישראל, שהקשרים הבי -פרלמנטרים הם רובד מהם,
מפעילויות ההסברה. לכן, לפי דעתי, אם אני לוקח את שלושת הנקודות האלה, אני
רואה בהן נקודות מהותיות מבחינת התכנים שלהן ולפי דעתי צריך לנסות ולראות
כיצד ניתן – בסך הכל מדובר ב-400,000 שקל מתוך 9 מיליון ו-300,000 שקל. לפי
דעתי ניתן לפרוש את הקיצוץ בצורה שונה ולא לפגוע בייעודים האלה, שהם
ייעודים מאד חשובים. וזה מה שאני מבקש לעשות. בכל סעיף אחר אקבל את דעתו של
המנכ"ל ואת דעתה של היושבת ראש מה הפריסה שצריכה להיות, אבל אני חושב
שבשלושת הנקודות האלה לא כדאי לפגוע.

היו"ר רוחמה אברהם:

תודה רבה, חבר הכנסת מרגי, בבקשה.

יעקב מרגי:

קודם כל אני רוצה לברך על היוזמה של היושבת ראש הכנסת ועל הזריזות. אני
הייתי רוצה לדעת, לפרטים, אל"ף, אם הקיצוצים נובעים בחלקם מהתקשרויות חדשות
שהייתה בהן הוזלת עלויות – את זה חשוב לי לדעת. ואם בדוגמה אישית עסקינן –
וזה מה שחשוב לכנסת לאחרונה וזה טוב שזה חשוב, – הייתי באמת רוצה, ואפילו
אם זה לא שייך לתקציב קניות, שאת אותו תקציב קיצוץ משית גם על חברי הכנסת
בדף הבוחר.

שי חרמש:

רק שאלת הבהרה קטנה. מה ההבדל בין "אבטחה ומיגון ח"כים", ל-"הוצאות שמירה
וביטחון"? זה לא אותו דבר?

אבי בלשניקוב:

אבטחה ומיגון של חברי כנסת זה סעיף שהחלק העיקרי שלו, על פי החלטת הממשלה
ועל פי שירות הביטחון הכללי, מאבטח גם את יושבת ראש הכנסת, גם את יושב ראש
האופוזיציה. סוגי אבטחה ושיטות אבטחה נקבעים על ידם. אני יכול לומר לכם
שמתפקידי הקודם כמנכ"ל משרד התקשורת, כל משרד ממשלתי, על פי החלטת ממשלה
והחלטת מזכ"ל צורן וראש השב"כ, קיבל בתקציב שלושה מיליון שקלים – אתם חברי
ועדת הכספים ואתם יודעים – שלושה מיליון שקלים לשנה לאבטחת שר, שזה כולל
חברות שמירה, מיגונים וכולי. זה לא המקום לפרט. מי שרוצה פירוט, אני אגיע
אליו בשמחה בארבע עיניים ואפרט. אלה תקציבים שמורים לנו איך להשתמש בהם.

לגבי שאלתו של חבר הכנסת גדעון סער, לגבי שאלת ספרים וכתבי עת. אנחנו עשינו
שינויים בכל מה שקשור לכתבי עת. אני יכול לומר לך שבכנסת, עד לאחד בספטמבר,
שזה בדיוק עוד יומיים, קיבלו למעלה ממאתיים עובדים ופנסיונרים של הכנסת –
לא חברי כנסת – לפי נוהג שהיה קיים פה עשרות שנים, קיבלו עיתונים יומיים
הביתה, יום יום. חלקם קיבלו עיתון אחד, חלקם קיבלו שני עיתונים. מינויים על
כל העיתונים. אני יכול לומר לכם שלא היה לזה אח ורע ביתר משרדי הממשלה - -
-

גדעון סער:

אבל יש פה סעיף של עיתונים לעובדים.

אבי בלשניקוב:

על פי הוראתה של יושבת ראש הכנסת המינויים וההסכמים בוטלו. היו 87
פנסיונרים שעל פי ההסכם אתם קיבלו עיתונים יומיים לביתם – חלקם אחד וחלקם
שניים - עד גיל 120, הסעיף הזה בוטל.

שי חרמש:

 

חותכים את זה במאה אחוז?

אבי בלשניקוב:

זה לא מופיע פה, בקיצוץ שאני מביא לכם. אני יכול לומר לכם שזימנתי אלי את
ועד הגמלאים והודעתי להם וזה עבר. אני חייב לציין את ועד הגמלאים שקיבל את
זה, ולא ניסו לענות על טענות כאלה ואחרות, לגרור אותי לבתי משפט על זכויות
מוקנות וכולי. קיבלו את זה בהבנה, קיבלו את זה בהצדעה. אני חייב לציין שגם
עובדי הכנסת, למעלה ממאה עובדי כנסת שקיבלו עיתונים לבתיהם, ביטלנו להם את
ההטבה הזאת. לא היה רבע ציוץ, כי קיבלו את זה בהבנה, נקודה. מהאחד בספטמבר
צמצמנו, קבענו קריטריונים ברורים, כשם שקיימים ביתר משרדי הממשלה. אני יכול
לומר לכם שהקיצוץ הזה לא בא לידי ביטוי ברשימה אבל הוא מגיע לכ- 300,000
שקלים.

שאל חבר הכנסת סער שאלה נוספת, לגבי מחקר ופעולות הממ"מ. אני רוצה לומר
לכם: קודם כל, הערתך נרשמה, תיבדק. אני יכול להבטיח לך שאני אעשה הכל - - -

גדעון סער:

לא, אני רוצה שהיא תהיה חלק מהחלטות הוועדה, לא שהיא תיבדק.

אבי בלשניקוב:

אני יכול להבטיח לך שפעילות הממ"מ לא תיפגע. אני ישבתי עם האנשים, וכמו בכל
משרד ממשלתי נורמלי, ישר והגון, יש תכנוני תקציב מתחילת השנה, ולא הכל
ממומש בסופו של דבר. ובכל מקרה אני אוודא ששום פעולה של הממ"מ, אף אחת
מהפעולות הברוכות שלו, לא תיפגע.

מה שאני כן יכול לומר לך, זה שקיבלה לידה היושבת ראש את הדוח הכספי של
העמותה שכולכם חברים בה על פי התקנון – כולכם. כל חברי הכנסת – העמותה
הישראלית לפרלמנטריזם, ויושבת ראש הכנסת היא, על פי התקנון, יושבת ראש
העמותה. זו עמותה שקיימת כאן שנים רבות, ובין יתר המטרות שלה יש פעולות
מחקר כאלה ואחרות. אני יכול לומר לך גברתי, היושבת ראש, שבדוח החשבון
האחרון שהוגש לי, נמצא בעמותה, יושב ומחכה, סכום של כ-800,000 שקלים – אתם
חברים בעמותה הזאת, אם לא ידעתם. - - -

גדעון סער:

אנחנו? אבל איפה?

אבי בלשניקוב:

בחשבון הבנק.

גדעון סער:

של העמותה?

אבי בלשניקוב:

כן.

היו"ר רוחמה אברהם:

אז מה, כל ה-120 יכולים לרוץ לשם?

אבי בלשניקוב:

אני יכול להבטיח לך שעל פי הנחיה של יושבת ראש הכנסת, היא שוקדת על מטרות
חיוניות ראויות שיובאו לוועדה הזאת, ואני בטוח שכל הכסף שהיה באגודה
הישראלית לפרלמנטריזם, שתפקידה לעודד מחקרים כאלה ואחרים בתחום
הפרלמנטריזם, ילכו לכיוון של הממ"מ, למחקרים וכולי. אנחנו לא נגרע כהוא זה
מהצורך הנכון והצודק שיהיו לחברי הכנסת כל כלי העבודה והמחקר הראויים
במסגרת תהליך קבלת ההחלטות שלהם.

היו"ר רוחמה אברהם:

בנוסף אני אבקש, אדוני המנכ"ל, מחברי הכנסת: אם יש לכם הצעות כיצד ניתן
להוציא את הכסף הזה, אני אשמח, אדוני המנכ"ל, אם תואילו להתחשב בהצעות של
חברי הכנסת.

אבי בלשניקוב:

זאת הוועדה, זה השולחן, את כל הדברים אנחנו נביא לפה.

היו"ר רוחמה אברהם:

אוקי. אני מבקשת להעביר את זה במעוד מועד, על מנת שנדון בזה בזמן.

אבי בלשניקוב:

סוגיית דף לבוחר, זו לא סוגיה – זאת סוגיה, גברתי היושבת ראש - - - פרופסור
ראובן גרונאו וכולי, זאת לא סוגיה שאני מתעסק בה.

יעקב מרגי:

התקשרויות חדשות.

היו"ר רוחמה אברהם:

בנושא הזה, חבר הכנסת מרגי, אני מציעה שתביא את זה לוועדת הכנסת, ואנחנו
נשמח לדון בזה.

יעקב מרגי:

שאלתי לגבי התקשרויות חדשות. היו התקשרויות חדשות שהיו בהן הוזלה וחיסכון?

אבי בלשניקוב:

אני יכול לכם בעניין התקשרויות, לעדכן את הוועדה. אני לא יודע כרגע אם זה
חיסכון, אני לא רוצה בשליפה. אבל, בהזדמנות זו שאני בוועדת הכנסת, אני רוצה
לעדכן שאתמול ועדת המכרזים העליונה של הכנסת, בראשות סגן המזכיר, נאזם בדר,
בחרה מפעיל מזנון חדש לכנסת.

היו"ר רוחמה אברהם:

ושמו בישראל?

אבי בלשניקוב:

חברת אשל בשיתוף פעולה עם קופי שופ. אנחנו, בתנאי המכרז, עודדנו שמפעיל
המזנון יתקשר עם יזם נוסף שתחום התמחותו בתחום הקפיטריה. כמו שיש ארומה
והילל יש גם קופי שופ, מי שלא מכיר, ומה-15 באוקטובר יהיו לנו שירותי הסעדה
חדשים בכנסת, אחרי עשר שנים.

אם אתה שואל אותי על התקשרויות נוספות שבגינן יש הוצאות – לא זכור לי.
במידה שכן, אני אעדכן את הוועדה.

סגן מזכיר הכנסת נאזם בדר:

ליסינג רכבים לחברי הכנסת ועובדי הכנסת גם הוא התקבל לפני כשלושה שבועות -
חודש.

אבי בלשניקוב:

מכרז חדש של שירותי הליסינג.

שי חרמש:

עם אותה חברה.

אבי בלשניקוב:

אותה חברה זכתה. כן. ישבה ועדת המכרזים, בדקה, ראתה, השוותה ולקחה.

אני רק רוצה עוד לעדכן, כיוון שנשאלתי גם על ידי יושבת ראש הוועדה. ישנה
החלטה של החשב הכללי באוצר להעדיף את חברת אליטליה בהזמנות של טיסות, משום
ההוזלה והמחיר הזול. אני רוצה לציין שעל פי הוראה של יושבת ראש הכנסת
הנחיתי את כל הגורמים המוסמכים בכנסת – אם זה בהזמנות של חברי הכנסת ושל
עובדי הבית – כנסת ישראל, על פי הנחיית יושבת ראש הכנסת, תעדיף אך ורק כחול
לבן, קרי: את החברות הישראליות, גם אם זה עולה קצת יותר, ואנחנו לא
מתביישים בזה. אל-על, ארקיע, ישראיר – אלה חברות שטסות לפה גם בתקופה של
מלחמה וגם בתקופה של שלום, אלה חברות ישראליות, ואנחנו – ההנחיה שלי: לא
יוזמן כרטיס על חשבון הכנסת לחבר כנסת, שר או עובד כנסת בחברה זרה, אלא אם
כן באישורי בלבד – שהמשמעות של הדבר הזה הוא שאל על לא טסה ליעדים האלה.
ושוב, אני לא מתבייש ומוכן לעמוד בכל בית דין של מעלה, אפילו אם זה יעלה
עוד כמה שקלים. אנחנו מעדיפים חברות כחול-לבן. נקודה, סוף.

היו"ר רוחמה אברהם:

גם אנחנו. גם אני, בכל אופן.

גדעון סער:

אדוני המנהל הכללי, לא התייחסת לכמה מהנקודות שהעליתי. בנושא קשרי חוץ,
בנושא רכישת ספרים.

היו"ר רוחמה אברהם:

הוא התייחס, קודם.

גדעון סער:

נאמר, אפרופו רכישת ספרים, שקוצץ סעיף אחר, של עיתונים. שמעתי מה נאמר.

אבי בלשניקוב:

הקיזוז מתאזן. אם הקיזוז של העיתונים, אני יכול לומר שמתקרב ל-300,000
שקלים, זה לא בא לידי ביטוי בתוך המסמך הזה. כך שבסופו של דבר, קיצצתי בין
במקום אחר, תוך כדי הליכה, כך שרכישת ספרים וכתבי עת – אנחנו עושים כרגע
עבודה מקיפה בספריה לגבי רכישות ספרים, לגבי מעמדה של הספרייה. אנחנו לא
חושבים שצריך להיות בתוך הכנסת הארכיון הלאומי של עיתון "על המשמר",
הארכיון הלאומי של עיתון "הארץ", הארכיון הלאומי של מקומון "ירושלים", של
מקומון "כל העיר", של מקומון "כל הזמן", של עיתון "דבר".

חברים, נמצאים פה, בתוך הספרייה, למעלה מארבעים שנה, כל גיליון של עיתון
"הארץ", "דבר", "על המשמר", "ידיעות אחרונות" ו"מעריב", שיצאו מאז קום
המדינה וטרום המדינה. נשאלת השאלה, האם הכנסת צריכה לאפסן את הכל, האם אין
היום מיקרופישים, האם אתה לא, היום, בלחיצת קליק אחד, מתחבר לארכיון של
עיתון "הארץ" או "ידיעות אחרונות" ואתה מקבל כל ידיעה משנה כזו או אחרת.

אנחנו בשיג ושיח עם הספרייה הלאומית של האוניברסיטה העברית להעביר מכאן
הרבה טונות של ספרים יקרים וראויים, ועיתונים יקרים וראויים, ולהעביר אותם
כדי שאל"ף, הקהל יוכל ליהנות מהם, יוכל לעיין בהם. ובי"ת, שהם לא יהיו פה
בתוך המחסנים, בארכיונים, כי בעצם מרתפי הכנסת הפכו לאפסנאות ומחסנים. יש
לנו עניין שמה שהוציאה הכנסת לאורך כל השנים – והיא הוציאה הרבה מאד כסף על
ספרים ועיתונים וכתבי עת, וכולי - שהקהל בסופו של דבר ייהנה מזה. שהאזרחים
ייגעו בזה. היום אין פניות של חברי כנסת לספרים או לכתבי עת מלפני עשר,
עשרים, שלושים,ארבעים או חמישים שנה. אין. ואנחנו נעשה הסכם עם הספרייה
הלאומית, וכל דרישה שתהיה, היום בשיטת האיש הרץ, אפשר יהיה להביא את זה
מגבעת רם בדיוק ברבע שעה. רק אמצעי המיגון נגד שריפות ונגד אש, לכל טונות
הנייר שנמצאים פה, עולים – אני לא אגיד לכם כמה, והקהל לא נהנה. אגב, אני
בספק אם חברי הכנסת – אני לא מדבר, גדעון, על הוותיקים - - -

גדעון סער:

אני רק בקדנציה שנייה.

אבי בלשניקוב:

בשבילנו אתה הרבה קדנציות פה.

אבל בספק אם חברי הכנסת יודעים מה הם יכולים לבקש, לראות ולדרוש בספריית
הכנסת.

יעקב מרגי:

הם לא יודעים איפה זה.

אבי בלשניקוב:

אני אומר לכם: יש כאן אוספים, אריה, שהם לתפארת מדינת ישראל. השאלה היא האם
הם במסגרת מוזיאון לעובדי הספרייה שרק הם יודעים מה נמצא פה, ולעוזרים
פרלמנטריים כאלה ואחרים, שהשימוש שהם עושים בספרייה רב יותר? אם אתם שואלים
אותי – אני בעד שהקהל, אזרחי מדינת ישראל, משלמי המסים ששילמו את הון הכסף
על מנת לרכוש את כל העיתונים, הספרים וכתבי העת, גם יראו וגם ישתמשו בהם.
ויש לי כוונה להוציא כמה שיותר על מנת שהקהל יהנה, ושלא יאופסן בכנסת.

לשאלת כתבי העת, אנחנו עושים עבודה מקיפה כרגע, חבר הכנסת סער, לגבי כתבי
העת. בימים הקרובים יהיה מעין סקר בין חברי הכנסת, איזה כתבי העת הנפוצים,
הדרושים, אנחנו נעשה את זה בשיג ושיח יחד אתכם. כי לי יש תחושה שקונים לפי
הדברים ש – מאד מאד חשובים, להיות מנוי על כתב עת כזה או אחר. השאלה היא
מרגע שזה מגיע לספריה – מי פותח אותו. מה השימוש? מה הדרישה? כנ"ל לספרים.
יש ספרי מחקר, יש ספרי קריאה. האם הספרייה צריכה שיהיו לה את כל הספרים של
רם אורן? האם זה ייעודה של הכנסת? כן או לא? ונתתי סתם דוגמה.

היו"ר רוחמה אברהם:

תודה רבה. האם כל חברי הכנסת קיבלו את תשובותינו על מה שנשאל?

גדעון סער:

אני רוצה לשאול מה בנושא קשרי החוץ והממ"מ? מה המסקנה? האם יש חיוניות
בקיצוץ שני הסעיפים האלה, שעומדים על 300,000 שקל מתוך 9 מיליון ו-300,000,
או שאפשר לקבוע שאותו קיצוץ בשני הסעיפים האלה יושג על ידי פריסה אחרת בין
הסעיפים האחרים?

שי חרמש:

או להקטין את ה- 9.3 מיליון ל- 9 מיליון.

גדעון סער:

או ל-9 מיליון.

אבי בלשניקוב:

מכובדיי, אני יכול לומר לכם שבקיצוץ האמור אנחנו נעשה את הכל כדי שלא תהיה
פגיעה בתוכנית המתוכננת של הכנסת. לא תהיה שום פגיעה. חבר הכנסת סער, אני
מניח, ואני גם רוצה לקוות, גם על בסיס הניסיון שלי בניהול משרדים, שבכל
משרד, בסופו של דבר, אין ניצול של מאה אחוז של התקציב. תמיד בסופו של דבר
ישנם עודפים כאלה ואחרים שנגרמים מסיבות כאלה ואחרות. אני מבין את השאלה
שלך, אני גם מבין את ההתעקשות שלך, אני מבטיח לך שלא תהיה פגיעה בשום דבר
שיהיה נחוץ, או ראוי, או שתוכנן.

היו"ר רוחמה אברהם:

אני יכולה לעבור להצבעה, חברי חברי הכנסת? אם כך, אני שוב אומרת – ראוי
ונכון וטוב עשתה יושבת ראש הכנסת שהביאה את הקיצוץ המיועד - - -

גדעון סער:

אני רוצה להעיר משהו לפני הצבעה.

היו"ר רוחמה אברהם:

רגע, אבל אתה קוטע אותי באמצע דברי.

גדעון סער:

לא, סליחה. אני רק מבקש, בשביל לא לקטוע אותך.

היו"ר רוחמה אברהם:

אוקי. ראוי ונכון, ואני חושבת שעצם העובדה שאנחנו, חברי הכנסת, נעביר את
הקיצוץ הזה, תאמר פה לכל הבית הזה שאנחנו מהווים דוגמא, וזה נכון גם בעת
הזו.

אני עוברת להצבעה.

גדעון סער:

רגע, ביקשתי להעיר משהו לפני ההצבעה.

היו"ר רוחמה אברהם:

סליחה. כן.

גדעון סער:

אני הערתי הערות מסוימות. ההערות, לפי ההתייחסות, נרשמו בפרוטוקול, וזה
הכל. אני רוצה להודיע בצורה הברורה ביותר, שאינני רואה את תפקיד ועדת תקציב
הכנסת לאשר אישור אוטומטי, ללא שום בדיקה ובחינה, את ההצעות כפי שהן
מוגשות. אני, באופן חריג ויוצא דופן, אצביע בעד ההצעה. אבל, אני כבר אומר,
שאם אתם לא רוצים שנושא תקציב הכנסת יהפוך נושא להתגוששות כמו נושאים אחרים
בבית הזה, אני מציע, כאשר מעירים הערות שהגובה שלהן הוא 3% מגובה הקיצוץ
שאתם מציעים, להתייחס אליהן בצורה קצת יותר רצינית, כי הוועדה לא יכולה
להיות חותמת גומי. אני אומר את זה בצורה הברורה ביותר, מכיוון שיש לי תחושה
שמעירים הערה, נאמרות בתגובה כל מיני סיסמאות, נאמרים כל מיני דברים -
והשיירה עוברת. אז אני רוצה לומר את הדבר הזה בפשטות, כדי שהוא יהיה מובן:
אם אתם לא רוצים להפוך את הוועדה הזאת לשדה התגוששות כמו כל ועדה, ואם יש
הערות ענייניות – הממ"מ זה לא סעיף כיבוד. זה לא סעיף כיבוד. אתם יכולים
לעשות מאמץ רציני לפריסה אחרת, ואתם עכשיו, אחרי שאתם שומעים את ההערות,
מתעקשים ללכת על ההצעה המקורית. היום, אני אצביע בעדה. אבל אני מודיע מה
יהיה בפעמים האחרות אם אני ארגיש - - -

היו"ר רוחמה אברהם:

תודה.

גדעון סער:

שההערות שלי, במהלך הדיון, לא מקשיבים להן.

היו"ר רוחמה אברהם:

מאה אחוז, תודה רבה. גדעון, אני מוכרחה לומר לך: למרות שאני נמנית על חברי
מהקואליציה, אין בכוונתי להפוך את הוועדה הנוכחית בשום עניין - - -

אבי בלשניקוב:

גברתי היושבת ראש, גברתי היושבת ראש.

היו"ר רוחמה אברהם:

רגע, אני רוצה להשיב. בשום עניין ובשום נושא לחותמת גומי – לא של הממשלה,
לא של הכנסת, לא של אף אחד. כל נושא מובא לכאן לגופו של עניין, אני פותחת
את זה לדיון, אתם מעירים את הערותיכם ואין לי צל של ספק שהמנכ"ל רשם את זה
לפניו . עוד מעט נדון ותובא לשולחננו כל הצעת התקציב לשנת 2007, אני
מתכוונת לעשות דיון ארוך ומקיף, ואני מציעה ומבקשת גם מחשב הכנסת וגם
ממנכ"ל הכנסת, להעביר את הנושא של תקציב 2007 של הכנסת לחברי הוועדה מבעוד
מועד, על מנת שילמדו את כל הסעיפים, יעירו את הערותיהם ואנחנו נקיים פה
דיון פורה ומקיף.

אבי בלשניקוב:

גברתי היושבת ראש, לי יש עניין שעם ועדת הכנסת ננהל כל הזמן שיג ושיח. אין
כאן צודק יותר וצודק פחות, לכולנו יש עניין, קודם כל, לגילוי נאות. מכובדי
חבר הכנסת סער, אני מוכן - פשוט תכננתי לעשות את זה אחרי, כי זה לא ראוי
שנתחיל לנהל עכשיו דיון מאיפה לקצץ. אני, גברתי היושבת ראש, מכובדי חבר
הכנסת סער, מוכן להיענות בזה הרגע לבקשה לבטל את הקיצוץ בממ"מ, להשית אותו
על אחזקה שוטפת.

גדעון סער:

מצוין.

אבי בלשניקוב:

אין בעיה. אין פה כוונה שהדיונים יהיו חותמת גומי. להפך. שיג ושיח - - -

גדעון סער:

אז כולם יוצאים בהרגשה יותר טובה.

היו"ר רוחמה אברהם:

יפה מאד. אז ראית שאנחנו, בכל זאת, לא חותמת גומי?

גדעון סער:

אני מודה למנהל הכללי על פתיחותו.

אבי בלשניקוב:

מאה אחוז.

היו"ר רוחמה אברהם:

אני מודה לחברים ואני עוברת להצבעה. מי בעד? פה אחד, באין נמנעים באין
מתנגדים. לפיכך אני קובעת שהקיצוץ בתקציב הכנסת אושר, ומי ייתן והישיבה
הזאת תהווה דוגמה לשאר הוועדות בבית הזה והן גם יתנו כתף לקיצוץ כזה רחב.

גדעון סער:

אבל לא בנושאים חברתיים.

היו"ר רוחמה אברהם:

לא. בשום צורה ובשום אופן לא בנושאים חברתיים, תודה רבה.

הישיבה ננעלה בשעה: 11:50.
