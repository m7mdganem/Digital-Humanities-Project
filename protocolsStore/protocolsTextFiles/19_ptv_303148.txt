הכנסת התשע-עשרה

נוסח לא מתוקן

מושב שלישי

פרוטוקול מס' 6

מישיבת הוועדה המשותפת לתקציב הכנסת

יום שני, י' בחשון התשע"ה (03 בנובמבר 2014), שעה 11:45

סדר היום:

שינויים בתקציב הכנסת לשנת 2014 – העברה מסעיף לסעיף

נכחו:

חברי הוועדה:

יריב לוין – היו"ר

בועז טופורובסקי

יעקב ליצמן

אברהם מיכאלי

חמד עמאר

יפעת קריב

יעקב מרגי

מוזמנים:

  ------------------------------------------------------------------------
  מנכ"ל הכנסת רונן פלוט                            
  ----------------------------------------- ------ -----------------------
  יוסף גריף                                 –      קצין הכנסת

  חיים אבידור                               –      חשב הכנסת

  יותם יקיר                                 –      דובר הכנסת
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הילה לוי

שינויים בתקציב הכנסת לשנת 2014 – העברה מסעיף לסעיף

היו"ר יריב לוין:

רבותי, אני פותח את הישיבה של הוועדה המשותפת של ועדת הכנסת וועדת הכספים
לעניין תקציב הכנסת. על סדר-היום שינויים בתקציב הכנסת לשנת 2014 – העברה
מסעיף לסעיף. זאת העברה מסעיף הרזרבה לתכנית 02.03.05 אמרכלות לצורך תקנה
08 – שיפוצים שונים והתקנות.

יעקב ליצמן:

אלה שיפוצים לקואליציה?

היו"ר יריב לוין:

לזה צריך הרבה יותר כסף במצב הקואליציה הנוכחי. לא יספיק הכסף.

יעקב מרגי:

אני כופר בזה. יש לי בדיקה מדעית שהקואליציה הנוכחית היתה יותר יקרה
מקואליציות אחרות.

יעקב ליצמן:

לא, רק בחוטים.

חמד עמאר:

תאמין לי, אתה עובר ורואה אחרי שהוציאו את השטיח שם, אתה רואה אור שם. אתה
רואה שינוי בלתי רגיל. באמת תודה לכם.

אברהם מיכאלי:

הרב ליצמן, למה לא מגיע לנו מקרר באוטו? אנחנו נוסעים יותר. מקרר באוטו לא
צריך?

יעקב ליצמן:

למדת פרשת השבוע? מחוט עד שרוך הנעל. אלה החוטים. אלה אנשי סדום.

מנכ"ל הכנסת רונן פלוט:

חברים, מדובר בסך-הכל ב-2.3 מיליון לכל העברה מהרזרבה לסעיפים שלנו, כאשר
אני אפרט טיפה: 800,000 שקל – כבר קיבלנו אישור מעיריית ירושלים לשים על
הגג את כל הפלטות הסולריות שעל זה דיברנו קודם. יש להניח שעד סוף חודש יוני
אנחנו נראה כנסת ירוקה מאוד. 800,000 שקל נוספים הולכים לשינוי באגף
האינטרנט וכל היתר הולך על שיפוצים קטנים שעשינו פה. זאת כל הבקשה שלנו,
אין לנו משהו אחר.

אברהם מיכאלי:

יריב, אני משבח על הצבע של הגדר מסביב לחדר אוכל. אני פריק של הגדר שם. זה
יפה.

יעקב ליצמן:

אם היית לוקח את המנכ"ל לקואליציה לנהל אותה היה לא רע. יותר קל מאשר היום.

היו"ר יריב לוין:

אני חושב שעדיף לקחת אדם עם כישורים שישקיע אותם במקום שיש בזה תועלות.

יעקב ליצמן:

זה בין כך בחירות. בלי לפרט.

היו"ר יריב לוין:

אני יכול להגיד לך מהניסיון שלי, שהתפוקה של התשומות שאתה משקיע בקואליציה
הזאת לא - - - לניהול הכנסת יש תוצאות יותר טובות.

יעקב ליצמן:

אני לא משקיע. דווקא חבריי משקיעים יותר ממני. אם הייתי משקיע לדעתי זה היה
נראה אחרת.

היו"ר יריב לוין:

אני מסכים. על זה אין ויכוח. אני אומר לך מה קורה, המבנה של המערכת הוא
כזה: מרכיבי הקואליציה האמיתית מחולקים בין הקואליציה לאופוזיציה, ואלה
ממרכיבי הקואליציה האמיתית שנמצאים בקואליציה, הם באופוזיציה בתוך
הקואליציה. לכן, ההבנה בינינו היא מאוד מאוד פשוטה.

אברהם מיכאלי:

אפשר לדעת, אדוני המנכ"ל, מתי אנחנו מסיימים את השיפוצים?

מנכ"ל הכנסת רונן פלוט:

אני אסביר. כל התכנית שהיתה לנו כמעט הסתיימה, חוץ מכמה דברים. אנחנו עכשיו
עברנו לשלב ב' של שיפוץ האודיטוריום. לשם מכניסים ספרינקלרים, הגברה,
מחליפים כורסאות ועד סוף חודש דצמבר יש לנו אודיטוריום לתפארת, כמו
שאומרים. השירותים שראיתם פה, שירותי כניסת ח"כים בצד שמאל – אנחנו מסיימים
בעוד כשבוע ימים. בטרקלין כל האולם מסתיים באמצע חודש ינואר 2015. זהו.
בשנה הבאה אנחנו רק נתחזק את הבניין, אבל ב-2016, בעזרת השם, יהיה צורך
בהרחבת המזנון הבשרי.

יעקב ליצמן:

יהיה אז קיצוץ אכזרי מהאוצר.

מנכ"ל הכנסת רונן פלוט:

הוא בנוי לכ-200 איש והיום סועדים שם למעלה מ-1,000 איש. כבר עכשיו יש
צורך, אבל אנחנו גם נותנים קצת לנוח פה לכל הפעילות שהיתה פה, והיתה פה
פעילות ענפה. אתם שמתם לב כמה שהכנסת היום נראית יפה, כמה שהכנסת מטופחת,
מצוחצחת, גם גינון, גם בפנים, שומרים על שנת השמיטה, שומרים שהכל יהיה בסדר
ואני חושב שבסך הכל יש לנו כנסת מאד יפה.

היו"ר יריב לוין:

היא נראית יותר טוב מהקואליציה.

חמד עמאר:

מאז שיריב לא יושב-ראש הקואליציה - - - הכל מתפקד אתה אומר?

היו"ר יריב לוין:

וגם בחיוך מתפקד. לא סתם.

חמד עמאר:

לפי דבריו לא.

היו"ר יריב לוין:

למה לא מתפקד? מתפקד מעולה.

חמד עמאר:

אתה הסברת את זה טוב מאוד. יש אנשים שצריכים להיות בקואליציה ולא נמצאים
בקואליציה, ואנשים שנמצאים בקואליציה צריכים להיות באופוזיציה.

יפעת קריב:

אולי נעשה את זה פרסונלית.

היו"ר יריב לוין:

אני רק אגיד לך, חמד, איפה הבעיה. אני לא הסברתי בגלל מי זה המצב.

חמד עמאר:

אתה יכול להיות פתוח, פה שום דבר לא מוקלט. דבר.

היו"ר יריב לוין:

רבותי, מי בעד הבקשה לשינויים בתקציב הכנסת לשנת 2014?

הצבעה

בעד הבקשה לשינויים בתקציב הכנסת – פה אחד

נגד – אין

נמנעים – אין

הבקשה לשינויים בתקציב הכנסת נתקבלה.

היו"ר יריב לוין:

פה אחד, אין מתנגדים, אין נמנעים. אושר.

אני רוצה ברשות המנכ"ל שתי הערות. האחת, אני לא אסתכן ואומר בשם כולם, אני
חושב, ששוב אנחנו מבקשים להודות לך. באמת, מה שנעשה כאן מורגש בכל מקום. גם
מה שנעשה, אני חושב, בנושא של קשרי חוץ זה מהפכה שלמה ומבורכת, מהרמה
הפיזית של איך שזה נראה ועד הרמה התוכנית. אני באמת חושב שזה יצעיד אותנו
למקומות אחרים.

יעקב מרגי:

ומעל הכל האוזן הקשבת.

היו"ר יריב לוין:

כן, כן, בכל דבר.

יפעת קריב:

חד-משמעית.

היו"ר יריב לוין:

באמת יש כאן הערכה מקיר לקיר וראוי לומר את זה.

חמד עמאר:

כאן אין קואליציה-אופוזיציה.

היו"ר יריב לוין:

ובאמת עשייה יוצאת דופן. אין דרך אחרת לתאר את זה.

בכל זאת, נקודה אחת שאני חושב שהיינו – גם פה אני לא אסתכן, למרות שלא
דיברתי עם אף אחד, אם אני אדבר על זה – והיא סוגיה שאנחנו מעלים פה כמעט
בכל ישיבה, סוגיית המחשוב שלא נפתרת. העסק הזה פשוט לא עובד. פשוט לא עובד.

יפעת קריב:

בישיבת הפתיחה החגיגית סגרו בכוונה את האינטרנט? זה היה קטע. לא היה
אינטרנט במליאה.

היו"ר יריב לוין:

אני חושב שהמחשוב בחדרים, זה פשוט – זה לא עובד. לא עובד.

יעקב מרגי:

גם היום היה קושי.

היו"ר יריב לוין:

גם בשגרה, מעבר לתקלות גדולות שמשביתות את המערכת. אי אפשר לעבוד ככה.

מנכ"ל הכנסת רונן פלוט:

אני יודע. זה הולך להסתדר.

אברהם מיכאלי:

המנכ"ל הבטיח לנו שהוא מוצא פתרון.

מנכ"ל הכנסת רונן פלוט:

כן, יהיה פתרון.

היו"ר יריב לוין:

אם אני יכול לסמן את מה שבאמת מפריע זה העניין הזה.

אברהם מיכאלי:

אדוני היושב-ראש, אם אתה כבר מעלה, גם חלק מהדברים שדיברנו בעבר, אין כל
ספק שאותה ועדת משנה שדיברנו עליה לבחינת דברים שלא צריך להתבייש לדבר
עליהם, צריכה להתחיל לפעול. המנכ"ל והחשב כולם יהיו שותפים אתנו בדיונים
האלה. כל שקל שאנחנו בסוף מוציאים על משהו, אנחנו פוחדים מה יגידו בחוץ.
ולכן, גם המערכות פה עובדות בהתאם.

אני סיפרתי למנכ"ל איזה מקרה של חברי כנסת שיוצאים – אתה יודע מה? לא
מתקציב הכנסת. הם יוצאים מטעם הכנסת ולא מתקציב הכנסת. קשרי חוץ לא מבינים
איך לאכול את זה. הם אומרים: אתה לא שליח של הכנסת. בדברים פיקנטיים
שביקשנו בשביל לקחת למשלחת אמרו שאי אפשר.

יעקב מרגי:

בסוף בסוף זאת משלחת חברי כנסת, ולא משנה מי מממן אותה.

מנכ"ל הכנסת רונן פלוט:

אני גם אמרתי את זה ואני גם חושב שזה נכון. אנחנו הולכים לעשות איזשהו
שינוי. מה עוד, שגם מי שיוצא מוועדת האתיקה צריך לעבור ועדה לקשרי חוץ. פעם
לא היה צורך והיום יהיה צורך. למה? קודם כל לבדוק אולי הנסיעה בכלל לא
נחוצה למרות שיש הזמנה. אולי יש לנו דברים שאנחנו רוצים לבקש מחבר כנסת
שיעשה את זה בחו"ל.

יעקב מרגי:

על הדרך.

מנכ"ל הכנסת רונן פלוט:

בדיוק. אנחנו הולכים יותר להדק את העניין הזה ואין לי ספק שאתה צודק.

יעקב ליצמן:

אתה תעשה את זה אחרי שתעשה לכל השרים אותו דבר.

אברהם מיכאלי:

שרים לא באחריותו.

יעקב ליצמן:

80% מהנסיעות שם מיותרות.

היו"ר יריב לוין:

בסדר, לא חשוב, אבל זה לא במגרש שלו. אנחנו לפחות ננסה אצלנו לפעול בצורה
טובה. הוא לא מצנזר אף נסיעה. לא לזה הוא התכוון.

מנכ"ל הכנסת רונן פלוט:

חבר הכנסת ליצמן, לא התכוונתי שיש איזושהי נסיעה שהיא מיותרת. רק אמרתי שאם
יש כבר נסיעה, אולי בדרך יש לנו כמה דברים באותה מדינה שטוב להציע. אם ירצה
חבר הכנסת – כמו, למשל, פגישה עם הקהילה היהודית. סתם דוגמה.

יעקב ליצמן:

זה כמו שלא בדקו עד היום את הנושא של החוטים וכל הסיפורים האלה. אני חושב
שזה חיובי שבדקו. אין לי בעיה עם זה.

יפעת קריב:

חוטים של משרד הפנים, משרד האוצר או חוטים אחרים?

יעקב ליצמן:

לכי תדעי מאיפה. אנחנו יודעים רק חלק אחד.

מנכ"ל הכנסת רונן פלוט:

תסביר לה על איזה חוטים. היא לא יודעת.

היו"ר יריב לוין:

רבותי, תודה רבה, הישיבה נעולה.

הישיבה ננעלה בשעה 12:05.
