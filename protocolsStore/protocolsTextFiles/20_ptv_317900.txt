הכנסת העשרים

מושב שני

פרוטוקול מס' 79

מישיבת ועדת הכנסת

יום שני, כ"ה בכסלו התשע"ו (07 בדצמבר 2015), שעה 16:30

סדר היום:

הארכת מועד ישיבת הכנסת היום כ"ה כסלו תשע"ו 7.12.15 - רביזיה

נכחו:

חברי הוועדה:

דוד ביטן – היו"ר

רוברט אילטוב

מכלוף מיקי זוהר

יואל חסון

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

חברי הכנסת:

מנחם אליעזר מוזס

מיכל בירן

ענת ברקו

יוסף ג'בארין

דב חנין

חיים ילין

שולי מועלם

מיכל רוזין

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אסתר מימון

הארכת מועד ישיבת הכנסת היום כ"ה כסלו תשע"ו 7.12.15 - רביזיה

היו"ר דוד ביטן:

רבותי, אני מבקש לפתוח את הישיבה. מיקי, תסביר.

מיקי לוי (יש עתיד):

אדוני, המהלך הזה הוא מהלך לא ראוי בלשון המעטה. זהו מחטף שעוד יירשם בדפי
ההיסטוריה של הכנסת. לא היה תקדים לעניין הזה. היועצים המשפטיים כרגע
יושבים על המדוכה ולא בטוח שהמליאה תיפתח פעם נוספת. אם כי, אני חייב להיות
ישר עם עצמי - - -

היו"ר דוד ביטן:

אנחנו אוהבים תקדימים. אוהבים תקדימים משפטיים.

מיכל רוזין (מרצ):

האם משפטית ניתן לפתוח מחדש את הדיון במליאה? ניתן לפתוח מחדש את הדיון
במליאה?

היו"ר דוד ביטן:

על מנת להקל עליכם, השאלה הזאת לא עניין לפורום הזה, היא עניין למליאה.
במליאה כל אחד יבקש הצעה וידבר. בבקשה.

מיקי לוי (יש עתיד):

לכן, אדוני, כל המהלך בוועדה שלך היה ראוי שלא יתקיים כלל ועיקר. הייתי
מצפה מחברי הכנסת הדתיים, החרדים, שימלאו את מצוות הדלקת הנרות בחיק
המשפחה, יעניקו גם לנו את זה. מה שעשיתם, נתתם יד אחת להמלכתו של בנט חזרה
כשר - -

היו"ר דוד ביטן:

בירכנו על הנרות עכשיו.

מיקי לוי (יש עתיד):

כן, יש לנו זמן, אין לנו בעיה.

- - במקום לעשות את זה מחר. אתה יודע מי לא הסכים? מי תוקע אותנו פה?
השרים. השרים לא מוכנים לבוא מחר, ולכן אני חושב שמן הראוי היה שכרגע
תצביעו בעד הרביזיה ואז לא נצטרך לפתוח את הדיון במליאה. נבוא מחר כולנו
בשעה 09:00 בבוקר ונצביע בעד חזרתו של בנט כשר החינוך. ולכן, אדוני, זה
מהלך שאינו ראוי, אין לו תקדים ואין לו אח ורע.

יואל חסון (המחנה הציוני):

תודה, אדוני היושב-ראש, הרביזיה הזאת נולדה כדי להציל אתכם מעצמכם, באמת.

מיכל בירן (המחנה הציוני):

הם לא מודים ולא מודים לך על זה בכלל.

יואל חסון (המחנה הציוני):

הם לא מודים, כמו לוויתנים רצים אל החוף.

יואב קיש (הליכוד):

לא, לא. לוויתן זה מחר במתווה הגז...

יואל חסון (המחנה הציוני):

כמו לוויתנים רצים אל החוף.

יואב קיש (הליכוד):

לא, לא. זה מחר. יואל, לא להתבלבל.

יואל חסון (המחנה הציוני):

חבר הכנסת מיקי לוי ואני וחברי אופוזיציה נתנו את החצי שעה הזאת, כי חשבנו
שאתם צריכים קצת שקט להירגע, לנשום, להבין שאתם פוגעים פה פגיעה קשה קודם
כול בכבודה של הכנסת, פגיעה קשה בכללים של סדר היום, פגיעה קשה במילה זו
מילה, ויותר מכך – רב מוזס, יותר מכך, פגיעה ביכולת של היהודים פה להדליק
נר בחיק משפחתם.

יואב קיש (הליכוד):

צדיק, אתה. הצדיק יואל.

יואל חסון (המחנה הציוני):

אתה רב מוזס, אתה נותן לי להפסיד להדליק נר חנוכה עם הילד שלי ועם אשתי?

מנחם אליעזר מוזס (יהדות התורה):

בוא נתקזז. בוא נתקזז.

יואל חסון (המחנה הציוני):

אתה? אתה?

רועי פולקמן (כולנו):

קיזוז עכשיו...

יואל חסון (המחנה הציוני):

קיזוז – מפלטו של השטן.

מיכל בירן (המחנה הציוני):

או של העצלן, אחד מהשניים.

רועי פולקמן (כולנו):

של היהודי שרוצה להדליק נר.

יואל חסון (המחנה הציוני):

מפלטו של הנבל והשטן - - -

חיים ילין (יש עתיד):

בשביל זה משלמים משכורת, בשביל קיזוזים, שיגידו אחרי זה שאנחנו לא נמצאים
פה.

יואל חסון (המחנה הציוני):

לא סיימתי, שנייה. אתה, אדוני, אני מסתכל ופונה אליך. אני פונה אליך כיהודי
אל יהודי - -

מנחם אליעזר מוזס (יהדות התורה):

בוא נתקזז.

יואל חסון (המחנה הציוני):

- - תן לנו לחגוג את החג. אני שואל אותך, מחר אין בית ספר, צריך את בנט
לשיעורי אזרחות? אין בית ספר מחר גם כך.

רועי פולקמן (כולנו):

שר החינוך בחופש כשהילדים בחופש?

יואל חסון (המחנה הציוני):

אין בית ספר. מה יעשה שר החינוך? פחות יום שהוא יגרום נזק.

מיכל רוזין (מרצ):

טיעון מאוד יפה, מאוד יפה. יואל, טיעון חזק.

היו"ר דוד ביטן:

מכיוון שיואל חזר בתשובה, והרב אמר לו נכון: אם נתקזז, שנינו נלך הביתה
ושנינו נדליק נרות, אבל זה לא מה שמעניין אותו, הדלקת הנרות - - -

יואל חסון (המחנה הציוני):

למה אתה אומר את זה?

היו"ר דוד ביטן:

כי אתה לא מוכן להתקזז.

איילת נחמיאס ורבין (המחנה הציוני):

סליחה? אנחנו הצבענו על סדרי הדיונים בשבוע הזה.

היו"ר דוד ביטן:

אני מבקש - - -

איילת נחמיאס ורבין (המחנה הציוני):

סליחה, הצבענו על סדרי הדיונים בשבוע הזה.

היו"ר דוד ביטן:

אני מבקש לדחות את הרביזיה. עכשיו נצביע. מי שבעד הרביזיה, יצביע בעד. ומי
שנגד, יצביע נגד. מי בעד?

הצבעה

בעד – 7

נגד – 9

הרביזיה נדחתה.

היו"ר דוד ביטן:

תשעה נגד, שבעה בעד. הרביזיה נדחתה.

אני נועל את הישיבה.

הישיבה ננעלה בשעה 16:43.
