הכנסת העשרים

מושב רביעי

פרוטוקול מס' 294

מישיבת ועדת הכנסת

יום שני, כ"ד בחשון התשע"ח (13 בנובמבר 2017), שעה 10:00

סדר-היום:

החלטה בדבר מספר הסגנים ליושב-ראש הכנסת בתקופת כהונתה של הכנסת העשרים.

הצעות לסדר-היום בנושא: "היוזמה החדשה להפרדת השכונות הפלסטיניות
בירושלים".

הצעת חוק סדר הדין הפלילי (תיקון - איסור המלצה או חוות דעת של רשות
חוקרת), התשע"ח–2017.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

דוד ביטן

יואל חסון

שולי מועלם-רפאלי

איילת נחמיאס ורבין

רויטל סויד

רועי פולקמן

חברי הכנסת:

ג'מעה אזברגה

קארין אלהרר

נאוה בוקר

ענת ברקו

יהודה גליק

דב חנין

מיקי לוי

מיכאל מלכיאלי

ניסן סלומינסקי

מאיר פרוש

מוזמנים:

גור בליי – יועמ"ש ועדת החוקה, חוק ומשפט

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רונית יצחק

החלטה בדבר מספר הסגנים ליושב-ראש הכנסת בתקופת כהונתה של הכנסת העשרים

הצעות לסדר-היום בנושא: "היוזמה החדשה להפרדת השכונות הפלסטיניות בירושלים"

הצעת חוק סדר הדין הפלילי (תיקון - איסור המלצה או חוות דעת של רשות
חוקרת), התשע"ח–2017

היו"ר יואב קיש:

שלום, בוקר טוב לכולם, שבוע טוב, אני מתחיל עם סדר-היום. יש לנו נושא חשוב,
זה נושא הסגנים שאנחנו רוצים לסגור ולקדם. אני מתחיל בנושא סעיף 2. חברים,
נא לשבת, אנחנו מתחילים. אני צריך את התמיכה של שלושת-רבעי חברי הוועדה
לעניין הזה, חברים.

ארבל אסטרחן:

שלושת-רבעי מהחברים כולם.

היו"ר יואב קיש:

שלושת-רבעי מהחברים? לא מאלה שנוכחים בישיבה?

ארבל אסטרחן:

ברור. זו המשמעות של הסכמה רחבה.

שולי מועלם-רפאלי (הבית היהודי):

אין לך פה אפילו רבע מהחברים.

היו"ר יואב קיש:

אבל זה לא כתוב.

ארבל אסטרחן:

בוודאי, זאת הכוונה. בטח שכתוב.

היו"ר יואב קיש:

אני רוצה להגדיל את החברים שמצביעים על נושא הסגנים. צריך קודם להעביר
החלטה של שלושת-רבעי מחברי הוועדה, להגדיל את זה מתשע, זה על סדר-היום.
אנחנו צריכים להביא שלושת-רבעי מהחברים.

דוד ביטן (הליכוד):

אין בעיה, אז תעשה ב-10:15, ב-10:20, את ההצבעה.

היו"ר יואב קיש:

חברים, על סעיף 2 יכולים לדון ולהצביע רק כשהיו פה 13 חברים מהוועדה, וזה
לא המצב כרגע, אז נדון בו יותר מאוחר. בהמשך הישיבה ננסה להביא את האנשים
לפה.

לגבי בקשת יו"ר ועדת הפנים והגנת הסביבה חבר הכנסת דוד אמסלם – סעיף 1,
העברת הצעת חוק סדר הדין הפלילי מוועדת החוקה, חוק ומשפט לדיון בוועדת
הפנים – יש לנו פה את יו"ר ועדת החוקה ניסן סלומינסקי, וביטן שמייצג את
אמסלם בהיעדרו. בבקשה, ביטן, תסביר.

דוד ביטן (הליכוד):

אני אסביר. יש פה מצב מאוד ייחודי. האחריות של ועדת הפנים היא על המשטרה
ועל המשרד לביטחון פנים, לעומת זאת, סדר הדין הפלילי הוא באחריות של ועדת
החוקה. נוצר פה מצב באמת בעייתי ששתי ועדות אוחזות בזה.

היו"ר יואב קיש:

משפט שלמה.

דוד ביטן (הליכוד):

לדעתי ועדת הפנים הרבה יותר מוועדת החוקה, אחרת אפשר להגיד על כל דבר שהוא
שייך לוועדת החוקה.

קארין אלהרר (יש עתיד):

למה?

דוד ביטן (הליכוד):

כל דבר זה תיקון חוק, אז זה בוועדת החוקה. בנוסף לזה, ועדת החוקה מאוד מאוד
עמוסה ברמות מיוחדות, ולכן אנחנו מבקשים שהחוק הזה יעבור לוועדת הפנים.

היו"ר יואב קיש:

בוקר טוב לחבר הכנסת יואל חסון.

יואל חסון (המחנה הציוני):

מה קרה? מה היה כל כך דחוף?

דוד ביטן (הליכוד):

שום דבר לא דחוף, זה יום עבודה.

יואל חסון (המחנה הציוני):

ואם קרה, קרה.

היו"ר יואב קיש:

יום עבודה מתחיל ב-09:45 זה דחוף? מה קרה?

דוד ביטן (הליכוד):

יום עבודה מתחיל ב-08:00 בבוקר.

יואל חסון (המחנה הציוני):

אני פה כבר מ-08:00, אל תדאג.

מיקי לוי (יש עתיד):

אנחנו מ-07:00 כבר דיברנו, יואב ואני.

דוד ביטן (הליכוד):

לכן אני חושב שראוי שהחוק הזה יהיה בוועדת הפנים ולא בוועדת החוקה.

היו"ר יואב קיש:

תודה רבה. ניסן, בבקשה.

ניסן סלומינסקי (הבית היהודי):

בוקר טוב. הליכוד סגר לי את המיקרופון.

דוד ביטן (הליכוד):

האחריות היא של ועדת הפנים. היינו בסדר, העברנו את זה דרך המליאה לוועדת
החוקה, לא התווכחתם.

היו"ר יואב קיש:

ניסן, בבקשה.

יואל חסון (המחנה הציוני):

ביטן ואני צריכים לצאת להסכמות, תיתנו לנו לדבר ראשונים.

ניסן סלומינסקי (הבית היהודי):

קודם כול, אני חושב שלית מאן דפליג שהחוק הזה שייך לסדר הדין הפלילי וכבר
נעשו בו הרבה תיקונים. נשמע עוד מעט, ברשותך, את גור היועץ המשפטי שיוכל
לפרט שאין שום סיבה בעולם - - -

היו"ר יואב קיש:

ניסן, אני מעדיף לשמוע אותך, אני לא רוצה לשמוע פה יועצים משפטיים כרגע.

שולי מועלם-רפאלי (הבית היהודי):

למה?

ניסן סלומינסקי (הבית היהודי):

אני אומר אם תרצה.

היו"ר יואב קיש:

אני רוצה לשמוע אותך.

ניסן סלומינסקי (הבית היהודי):

אני אומר שזה שייך לסדר הדין הפלילי, ונעשו כבר בחוק הזה הרבה תיקונים, וזה
תמיד בוועדת החוקה. מאחר שאני יודע שיש כאן מחלוקת בקואליציה, הייתי מציע,
אם אנחנו רוצים לדחות את זה בשבוע – כי בינתיים גם דודי יחזור וגם איילת
תחזור, היא נמצאת ביפן, ואפשר יהיה לדבר ולמצוא סידור – כי כרגע זה נמצא
במחלוקת, ואני חושב שזה לא טוב. זה חוק שאני לא חושב שטוב שיהיה במחלוקת.
אבל בכל מקרה, על-פי הדין והסדר והיושר הוא צריך להיות בוועדת החוקה.

היו"ר יואב קיש:

תודה. מיקי לוי, בבקשה.

מיקי לוי (יש עתיד):

תודה רבה, אדוני, אני אתחיל מזה שהחוק לא ראוי. חוק גרוע, לא ראוי - - -

היו"ר יואב קיש:

אתה יודע מה יעשו איתו? אולי יתקנו.

מיקי לוי (יש עתיד):

התנהלו עליו הרבה ויכוחים. עכשיו אני רוצה להגיד משהו, באמת אולי זה kosher
but fishy. קודם כול זה שייך לוועדת החוקה, סדר הדין הפלילי, אין מחלוקת על
העניין הזה. אין מחלוקת. יתרה מכך, אני מציע למציע החוק, אדוני היושב-ראש,
ולידידי ביטן, רק בשביל הנראות והריח הרע כשזה יעבור לוועדת הפנים, מן
הראוי שתחשבו רגע, תעצרו ותעבירו אותו לוועדת החוקה. הוא חייב להיות בוועדת
החוקה, כי זה ריח רע גם כך.

היו"ר יואב קיש:

תודה. יואל חסון, בבקשה. ואמרתי לך עד 10:00, אז מה הבעיה?

יואל חסון (המחנה הציוני):

אבל מה? אני צריך להיות ב-10:00 שם.

היו"ר יואב קיש:

גם הוא.

דוד ביטן (הליכוד):

גם אני.

היו"ר יואב קיש:

נדחה את ההצבעה ל-10:20. יש פה חברים שהולכים להסכמות?

איילת נחמיאס ורבין (המחנה הציוני):

אבל הוא רוצה להתבטא.

היו"ר יואב קיש:

אבל, איילת, אני מסביר.

יואל חסון (המחנה הציוני):

אני לא מכונת הצבעות, בניגוד לאחרים.

יואל חסון (המחנה הציוני):

אתם כל היום מסבירים, ועם כל ההסברים שלכם יוצא פה גיהינום.

היו"ר יואב קיש:

יואל, בבקשה.

יואל חסון (המחנה הציוני):

תודה, אדוני היושב-ראש, הדמויות שלכם ב"ארץ נהדרת" מחווירות לעומת המציאות.

איילת נחמיאס ורבין (המחנה הציוני):

זה נכון.

שולי מועלם-רפאלי (הבית היהודי):

לכן יואב מתאמץ כל כך, הוא רוצה גם דמות ב"ארץ נהדרת".

היו"ר יואב קיש:

לא, חס וחלילה, אני לא.

דוד ביטן (הליכוד):

האמת שבפורים נעשה דמות ונחפש את יואל לעניבה. כל היום עם העניבות שלו זה.

יואל חסון (המחנה הציוני):

מה אפשר לחקות אותי? תגיד במה אפשר לחקות אותי.

היו"ר יואב קיש:

בבקשה, יואל.

יואל חסון (המחנה הציוני):

אני אומר לכם, הבמאים ב"ארץ נהדרת" נורא מוכשרים, הם לא מצליחים להגיע לקצה
הקצה של המציאות, באמת.

דוד ביטן (הליכוד):

יפה מאוד.

יואל חסון (המחנה הציוני):

ועכשיו בואו נדבר רגע על הדבר הזה. תראו, אי-אפשר להתעלם מסדרי עולם
ומהגיון בריא. אתה יודע, אני צריך לבחור פה בין נבלה לטרפה. לא שאני מי
יודע מה מתלהב מזה שזה יגיע לניסן סלומינסקי, אבל אני מקבל את הדין. ועדת
החוקה, חוק ומשפט, סדר הדין הפלילי נדון רק בוועדה הזאת, לא יכול להידון
בשום ועדה אחרת. אם עכשיו כל יושב-ראש יהפוך את הוועדה שלו למין איזה מגרש
פרטי שכל מה שבאינטרס שלו הוא מביא אליו, איך תיראה הכנסת? תקשיבו מה קורה
כאן, כולם אומרים לי שהתקנון מאפשר, אז לא, התקנון לא מאפשר.

דוד ביטן (הליכוד):

אבל פה יש שתי ועדות, שבכל ועדה, אחד זה המשרד לביטחון פנים ותחום אחריותה.

יואל חסון (המחנה הציוני):

אבל זה סדר הדין הפלילי, דוד, אתה עורך-דין.

דוד ביטן (הליכוד):

בסדר, אז מה?

איילת נחמיאס ורבין (המחנה הציוני):

דוד, באמת.

קארין אלהרר (יש עתיד):

זה לא, ההמלצות הן חלק מסדר הדין הפלילי.

קריאות:

- - -

דוד ביטן (הליכוד):

זה בתחום ועדת הפנים, זה המצב.

יואל חסון (המחנה הציוני):

אל תפריע לי. אתה עורך-דין.

איילת נחמיאס ורבין (המחנה הציוני):

ביטן, מה זה השטויות האלה?

היו"ר יואב קיש:

אני אתן לך לדבר אחרי יואל. בבקשה, אדוני.

דוד ביטן (הליכוד):

אבל זה לא נכון שמשרד הביטחון באחריות ועדת הפנים? מה זה לא?

יואל חסון (המחנה הציוני):

בבקשה, יואל.

יואל חסון (המחנה הציוני):

דוד, אתה עורך-דין רציני המון שנים, אתה מכיר את החוק, אתה יודע מה זה סדר
דין פלילי, אתה יודע איפה זה צריך להיות. זה לא קשור לפיקוח על המשטרה, זה
סדר דין פלילי, זה ספר אחר, זה עולם אחר.

איילת נחמיאס ורבין (המחנה הציוני):

לא מתאים לך, דוד.

יואל חסון (המחנה הציוני):

ואל תגידו לי גם, כי זה יהיה שקר מוחלט אם תגידו את זה, כי בדקנו, אין שום
עומס על ועדת החוקה, חוק ומשפט.

דוד ביטן (הליכוד):

יש. יש עומס גדול, יש.

יואל חסון (המחנה הציוני):

אין שום עומס, בדקנו את סדר-היום.

דוד ביטן (הליכוד):

מה בדקת? יש עומס אדיר.

יואל חסון (המחנה הציוני):

היושב-אומר שאין עומס. בדקנו את סדר-היום. אלו לא עניינים של עומסים. אם
כבר, מי שעמוס בחוקים לא לו ולא מתעסק באיכות הסביבה ולא מתעסק בענייני
הפנים, אלא מתעסק רק בענייני ראש הממשלה זו ועדת הפנים וחבר הכנסת אמסלם.

מיקי לוי (יש עתיד):

זה לא ראוי שהוא המציע וגם יעשה את זה.

יואל חסון (המחנה הציוני):

תודה, מיקי, אני לא צריך עזרה. אני אגיד לכם משהו, אתם תמשיכו לעשות את זה.

מיקי לוי (יש עתיד):

זה fishy, זה מסריח.

יואל חסון (המחנה הציוני):

דוד, תמשיכו לעשות את הדברים האלה, כל תהליך החקיקה הזה הרי יהיה פסול.

דוד ביטן (הליכוד):

אין בעיה, תגיש בג"ץ.

יואל חסון (המחנה הציוני):

הוא יהיה גם מהיר, ולכן הוא גם יעמוד במבחן בבג"ץ.

קארין אלהרר (יש עתיד):

זה מה שהוא רוצה, יואל.

יואל חסון (המחנה הציוני):

ואתם נגררים לבג"ץ, וגוררים אותנו לבג"ץ, והופכים את הכנסת לכלום, למגרש
משחקים פרטי שלכם.

דוד ביטן (הליכוד):

מי שהופך את הכנסת לכלום זה אתם, שכל דבר הולכים לבג"ץ.

מיקי לוי (יש עתיד):

אה, נו, באמת.

יואל חסון (המחנה הציוני):

דוד, זה מה שאתם עושים.

איילת נחמיאס ורבין (המחנה הציוני):

תראה כמה חוקים עברו לעומת כמה חוקים הלכו לבג"ץ.

דוד ביטן (הליכוד):

כל דבר אתם הולכים לבג"ץ.

מיקי לוי (יש עתיד):

כמה? כמה פעמים בשלוש שנים הלכנו לבג"ץ?

דוד ביטן (הליכוד):

אתם לא צריכים להצביע על כלום, אתם רק הולכים לבג"ץ ובג"ץ הולך איתכם.

מיקי לוי (יש עתיד):

כמה? תגיד, דודו, כמה פעמים בשלוש שנים הלכנו?

דוד ביטן (הליכוד):

עזוב אותך, אל תדבר על פגיעה במערכת הכנסת.

קריאות:

- - -

איילת נחמיאס ורבין (המחנה הציוני):

דוד, כמה ועדות לצורך חוק הוקמו בכנסת הזאת? דבר כזה לא היה.

דוד ביטן (הליכוד):

אתם פוגעים במעמד הכנסת כל הזמן, אז אל תדברו איתי על מעמד הכנסת.

היו"ר יואב קיש:

ניסן, אתה יכול ללכת, שולי תייצג אותך.

שולי מועלם-רפאלי (הבית היהודי):

ניסן, bye bye.

ניסן סלומינסקי (הבית היהודי):

שולי תייצג אותי. תדונו, אבל הנושא של עומס בוועדה לא רלוונטי.

דוד ביטן (הליכוד):

יש לך עומס, עזוב.

מיקי לוי (יש עתיד):

אין עומס. ניסן, אתה מוכן לתת לזה קדימות?

ניסן סלומינסקי (הבית היהודי):

כן.

מיקי לוי (יש עתיד):

אז תגיד את זה לפרוטוקול.

יואל חסון (המחנה הציוני):

אין עומס. אבל הוא אומר שאין עומס.

דוד ביטן (הליכוד):

יש לך עומס גדול.

ניסן סלומינסקי (הבית היהודי):

יש עומס אבל ניתן - - -

היו"ר יואב קיש:

אבל אני יכול להסכים. מיקי, זה לא משנה אם יש עומס או לא בגלל שאני מסכים
עם מה שאמר חבר הכנסת יואל חסון, לא משנה כל מה שאנחנו עושים פה, בסוף בג"ץ
מחליט, נכון? זו השיטה שלכם.

מיקי לוי (יש עתיד):

לא, אני לא חושב ככה.

יואל חסון (המחנה הציוני):

אתם מביאים למצב הזה.

היו"ר יואב קיש:

אנחנו מביאים. אז יש בג"ץ, זה בית הנבחרים של מדינת ישראל, כל הכבוד.

איילת נחמיאס ורבין (המחנה הציוני):

לא, לא, זה לא.

קריאות:

- - -

היו"ר יואב קיש:

עם כל הכבוד, זה לא בג"ץ, התבלבלתם.

מיקי לוי (יש עתיד):

בשלוש שנים האלה הלכו שלוש פעמים.

איילת נחמיאס ורבין (המחנה הציוני):

תעשה לי טובה, במיסוי דירה שלישית עזרנו לכם, אתם רציתם שנלך לבג"ץ.

היו"ר יואב קיש:

התבלבלתם, זה לא בג"ץ, זה פה. אתם מפסידים פה והולכים לשם.

דוד ביטן (הליכוד):

אני חושב שהיינו הוגנים.

קריאות:

- - -

היו"ר יואב קיש:

תסיים. משכת פה.

דוד ביטן (הליכוד):

בניגוד לחוקים אחרים - -

יואל חסון (המחנה הציוני):

אבל אני מסביר, אני מסביר.

דוד ביטן (הליכוד):

- - יכולנו לצעוק בוועדת הפנים ולהביא את זה לפה, אפשרנו שזה לפי הייעוץ
המשפטי, והבאנו את זה לפי התקנון.

מיקי לוי (יש עתיד):

אבל אנחנו צעקנו ועדת החוקה. דודי, בחייך, ביטן, נו, מה אתה - - -

דוד ביטן (הליכוד):

התנהגנו באופן הראוי ביותר, לא פגענו בשום דבר.

איילת נחמיאס ורבין (המחנה הציוני):

הראוי ביותר.

היו"ר יואב קיש:

חברים, דברי סיום. יואל, אתם צריכים ללכת.

דוד ביטן (הליכוד):

התנהגנו באופן ראוי.

היו"ר יואב קיש:

דוד, מספיק. יואל מסיים את דבריו.

יואל חסון (המחנה הציוני):

תן לי להסביר.

דוד ביטן (הליכוד):

תסביר.

היו"ר יואב קיש:

אחרי זה את, ואחרי זה איילת. שולי, נרשמת? לא ראיתי. אז את אחרי זה.

דוד ביטן (הליכוד):

דווקא זה מלמד שאנחנו - - -

היו"ר יואב קיש:

בבקשה, יואל יסיים, יסכם.

יואל חסון (המחנה הציוני):

אני מנסה להסביר. בסופו של דבר אף אחד מאיתנו, ובטח לא אני, רוצה לגרור
אותנו להכרעות האלה בבג"ץ כל הזמן. אתם מראש מריצים כאן חוק שהוא פסול
מעיקרו, אבל תעשו את זה בצורה נכונה ועל-פי הכללים.

דוד ביטן (הליכוד):

עושם את זה בצורה נכונה לפי התקנון.

היו"ר יואב קיש:

תודה רבה. מי שצריך ללכת להסכמות שילך להסכמות. נעשה הצבעה על העניין הזה
ב-10:25. תבואו עד 10:25 ותסיימו את ההסכמות.

יואל חסון (המחנה הציוני):

הסיכום היה וחצי.

דוד ביטן (הליכוד):

לא, לא, אני חייב ללכת, אמרתי, 10:25.

היו"ר יואב קיש:

10:25, תבואו. במילא תסיימו שם. בבקשה, חברת הכנסת קארין אלהרר.

קארין אלהרר (יש עתיד):

אני חושבת שאם נשאל כל יועץ משפטי מתחיל, אין מחלוקת בעניין הזה שהנושא הוא
נושא של ועדת החוקה פר-אקסלנס.

היו"ר יואב קיש:

לא בדיוק, יש פה שתי ועדות.

קארין אלהרר (יש עתיד):

זה פר-אקסלנס, אין פה בכלל שאלה ומחלוקת.

איילת נחמיאס ורבין (המחנה הציוני):

לגמרי. בדיוק.

קארין אלהרר (יש עתיד):

העובדה שמדובר בתיקון לחוק סדר הדין הפלילי, אי-אפשר בכלל להתבלבל בעניין
הזה, אלא אם כן תגידו שיש לכם תמריצים שהם לא עניינים. אני חושבת שלא צריך
לתת להם ביטוי ומקום. הדבר היחיד שצריך להנחות אותנו הוא היכולת לקיים דיון
ענייני בוועדה על-פי הסמכויות שנתונות לה על-פי התקנון. אלא אם כן תגידו
משהו שאני לא מכירה, שאתם נורא רוצים להזדרז ולהעביר משהו בצורה לא ראויה.
אני לא חושבת שזה המצב, נכון?

היו"ר יואב קיש:

לא, חס וחלילה.

קארין אלהרר (יש עתיד):

בדיוק, אין כזאת עובדה.

היו"ר יואב קיש:

ממש לא.

קארין אלהרר (יש עתיד):

ולכן אני חושבת שהאכסניה הראויה ביותר היא ועדת החוקה. ובאמת, אני לא רוצה
אפילו להגיד את המילה בג"ץ כי זה באמת לא לעניין. זה לא לעניין שכל דבר,
במקום שננהל את הוויכוח הזה כאן - - -

היו"ר יואב קיש:

אני מסכים אתך בזה מאה אחוז.

קארין אלהרר (יש עתיד):

לא, אבל, אדוני היושב-ראש, כשאני אומרת לנהל את הוויכוח זה להיות עניינים.
לא בסוף לקבל החלטה על הראש של מישהו ולהגיד: המבול אחריי, כי זה מה שקורה
די הרבה זמן כבר.

היו"ר יואב קיש:

תודה רבה. חברת הכנסת איילת נחמיאס ורבין.

איילת נחמיאס ורבין (המחנה הציוני):

אעשה את זה קצר. אתם אוהבים להגיד לנו שבסוף בג"ץ מחליט. אז אני אומרת:
בואו, הרי אין בעיה לעשות סטטיסטיקה על הדברים האלה, ועל כמה בג"צים הלכנו
בגין איזה חוק. ולעומת זאת, אפשר לעשות סטטיסטיקה על עוד דבר, כמה ועדות
מיוחדות הוקמו בכנסת הנוכחית כדי לטפל בכל מיני חוקים שאו פעם אחת יש לכם
בעיה עם בני בגין בוועדת החוקה או פעם אחת יש לכם בעיה עם בעיות
קואליציוניות פנימיות. אתם הופכים את החוקים לצחוק, אין מה לעשות. אגב, את
החוקים שאתם מנסים להעביר, זה חלק מהבעיה.

אם אתה חושב שהעובדה שהעברת את חוק הלאום לוועדה מיוחדת אתה שדרגת את חוק
הלאום, אז תרשה לי לומר לך, אתה שנמכת את חוק הלאום, אתה פגעת בעיני בחוק
הלאום, כי חוק הלאום מקומו היה בוועדת החוקה. ובוועדת החוקה לא היה לכם נוח
את מה שאתם עכשיו נאלצים להסכים לו - -

קארין אלהרר (יש עתיד):

הנה, ועכשיו גם יש צרות בקואליציה.

איילת נחמיאס ורבין (המחנה הציוני):

- - שהעניין הדמוקרטי כמובן יעמוד יחד עם העניין היהודי, שהוא חשוב, אגב,
לכולנו, שאנחנו אמרנו - - -

היו"ר יואב קיש:

אף אחד לא אמר שלשם הולכים, אבל בסדר.

איילת נחמיאס ורבין (המחנה הציוני):

אמרנו שאם זה היה שם היינו תומכים מייד בכלל בלי להתבלבל בחוק הלאום, ואז
בכלל לא היה דיון. אני אפילו מגזימה ואומרת שהוא היה עובר חלק בוועדת
החוקה. אבל אתם לא רציתם לעשות את הדבר הזה, ולכן גם עכשיו את החוק הזה
שמשרת מטרות נסתרות מהעין, אני אהיה דיפלומטית הבוקר, אז אתם ככה משייטים
בכל מיני מסדרונות אפלים עוד הפעם במקום להביא את זה באמת לוועדת החוקה,
חוק ומשפט.

אני רוצה להגיד לך משהו שאמרתי לך בשבוע שעבר. חוק ההמלצות, יכול להיות
שהוא לא חוק גרוע כל כך, הקונטקסט והצורה שאתם מעבירים בה דברים הופכת אותו
למועמד ודאי – עזוב את בג"ץ – למועמד ודאי לביטול בבג"ץ, לא בגלל שהוא לא
חוק נכון, אלא בגלל הצורה שבה אתם מעבירים אותו. אין לי שום רצון, צורך או
מחשבה שהכנסת צריכה להתנהל דרך בג"ץ. אני אומרת לכם, בדברים האלה אתם
גורמים לזה שאנחנו לא אחת מוצאים את עצמנו בפתחו של בג"ץ כשלא באמת יש צורך
בזה. כי אם באמת חוק ההמלצות הוא חוק שיש בו טעם, ואמרתי את זה אפילו
בטלוויזיה, בתקשורת אמרתי: יכול להיות שזה חוק שראוי לדון בו.

היו"ר יואב קיש:

אפילו בתקשורת.

איילת נחמיאס ורבין (המחנה הציוני):

כן, אני אגיד לך למה, כי ב- constitutionשלי בניגוד ל- constitutionשלך לא
אוהבים דברים כאלה, כי זה נראה הכול חוק מטעם, זה נראה חוק פרסונלי.

היו"ר יואב קיש:

אני יכול להגיד לך שלגבי כל הדברים האלה יש המון המון רעש שהתקשורת לוקחת.
מכל האוויר החם הזה - - -

איילת נחמיאס ורבין (המחנה הציוני):

אבל בגלל - - -

היו"ר יואב קיש:

רגע, איילת, אני רוצה להתייחס למה שאת אומרת. מכל האוויר החם הרי גם אני
יכול היום בבוקר להזדעק ולהגיד: איך יכול להיות שהמפכ"ל לשעבר רוצה להאשים
את דודי אמסלם בסחיטה? איך יכול להיות שאלה היועצים שהוא מביא אליו? אני
יכול להתלהם. אני יכול להגיד: זו המדינה שאנחנו רוצים לחיות בה?

קארין אלהרר (יש עתיד):

- - -

היו"ר יואב קיש:

שמפכ"לים קוראים להעמיד חברי כנסת לדין על סחיטה בגלל חקיקה? שומו שמים,
הדמוקרטיה.

איילת נחמיאס ורבין (המחנה הציוני):

יואב, אבל אל תתעלם מהחוק הצרפתי.

היו"ר יואב קיש:

אבל מה לעשות שיש לי פרופורציות, ואני יודע היטב שכרגע על השולחן יש רק דבר
אחד, וזה הדבר שאנחנו מדברים עליו, אז תפסיקו עם הפופוליזם.

איילת נחמיאס ורבין (המחנה הציוני):

אבל אנחנו לא פופוליסטים, אתם הפופוליסטים.

היו"ר יואב קיש:

אל תתעסקי אתי לא עם הצרפתי ולא עם השכר של המפכ"ל.

איילת נחמיאס ורבין (המחנה הציוני):

סליחה?

היו"ר יואב קיש:

לא, כי לא הולכים לעשות כלום.

איילת נחמיאס ורבין (המחנה הציוני):

אנחנו הבאנו את זה? אבל, יואב, לא אנחנו הבאנו את זה, זאת עובדה.

היו"ר יואב קיש:

איילת, אתם אומרים שאנחנו עושים ועושים. אני אומר לך, אני יכול לקחת את
אותו דבר על אותו פרינציפ ולהגיד: אני לא חי במדינת משטרה.

איילת נחמיאס ורבין (המחנה הציוני):

על מה? איזה חוק אנחנו הבאנו?

היו"ר יואב קיש:

לא ניתן למפכ"לים להעמיד ח"כים לסחיטה.

איילת נחמיאס ורבין (המחנה הציוני):

מאה אחוז. תקשיב.

היו"ר יואב קיש:

איזו שערורייה, הדמוקרטיה הישראלית נחרדת מהדבר הזה. נו, באמת.

קארין אלהרר (יש עתיד):

זה באמת לא בסדר.

איילת נחמיאס ורבין (המחנה הציוני):

תקשיב. תקשיב שנייה. כשהיה צריך לדבר נגד המשטרה על דברים שבהם המשטרה,
כולל ההדלפות, אגב, שיצאתי נגד ההדלפות - - -

היו"ר יואב קיש:

בואו נישאר ענייניים.

איילת נחמיאס ורבין (המחנה הציוני):

אתם הופכים את זה ללא.

היו"ר יואב קיש:

מספיק, אל תדברי אתי על הצרפתי ולא על המשכורות.

איילת נחמיאס ורבין (המחנה הציוני):

מה זאת אומרת אל תדברי איתי על הצרפתי?

היו"ר יואב קיש:

כי זה לא רלוונטי, אנחנו דנים בעניין.

איילת נחמיאס ורבין (המחנה הציוני):

למה זה לא רלוונטי?

היו"ר יואב קיש:

יש לנו עניין אחד על הפרק ובו אנחנו דנים.

איילת נחמיאס ורבין (המחנה הציוני):

יואב, אז אתה יודע משהו, מעולה.

היו"ר יואב קיש:

אוקיי.

איילת נחמיאס ורבין (המחנה הציוני):

אז אם ככה, למה אתה לא הולך לוועדת החוקה, חוק ומשפט? למה אתה לא הולך
לוועדת הפנים בדרך המלך?

היו"ר יואב קיש:

אז תדברי על זה, אל תתחילי עם כל זה, את הכול התקשורת מנפחת.

איילת נחמיאס ורבין (המחנה הציוני):

לא, לא מנפחת כלום.

היו"ר יואב קיש:

המון דברים שלא ייצא מהם כלום, כל אחד תוקע חוק.

איילת נחמיאס ורבין (המחנה הציוני):

אני אומרת: לך בדרך המלך.

היו"ר יואב קיש:

לכל אחד יש איזה חוק שהם החליטו שזה – הרי מה היה עם המפכ"ל?

איילת נחמיאס ורבין (המחנה הציוני):

אני לא יודעת - - - אבל אולי זו ההטרדה המינית היום.

היו"ר יואב קיש:

הרי מה היה עם המפכ"ל? דודי באיזה ראיון ביום שישי, ששודר ביום שישי,
אמר - - -

איילת נחמיאס ורבין (המחנה הציוני):

לא צולם בשישי, ששולי לא תהיה מודאגת.

היו"ר יואב קיש:

שודר, צולם.

שולי מועלם-רפאלי (הבית היהודי):

אני גמרתי להיות מודאגת על השבת שלי, שאני אתחיל להיות מודאגת על השבת של
דודי?

היו"ר יואב קיש:

דודי אמסלם אמר על איזה חוק ישן שלו שהוא עשה לפני שנה, ולקחו את זה מייד
כאילו כבר אנחנו הולכים להיכנס במפכ"ל. חאלס עם השטויות האלה, באמת. למה
אתם מאמינים לכל שטות?

איילת נחמיאס ורבין (המחנה הציוני):

לא אנחנו אומרים את זה, אתם מדווחים. אבל תקשיב שנייה.

היו"ר יואב קיש:

בואי לעניין, לעניין.

איילת נחמיאס ורבין (המחנה הציוני):

סליחה, דיברתי אתך על שכר המפכ"ל? דיברתי איתך על ההמצאה החדשה מפרי
הבישולים של דודי? הוא מבשל מצוין לפי מה שאומרים. אני אומרת לך, רק עם
חוקים אני חושבת שאתם מבשלים הרבה פחות טוב. הנה, זה בדיוק העניין.

היו"ר יואב קיש:

תודה.

איילת נחמיאס ורבין (המחנה הציוני):

תבשלו את החוק כמו שצריך, קחו אותו לוועדת החוקה, חוק ומשפט.

היו"ר יואב קיש:

תודה רבה. חברת הכנסת שולי מועלם-רפאלי, בבקשה.

שולי מועלם-רפאלי (הבית היהודי):

תודה, אדוני. אני חושבת שיש פה שני נושאים, ואי-אפשר להתעלם מהם. אחד הוא
באמת במהות. סדר הדין הפלילי הוא בלבת העשייה של ועדת החוקה, על זה אין
מחלוקת. אתם רוצים להגיד שכיוון שזה נוגע לסיכומי חקיקה שאותם עושה משטרת
ישראל, אז משטרת ישראל היא תחת ועדת הפנים, אז גם על זה אין ויכוח. אבל
החוק הזה לא קשור לשום דבר אחר שהוא לא סדר הדין הפלילי, זאת כותרת החוק,
זאת מהות החוק.

אני מוצאת את עצמי נמצאת באיזו סיטואציה הזויה, אדוני היושב-ראש, שבה אין
לי אלא להסכים עם חברת הכנסת ורבין מסיבה פשוטה. יכולנו להעביר את החוק הזה
בצורה אמיתית וטובה, כי היה מוסכם על כולם שהעניין הזה של המלצות המשטרה או
סיכומי תיקי החקירה של המשטרה צריך לעשות איתו מהלך. כולנו יודעים לצטט את
דבריו של המפכ"ל מלפני חודשים לא רבים, שאמר מפורשות: אני חושב שצריך לעשות
סדר בדבר הזה.

מה אנחנו יוצרים? מביאים חוק שעם התיקונים הראויים שהוא צריך יהיה לתקן
בו - - -

היו"ר יואב קיש:

בעזרת השם יהיו גם.

שולי מועלם-רפאלי (הבית היהודי):

בעזרת השם, ויהיו בו תיקונים.

היו"ר יואב קיש:

ברור.

שולי מועלם-רפאלי (הבית היהודי):

ויעבור, כמו שסוכם בוועדת שרים, בהסכמת שני השרים הנוגעים בדבר, השר
לביטחון פנים ושרת המשפטים. מה אנחנו עושים? אנחנו הקואליציה כורים קבר
שבו - - -

היו"ר יואב קיש:

דרך אגב, אלו לא סתם שני השרים האלה, בדיוק שתי הוועדות הרלוונטיות.

שולי מועלם-רפאלי (הבית היהודי):

אנחנו כורים קבר שבו חוסר האמון של הציבור בתהליך שאנחנו עושים, שאנחנו
חושבים שהוא נכון ומוצדק, בסוף מתגבר על המהות. ולמה? ואני חושבת שיש פה
משהו אחד מהותי, סדר הדין הפלילי אין לו אלא להידון בוועדת החוקה.

רוצים להגיד: חברים, את החוק הזה צריך לשים לפני חוקים אחרים שנמצאים כבר
חמש שנים בתוך המערכת, אדרבה ואדרבה, רוצים להגיד: חבר הכנסת דודי אמסלם,
כיוון שזה חוק שלו רוצה להיות עם יד על הדופק של החוק הזה, אדרבה ואדרבה.
אבל אני מזכירה לאדוני, חוק ששנינו חלוקים עליו מכל וכל - - -

היו"ר יואב קיש:

אין כאלה.

שולי מועלם-רפאלי (הבית היהודי):

לא, לא, יש אחד כזה. אתה אחלה חוץ מהשיגעון הזה.

היו"ר יואב קיש:

אין, אין כאלה.

שולי מועלם-רפאלי (הבית היהודי):

ובו על דעת שנינו הוא לא הלך לא לוועדה הזאת ולא לוועדה הזאת, כי אתה ואני
אמרנו שלכל אחת מהוועדות יש לנו איזו נגיעה בדבר, או אמרו עלינו שאתה תשפיע
פה ואני אשפיע שם, ואז הוא הלך לוועדה שלישית.

אז מה עושים בחוק הזה? יוצרים בחוק שהוא נכון וטוב וראוי לקדם אותו
בתיקונים הראויים, חוסר אמון ציבורי מטורף בנו חברי הקואליציה. ואני שואלת
את עצמי למה. למה אנחנו עושים את הטעות הזאת, ולא אומרים: חבר הכנסת דודי
אמסלם, אתה הגשת חוק שצריך לתקן בו דברים, להעביר אותו, יש עליו הסכמות
בתוך הקואליציה עם התיקונים. במקום זה אנחנו יוצרים מצג שבו אנחנו בעצם
יורים לעצמנו ברגל, ויוצרים סיטואציה שבה אנחנו נחשדים, כל חברי הקואליציה,
כאילו אנחנו פועלים פה באיזה מחשכים. לא. החוק הזה צריך ללכת לוועדת החוקה.

היו"ר יואב קיש:

תודה.

שולי מועלם-רפאלי (הבית היהודי):

זה המקום הטבעי לו, סדר הדין הפלילי שם אמור להידון. אני רוצה להגיד משפט
אחרון.

היו"ר יואב קיש:

משפט סיום, בבקשה.

שולי מועלם-רפאלי (הבית היהודי):

ביקשת קודם מחברת הכנסת נחמיאס ורבין לא להתייחס לאיזה סל כללי. אבל אני
חושבת שבתוך עמנו אנחנו יושבים, ונדרשת מאתנו, מנהיגי הציבור, שליחי הציבור
– בסדר? אני לא מתיימרת להיות מנהיגה, אבל לפחות נשלחנו לכאן על-ידי ציבור
גדול, בטח מפלגה שקיבלה 30 מנדטים, הרבה פחות ממפלגה שלצערי קיבלה רק שמונה
– עדיין ציבור גדול מצפה לאמירות מאוד מאוד ברורות שלנו ביחס לדרך הנכונה
שבה נידונים חוקים בבית הזה, ועל זה אני חושבת יש הסכמה גורפת בין כולנו.
אמון הציבור בכנסת ובתהליכים שאנחנו מעבירים פה הוא בעיני יסוד מוסד של
עבודת שליחי הציבור בכנסת. ואני מרגישה שבבחירה שלנו, בבחירה של חלק
מהקואליציה להגיד שהחוק הזה עובר לוועדת הפנים אנחנו יוצרים חוסר אמון מאוד
גדול.

היו"ר יואב קיש:

תודה. כמו שאמרתי, אנחנו נצביע על נושאים 1 ו-2 בעוד כרבע שעה. אני רוצה
לרגע לדבר על זה, אם יהיה זמן נחזור לזה.

רויטל סויד (המחנה הציוני):

אני רוצה לומר עוד כמה משפטים.

ארבל אסטרחן:

גם אני רוצה לדבר על זה.

קארין אלהרר (יש עתיד):

רגע, היועצת המשפטית.

היו"ר יואב קיש:

נחזור גם לשתיכן. אני רוצה לדון בקביעת ועדה לדיון בהצעה לסדר-היום.

רויטל סויד (המחנה הציוני):

ארבל, אם אני איתך, אז אני מרגישה - - -

היו"ר יואב קיש:

בדיוק, לא תוזנחו. הצעה בנושא: היוזמה החדשה להפרדת השכונות הפלסטיניות
בירושלים של מיכאל מלכיאלי שהיה פה, ישראל אייכלר, חיליק בר, ואחמד טיבי.
אני רוצה לשאול שאלה, האם אפשר לדון בהצעה הזו, מכיוון שיש עומס בוועדות
השונות, בוועדת הכנסת?

ארבל אסטרחן:

אני אצטרך להגיד דברים שרציתי גם להגיד בעניין הזה. קודם כול, עומס הוא לא
סיבה להעביר הצעה לא לוועדה המתאימה.

היו"ר יואב קיש:

לא משנה. אני שואל עקרונית, אם הוועדה תחליט שזה יהיה בוועדת הכנסת.

ארבל אסטרחן:

ועדת הכנסת, כמובן היא לא הוועדה המתאימה. אבל כמו שאני אומרת להצעות חוק,
העברת נושא – בין אם זה הצעת חוק, ולא בוודאי הצעה לסדר, שזה פחות משמעותי
– לא לוועדה המתאימה זה לא איזה פגם מהותי בהליכי העבודה של הכנסת. זה יהיה
תקדים מאוד מוזר.

היו"ר יואב קיש:

ממה שהבנתי מחברי הכנסת שנמצאים בוועדה, שהם ירצו לעשות את זה.

קארין אלהרר (יש עתיד):

ארבל, זה יהיה תקדים, אבל לא הראשון.

היו"ר יואב קיש:

ירצו לעשות את זה בוועדה, אני רוצה לשאול, מישהו רוצה להתייחס לזה?

איילת נחמיאס ורבין (המחנה הציוני):

למה?

היו"ר יואב קיש:

לסעיף 3.

איילת נחמיאס ורבין (המחנה הציוני):

תראה, אני אשמח להתייחס לזה. תראו, זה חלק מבעייתיות כללית שאנחנו סובלים
ממנה פה. קודם כול אני רוצה לחזור על משהו שאמרתי בעניין ההצעות לסדר כבר
לפני שנה. הצעות לסדר כמו שהן הן כלי פרלמנטרי מאוד מאוד מאוד בעייתי,
מחמיץ את מטרתו של דיון במליאה, כי כמעט אף פעם הח"כים לא מסתפקים בתשובת
השרים, ואז הולכים לדיונים בוועדות, שזו בעצם לא המטרה של ההצעות לסדר.

היו"ר יואב קיש:

זה כאילו מכפיל, הם מכפילים את ההשפעה.

איילת נחמיאס ורבין (המחנה הציוני):

לא רק שמכפילים.

היו"ר יואב קיש:

אבל דה-פקטו הדיון במליאה מתייתר קצת.

איילת נחמיאס ורבין (המחנה הציוני):

הדיון במליאה מתייתר מצד אחד, מצד שני בדרך כלל אין נוכחות של אף אחד
בדיונים האלה.

שולי מועלם-רפאלי (הבית היהודי):

נכון.

היו"ר יואב קיש:

משהו שם לא עובד.

איילת נחמיאס ורבין (המחנה הציוני):

אני רוצה להציע שבוועדת הכנסת, בה כבר עשינו לא אחת דיונים בכל מיני כלים
פרלמנטריים, אני מאוד רוצה שנעשה דיון בכלים האלה.

שולי מועלם-רפאלי (הבית היהודי):

מצוין. אני בעד.

איילת נחמיאס ורבין (המחנה הציוני):

כי אני חושבת שיש פה החלטה מאוד גדולה. אם בדיון כזה הגענו למצב שהוא צריך
להגיע לוועדת הכנסת והוא לא - - -

היו"ר יואב קיש:

אני אגיד לך, הסיבה היא שרוב החברים של ההצעה הזאת הם חברים בוועדת הכנסת,
אז רצינו לעשות את זה פה. אבל אני אומר לך, באופן ספציפי - - -

איילת נחמיאס ורבין (המחנה הציוני):

אבל אתה מבין שיש בזה איזשהו חוסר הגיון.

היו"ר יואב קיש:

בואי נעשה ככה, אני מסכים איתך, נעשה דיון בנושא - - -

איילת נחמיאס ורבין (המחנה הציוני):

הכלים הפרלמנטריים.

היו"ר יואב קיש:

הכלים הפרלמנטריים.

רויטל סויד (המחנה הציוני):

צריך לקבוע כללים סדורים.

היו"ר יואב קיש:

אני מעלה להצבעה את ההצעה של ועדת הכנסת לדון בהצעה בוועדת הכנסת. מי בעד?
שירים את ידו. מי נגד? מי נמנע?

הצבעה

בעד – פה אחד

ההצעה להעביר את הדיון בהצעה לסדר-היום: היוזמה החדשה להפרדת השכונות
הפלסטיניות בירושלים, לוועדת הכנסת נתקבלה.

היו"ר יואב קיש:

ההצעה עברה. רויטל, ביקשת לדבר, עכשיו אנחנו חוזרים לסעיף 1 שעל סדר-היום,
זכות הדיבור לרויטל סויד, בבקשה.

רויטל סויד (המחנה הציוני):

תראו, אנחנו נמצאים היום או בתקופה הזו בתקופה של חקיקה שהיא חקיקה שהתחילה
בחוק הצרפתי, עברה לחוק ההמלצות, ואחר כך להשוואת – היא לא חקיקה אבל היא
יוזמה – להשוואת שכר המפכ"ל לשכר ראש הממשלה.

היו"ר יואב קיש:

חבל שלא היית כשדיברנו על זה.

איילת נחמיאס ורבין (המחנה הציוני):

ידעתי שלא תתאפק.

רויטל סויד (המחנה הציוני):

ובלי להיכנס לעמדה לחקיקה הזו, שהיא כמובן נחרצת בזה שאני מתנגדת לה - - -

היו"ר יואב קיש:

לאיזה? הספציפית הזו.

רויטל סויד (המחנה הציוני):

לשלושתן.

היו"ר יואב קיש:

עזבי את שלושתן, יש כרגע אחת על הפרק.

רויטל סויד (המחנה הציוני):

אני אומרת שכאשר אנחנו נמצאים בתקופה כזו ובעידן כזה, וכשזה נראה שיש
עליהום על המשטרה, עוד יותר חובה עלינו להקפיד להעביר כל חוק לדיון – בטח
חוק שנוי במחלוקת, ובטח חוק שמעורר כל כך הרבה הדים וביקורת ונראה כמו
ניסיון להשפיע על חקירה ולשבש הליכי חקירה – לוועדה שאמורה לדון בו.

היו"ר יואב קיש:

את גם בעד להעמיד את חבר הכנסת דודי אמסלם לדין על ניסיון סחיטה?

שולי מועלם-רפאלי (הבית היהודי):

לא.

היו"ר יואב קיש:

כי היא מדברת על שיבוש חקירה.

רויטל סויד (המחנה הציוני):

אני חושבת שזו הייתה חוצפה.

היו"ר יואב קיש:

נו, בדיוק, סוף הדמוקרטיה.

רויטל סויד (המחנה הציוני):

תקשיב לי טוב, אני רוצה להתייחס לזה. כאשר בא מפכ"ל לשעבר ואומר שהתגובה על
יוזמה שטותית, מטופשת ומסוכנת היא לחקור חבר כנסת שיזם אותה - -

היו"ר יואב קיש:

טירוף המערכות.

רויטל סויד (המחנה הציוני):

- - זה בעיני לא פחות שטותי, חמור ומסוכן.

היו"ר יואב קיש:

אסון. נכון. ואלו היועצים של המפכ"ל. נו, באמת.

שולי מועלם-רפאלי (הבית היהודי):

לא, הם לא היועצים של המפכ"ל.

איילת נחמיאס ורבין (המחנה הציוני):

מה זה קשור?

היו"ר יואב קיש:

אז מה הם?

שולי מועלם-רפאלי (הבית היהודי):

מפכ"ל לשעבר. הוא לא לקח אותו בתור יועץ.

רויטל סויד (המחנה הציוני):

אתה לא מגיב ביוזמה של שטות חמורה - - -

היו"ר יואב קיש:

מפכ"ל לשעבר אומר את זה בשיחה רשמית כשהוא נמצא מול המפכ"ל המכהן, נראה לך
הגיוני?

רויטל סויד (המחנה הציוני):

זה ראוי לגנאי.

איילת נחמיאס ורבין (המחנה הציוני):

בסדר, גינינו.

היו"ר יואב קיש:

גנאי. אני שמח שאתם מצטרפים לגינוי הזה. פשוט לא יאומן.

רויטל סויד (המחנה הציוני):

זה ראוי לגנאי. אתה לא לוקח אדם או יוזמה, בין אם הוא חבר הכנסת או בין אם
הוא אזרח רגיל, ואתה רוצה לגדוע יוזמה מטופשת שלו, חמורה שלו, ומסוכנת
שלו - -

היו"ר יואב קיש:

על אחת כמה וכמה כחבר כנסת.

רויטל סויד (המחנה הציוני):

- - ביוזמה אחרת לחקור אותו תחת אזהרה.

היו"ר יואב קיש:

אז זה מה שהוא חושב.

רויטל סויד (המחנה הציוני):

אבל זה לא בסדר.

היו"ר יואב קיש:

את מבינה? זה מה שהוא חושב, מה את רוצה שנגיד לך?

איילת נחמיאס ורבין (המחנה הציוני):

מה הקשר למה שאנחנו עושים פה?

רויטל סויד (המחנה הציוני):

אנחנו ממש מגנים את זה.

היו"ר יואב קיש:

או, בסדר.

רויטל סויד (המחנה הציוני):

וזה לא פותר את העובדה שהיוזמה של חבר הכנסת אמסלם – כל היוזמות שלו הן
יוזמות שנועדו לפגוע במשטרה, להחליש אותה, לעשות לה דה-לגיטימציה, להגחיך
אותה, ולהמאיס אותה על הציבור בגלל חקירות ראש הממשלה.

היו"ר יואב קיש:

תודה.

רויטל סויד (המחנה הציוני):

אלה היוזמות, אבל אסור היה בשום פנים ואופן לקרוא לקריאה לחתור תחת אזהרה.

ועכשיו אני חוזרת רגע להתייחס לעניין. דווקא בגלל שאנחנו נמצאים בכזאת סערה
ציבורית, חובה עלינו פה בוועדת הכנסת, ועליך כיושב-ראש ועדה, באמת אחראי
ורציני - -

איילת נחמיאס ורבין (המחנה הציוני):

אחת הכי חשובות, מה.

רויטל סויד (המחנה הציוני):

- - אחד הרציניים, לומר: אני לא נותן יד לכך שהיוזמה, שהיא גם אגב של חבר
הכנסת שיזם אותה, תלך לוועדת הפנים כשזה לא האצטלה, זה לא הבית שלה. גם
על-פי התקנון זה לא הבית שלה. הבית של חקיקה כזאת הוא אך ורק ועדת החוקה,
שם זה צריך להיות.

תודה רבה, הדר, שזה פתוח בסעיף, ושם זה צריך להיות, וגם הסעיף מחייב אותנו
בהצעות חוק שכאלה לדון בוועדת החוקה. אני מפנה לסעיף 79(א) לגבי המקומות
שבהם צריכה להיות ועדה.

היו"ר יואב קיש:

תודה רבה. ויש שם את סמכות ועדת הכנסת להצביע.

ארבל אסטרחן:

סעיף 100.

היו"ר יואב קיש:

זה סעיף 100.

איילת נחמיאס ורבין (המחנה הציוני):

אני רוצה להגיד לך משהו.

היו"ר יואב קיש:

רויטל, תמצאי את זה אחר כך. תודה רבה בינתיים.

איילת נחמיאס ורבין (המחנה הציוני):

יש לי בקשה.

היו"ר יואב קיש:

בבקשה, חברת הכנסת. אבל לפני הבקשה שלך, אני רוצה להגיד מילה לחברת הכנסת
רויטל סויד.

רויטל סויד (המחנה הציוני):

האוצר הגיע, אם לא שמת לב.

היו"ר יואב קיש:

אני רוצה להגיד בצורה הכי ברורה שאני מאוד שמח על האמירה הברורה שלך בגינוי
לאמירת שטות שנאמרה על-ידי מי - - -

רויטל סויד (המחנה הציוני):

שטות חמורה.

היו"ר יואב קיש:

שטות חמורה ממי מהמפכ"לים לשעבר. ואגיד לך את האמת, אני לא מתייחס לזה
ברצינות או איך אומרים בשפה של זה, אני לא סופר את זה, למה? כי ברור לי מה
התקשורת מנסה לעשות מזה. אבל כמו שמהצד השני אני מבקש כשאיזה ח"כ יוצא עם
איזו הצהרת חוק או שחבר הכנסת אמסלם אומר באיזה ראיון שיש לו איזו הצעת חוק
להוריד את שכר המפכ"ל, שאף אחד לא מתכוון לעשות את זה, ולא צריך להזדעק לא
על זה ולא על זה. וחברים, בואו נתעסק במהות.

רויטל סויד (המחנה הציוני):

צריך להזדעק גם על זה וגם על זה.

היו"ר יואב קיש:

לא נכון.

שולי מועלם-רפאלי (הבית היהודי):

בדיוק הפוך. צריך לבדוק - - -

רויטל סויד (המחנה הציוני):

גם הדברים של אמסלם חמורים, גם הדה-לגיטימציה שהוא עושה למשטרה חמורה, וגם
הדברים של המפכ"ל.

איילת נחמיאס ורבין (המחנה הציוני):

ברור, נכון. זו המסקנה שלך?

רויטל סויד (המחנה הציוני):

לעשות דה-לגיטימציה למשטרה זה חמור.

היו"ר יואב קיש:

אני אגיד לך מה המסקנה שלי, רויטל.

רויטל סויד (המחנה הציוני):

לאיים בחקירה תחת אזהרה זה גם חמור.

שולי מועלם-רפאלי (הבית היהודי):

לאן לוקחים אותנו דברים כאלה.

היו"ר יואב קיש:

תביני את ההבדל בגישה שלנו. הגישה שלך אומרת שאת לוקחת את זה בכל הרצינות
ונלחמת בזה בכל הכוח, ואני אומר שזה שטויות ושאפילו להתייחס לזה לא צריך.

איילת נחמיאס ורבין (המחנה הציוני):

לא, היא אמרה שהיא מגנה. מה קרה לך? היא אמרה בדיוק נכון.

היו"ר יואב קיש:

אם התקשורת לא הייתה מטפלת בזה אז אף אחד לא היה שומע את זה, זה היה מוציא
את אוויר הנשימה שלו בכלל כשהיינו רואים את זה. חאלס, תפסיקו להתעסק
בשטויות.

רויטל סויד (המחנה הציוני):

לנו יש אחריות כלפי הציבור. אני לא יכולה לשמוע מפכ"ל מאיים על יוזמה,
מאיים על חבר כנסת בחקירה תחת אזהרה בגלל שהוא יזם יוזמה חמורה, ואני גם לא
יכולה לשמוע חבר כנסת שיוזם סדרת חקיקה שכל מטרתה היא לפגוע במשטרה ולעשות
לה דה-לגיטימציה. שני הדברים האלה לא מקובלים, את שניהם צריך לגנות.

היו"ר יואב קיש:

אני יכול להגיד לך שיש מישהו אחד שמאוד נהנה מזה, את יודעת מי? מישהו אחד
מאוד נהנה מזה, וזה הציבור שמקבל מהתקשורת את הפיד המיותר הזה.

איילת נחמיאס ורבין (המחנה הציוני):

הוא מה זה נהנה, הוא מה זה נהנה, הוא בעננים. הוא מאושר, הוא שמח, הוא
מרוצה וטוב לב. מה קרה לך?

היו"ר יואב קיש:

התקשורת נהנית להעביר את זה.

איילת נחמיאס ורבין (המחנה הציוני):

די, באמת.

היו"ר יואב קיש:

התקשורת נהנית לנפח את זה, וחבל. חבל. התקשורת נהנית לנפח את השטויות האלה,
מה לא ברור?

שולי מועלם-רפאלי (הבית היהודי):

אני חושבת שהציבור הישראלי בעיקר שואל את עצמו - - -

איילת נחמיאס ורבין (המחנה הציוני):

יש לי פתרון לזה.

שולי מועלם-רפאלי (הבית היהודי):

אז אל תשתף עם זה פעולה.

היו"ר יואב קיש:

נכון.

שולי מועלם-רפאלי (הבית היהודי):

אז תעביר חומר ששייך לוועדת החוקה לוועדת החוקה.

איילת נחמיאס ורבין (המחנה הציוני):

בדיוק.

שולי מועלם-רפאלי (הבית היהודי):

אל תיתן לתקשורת את המקום הזה.

היו"ר יואב קיש:

מה הקשר?

קריאות:

- - -

רויטל סויד (המחנה הציוני):

מה אתה מאשים את התקשורת באשמה של חברי כנסת מהסיעה שלך?

היו"ר יואב קיש:

אני לא הייתי רוצה לשמוע על הסיפור הזה עם המפכ"ל, זה נראה לי הזוי, זה
נראה לי מטופש.

איילת נחמיאס ורבין (המחנה הציוני):

אוי, באמת, יואב.

רויטל סויד (המחנה הציוני):

ואני לא הייתי רוצה לשמוע את כל היוזמות האלה.

היו"ר יואב קיש:

את יודעת על מה אני מדבר? על האמירה של המפכ"ל לשעבר.

איילת נחמיאס ורבין (המחנה הציוני):

הבנתי.

היו"ר יואב קיש:

הבנת. אוקיי. בעיני זה הזוי, מיותר, ולא הייתי רוצה לשמוע על זה.

איילת נחמיאס ורבין (המחנה הציוני):

יש לי הצעה לסדר. אני רוצה להוביל תיקון בתקנון, ארבל. אני רוצה בבקשה שחבר
כנסת שהוא יו"ר ועדה, בחוק שאינו נוגע באופן ישיר לתחומי הסמכות שלו לא
יוכל לדרוש שהחוק יועבר אליו לוועדה.

היו"ר יואב קיש:

אל תכתבי, ארבל, אין לך מה לכתוב. איילת, זה עובד ככה.

איילת נחמיאס ורבין (המחנה הציוני):

אני רוצה תיקון.

היו"ר יואב קיש:

איילת, את לא מדברת, את מגישה לוועדה בקשה לשינוי תקנון.

איילת נחמיאס ורבין (המחנה הציוני):

נכון, גם.

היו"ר יואב קיש:

לא ברגע שחשבת. את כותבת את זה בצורה מסודרת.

איילת נחמיאס ורבין (המחנה הציוני):

קודם כול אני מבקשת ממך, אתה תמיד שמח על כל רגע שאני חושבת, אתה יודע
שכולנו מרוויחים מזה.

היו"ר יואב קיש:

זה גם נכון, אבל תגישי מכתב בקשה.

איילת נחמיאס ורבין (המחנה הציוני):

יש פה עיוות נוראי.

היו"ר יואב קיש:

איך זה עובד? את יודעת איך עובד שינוי תקנון?

איילת נחמיאס ורבין (המחנה הציוני):

ברור, עשיתי. סליחה, יש פה תיקונים על שמי.

ארבל אסטרחן:

נכון.

היו"ר יואב קיש:

יפה. אז זה לא ככה.

איילת נחמיאס ורבין (המחנה הציוני):

תקשיב לי טוב, אני אגיד לך למה זה צף לי עכשיו. כי יש פה עיוות לא נורמלי
משום שהוא הגיש תיקון לחקיקה, הוא הגיש הצעת חוק שלא נוגעת במישרין לתחומי
הסמכות של הוועדה שלו, אבל יש לו ועדה. נניח שאיתן כבל היה מעביר את החוק
הזה, והיה אומר: רגע, זה יידון בוועדת הכלכלה. שתדע לך, אני יודעת שלא נשמע
לך הגיוני שזה אותו דבר, אבל זה בדיוק אותו דבר.

היו"ר יואב קיש:

את יודעת כמה חוקים של איתן כבל עברו בוועדת הכלכלה?

איילת נחמיאס ורבין (המחנה הציוני):

רק חוקים שנוגעים בתחום ועדת הכלכלה.

שולי מועלם-רפאלי (הבית היהודי):

אבל אם הם נוגעים לכלכלה.

היו"ר יואב קיש:

כלכלה? מה זה קשור?

איילת נחמיאס ורבין (המחנה הציוני):

רק אם הם נוגעים לכלכלה.

היו"ר יואב קיש:

מה זה קשור? יש לך בעיה עקרונית עם זה. מי מחליט?

איילת נחמיאס ורבין (המחנה הציוני):

לא.

שולי מועלם-רפאלי (הבית היהודי):

אם דודי מגיש הצעת חוק על רשויות מקומיות, אז לפי התקנון זה צריך להיות
בוועדת הפנים.

היו"ר יואב קיש:

אבל מי מחליט לאיזו ועדה?

איילת נחמיאס ורבין (המחנה הציוני):

מה זאת אומרת? יש לך תקנון.

היו"ר יואב קיש:

מי מחליט לאיזו ועדה? ועדת הכנסת. בתקנון כתוב שוועדת הכנסת.

איילת נחמיאס ורבין (המחנה הציוני):

לא.

שולי מועלם-רפאלי (הבית היהודי):

לא.

היו"ר יואב קיש:

אתם רוצים לעקור את הסמכות של ועדת הכנסת מלהחליט לאן הולך כל חוק?

איילת נחמיאס ורבין (המחנה הציוני):

רגע, יואב, סליחה, אני חוזרת עכשיו בנימה רצינית.

שולי מועלם-רפאלי (הבית היהודי):

הרי על רוב החוקים אנחנו מסכימים לאן הם הולכים, כי ברור לחלוטין מה לבת
העשייה שלהם.

היו"ר יואב קיש:

וכשאין הסכמה?

שולי מועלם-רפאלי (הבית היהודי):

כשלא אז באים לפה.

היו"ר יואב קיש:

אז שלא תהיה סמכות לוועדת הכנסת.

קריאות:

- - -

היו"ר יואב קיש:

תודה. אני מבקש ממך להגיש את ההצעה המצוינת הזו לשינוי תקנון.

איילת נחמיאס ורבין (המחנה הציוני):

יש עיוות. שחזרתי עכשיו בראש שלי את החוקים שהעביר איתן כבל בוועדת הכלכלה,
כולם נוגעים לוועדת הכלכלה, נקודה. פה יש עיוות לא נורמלי.

שולי מועלם-רפאלי (הבית היהודי):

ברור.

היו"ר יואב קיש:

מאה אחוז. חשבתי שיש לך בעיה בסיסית עם זה שח"כ שמגיש הצעה פרטית שלו וזה
נידון בוועדה שלו.

איילת נחמיאס ורבין (המחנה הציוני):

ברור, תקשיב, אבל אין ברירה. חוק שלא נוגע לוועדה מסוימת, אי-אפשר להעביר
אותו לוועדה אחרת, ואתם עושים פה חוכא ואטלולא. ואני אומרת לך שזה עיוות
שכולנו יכולים להסכים עליו, אם רוצים כמובן, אם רוצים לא להיות - - -

רויטל סויד (המחנה הציוני):

אני רוצה להפנות לסעיף 100.

היו"ר יואב קיש:

רויטל, אתן לך. אני רוצה להגיד רגע מבחינת סדר-היום. יש לנו להצביע על שני
סעיפים, ביקשנו לכנס את כולם בעוד שתיים-שלוש דקות, ונתחיל עם ההצבעה.
צריכים לחזור מהסכמות, ואת צריכה עוד לדבר. בבקשה, היועצת המשפטית.

רויטל סויד (המחנה הציוני):

לפני כן, שנייה.

היו"ר יואב קיש:

אבל דיברת, היא לא דיברה.

רויטל סויד (המחנה הציוני):

אני יודעת. רק להגיד דבר אחד.

היו"ר יואב קיש:

אם יהיה עוד זמן אני אתן לך. בבקשה.

ארבל אסטרחן:

תפקידנו להמליץ לוועדת הכנסת לפעול לפי תקנון הכנסת והתקדימים כפי שהוועדה
עצמה וחברי הכנסת קבעו. במקרה הזה מדובר בהצעת חוק שעניינה העברת חומרי
חקירה מהמשטרה ומרשות חוקרת אחרת לרשויות התביעה, ובאה לקבוע שבמקרה כזה לא
יצרפו לחומר שמועבר חוות דעת או המלצה בשאלה האם הראיות מספיקות לאישום.

מבחינתנו, אין ספק שזו הצעה ששייכת באופן מובהק לוועדת החוקה. ועדת החוקה
היא זו שעוסקת בעניינים האלה, היא זו שמתקנת לאורך השנים את חוק סדר הדין
הפלילי, לרבות סעיף 60, הסעיף שכעת מוצע לתקן, ולכן זו המלצתנו.

עם זאת, אני צריכה לומר, כמו שאמרתי גם במקרים אחרים – אמרו פה בג"ץ, זה
עניין של בג"ץ, וכו' – לעמדתנו, העובדה שההצעה אינה עוברת לוועדה המתאימה
כפי שהיא קבועה בתקנון היא לא פגם בהליך החקיקה, זה בוודאי לא עניין שבג"ץ
יתערב בו ויכריע.

רויטל סויד (המחנה הציוני):

כל הכבוד, הצלחנו להביא לכך שהייעוץ המשפטי של הכנסת - -

היו"ר יואב קיש:

רגע, תני לה לדבר, רויטל, אל תפריעי.

רויטל סויד (המחנה הציוני):

- - מרגיש חלש כאן. כל הכבוד, הוא מתגונן - - -

היו"ר יואב קיש:

רויטל, סיימת את זכות הדיבור שלך. בבקשה.

ארבל אסטרחן:

אני לא מתגוננת.

רויטל סויד (המחנה הציוני):

באמת?

ארבל אסטרחן:

אני מבהירה לוועדה את סמכויותיה.

יואל חסון (המחנה הציוני):

לא, את מתגוננת, צריך להבין - - -

רויטל סויד (המחנה הציוני):

אני לא מתגוננת?

היו"ר יואב קיש:

היא לא מתגוננת. לא יאומן.

רויטל סויד (המחנה הציוני):

הגענו למצב שהיועצים המשפטיים מתגוננים.

היו"ר יואב קיש:

רויטל, את לא מפסיקה להפריע מהרגע שהגעת.

ארבל אסטרחן:

אני אומרת את הדברים בצורה מאוד ברורה.

יואל חסון (המחנה הציוני):

היא בצדק מפריעה, אדוני.

היו"ר יואב קיש:

מספיק.

רויטל סויד (המחנה הציוני):

אני יכולה לקרוא?

היו"ר יואב קיש:

לא, אני לא אתן לך לקרוא, את סיימת לדבר. דיברת, הייתה לך זכות דיבור,
גמרנו. בבקשה.

ארבל אסטרחן:

אני אומרת את הדברים בצורה מאוד ברורה. ההצעה באופן מובהק שייכת לוועדת
החוקה, ולצערי, זו לא הפעם הראשונה שנעשים דברים מהסוג הזה. אני רק יכולה
לחשוב כרגע למשל על דוגמה של חוק הפריימריז, גם כן, דוגמה של הצעת חוק של
יו"ר ועדת הפנים שעברה לוועדת הפנים ושייכת באופן - -

איילת נחמיאס ורבין (המחנה הציוני):

תודה רבה. מובהק לוועדת החוקה.

ארבל אסטרחן:

- - מובהק, ונדונה אך ורק בוועדת החוקה.

איילת נחמיאס ורבין (המחנה הציוני):

תודה רבה. היום אתה מקבל את ההצעה שלי לתיקון.

ארבל אסטרחן:

דבר שהוא לא תקין, וצריך לדעת שהוא גם יוצר בעייתיות בכל מה שקשור מסביב,
החל מהייעוץ המשפטי.

רוברט אילטוב (ישראל ביתנו):

אבל יושב-ראש ועדת החוקה אמר שאין לו זמן להעלות חוקים.

שולי מועלם-רפאלי (הבית היהודי):

לא נכון.

יואל חסון (המחנה הציוני):

להפך, הוא אמר שאין לו עומס.

איילת נחמיאס ורבין (המחנה הציוני):

רוברט, די.

קריאות:

- - -

היו"ר יואב קיש:

לא על החוק הזה. זה היה בעבר.

יואל חסון (המחנה הציוני):

הוא היה פה ואמר, אתה לא היית כאן.

רוברט אילטוב (ישראל ביתנו):

אז למה הוא אומר לי על חוק המואזין שאין לו זמן?

יואל חסון (המחנה הציוני):

הוא היה פה ואמר, תשאל אותו.

רוברט אילטוב (ישראל ביתנו):

אז למה על חוק המואזין הוא אומר לי שאין לו זמן?

איילת נחמיאס ורבין (המחנה הציוני):

רוברט, מספיק. אתה יודע מה, סליחה, תחליפו את יושב-ראש ועדת החוקה.

היו"ר יואב קיש:

שולי, את רוצה להיות יושבת-ראש ועדת החוקה? אנחנו חושבים למנות אותך.

איילת נחמיאס ורבין (המחנה הציוני):

באמת, שיעבדו יותר קשה.

שולי מועלם-רפאלי (הבית היהודי):

לא, לא, ממש לא. יש יושב-ראש שאני מזכירה לכולם שהצליח לקדם חוקים שהיו
תקועים במערכת.

רוברט אילטוב (ישראל ביתנו):

אז אני רוצה לדעת, יש לו זמן או אין לו זמן? יכול להיות שהוא משקר לך
בכנסת.

היו"ר יואב קיש:

יושב-ראש ועדת החוקה ניסן סלומינסקי היה פה ואמר בצורה הכי מפורשת שיש לו
את כל הזמן שבעולם, אז אתה יכול להגיד לו שאם יש לו את כל הזמן שבעולם
שיטפל בחוק המואזין.

רוברט אילטוב (ישראל ביתנו):

אז חבל שהוא משקר לי.

היו"ר יואב קיש:

הנה, יש פה את היועץ המשפטי שגם שמע את זה. הוא אמר את זה.

רוברט אילטוב (ישראל ביתנו):

אם אין לו עומס אז אין לי בעיה, אבל שיעלה לי גם את החוקים האחרים, לא רק
מה שהוא - - -

שולי מועלם-רפאלי (הבית היהודי):

אדוני יושב-ראש סיעת ישראל ביתנו, כמו שאמרנו, העניין הזה מוסכם גם עלינו,
והחוק הזה בידוע הוגש גם - - -

רוברט אילטוב (ישראל ביתנו):

אז יש לי חוק שלי, אני רוצה להתקדם בחוק שלי. אתם רוצים להחזיר את החוק
שלכם, תחזירו אותו.

רויטל סויד (המחנה הציוני):

מה החוק שלך?

היו"ר יואב קיש:

הוא שואל אם לניסן יש זמן למה הוא לא מטפל בחוקים.

קריאות:

- - -

רויטל סויד (המחנה הציוני):

תמכנו בך מכל הלב.

שולי מועלם-רפאלי (הבית היהודי):

אני חושבת שאי-אפשר לערבב עגבניות ומלפפונים. אני תומכת בך ואמרתי לך את
זה, וגם תמכתי בך במליאה.

היו"ר יואב קיש:

הגענו לזמן ההצבעה, חברים, שולי, את הוויכוח הזה אחר כך.

קריאות:

- - -

היו"ר יואב קיש:

חברים, אני רוצה לעבור להצבעה. ביטן, שב, אנחנו רוצים להצביע. חברים, אני
רוצה לעבור להצבעות, נא לשבת ולהיות בשקט, גם מהשורות האחרונות נא להיות
בשקט.

אנחנו עוברים להצביע הצבעה ראשונה על החלטה בדבר מספר הסגנים ליושב-ראש
הכנסת.

יואל חסון (המחנה הציוני):

אדוני היושב-ראש, אני מבקש התייעצות סיעתית.

היו"ר יואב קיש:

יואל, אני בהצבעות.

יואל חסון (המחנה הציוני):

אני מבקש התייעצות סיעתית. סליחה, אני רוצה התייעצות סיעתית.

היו"ר יואב קיש:

חמש דקות התייעצות סיעתית.

ארבל אסטרחן:

על מה? על איזה נושא?

היו"ר יואב קיש:

על מה? על איזה נושא?

דוד ביטן (הליכוד):

הוא אפילו לא יודע על מה.

היו"ר יואב קיש:

תן להצביע על הסגנים.

רוברט אילטוב (ישראל ביתנו):

אולי גם על הסגנים אתה רוצה התייעצות.

מיכאל מלכיאלי (ש"ס):

אני רוצה להתייעץ עם יואל.

היו"ר יואב קיש:

אתה רוצה לצאת עכשיו להתייעצות? בבקשה.

יואל חסון (המחנה הציוני):

על זה אין לי מה להתייעץ.

היו"ר יואב קיש:

אז אנחנו מצביעים על סעיף 2.

דוד ביטן (הליכוד):

צריך להגיד את השמות.

ארבל אסטרחן:

אלו שתי הצבעות.

היו"ר יואב קיש:

יש פה הצבעה ראשונה בדבר מס' הסגנים ליושב-ראש הכנסת בתקופת כהונתה של
הכנסת העשרים. כפי שהעברנו את שינוי התקנון, אם אנחנו בוועדת הכנסת ברוב של
לפחות שלושת-רבעי מהחברים, זה אומר אחדות דעים גדולה קואליציה-אופוזיציה.
נצביע בעד להעלות, וזאת ההצעה לפרק, מתשע ל-11 כדי למנות שני יושבי-ראש
חדשים.

יואל חסון (המחנה הציוני):

זה 11?

היו"ר יואב קיש:

אחד זה וקנין, והשני ממרצ. מי זה? אין פה ממרצ?

דוד ביטן (הליכוד):

הבנתי שעיסאווי פריג'.

היו"ר יואב קיש:

עיסאווי פריג' זה מי שסוכם, ביטן?

דוד ביטן (הליכוד):

זה מה שהם אמרו לי.

היו"ר יואב קיש:

עוד לא נצביע על השמות. אנחנו מצביעים קודם כול על ההגדלה ל-11.

דוד ביטן (הליכוד):

נצביע על השמות.

היו"ר יואב קיש:

לא, אני לא מצביע.

רוברט אילטוב (ישראל ביתנו):

אתם צריכים להביא שם חתום.

היו"ר יואב קיש:

קודם מגדילים ל-11. בהסכמה זה צריך להיות 13 חברים שמעלים מתשע ל-11.

קארין אלהרר (יש עתיד):

יאללה, נו, מה אתם מחכים?

היו"ר יואב קיש:

מי בעד? שירים את ידו.

הצבעה

בעד – פה אחד

ההחלטה בדבר מס' הסגנים ליושב-ראש הכנסת בתקופת כהונתה של הכנסת העשרים
נתקבלה.

היו"ר יואב קיש:

פה אחד.

יואל חסון (המחנה הציוני):

10% מחברי הכנסת הם סגנים.

היו"ר יואב קיש:

יש פה 15 חברים בעד. יואל, אתה רוצה חמש דקות?

יואל חסון (המחנה הציוני):

על איזה נושא אתה עכשיו?

היו"ר יואב קיש:

אנחנו עוברים להצביע על סעיף 1. רצית התייעצות? חמש דקות.

דוד ביטן (הליכוד):

אתה לא מצביע על השמות? שנגמור עם זה.

היו"ר יואב קיש:

אבל זה סגור שזה עיסאווי פריג'?

דוד ביטן (הליכוד):

כן.

היו"ר יואב קיש:

אם יש לנו הסכמה אז השמות הם: וקנין מש"ס ועיסאווי פריג' ממרצ. מי בעד?
שירים את ידו.

דוד ביטן (הליכוד):

עד סוף הקדנציה.

היו"ר יואב קיש:

זה עד סוף הקדנציה.

יואל חסון (המחנה הציוני):

עד סוף הימים.

היו"ר יואב קיש:

מי בעד?

הצבעה

בעד – פה אחד

ההחלטה בדבר מינוי חברי הכנסת יצחק וקנין ועיסאווי פריג' לסגנים ליושב-ראש
הכנסת בתקופת כהונתה של הכנסת העשרים נתקבלה.

היו"ר יואב קיש:

פה אחד התקבל. חמש דקות. ב-10:35 מתכנסים פה להצבעה.

(הישיבה נפסקה בשעה 10:29 ונתחדשה בשעה 10:35.)

היו"ר יואב קיש:

אני פותח את הישיבה. נא לשבת, אני מתחיל את ההצבעה. נעשה הצבעה שמית כדי
שלא תהיה פה טעות.

יואל חסון (המחנה הציוני):

הטעות כבר קרתה.

היו"ר יואב קיש:

אני מעלה להצבעה את בקשת יושב-ראש ועדת הפנים והגנת הסביבה חבר הכנסת דוד
אמסלם להעברת הצעת חוק סדר הדין הפלילי פ/4653/20 מוועדת החוקה לדיון
בוועדת הפנים והגנת הסביבה. מי שמצביע בעד - - -

יהודה גליק (הליכוד):

אפשר לדעת מה עמדת ועדת החוקה?

רויטל סויד (המחנה הציוני):

נגד.

היו"ר יואב קיש:

מתנגדת, ברור.

רויטל סויד (המחנה הציוני):

לא ועדת החוקה, היועצת המשפטית אומרת שזה נגד.

יהודה גליק (הליכוד):

ומה את אומרת?

היו"ר יואב קיש:

גפני, הם כולם נגד והם כולם בעד. יהודה, נו, מה אתה מתחיל לשאול.

יואל חסון (המחנה הציוני):

סליחה, יהודה צודק, הוא שואל שאלה.

היו"ר יואב קיש:

יהודה, היה פה דיון שלם.

רויטל סויד (המחנה הציוני):

גם לפי החוק זה אמור להיות בוועדת החוקה ולא להיות בוועדת הפנים.

שולי מועלם-רפאלי (הבית היהודי):

הדיון התחיל ב-09:45.

היו"ר יואב קיש:

אנחנו מעלים את זה להצבעה.

קריאות:

- - -

יואל חסון (המחנה הציוני):

סליחה, יהודה. רגע, רגע.

היו"ר יואב קיש:

לא, אין שאלה.

יואל חסון (המחנה הציוני):

הוא שאל שאלה.

היו"ר יואב קיש:

אז ענו לו.

רויטל סויד (המחנה הציוני):

הוא לא יודע.

איילת נחמיאס ורבין (המחנה הציוני):

אתם גורסים את התקנון של הכנסת.

יואל חסון (המחנה הציוני):

אתם רומסים את התקנון.

קריאות:

- - -

היו"ר יואב קיש:

חברים, חברים. יהודה, בשביל מה זה היה?

יואל חסון (המחנה הציוני):

מספיק כבר. מה זה בשביל מה? בשביל הצדק.

היו"ר יואב קיש:

הייתי באמצע הצבעה. יש לו בעיה, שלא יצביע.

קריאות:

- - -

יואל חסון (המחנה הציוני):

אבל יש פה צדק.

דוד ביטן (הליכוד):

מה אתם מביאים לי את יהודה.

היו"ר יואב קיש:

אתה יודע מה, יהודה, אתה לא רוצה אל תצביע אם אתה לא מרגיש נוח.

איילת נחמיאס ורבין (המחנה הציוני):

הוא שאל שאלה במקום, מה קרה?

היו"ר יואב קיש:

אבל אי-אפשר ככה. אני לא מוכן שכשאני מגיע להצבעה אחרי דיון של חצי שעה - -
-

איילת נחמיאס ורבין (המחנה הציוני):

אתה מתעצבן עליו כי הוא חבר כנסת אחראי?

היו"ר יואב קיש:

מי שלא מוכן להצביע שלא יצביע. אני מעלה להצבעה את בקשת יו"ר ועדת הפנים
והגנת הסביבה. נא להקריא שמות.

אתי בן יוסף:

(קוראת בשמות חברי הכנסת)

יואב קיש – בעד

יואל חסון (המחנה הציוני):

אל תצעק את זה, זו בושה.

אתי בן יוסף:

(קוראת בשמות חברי הכנסת)

דוד ביטן – בעד

יואל חסון (המחנה הציוני):

חשומה, אומרים אצלנו חשומה, תאמין לי.

היו"ר יואב קיש:

אני אקריא את השמות.

דוד ביטן (הליכוד):

ראיתי שפתאום נהייתם מרוקאים.

איילת נחמיאס ורבין (המחנה הציוני):

זה דאבל חשומה.

היו"ר יואב קיש:

(קורא בשמות חברי הכנסת)

נאוה בוקר במקום דוד אמסלם – בעד

ענת ברקו במקום אברהם נגוסה – בעד

אמיר אוחנה – בעד

יהודה גליק במקום מיקי זוהר – בעד

איילת נחמיאס ורבין – נגד

רויטל סויד – נגד

יואל חסון – נגד

דב חנין – נגד

ג'מעה אזברגה במקום אחמד טיבי – נגד

קארין אלהרר במקום אלעזר שטרן – נגד

שולי מועלם-רפאלי – נגד

יואל חסון (המחנה הציוני):

אצלנו אומרים חשומה.

קארין אלהרר (יש עתיד):

איך אתם לא מתביישים?

איילת נחמיאס ורבין (המחנה הציוני):

לנו אין מה להתבייש, אנחנו לא עושים מניפולציות של התקנון.

קריאות:

- - -

דוד ביטן (הליכוד):

אני מוכן להתעמת עם כל אחד מכם.

היו"ר יואב קיש:

למה באמצע הצבעה, דוד? נו, די.

איילת נחמיאס ורבין (המחנה הציוני):

על מה יש לנו להתבייש? לכם יש על מה להתבייש.

יואל חסון (המחנה הציוני):

פשוט לא ייאמן שככה מנוהלת הוועדה.

היו"ר יואב קיש:

(קורא בשמות חברי הכנסת)

מיכאל מלכיאלי במקום יואב בן צור – בעד

רוברט אילטוב – בעד

ישראל אייכלר – בעד

נא לסכם.

קארין אלהרר (יש עתיד):

רוברט, איך קנו אותך ככה?

יואל חסון (המחנה הציוני):

פשוט בושה.

רוברט אילטוב (ישראל ביתנו):

לא קנו אותי, אני מפחד מביטן.

דוד ביטן (הליכוד):

צעק עליי היו"ר, אני לא יכול לדבר.

היו"ר יואב קיש:

אני מבקש, פעם אחרונה שבמהלך הצבעות יש פה כזה רעש. תנו כבוד להחלטה הזאת.

איילת נחמיאס ורבין (המחנה הציוני):

אני מציעה שפעם אחרונה שתביאו הצעה מבישה כזו.

היו"ר יואב קיש:

לא, איילת, תמיד יהיו פה הצעות ובוועדות אחרות שאולי לא תאהבי. המינימום של
כבוד של חבר כנסת בזמן הצבעה זה לכבד ולא להפריע. תודה רבה לך.

איילת נחמיאס ורבין (המחנה הציוני):

אני מצטערת להגיד לך, אתם פשוט עושים צחוק מהתקנון של הכנסת.

היו"ר יואב קיש:

ההצעה התקבלה. 9 בעד, 7 נגד.

יואל חסון (המחנה הציוני):

רוויזיה

היו"ר יואב קיש:

רוויזיה. בסדר.

איילת נחמיאס ורבין (המחנה הציוני):

ברור. אפשר לעשות רוויזיה גם על הרוויזיה שהוא עשה?

ישראל אייכלר (יהדות התורה):

רגע, יואב, יש עוד סעיף.

שולי מועלם-רפאלי (הבית היהודי):

מתי הרוויזיה?

היו"ר יואב קיש:

אני כבר בודק.

יואל חסון (המחנה הציוני):

מתי הרוויזיה?

היו"ר יואב קיש:

אני כבר אומר. הרוויזיה ב-11:15. הישיבה נעולה.

הישיבה ננעלה בשעה 10:40.
