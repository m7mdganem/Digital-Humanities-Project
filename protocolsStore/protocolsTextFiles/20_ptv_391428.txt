הכנסת העשרים

מושב שלישי

פרוטוקול מס' 185

מישיבת ועדת הכנסת

יום חמישי, ט"ו בכסלו התשע"ז (15 בדצמבר 2016), שעה 00:15

סדר היום:

טענת נושא חדש בוועדת הכספים – בפרק ד' (קרן לצמצום פערים בין רשויות
מקומיות) בהצעת חוק ההתייעלות הכלכלית;

נכחו:

חברי הוועדה:

יואב קיש – היו"ר

דוד ביטן - הליכוד

חברי הכנסת:

יעקב אשר

משה גפני

זהבה גלאון

מנואל טרכטנברג

מיקי לוי

מיקי רוזנטל

בצלאל סמוטריץ

ייעוץ משפטי:

ארבל אסטרחן

שגית אפיק – יועצת משפטי בוועדת הכספים

מנהל/ת הוועדה:

אתי בן יוסף

רישום פרלמנטרי:

ס.ל., חבר תרגומים

טענת נושא חדש בוועדת הכספים – בפרק ד' (קרן לצמצום פערים בין רשויות
מקומיות) בהצעת חוק ההתייעלות הכלכלית;

היו"ר יואב קיש:

מי מציג את נושא חדש מאצלכם?

זהבה גלאון (מרצ):

אני.

היו"ר יואב קיש:

הרב גפני, שב איתנו לנושא חדש.

זהבה גלאון (מרצ):

צריך לחכות לאוסאמה, חכה, אל תתחיל.

היו"ר יואב קיש:

לחכות לאוסאמה?

זהבה גלאון (מרצ):

כן.

קריאה:

אפשר, בבקשה, להביא שני ניצבים מהקואליציה?

היו"ר יואב קיש:

טוב, אני מתחיל. אוסאמה תיכף יצטרף אלינו.

משה גפני (יהדות התורה):

מה אתה מתחיל?

היו"ר יואב קיש:

לא מצביעים, יש דיון לפני זה, הם רוצים להסביר למה נושא חדש.

אחמד טיבי (הרשימה המשותפת):

אנחנו רוצים, הוא מישהו שמבין יותר טוב - - -

היו"ר יואב קיש:

אז, בבקשה, נושא חדש, חברת הכנסת זהבה גלאון תציג את זה.

זהבה גלאון (מרצ):

כן, אדוני, אני מבקשת לטעון לנושא חדש משני טעמים. קודם כל בגרסה החדשה
שהוצגה לנו לפני 20 שניות בערך הוסף סעיף שלא היה בגרסה הקודמת.

היו"ר יואב קיש:

גפני, אתה תצטרך לענות לה.

משה גפני (יהדות התורה):

כן, ודאי, כבוד הוא בשבילי.

זהבה גלאון (מרצ):

חבר הכנסת גפני, בגרסה שמוצגת בפנינו לעומת הגרסה הקודמת, בסעיף ההגדרות
הוכנס סעיף שמדבר על מה זה רשות מקומית והוכנס 'לרבות רשות מקומית באזור
יהודה ושומרון'. שיניתם גם כל מיני אחוזים, אבל אני לא רוצה להיכנס לזה,
אני רוצה לטעון שההכנסה של רשות מקומית לרבות באזור יהודה ושומרון זה נושא
חדש ואני רוצה לנמק.

ביהודה ושומרון, בשטחים מה שנקרא. משלמים ארנונה לפי צו אלוף פיקוד. אלוף
הפיקוד הוא - - - גפני, אתה לא תדע להשיב לי.

משה גפני (יהדות התורה):

דקה, אני - - -

מיקי רוזנטל (המחנה הציוני):

סליחה, אני מפריע לו.

משה גפני (יהדות התורה):

לא, אבל זה בהתייחסות לדברים שלך.

זהבה גלאון (מרצ):

תשתה קפה.

מיקי רוזנטל (המחנה הציוני):

גם אני אוהב אותך.

זהבה גלאון (מרצ):

אדוני, ביהודה ושומרון, מה שנקרא, בשטחים, יש - - -

משה גפני (יהדות התורה):

אני, כשקמה 'דגל התורה' - - -

אחמד טיבי (הרשימה המשותפת):

זאת בדיחה שלא קשורה אליי.

משה גפני (יהדות התורה):

זה לשם שינוי לא קשור אליך. ביהדות החרדית לעשות מפלגה חדשה זה דבר כמעט
בלתי אפשרי ואז באתי לרב שך ואמרתי לו 'אנחנו לא נעבור את אחוז החסימה',
היה אגודת ישראל, ואז הוא אמר לי 'לך תשתה קפה', כשעשיתי לו את החשבון הוא
אמר 'לך תשתה קפה' ועברנו את אחוז החסימה. עכשיו את אומרת לו 'לך תשתה
קפה'.

מיקי רוזנטל (המחנה הציוני):

אז גם אנחנו אולי נעבור את אחוז החסימה.

מנואל טרכטנברג (המחנה הציוני):

יש סיכוי שמפלגת העבודה תעבור את אחוז החסימה.

זהבה גלאון (מרצ):

אם זה לא היה עצוב זה היה מצחיק.

היו"ר יואב קיש:

כן.

זהבה גלאון (מרצ):

אני רוצה לומר כמה משפטים כלליים וחבר הכנסת סעדי שהוא עורך דין הוא
ייתן - - -

היו"ר יואב קיש:

טוב, אני מבקש לנמק את כל הדברים בנושא חדש, לא רק הנושא הזה. אנחנו רוצים
שאת כל הנושא שרוצים לטעון נטען עכשיו.

זהבה גלאון (מרצ):

ברור. זה מה שאני עושה. אני רוצה להגיד ככה, היום הולכים להקים קרן ארנונה
ממשלתית, הקרן הזאת זה פול של כסף שיהיה בקרן הזאת כתוצאה מביטול עיר
עולים.

היו"ר יואב קיש:

זה עוד כסף תוספתי.

זהבה גלאון (מרצ):

אני לא נכנסת כרגע לזה, בכסף תוספתי שהסכמתם עליו. אני לא נכנסת לזה כרגע,
מהמסגרת שלכם. בשטחים נכון להיום אין הגדרה שנקראת עיר עולים ולכן הפול הזה
שמגיע אליו הכסף, השטחים הם לא חלק מהפול הזה. הם לא מזרימים לפול הזה כסף
ו - - - נכון שכשמפזרים את הכסף מהפול הזה מקבלות את זה רשויות שקודם לא
העבירו לפול הזה, אבל איפה הבעיה? בשטחים משלמים ארנונה מכוחו של צו אלוף
פיקוד, הכסף הזה הולך לטובת המינהל האזרחי, או אני לא יודעת לטובת מה,
לטובת רווחתם של האנשים שחיים בשטחים.

מיקי לוי (יש עתיד):

ומתוקף זה כל הבסיסים משוחררים מתשלומי ארנונה.

זהבה גלאון (מרצ):

נכון, ממש ככה. הכסף הזה לא הולך, לא למשרד הפנים, לא לאוצר, לא לפול הזה
שעכשיו אתם מקימים כאן במסגרת החוק הזה של קרן ארנונה ממשלתית. לא יכול
להיות שעושים כאן מהלך שבעצם מייצר סיפוח בדלת האחורית, דהיינו - - -

בצלאל סמוטריץ (הבית היהודי):

זה ממש בדלת הקדמית, לא בדלת האחורית.

זהבה גלאון (מרצ):

האמת, אם זה לא היה עצוב זה היה מצחיק. אדוני, אנחנו כאילו צוחקים והשעה
נגדנו, אבל מה שעושה כאן חבר הכנסת סמוטריץ, הוא מפרפר את הקואליציה על
האצבע הקטנה שלו ואתם משנים חקיקה - - -

בצלאל סמוטריץ (הבית היהודי):

אפשר את זה על הסרטון בפריימריז שיהיה לי?

זהבה גלאון (מרצ):

זה מוקלט. אתם מכניסים עכשיו סעיף שלא היה במסגרת של ההצגה הקודמת של הצעת
החוק. זה נושא חדש.

היו"ר יואב קיש:

טוב, נא לסיים. תודה. עכשיו אני רוצה לשאול, היו עוד נושאים שרצו לטעון
נושא חדש בעניין הזה, מעבר לנושא של יהודה ושומרון?

משה גפני (יהדות התורה):

אני ביקשתי להגיד שזה נושא חדש על כל הפרק.

היו"ר יואב קיש:

אוקיי.

משה גפני (יהדות התורה):

האמת היא כזאת, אדוני היושב ראש, החוק המקורי היה לא ראוי מבחינתי וחשבתי
שהיה צריך לשנות את זה ולכן טענתי נושא חדש, זה משנה את התמונה, עד שלאט
לאט ראיתי בדרך מוועדת הכספים לפה שזה כן מתאים לעניין, למה זה מתאים
לעניין?

זהבה גלאון (מרצ):

כל הדרך מפה לשם ראית? וואו וואו.

משה גפני (יהדות התורה):

כן. בכל אופן ליתר ביטחון אני אבקש שיצביעו על זה.

היו"ר יואב קיש:

אוקיי, כדי שכולם יגיעו להבנה שאתה הגעת אליה כרגע.

משה גפני (יהדות התורה):

אני אגיד לך - - -

מנואל טרכטנברג (המחנה הציוני):

הרי עשינו את הדרך גם אנחנו משם לפה.

משה גפני (יהדות התורה):

אתם חשבתם על משהו אחר.

זהבה גלאון (מרצ):

אנחנו חשבנו על הרב שך.

משה גפני (יהדות התורה):

ואז התברר שבכל חוק ההסדרים זה דבר מקובל שמגישים הצעת חוק, הממשלה מגישה
הצעת חוק בחוק ההסדרים, עושים את זה מהר, ועד שזה מגיע לפה - - -

מיקי רוזנטל (המחנה הציוני):

הליכוד עושה מזה צחוק ואז - - -

משה גפני (יהדות התורה):

הם משנים בכמה טיוטות את מה שזה - - -

היו"ר יואב קיש:

אבל המהות נשארת.

משה גפני (יהדות התורה):

כן, אז אני עכשיו באמת מתלבט בשאלה הזאת, האם זה באמת נושא חדש, כן או לא,
כל הפרק, כל החוק הזה.

יועצת משפטית:

אם יש נושאים שטרם נדונו בוועדה ועוד לא הוקראו בוועדה וחבר כנסת ירצה
לטעון לגביהם נושא חדש, זה שאתה עכשיו טוען על כל הפרק, זה לא יכול לחסום
טענה אמיתית של נושא חדש בהמשך.

בצלאל סמוטריץ (הבית היהודי):

לא הבנתי למה.

יועצת משפטית:

צריך לשים לב לזה.

אחמד טיבי (הרשימה המשותפת):

כלומר היא הבינה כך - - -

בצלאל סמוטריץ (הבית היהודי):

רגע, הרב גפני, תביא את החוק ותקרא סעיף סעיף, תגיד 'זה חדש, זה חדש, זה
חדש'.

היו"ר יואב קיש:

בצלאל. עם כל הכבוד ליועצת המשפטית של הוועדה אני רוצה להגיד בצורה הכי
ברורה - - -

אחמד טיבי (הרשימה המשותפת):

ויש כבוד.

היו"ר יואב קיש:

בוודאי שיש כבוד, אני מאוד מעריך את ארבל. ארבל, הייתה החלטה שנבעה ממספר
עקרונות שייתכן שהיו חדשים או לא ועלו להצבעה ועל העניין הזה, על ההחלטה
הזו - - - אם יהיו דברים מהחלטה שהייתה קודם, שהצבענו עליה, יהיו חדשים
בנוסח שאף אחד לא ראה זה לגיטימי, אבל מדבר הרב גפני על מה שנעשה בוועדה
ולא על מה שעדיין לא נעשה בוועדה.

זהבה גלאון (מרצ):

לא, זה עוד לא נעשה.

משה גפני (יהדות התורה):

לא, אבל אני הצבעתי עקרונית על הכול.

מיקי רוזנטל (המחנה הציוני):

הוא ביקש גורף, זה לא הגיוני.

ארבל אסטרחן:

יש סעיף שטרם הקריאו אותו.

משה גפני (יהדות התורה):

הבנתי.

ארבל אסטרחן:

בסדר, אני מבינה שטוענים ככה וטוענים ככה ועושים זה בשביל לחסום טענת נושא
חדש. בסדר, באיזה שהוא שלב - - -

משה גפני (יהדות התורה):

גברתי היועצת המשפטית, אני הצבעתי, זה לא דבר שהוא נעשה - - -

היו"ר יואב קיש:

באוויר.

משה גפני (יהדות התורה):

הצבעתי על כל החוק מבלי שיהיה נוסח, הצבעתי על העקרונות. הנוסח לא משנה,
הוא נוסח, אבל הוא לא משנה מתוך כל מה שהיה. אני, על מה שאני הצבעתי על כל
החוק - - -

ארבל אסטרחן:

אי אפשר להחזיק במקל משני קצותיו, אם הצביעו כבר אי אפשר לטעון טענת נושא
חדש. טענת נושא חדש היא לפני ההצבעה. אם יש טענת נושא חדש אסור להצביע. אז
אי אפשר לאחוז פה את המקל משני הצדדים.

היו"ר יואב קיש:

לא, אל"ף, נשמעה טענה - - -

זהבה גלאון (מרצ):

חבר הכנסת גפני, ברצינות, אני מבינה עברית, הבנתי כל מילה לחוד ממה שאמרת,
לא הבנתי איך זה התחבר.

משה גפני (יהדות התורה):

מי אמר שצריך לחבר אותם?

זהבה גלאון (מרצ):

לא הבנתי. לא, ברצינות.

היו"ר יואב קיש:

אני מציע ככה, אני רוצה לפתור את זה. קודם כל אני מבקש לענות לנושא שהעלתה
חברת הכנסת זהבה גלאון ואני רוצה להגיד דבר נוסף, שאם בטיוטה שתתקבל, שהרי
גם היא תעלה להצבעה, יהיו טענות לנושא חדש שבאמת לא יהיו אולי כחלק מאותן
הבנות אנחנו נבוא ונדון בהן. אם מה שיגידו זה דברים שכבר דנו בוועדה, אני
חושב שזה מן הראוי שלא ייעשה ו - - -

מיקי לוי (יש עתיד):

מה שאתה אומר, אדוני היושב ראש, שלא הכול נושא חדש, כל סעיף יידון שם ואם
יהיה נושא חדש - - -

אחמד טיבי (הרשימה המשותפת):

הוא יבוא לפה.

היו"ר יואב קיש:

לא אם יהיה, אני אומר ככה - - -

יעקב אשר (יהדות התורה):

זה מה שאמרה היועצת המשפטית.

ארבל אסטרחן:

אי אפשר לטעון נושא חדש על כל משפט, צריך לא לעשות ניצול לא ראוי של הסעיף
הזה - - -

מיקי לוי (יש עתיד):

סליחה, גברתי, מאחר שהקואליציה עושה צחוק מכל העניין הזה - - -

היו"ר יואב קיש:

מיקי, אף אחד לא עושה צחוק.

מיקי לוי (יש עתיד):

אני עומד על דעתי שכל הנושאים החדשים, התגלו כאן דברים חדשים שלא ידענו
אפילו לפני כן, שכל נושא חדש שנטען עליו יבוא לכאן, את רוצה לבוא לשם לבחון
את זה משפטית אם זה חדש? את מוזמנת, אבל אני עומד על זכותנו לבוא ולטעון
טענת נושא חדש.

היו"ר יואב קיש:

אל"ף, לא צריך, יש יועצת משפטית לוועדה.

ארבל אסטרחן:

אני אומרת מצד אחד שאי אפשר מראש לטעון נושא חדש על הכול בשביל למנוע טענה.

מיקי לוי (יש עתיד):

אבל זה מר גפני עשה.

ארבל אסטרחן:

וגם לא ניתן סתם לטעון טענת נושא חדש רק - - -

היו"ר יואב קיש:

בדיוק, אל תנצלו את זה לסתם.

מיקי לוי (יש עתיד):

לא סתם.

היו"ר יואב קיש:

הטענה שחברת הכנסת זהבה גלאון העלתה היא בהחלט טענה שאני רוצה - - -

אוסאמה סעדי (הרשימה המשותפת):

אני רוצה לפני - - -

היו"ר יואב קיש:

הרב גפני, לפני שאתה עונה לטענה של חברת הכנסת גלאון מבקש חבר הכנסת סעדי
לומר עוד כמה מילים בנושא ואחרי זה תענה לשניהם, ואז נלך להצבעות. בבקשה.

אוסאמה סעדי (הרשימה המשותפת):

אדוני היושב ראש, חבריי חברי הכנסת, אנחנו היום רק סיימנו לדון ולנמק את
ההסתייגויות בחוק ההסדרה ושם עלו טענות וגם שמענו חוות דעת, לרבות חוות
דעתו של היועץ המשפטי לממשלה, היועץ המשפטי לכנסת, היועצים המשפטיים של
הוועדה המשותפת, המשנה ליועץ המשפטי לענייני משפט בינלאומי שנשמע בדלתיים
סגורות וגם היועץ המשפטי של משרד הביטחון ושל מערכת הביטחון.

היו"ר יואב קיש:

אוסאמה, לענייננו, בבקשה.

אוסאמה סעדי (הרשימה המשותפת):

זה בדיוק אני נכנס לעניין, כולם אמרו שאין חקיקה ישירה של הכנסת על השטחים
המוחזקים - - -

היו"ר יואב קיש:

בצלאל, שמעת? הוא אומר שבחוק - - -

אוסאמה סעדי (הרשימה המשותפת):

שנייה. הסמכות שם, שם חלים דיני התפיסה הלוחמתית, זאת אומרת הריבון שם הוא
מפקד האזור שיש לו אך ורק סמכות חקיקה שם ולכן פה, בחוק ההסדרה, אתם
היוזמים, אמרתם ש'אנחנו לא רוצים להחיל, לא רוצים לספח, רוצים רק להסדיר
כמה נקודות, כמה יישובים'. פה זה כל כך שקוף וברור ובצדק אמר סמוטריץ,
כשהיינו שם, מדובר בחוק הסדרה שני. למה אתם מסתירים את זה?

בצלאל סמוטריץ (הבית היהודי):

אני לא אמרתי דבר כזה.

אוסאמה סעדי (הרשימה המשותפת):

אמרת את זה ואל תחזור בך. אמרת את זה, מדובר בחוק הסדרה - - -

אחמד טיבי (הרשימה המשותפת):

אף פעם לא היית פחדן.

אוסאמה סעדי (הרשימה המשותפת):

אל תהיה פחדן, הכנסת את זה - - -

בצלאל סמוטריץ (הבית היהודי):

אל תקשרו לי כתרים שלא אמרתי. מישהו שם אמר מסביב - - -

אוסאמה סעדי (הרשימה המשותפת):

אמרת את זה וכתוב, אדוני, שבקריאה הראשונה, בטופס הכחול, במחברת הכחולה,
היה כתוב 'רשות מקומית, עירייה או מועצה מקומית' ושמענו את סמוטריץ
בדיבורים שלו בוועדת הכספים - - -

אחמד טיבי (הרשימה המשותפת):

שאיים.

אוסאמה סעדי (הרשימה המשותפת):

שאמר 'רשות מקומית ומועצה מקומית בתוך תחומי ישראל ואני הולך לתקן את זה
ולהגיש הצעת חוק על זה'. אז עכשיו הוא עשה את זה בדרך שאיים, איך שעכשיו גם
עודד פורר מאיים, שהוא לא יצביע בעד זה אם העולים לא יעלו על 15% או 20%,
אז גם סמוטריץ אומר, 'אני לא אצביע על זה אלא אם תכניסו - - -', ומכניסים
פה, 'לרבות רשות מקומית באזור יהודה ושומרון'. אני מבקש שזה יועבר לעיונו
ולחוות דעתו של היועץ המשפטי לממשלה. אי אפשר לעבור על זה - - -

זהבה גלאון (מרצ):

של הכנסת.

אוסאמה סעדי (הרשימה המשותפת):

ושל הכנסת, אבל גם הייעוץ המשפטי לממשלה, כי אנחנו קיבלנו חוות דעת - - -

בצלאל סמוטריץ (הבית היהודי):

אני מציע שתעבירו את זה ישר להאג ותקבלו חוות דעת מהאג.

אוסאמה סעדי (הרשימה המשותפת):

אחרי זה נעביר את זה גם להאג.

היו"ר יואב קיש:

תודה. גפני, בבקשה.

מיקי לוי (יש עתיד):

אנחנו מבקשים - - -

היו"ר יואב קיש:

לא להפריע עכשיו. אתה תשמע עכשיו את גפני ואחרי זה נראה מה עושים.

היו"ר יואב קיש:

אין בעיה. אני סבור שהחוק הזה, להוציא את הנושא של יהודה ושומרון, שטענה
חברת הכנסת זהבה גלאון, זה ממש נושא חדש.

אחמד טיבי (הרשימה המשותפת):

אתה ממש האמנת לה שרק היא טענה?

בצלאל סמוטריץ (הבית היהודי):

גפני, דווקא תדע לך שזה ממש לא נושא חדש.

אחמד טיבי (הרשימה המשותפת):

אני אמרתי branding new אפילו.

משה גפני (יהדות התורה):

חבר הכנסת אחמד טיבי וחברת הכנסת זהבה גלאון ואחרים טענו לגבי העניין הזה.
אני חושב שזה נושא חדש מכיוון שזה לא דבר - - - אני יושב ראש הוועדה, אני
לא הוספתי את זה בעקבות - - -

אחמד טיבי (הרשימה המשותפת):

אתה אומר הכיבוש קיים מ-67' כבר, זה לא חדש.

משה גפני (יהדות התורה):

לא, אני לא מדבר על הכיבוש ולא על 67', אני דווקא - - -

זהבה גלאון (מרצ):

אז מי הוסיף את זה, גפני?

היו"ר יואב קיש:

תנו לו רגע לדבר.

משה גפני (יהדות התורה):

החלק החוקי של העניין - - -

זהבה גלאון (מרצ):

זה לא היה בגרסה הקודמת.

משה גפני (יהדות התורה):

אני אבקש מהיועצים - - -

אחמד טיבי (הרשימה המשותפת):

גפני, גם אתה לא הסכמת ל - - -

זהבה גלאון (מרצ):

זה לא היה בגרסה הקודמת.

היו"ר יואב קיש:

רגע, טיבי. אל תפריעו לו. זהבה, הקשבנו לך, עכשיו נותנים לך תשובה ואתם לא
נותנים לו לדבר.

זהבה גלאון (מרצ):

לא, הוא רגיל.

משה גפני (יהדות התורה):

- - - נושא חדש. זה הטיעון פה, הרי אנחנו לא מדברים על המהות, על המהות
נדבר בוועדה.

היו"ר יואב קיש:

נכון.

משה גפני (יהדות התורה):

היועצים המשפטיים אומרים שזה המצב, אני לא רוצה אפילו לפרש את הדברים שלהם
וצריך להצביע פה אם באמת זה נושא חדש, כן או לא, וההחלטה כאן בוועדה תקבע
אם אנחנו נדון בזה בוועדת הכספים. אם הרוב יאמר שזה לא נושא חדש, יהיה שם
דיון ואני אבקש מהיועצים המשפטיים שינמקו את הדברים האלה. לגבי שאר החוק,
קודם כל אני סבור שאין שם דברים שהם יותר דרמטיים ממה שהיה בחוק המקורי.
נכנסנו יותר לפרטים, עשינו שם דברים שהם לא שינו באופן מהותי את הדברים,
אבל בכל אופן זה נושא חדש, אז אני מבקש את הכרעת ועדת הכנסת בעניין.

היו"ר יואב קיש:

טוב. מיקי, רצית לדבר. בצלאל אחריו.

מיקי לוי (יש עתיד):

אין לי בעיה שכל זמן שיושבים ביהודה ושומרון יצטרכו להעביר להם תקציבים כפי
שצריך, כל זמן שיש שם ישראלים, יהודים לצורך העניין. דעתי לא נוחה מהדרך
העקומה שזה נעשה. זה אולי כשר, אבל זה מה זה מסריח וכאן אני רוצה לשאול
אותך באמת האם זו הדרך, דרך החוק הזה, של ערי העולים והארנונה להעביר את
התקציבים ליהודה ושומרון. אני מבקש חוות דעת משפטית.

היו"ר יואב קיש:

אבל זה לא הדיון. אתה צריך לבקש מהיועצת המשפטית של ועדת הכספים.

בצלאל סמוטריץ (הבית היהודי):

לא הבנתי.

מיקי לוי (יש עתיד):

אני מבקש מהוועדה שלו.

היו"ר יואב קיש:

זה לא הדיון. אנחנו כרגע בדיון דנים האם הנושא הזה של החזר קרן הארנונה גם
ליישובים ביהודה ושומרון, האם זה נושא חדש, כן או לא. בבקשה, בצלאל.

בצלאל סמוטריץ (הבית היהודי):

אדוני היושב ראש, בהיבט התקנוני ברור שזה לא נושא חדש, סך הכול הייתה כאן
איזה שהיא הבהרה שנדרשה. אם יש קרן ארנונה שהולכת להתחלק על כלל הרשויות
המוניציפליות במדינת ישראל, שגרים בהם אזרחי מדינת ישראל שזכאים
לשירותים - - -

אוסאמה סעדי (הרשימה המשותפת):

במדינת ישראל. זה בדיוק העניין.

בצלאל סמוטריץ (הבית היהודי):

גם ביהודה ושומרון.

אוסאמה סעדי (הרשימה המשותפת):

זה במדינת ישראל ועכשיו אתה מוסיף מחוץ למדינת ישראל. הוא אמר את זה.

בצלאל סמוטריץ (הבית היהודי):

אתה דיברת, נכון, אוסאמה? אתה רוצה להגיד עוד משהו? יואב, תן לו לדבר גם
משהו, שהוא יגמור ואז אני אוכל לדבר בנחת.

היו"ר יואב קיש:

תמשיך, בצלאל, תמשיך.

בצלאל סמוטריץ (הבית היהודי):

לכן ברור שאין פה שום דבר חדש וכמו שמשנים טיפה את הקריטריונים, זה לא דבר
חדש, אין פה שום שינוי, זה הדבר הטריוויאלי והמתבקש והחוקתי, אגב. כל דבר
אחר, נניח שהחוק הזה לא היה מכיל את יו"ש הוא היה לא חוקתי בעליל, אפשר היה
לפסול אותו בשל אפליה, היעדר שוויון. מה כן חדש פה? וזה לצערי הרב חדש,
שאזרחי מדינת ישראל, 450,000 אזרחים תושבי יהודה ושומרון שמשרתים בצבא,
עושים מילואים ומשלמים מסים, מפסיקים להיות מופלים לרעה. שנים מפלים אותם
לרעה. מכיוון שהדין הישראלי לא חל שם אוטומטית אז המון המון המון דברים -
- - דיני עבודה לא חלים, אפשר לפטר אישה בהיריון ואנחנו אזרחים סוג ד'. אז
זה חדש, שיש ממשלת ימין שלא מוכנה להפלות. אגב, היא לא נותנת שקל אחד נוסף,
אחד אחד מההתיישבות לא יקבל שקל נוסף מעבר לקריטריונים של אחרים,
הפריפריאלי, הסוציואקונומי והעולים, אותם פרמטרים בדיוק.

אבל כמו שלא ייתכן שהם יופלו בהטבות המס, ואנחנו בעזרת ה' הולכים בשבועות
הקרובים ממש לתקן את הנושא הזה, הם מופלים וחצי, כך הם גם לא יכולים להיות
מופלים כאשר עכשיו עושים קרן שאמורה לתמוך בכל הרשויות המקומיות במדינת
ישראל, לא יכול להיות שהרשויות המקומיות ביו"ש לא יהיו חלק מהדבר הזה.

היו"ר יואב קיש:

טוב, תודה. מיקי, בבקשה.

מיקי רוזנטל (המחנה הציוני):

אני מבקש את ההתייחסות של הייעוץ המשפטי לסוגיה, בעיקר בגלל שיש פה רשות
חדשה שלא הייתה מוזכרת בכלל בחוק הקודם והכוונה כמובן לאלוף הפיקוד, שהוא
הריבון ביהודה ושומרון וכל מסלול התשלומים וההסדר - - -

בצלאל סמוטריץ (הבית היהודי):

זה ממש לא עובר דרכו, אתה ממש טועה. אני אסביר, תקציבי משרד החינוך עוברים
ישירות, ממשרד הפנים עוברים ישירות, אין שום דבר תקציבי ברשויות המקומיות
שעובר דרך המינהל האזרחי.

מיקי רוזנטל (המחנה הציוני):

התשובה היא שזה לא נכון.

בצלאל סמוטריץ (הבית היהודי):

מיקי, זו בורות ממש.

מיקי רוזנטל (המחנה הציוני):

יכול להיות - - -

בצלאל סמוטריץ (הבית היהודי):

אני חושב שאני קצת מכיר את התקציבים ביהודה ושומרון.

מיקי רוזנטל (המחנה הציוני):

גם אני.

בצלאל סמוטריץ (הבית היהודי):

קצת, לא הרבה.

מיקי רוזנטל (המחנה הציוני):

גם אני קצת מכיר.

בצלאל סמוטריץ (הבית היהודי):

שום תקציב לא עובר דרך המינהל האזרחי. ליהודים, רק לערבים.

מיקי רוזנטל (המחנה הציוני):

ביהודה ושומרון יש דין פרסונלי, חלק מהחוקים חלים עליהם מתוקף היותם אזרחי
מדינת ישראל, אבל כשאנחנו מדברים על הריבונות, הריבונות איננה של מדינת
ישראל, נקודה.

היו"ר יואב קיש:

טוב, אני רוצה להגיד כמה - - -

אוסאמה סעדי (הרשימה המשותפת):

אפשר הערה?

היו"ר יואב קיש:

לא, אוסאמה, חכה.

אוסאמה סעדי (הרשימה המשותפת):

הערה, בעקבות סמוטריץ.

היו"ר יואב קיש:

עוד רגע, אתה תקבל.

אוסאמה סעדי (הרשימה המשותפת):

אוקיי.

היו"ר יואב קיש:

את יכולה להתייחס? אני רוצה לשמוע את התייחסות היועצת המשפטית של ועדת
הכספים, הטענה שרשויות מקומיות ועיריות ביהודה ושומרון זה נושא חדש, כן או
לא. בבקשה.

שגית אפיק:

אז התשובה היא שזה לא נושא חדש כיוון ש - - -

מיקי לוי (יש עתיד):

אפילו היא צוחקת על השאלות האלה.

היו"ר יואב קיש:

אני לא יודע אם היא מסכימה או לא, צריך לשאול.

שגית אפיק:

אני אגיד שני דברים. טענת נושא חדש בוועדה נטענה על המדד החברתי כלכלי, כי
חבר הכנסת אחמד טיבי טען את זה על המדד החברתי כלכלי ועוד לא הגענו אפילו
ליהודה ושומרון, אבל שני העניינים גם יחד הם לא נושא חדש. גם הפרק כולו,
כפי שטען יושב ראש הוועדה, הוא לא נושא חדש. כיוון שקרן הארנונה זה פרק
שהוטמן מלכתחילה בנוסח הכחול של הצעת חוק ההסדרים, הפרק היה חסר הוראות
מהותיות שהוועדה ביקשה להכניס, כל ההוראות שהוכנסו הן הוראות שבעצם באו
לעגן עקרונות של קריטריונים ופרמטרים לחלוקת כספי הקרן ולכן זה לא נושא
חדש.

לעניין יהודה ושומרון, גם זה לא נושא חדש, כיוון שהפרק נועד מלכתחילה לחול
על כל הרשויות המקומיות, על כל המועצות המקומיות והאזוריות. ההערה לגבי
יהודה ושומרון הוכנסה בעקבות כך שהממשלה גילתה שזה לא הוכנס מלכתחילה.
הרשויות המקומיות ביהודה ושומרון לעניין זה מקבלות מענקי איזון, קרן
הארנונה מחלקת תקציבים בדומה למענקי האיזון. אחרי שהממשלה גילתה שיש בעיה
לגבי יהודה ושומרון ושהם לא הוכנסו במקור נעשתה בדיקה במשרד המשפטים האם
אפשר להכניס אותם בנוסח, הם מצאו שכן כיוון שיש דמיון רב בין הקרן לבין
מענקי האיזון.

היו"ר יואב קיש:

טוב, זו כבר התשובה בוועדה שלך. אנחנו דיברנו על האם זה חדש או לא - - -

שגית אפיק:

זה לא נושא חדש.

היו"ר יואב קיש:

וזו ההתייחסות העקרונית. אוסאמה, בבקשה.

אוסאמה סעדי (הרשימה המשותפת):

אני חושב שמהדברים של שגית רואים בבירור שמדובר בנושא חדש. כי אם היא אומרת
שהממשלה התכוונה מלכתחילה - - -

קריאה:

גילתה.

אוסאמה סעדי (הרשימה המשותפת):

גילתה שאין היישובים האלה ואחרי זה התברר לה והיא רצתה להוסיף את זה, אז זה
בדיוק נושא חדש.

היו"ר יואב קיש:

לא להוסיף, זה להבהיר את הניסוח.

שגית אפיק:

להבהיר את ה - - -

אוסאמה סעדי (הרשימה המשותפת):

מה זה להבהיר? מה זה?

היו"ר יואב קיש:

אז אתה יכול להגיד שגם ההחלטה - - -

אוסאמה סעדי (הרשימה המשותפת):

זו לא הבהרה.

היו"ר יואב קיש:

הכול זה הבהרה של המהות.

אוסאמה סעדי (הרשימה המשותפת):

זו לא הבהרה - - -

מיקי לוי (יש עתיד):

סמוטריץ, תנוח דעתך כי זה - - -

היו"ר יואב קיש:

רגע, תן לאוסאמה לסיים.

אוסאמה סעדי (הרשימה המשותפת):

שגית, אני מבקש, אנחנו יודעים שיש ויכוח בין משרד המשפטים ליועץ המשפטי
לממשלה והיועץ המשפטי לממשלה, דעתו היא לא כדעת משרד המשפטים והיועץ המשפטי
לממשלה כתב במפורש - - -

היו"ר יואב קיש:

זה לא הממשלה פה עכשיו. אנחנו בכנסת - - -

אוסאמה סעדי (הרשימה המשותפת):

לא, על נוסח חדש, אני מבקש לקבל את חוות דעתו של היועץ המשפטי לממשלה על
התוספת הזאת - - -

שגית אפיק:

חבר הכנסת אוסאמה - - -

היו"ר יואב קיש:

ועדת הכנסת תחליט אם זה נושא חדש או לא.

אוסאמה סעדי (הרשימה המשותפת):

אתה לא יכול להחליט.

היו"ר יואב קיש:

ועדת הכנסת תחליט, אתה תלך לוועדת הכספים אחרי זה יחד איתי ושם תעשה את
הדיון שאתה מבקש לעשות. ועדת הכנסת תחליט אם זה נושא חדש או לא, נקודה.

אוסאמה סעדי (הרשימה המשותפת):

אז אני אומר נושא חדש, ברור, זה לא היה במקור.

משה גפני (יהדות התורה):

- - - ועדת הכנסת עומדת להחליט - - -

היו"ר יואב קיש:

בסדר, הרי הוא גם יכול לעשות רביזיה על ועדת הכנסת, אתה יודע. אני רוצה
בהקשר לעניין הזה לחדד את המהות של מה שאנחנו עושים.

מיקי רוזנטל (המחנה הציוני):

אני רק רוצה להבין מהיועצת המשפטית, המשמעות היא שגם כפרים פלסטינים יקבלו
מענקים מהקרן הזה? כי הם גם תחת אותו צו.

שגית אפיק:

זו שאלה שנברר אצלנו בוועדה, זה לא קשור לשאלה של נושא חדש.

היו"ר יואב קיש:

חמש דקות הפסקה, התייעצות סיעתית. ברבע ל- אנחנו פה בחזרה.

(הישיבה נפסקה בשעה 00:35 ונתחדשה בשעה 00:45.)

היו"ר יואב קיש:

אנחנו הולכים להצביע. אני עובר להצבעה. מי בעד שהעניין הוא נושא חדש, שירים
את ידו. נא לראות שאנחנו לא מצביעים - - - זהבה, את לא מצביעה אצלנו.

בצלאל סמוטריץ (הבית היהודי):

זו הייתה הצבעה כפולה. זה היה בתום לב?

זהבה גלאון (מרצ):

אנחנו לא חברים פה, נכון.

היו"ר יואב קיש:

חמש. מי נגד? ירים את ידו. שבע נגד חדש, נושא חדש נפל.

הצבעה

בעד – 5

נגד – 7

נמנעים – אין

טענת נושא חדש נדחתה.

אוסאמה סעדי (הרשימה המשותפת):

רביזיה.

היו"ר יואב קיש:

רביזיה ב-01:15.

(הישיבה נפסקה בשעה 00:45 ונתחדשה בשעה 01:15.)

היו"ר יואב קיש:

מי מנמק את הרביזיה? נמק את הרביזיה, בבקשה.

אוסאמה סעדי (הרשימה המשותפת):

אדוני היושב ראש, אנחנו מבקשים רביזיה ואנחנו טוענים שמדובר בנושא חדש
מובהק וברור. אפילו מדברי היועצת המשפטית עצמה, שגילתה בהגינותה שהממשלה
רצתה מלכתחילה אבל הייתה תקלה - - -

היו"ר יואב קיש:

רק להבהיר, היא אמרה שהממשלה מבהירה את כוונותיה, שזה לא חדש ושהיא רק
מבהירה.

אוסאמה סעדי (הרשימה המשותפת):

לא, היא אמרה שהם התכוונו, כשראו שזה לא כלול בהצעה המקורית, אז עכשיו רצו
ותיקנו את זה. זה בדיוק מה שהיא אמרה, תחזור על הפרוטוקול. גם סמוּטריץ,
שלמעשה הוא שביקש להוסיף את התוספת הזאת אמר 'אנחנו - - -

בצלאל סמוטריץ (הבית היהודי):

אוסאמה, סמוטריץ בחולם.

אוסאמה סעדי (הרשימה המשותפת):

סמוֹטריץ הודה בהגינותו שמדובר בחידוש שהם רוצים עכשיו לכתוב כל דבר בחוקים
האלה ולכן ברור שבהצעה המקורית הנושא הזה של יו"ש לא עלה, עכשיו אתם
מכניסים את זה, ברור שזה נושא חדש ולכן אנחנו טוענים שזה נושא חדש.

היו"ר יואב קיש:

תודה. אני רק יכול להגיד שאמרה פה היועצת המשפטית של ועדת הכספים שהממשלה
רצתה להבהיר את כוונתה ולא דובר בכוונה חדשה ולכן היא לא רואה את זה כנושא
חדש.

אני מצביע עכשיו על הרביזיה בנוגע לנושא חדש. אני רוצה להסביר, מי שמצביע
בעד הרביזיה זה אומר שהוא טוען שצריך לפתוח את ההחלטה של ועדת הכנסת מחדש,
מי שמתנגד למעשה שומר על ההחלטה הקודמת. אז מי בעד הרביזיה? שירים את ידו.
נא לספור.

קריאה:

שישה.

היו"ר יואב קיש:

מי נגד? שמונה. הרביזיה נדחתה.

הצבעה

בעד – 6

נגד – 8

נמנעים – אין

הרביזיה נדחתה.

היו"ר יואב קיש:

אנחנו סוגרים את הדיון.

הישיבה ננעלה בשעה 01:48.
