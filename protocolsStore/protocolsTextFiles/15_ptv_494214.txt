פרוטוקולים/ועדת הכנסת/6209

ירושלים, כ"א בטבת, תשס"ג

26 בדצמבר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 369

מישיבת ועדת הכנסת

יום שלישי, י"ט בטבת התשס"ג (24.12.2002), שעה 14:00

סדר היום: אישור ועדת הכנסת לפי סעיף 31(ה) להחלטת שכר חברי הכנסת (הענקות
ותשלומים) – חוזה שכירות של חברי כנסת מסיעת מרצ.

נכחו:

חברי הוועדה: יוסי כץ – היו"ר

זהבה גלאון

נעמי חזן

אורי אריאל

יגאל ביבי

יעל דיין

נסים זאב

שמואל הלפרט

איוב קרא

יועצת משפטית: ארבל אסטרחן

מזכירת הוועדה: נועה בירן

קצרנית: שולמית לחוביצקי

אישור ועדת הכנסת לפי סעיף 31(ה) להחלטת שכר חברי הכנסת

(הענקות ותשלומים) – חוזה שכירות של חברי כנסת מסיעת מר"צ

היו”ר יוסי כץ:

אני פותח את הישיבה. הנושא שעומד על סדר היום הוא אישור רטרואקטיבי לפי
סעיף 31(ה) להחלטת שכר חברי הכנסת. מדובר בחוזה שכירות של חברי כנסת מסיעת
מרצ. הם שכרו את המושכר במהלך חודש ינואר. החוזה שלהם קבע במפורש שהשימוש
במושכר הוא לא לצרכי משרדים והחוזה מותנה בכך שיינתן אישור חריג, בהתאם
לחוק התכנון והבנייה.

בחודש פברואר הוגשה בקשה לוועדה לתכנון ובנייה בתל-אביב. השכירות בוצעה
בפועל, למרות שהחוזה לא היה בתוקף.

ב-15 במאי אישרה ועדת המשנה לתכנון ובנייה אישור חריג, בהתאם לחוק התכנון
והבנייה.

יגאל ביבי:

וזה ממשיך להיות חריג. כלומר, זה שימוש חריג לתקופה מסויימת.

ארבל אסטרחן:

בנובמבר הושלם התהליך.

נסים זאב:

לכמה שנים אישרה הוועדה?

ארבל אסטרחן:

לצמיתות.

היו”ר יוסי כץ:

הבקשה היא לאשר את התשלום רטרואקטיבית מפברואר. האם הבקשה שלכם היא מפברואר
או מינואר?

זהבה גלאון:

מפברואר 2002, כמו שהגב' אנה שניידר מבקשת.

היו”ר יוסי כץ:

הבקשה של סיעת מרצ היא לאשר את התשלום רטרואקטיבית מפברואר 2002. זאת לאור
העובדה שהבקשה של המזכיר הוגשה כבר לוועדה לתכנון ולבנייה בחודש פברואר
2002. ההחלטה הסופית נתקבלה רק בנובמבר 2002, אם כי ועדת המשנה כבר המליצה
ב-15 במאי 2002 על אישור החריג.

הבקשה של סיעת מרצ היא לאשר לה מפברואר 2002 השתתפות הכנסת בדמי השכירות של
אותם חברי כנסת ששכרו משרדים.

אני אצביע שתי הצבעות. ההצבעה הראשונה תהא על בקשת מרצ. אחר-כך נראה אם יש
הצעות אחרות.

מי בעד אישור בקשת מרצ לתשלום דמי השכירות?

נסים זאב:

מהי ההתלבטות? אני רוצה להבין.

זהבה גלאון:

אדוני, האם אפשר להגיד משפט אחד?

יגאל ביבי:

זה לא מקובל. זה לא מכובד.

אורי אריאל:

אנחנו באמצע ההצבעה.

היו”ר יוסי כץ:

מי בעד אישור בקשת מרצ?

זהבה גלאון:

ברשותך, יש לי הערה לסדר.

יעל דיין:

כדאי שהיועצת המשפטית תגיד את העמדה.

אורי אריאל:

חבר הכנסת כץ, כמה פעמים אפשר לעשות זאת? דחינו זאת בשעה. אנחנו באמצע
ההצבעה.

היו”ר יוסי כץ:

אנחנו מצביעים.

זהבה גלאון:

באו לכאן חברים חדשים.

אורי אריאל:

היה לך המון זמן להסביר להם.

היו”ר יוסי כץ:

סליחה. אני חשבתי לתומי להסביר זאת.

אורי אריאל:

הסברת. אתה רוצה לתת עכשיו עוד הסברים?

היו”ר יוסי כץ:

כל החומר מונח לפניכם. רבותיי, מי בעד אישור בקשת מרצ, כפי שהיא, דהיינו:
תשלום מפברואר 2002, ירים את ידו?

ה צ ב ע ה

בעד ההצעה – 3

ארבל אסטרחן:

אני מבקשת להעיר משהו. יש פה חברי כנסת שמדובר על המשרדים שלהם אישית. אני
חושבת שזה לא ראוי שהם יצביעו.

היו”ר יוסי כץ:

מי אלה?

ארבל אסטרחן:

חברות הכנסת ממרצ.

היו”ר יוסי כץ:

שתיהן? אני לא בטוח.

ארבל אסטרחן:

מדובר גם בחברת הכנסת גלאון וגם בחברת הכנסת נעמי חזן.

נעמי חזן:

סליחה, את צודקת. אנחנו בפירוש לא נשתתף בהצבעה.

היו”ר יוסי כץ:

מי בעד? מי נגד?

ה צ ב ע ה

בעד – 1

רוב – נגד

ההצעה לא נתקבלה

היו”ר יוסי כץ:

ההצעה לא אושרה.

ההצעה השנייה היא לאשר לסיעת מרצ את תשלום דמי השכירות מהיום שבו ועדת
המשנה אישרה את השימוש החריג, מה-15 במאי 2002. מי בעד? מי נגד?

ה צ ב ע ה

בעד – 3

נגד – 4

הבקשה לא אושרה

היו”ר יוסי כץ:

ברוב קולות הבקשה לא אושרה. תודה.

הישיבה נעולה.

הישיבה ננעלה בשעה 14:20
