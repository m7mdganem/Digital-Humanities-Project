הכנסת העשרים

מושב שני

פרוטוקול מס' 82

מישיבת ועדת הכנסת

יום רביעי, ד' בטבת התשע"ו (16 בדצמבר 2015), שעה 9:30

סדר-היום:

1. המלצת הוועדה הציבורית לבחינת שכר ותשלומים אחרים לחברי הכנסת בנושא:
"הגדלת מספר היועצים הפרלמנטריים".

2. הצעת חוק לתיקון פקודת העיריות (קיצור תקופת הפטור מתשלום ארנונה לבניין
שנהרס או ניזוק וקביעת סכום מרבי לתשלום), התשע"ה–2015

3. קביעת ועדה לדיון בהצעת חוק הפיקוח על שירותים פיננסיים (שירותים
פיננסיים חוץ-מוסדיים), התשע"ו-2015

נכחו:

חברי הוועדה:

דוד ביטן – היו"ר

ישראל אייכלר

יואב בן צור

יואל חסון

אחמד טיבי

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

יואב קיש

אלעזר שטרן

מוזמנים:

  ------------------------------------------------------------------------
  יואל בריס         –    היועמ"ש, משרד האוצר
  ----------------- ---- -------------------------------------------------
  חיים אבידור       –    חשב הכנסת

  מירה גיגי         –    מנהלת מדור משכורות, הכנסת

  טובי חכמיאן       –    ראש מדור בכיר תנאי חברי הכנסת, הכנסת

  קסם רוזנבלט       –    נציגת ועד היועצים הפרלמנטריים
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

1.  
    המלצת הוועדה הציבורית לבחינת שכר ותשלומים אחרים לחברי הכנסת בנושא:
    "הגדלת מספר היועצים הפרלמנטריים"

היו"ר דוד ביטן:

אני פותח את הישיבה.

יואל חסון (המחנה הציוני):

אדוני, אפשר הצעה לסדר לפני שאתה פותח?

היו"ר דוד ביטן:

כן.

יואל חסון (המחנה הציוני):

רק להגיד שהתגעגענו אליך, היית חסר. שמונה ימים יותר מדי לא היית פה,
אדוני.

היו"ר דוד ביטן:

גם התגעגעתי. מה לעשות, היו לנו אירועי תרבות.

יואל חסון (המחנה הציוני):

אבל תודה שחזרת. תודה רבה.

היו"ר דוד ביטן:

תודה. אני שרתי את זה ולא שמתי לב שזה הרבה זמן, אבל כבר לא יכולתי לוותר.

יואל חסון (המחנה הציוני):

טוב שחזרת, אדוני, טוב ששרדת את הנסיעה.

היו"ר דוד ביטן:

וואלה, שרדנו, כן. הסעיף הראשון על סדר-היום: המלצת הוועדה הציבורית לבחינת
שכר ותשלומים אחרים לחברי הכנסת בנושא: הגדלת מספר היועצים הפרלמנטריים.
כפי שידוע לכם, לפי הנוהל, לפי החוק – בעצם, לא לפי הנוהל – העברנו את
ההמלצה שלנו לוועדה הציבורית, היא החזירה לנו תשובה, עכשיו אנחנו צריכים
לאשר או לא לאשר את ההמלצה שלה. אם אנחנו מאשרים את ההמלצה שלה אז היא
מקבלת תוקף, ואם אנחנו לא מאשרים את ההמלצה זה חוזר אליהם שוב פעם ל-15 ימי
עבודה, כי החוק תוקן. תיקנו את החוק שהם חייבים לתת לנו תשובה תוך 15 ימי
עבודה.

ארבל אסטרחן:

פורסם אתמול.

היו"ר דוד ביטן:

פורסם אתמול, אתם רואים. אם הם יסכימו לתשובה שלנו אז שוב פעם זה מקבל
תוקף, ואם הם לא מסכימים אז נדון בזה פעם אחרונה, וההחלטה שלנו תהיה ההחלטה
הקובעת.

יואב בן צור (ש"ס):

רק לא הבנתי מה הם צריכים להתייעץ עם הנציגים של היועצים הפרלמנטריים, מה
זה קשור לעניין?

היו"ר דוד ביטן:

הנציגים של היועצים הפרלמנטריים פנו אליהם, ובמקום לשבת אתם הם ניצלו את זה
כתואנה לדחות את ההחלטה שלהם.

יואב בן צור (ש"ס):

לא הבנתי מה הם רוצים לשבת אתם? על איזה נושא בכלל? מה זה קשור אחד לשני?

קסם רוזנבלט:

אשמח להגיד.

היו"ר דוד ביטן:

תכף נשמע אותם.

ארבל אסטרחן:

ללמוד את אופי העבודה של העובדים. התבקש עוזר נוסף.

היו"ר דוד ביטן:

היועצים ביקשו.

יואב בן צור (ש"ס):

היועצים ביקשו.

ארבל אסטרחן:

גם הוועדה רצתה. הם אומרים: התבקש עוזר נוסף.

יואב בן צור (ש"ס):

זה לא כתוב ככה.

ארבל אסטרחן:

כן. הנציגים - - -

יואל חסון (המחנה הציוני):

למה נציגי הוועדה לא נמצאים כאן להסביר את עמדתם?

היו"ר דוד ביטן:

הם לא חייבים. שוב פעם, אני חוזר על העמדה שלי - לגבי השכר בוא נגיד יש
איזשהו היגיון אולי מסוים, נימוקים למה אנחנו לא צריכים אולי להיות
מעורבים. אבל לגבי תנאי העבודה של הח"כים, מה שנקרא "כלי עבודה" לשרת את
הציבור ולקיים את התפקיד שלנו, אני חושב שבעניין הזה אנחנו צריכים להיות
מעורבים, להיות גורם משפיע בעניין הזה, בדיוק כמו שזה קורה במשרדי ממשלה.
גם במשרדי ממשלה, דרך אגב, המנכ"לים וכל מנהלי האגפים קובעים בעצם את
כוח-האדם שעובד אתם ומולם, ולכן זה דבר מקובל ולא דבר לא מקובל בשירות
הציבורי. בניגוד לשכר, נושא של כוח-אדם וכלים לעבודה של משרדי ממשלה
ומנכ"לים ומנהלי אגפים, הם בעצמם קובעים במסגרת התקציב את העניין הזה.

רועי פולקמן (כולנו):

זה נקבע על-ידי הנציבות. התקנים הם על-פי הנציבות.

היו"ר דוד ביטן:

אבל הם ממליצים לנציבות.

יואל חסון (המחנה הציוני):

אבל הם ממליצים לנציבות.

היו"ר דוד ביטן:

מי ממליץ? הם ממליצים.

רועי פולקמן (כולנו):

כן, בסדר, יש בדיקה - - -

היו"ר דוד ביטן:

הם קובעים במשרד מה יהיה תקציב הפעילות ומה יהיה תקציב כוח-האדם. ולכן, יש
עניין שנקבע גם כן לפי מה שאנחנו צריכים, ואנחנו עושים את זה ברגישות
ראויה. אנחנו לא מגישים כל שנה איזושהי תוספת של כוח-אדם. גם באיחוד
תקציבית קיצצנו 20% ומשהו מהתקציב, אז אנחנו גם פועלים ברגישות וגם יש לנו
מה להגיד בעניין. אי-אפשר להגיד: בנושא הזה לא נגיד שום דבר. 119 חברי
כנסת, חוץ מפולקמן שיש לו איזה רעיון, תומכים בעצם – או 118, אולי מישהו
הצטרף אליו – תומכים בתוספת של החוזה השלישי, במיוחד הוותיקים. עזבו אותנו,
החדשים. הוותיקים שיש להם ותק בעניין הזה ועובדים שנים בנושא הזה.

יואב בן צור (ש"ס):

איזה רעיון יש לך?

רועי פולקמן (כולנו):

אגיד.

אחמד טיבי (הרשימה המשותפת):

אבל מי יקבל את הכותרת, כי הוא יושב שם בפינה. פולקמן יקבל, לא ה-119.

היו"ר דוד ביטן:

יכול להיות שפולקמן ויכול להיות שלא.

רועי פולקמן (כולנו):

ב"דה-מרקר" לא כותבים עלי, אתה יכול לדעת את זה.

יואב קיש (הליכוד):

הנה, עכשיו זו תהיה פעם ראשונה.

רועי פולקמן (כולנו):

לא, לא כותבים עלי ב"דה-מרקר".

יואב קיש (הליכוד):

אתה בחרת את "גלובס", מה אתה מתפלא שהוא כועס עליך? מה אתה רוצה? אני יכול
להבין את זה.

קריאות:

- - -

רועי פולקמן (כולנו):

אתה יכול להיות רגוע, זה לא מטעמי תקשורת.

אחמד טיבי (הרשימה המשותפת):

כל אדם ובחירותיו.

יואב קיש (הליכוד):

אתה תתחיל לעבוד כמו שצריך. תהיה גבר, אז הכול יהיה בסדר.

היו"ר דוד ביטן:

באיזה עיתון אתה? ב"כלכליסט" וב"גלובס" אני רואה, לא?

רועי פולקמן (כולנו):

נכון, רק שם. ב"דה-מרקר" אני לא קיים, אל דאגה.

יואב קיש (הליכוד):

בסדר. אם אתה מוכן לפרגן, אז זה יהיה - - -

היו"ר דוד ביטן:

אל תדאג. אני מבקש ממך, דאג לו לאיזו כתבה שלא יבכה בעניין הזה. אבל כחלון
דואג לכם לכתבות. אתם מגישים הצעת חוק, הוא מאשר לכם אותה עם התקציב, והנה,
הח"כים שלו עשו עבודה. הבנת את התרגיל?

יואב קיש (הליכוד):

זה בכלל לא אתה. כחלון בא, עושה בין רחל עזריה לרועי פולקמן ולאלי כהן
אן-דן-דינו.

היו"ר דוד ביטן:

אני רוצה לומר לכם שפניתי לוועדה באמצעות היועצת המשפטית והצעתי להם
איזושהי הצעת פשרה, כי מה הם טוענים פה? הם טוענים פה שאין להם את הניסיון
ואת היכולת להחליט והם צריכים יועץ ארגוני. פניתי אליהם, ואמרתי להם: יש
כבר תקציב שאושר בתקציב הכנסת, תקציב המדינה, בואו תקבלו את העמדה של
הח"כים בעניין הזה לשנה אחת באופן זמני, ואנחנו בשנה הזאת נמנה יועץ ארגוני
על מנת שיבדוק את העניין. גם ההצעה הזאת נדחתה.

יואב קיש (הליכוד):

למה? מה היו הנימוקים?

היו"ר דוד ביטן:

נדחתה. שום נימוק. אין להם נימוק, לא פה ולא פה. יש לי איזו עמדה, אבל אני
לא רוצה להגיד אותה. בוא נגיד כך, זה לא לכבודנו ולכבודם שאגיד את העמדה
הזאת.

רועי פולקמן (כולנו):

אני רק רוצה להציג, ואז יוכלו להתייחס לזה, כי אני לא נגד.

היו"ר דוד ביטן:

תכף נגיע להצגה שלך. קודם כול בוא נדון על ההמלצה, ואחר כך נעבור אליך.
בבקשה, יואל.

רועי פולקמן (כולנו):

דוד, זה קשור להמלצה.

היו"ר דוד ביטן:

אתן לך. תן ליואל.

יואל חסון (המחנה הציוני):

תן לו ראשון.

היו"ר דוד ביטן:

בבקשה, הנה, החברים מוותרים לך.

רועי פולקמן (כולנו):

אגיד עניינית, שיהיה ברור.

היו"ר דוד ביטן:

הכול ענייני.

רועי פולקמן (כולנו):

אני לא נגד רעיון העוזר השלישי. אגיד כמה הערות נקודתיות על האיך, כי הדיון
הוא לא על האם, הדיון הוא על האיך.

יואב בן צור (ש"ס):

לפי הוועדה הדיון הוא על אם.

יואב קיש (הליכוד):

אתך הדיון הוא על איך.

רועי פולקמן (כולנו):

אני מדבר על האיך.

יואב קיש (הליכוד):

אני אתך.

רועי פולקמן (כולנו):

אחד, אני חושב שהרעיון שלך, דוד, אם כבר עושים שנה ניסיון ותוך כדי זה
לבחון את זה ניתן.

היו"ר דוד ביטן:

הם דחו את זה, אז אני דוחה גם את הבקשה שלי.

רועי פולקמן (כולנו):

בסדר. אני רק רוצה לומר ככה, אחד, הצורך באפיון ארגוני ובשיח עם היועצים
חשוב, כי יכולה להיות פה גם פגיעה בתנאי העסקתם בכל מיני מובנים. בין השאר,
דיברנו על העניין הפיזי, שזאת שאלה שצריך לתת עליה דין-וחשבון.

היו"ר דוד ביטן:

עשינו שינוי. יש בתקציב 2 מיליון שקל, אמרנו שלא יהיה שינוי מבני רציני
שיהיה לתקציב, וזה המצב. מי שלא רוצה מהח"כים זו בעיה שלו.

יואב קיש (הליכוד):

לא יקבלו.

רועי פולקמן (כולנו):

נגיד שכולם רוצים וצריכים.

היו"ר דוד ביטן:

הכנסנו 2 מיליון שקל בתקציב שמהווים שינוי מסוים על מנת לאפשר את העניין
הזה.

רועי פולקמן (כולנו):

חשוב לי להבין, ממש שתי דקות, אני מאוד ענייני.

היו"ר דוד ביטן:

בבקשה.

רועי פולקמן (כולנו):

אחד, לגבי התנאים. אשמח לשמוע מה אחרים חושבים, אבל טכנית אני מנסה לחשוב
איך זה קורה. זאת אומרת, איך עובד שבא להיות עובד מקצועי – תכף אגיד על זה
מילה – טכנית איך עושים את זה. אני בלשכות הישנות באגף הישן לא יודע איך
טכנית זה עובד.

היו"ר דוד ביטן:

מה זה עובד מקצועי? לא הבנתי. הוא עוזר של הח"כ.

רועי פולקמן (כולנו):

אבל הוא צריך שולחן, מקום.

יואב קיש (הליכוד):

אתה לא רואה פיזית איך אפשר להכניס עוזר שלישי לתוך החדר.

רועי פולקמן (כולנו):

נכון.

היו"ר דוד ביטן:

אין שום בעיה.

יואב קיש (הליכוד):

הוא אומר שעכשיו יהיו התאמות.

היו"ר דוד ביטן:

יעשו התאמות לזה.

יואב בן צור (ש"ס):

בשביל זה יש אדריכלים.

רועי פולקמן (כולנו):

אני לא רוצה שזה יפגע בזה. דבר שני, תראו, אני מסכים שיש צורך ביועצים
מקצועיים וצריך לחזק. אני עוסק בזה, אנחנו גם מדברים על זה, קיש וביטן,
אנחנו מדברים לא מעט על חיזוק יכולת העבודה הפרלמנטרית והפיקוח וכו'. אבל
אני כן חושב שיועץ לחברי הכנסת צריך להיות יועץ מקצועי, וזה אומר, לא יועץ
כללי שיכול להיות פעיל פוליטי או כל דבר אחר. מה כוונתי? כוונתי אחת.
שהיועץ השלישי צריך להיות עם תנאי סף ברורים מקצועיים. זה לא יכול כל אחד,
אלא שצריך יהיה להיות מוגדר ושונה.

היום כיועץ אתה יכול לקבל את מי שאתה רוצה, יש לו הכשרה, אין לו הכשרה
וכו'. אני חושב שבמקרה של כוח-האדם שאנחנו מדברים עליו, שזה בעיקר בלחזק את
חברי הכנסת בתחומי החקיקה, אני חושב שאנחנו צריכים יועץ מקצועי. אז, אחד,
הצעתי שליועץ השלישי יוגדרו תנאי סף מקצועיים שנסכים עליהם, נגדיר אותם,
אבל הם יהיו תנאים מקצועיים. זה לא יוכל להיות כל אחד בגדר פעיל פוליטי.

היו"ר דוד ביטן:

למה פעיל? יש לך דובר, יש לך זה, יש לך זה.

רועי פולקמן (כולנו):

שוב אני אומר, מאה אחוז. אנחנו יודעים שזה בסדר שיש שניים שיכולים להיות
פעילי מפלגה וכל אחד אחר, ולא צריך להיות להם שום רקע רלוונטי או ניסיון
מקצועי או התאמה.

יואב קיש (הליכוד):

משרת אמון.

יואל חסון (המחנה הציוני):

ואם הוא מקצועי ופעיל מפלגה? יכול להיות דבר כזה.

רועי פולקמן (כולנו):

מאה אחוז. כן, בוודאי שכן.

היו"ר דוד ביטן:

למה אני צריך היום לתקן את זה?

קריאות:

- - -

יואל חסון (המחנה הציוני):

אבל לא אמרנו מהו פעיל פוליטי.

יואב בן צור (ש"ס):

מי קובע מה התנאים המקצועיים שאתה קובע? אני רוצה בוגר ישיבה, לא בוגר
אוניברסיטה.

רועי פולקמן (כולנו):

לא אמרתי שלא. אבל אני אומר התאמה - - -

יואב בן צור (ש"ס):

בסדר, סתם לצורך העניין.

היו"ר דוד ביטן:

חבר'ה, תנו לו לסיים ונדחה את הבקשה, מה הבעיה?

רועי פולקמן (כולנו):

זאת גישה עניינית שאני אוהב. הדבר השני, אני באמת לא חושב שצריך עוד יועצים
רק למטרות פוליטיות.

יואל חסון (המחנה הציוני):

אני מצטער שנתתי לך לדבר כבר.

רועי פולקמן (כולנו):

ואני חושב שגם המומחיות – ההצעה שלי הייתה שאותו עוזר שלישי יהיה קשור
לוועדה. זאת אומרת, אחד האתגרים הוא שח"כ ייבחר לוועדה.

היו"ר דוד ביטן:

זאת אומרת, אני אתן אותם לאיזה פול למישהו בכנסת, 90 איש שמה הם יעשו אתם?
ישחקו אתם שש-בש?

יואל חסון (המחנה הציוני):

שהחשב יהיה אחראי עליהם.

רועי פולקמן (כולנו):

זה יכול להיות יועץ שעובד עם ח"כ, אבל שהוא מתמחה בוועדה. כלומר, אם אתה
חבר בוועדת הכלכלה או הכספים או החינוך או הרווחה, היועץ הזה מתמחה בוועדה.
ככה, דרך אגב, כשדיברו על השוואה, נדמה לי, חברת הכנסת מרב מיכאלי, דיברת
על ההשוואה הבין-לאומית - - -

היו"ר דוד ביטן:

תודה, פולקמן.

רועי פולקמן (כולנו):

אני מסיים, משפט ואני מסיים.

מרב מיכאלי (המחנה הציוני):

רגע, תן לו.

היו"ר דוד ביטן:

סיים, סיים.

רועי פולקמן (כולנו):

ככה זה עובד גם מקומות אחרים בעולם, יש התמחות מקצועית.

מרב מיכאלי (המחנה הציוני):

יש גם התמחות מקצועית של ח"כים בעולם, זה לא המצב שיש בארץ.

רועי פולקמן (כולנו):

כשאנחנו מדברים על שיפור היכולות המקצועיות, שאני מסכים, לגבי ח"כים, בעיני
זה לא בלהביא ח"כ שיהיה עוד יועץ פוליטי או ח"כ לענייני מטלות רגילות.

היו"ר דוד ביטן:

תודה.

רועי פולקמן (כולנו):

ולכן, הצעתי היא שיהיה יועץ שלישי אחד שיוגדרו לו תנאי סף מקצועיים; שתיים,
שיהיה קשור לוועדות. תודה. ולא אמרתי שאני נגד היועץ השלישי. - - - שהוא לא
יהיה נהג של הח"כ.

היו"ר דוד ביטן:

כתשובה אחת פשוטה, היום יש איזושהי עצמאות לחברי הכנסת בבחירת העוזרים והם
עובדים שלהם, ואני לא רוצה לקלקל את זה בגלל העוזר השלישי.

רועי פולקמן (כולנו):

לא אמרתי. שיהיו תנאי סף.

היו"ר דוד ביטן:

אין תנאי סף היום לאף עוזר ולא יהיה גם לזה.

יואב קיש (הליכוד):

זו משרת אמון.

היו"ר דוד ביטן:

הוא רוצה שיהיו 90 עוזרים אצל החשב ואתה תיקח אותם לפעמים, ולפעמים תשאיר,
ומה הם יעשו כל היום?

אלעזר שטרן (יש עתיד):

אבל זה לא השלישי. אני חושב שהעברית של מה שהוא אומר – באמת שנייה אחת – כי
לא מדובר פה על העוזר השלישי. לא מדובר על העוזר השלישי אלא מדובר על אחד
העוזרים.

יואל חסון (המחנה הציוני):

אחד העוזרים הוא כזה, אגב, היום.

היו"ר דוד ביטן:

היום הכלל שנקבע בכנסת – אותו אני לא רוצה לשנות, לא בשביל העוזר השלישי
ולא בשביל הרביעי ולא בשביל החמישי – לא רוצה לשנות את הכלל הזה שהעוזרים
הפרלמנטריים שייכים לחבר הכנסת - -

יואב קיש (הליכוד):

משרת אמון.

היו"ר דוד ביטן:

- - במובן הזה הם משרת אמון והוא מחליט את מי שהוא רוצה. את זה אני לא רוצה
לתקן, לא בשביל השלישי ולא בשביל הרביעי.

רועי פולקמן (כולנו):

אבל משרת אמון מקצועית. בשירות הציבורי יש מושג משרת אמון מקצועית. גם אמון
וגם תנאי סף.

היו"ר דוד ביטן:

הבנתי. איפה בדיוק?

רועי פולקמן (כולנו):

מה זאת אומרת? בוודאי שיש.

היו"ר דוד ביטן:

מה זה מקצועי? מה, אנחנו לוקחים מישהו שהוא רוצה.

רועי פולקמן (כולנו):

כשממנים את ראש המועצה הלאומית לכלכלה, ראש הממשלה יכול למנות את מי שהוא
רוצה אבל הוא חייב לעמוד בתנאי סף.

היו"ר דוד ביטן:

זה משהו אחר, זה לפי חוק.

רועי פולקמן (כולנו):

זו משרת אמון מקצועית.

היו"ר דוד ביטן:

זה משהו אחר מה שאתה אומר. כן, בבקשה.

יואל חסון (המחנה הציוני):

תודה, אדוני. קודם כול, באמת צריך לזכור שהיום בתקנים שקיימים אחד התקנים –
תקשיב, חבר הכנסת פולקמן – של העוזרים הפרלמנטריים זה תקן שהוא תקן עם תואר
ראשון ומעלה.

רועי פולקמן (כולנו):

יש הגדרה כזאת?

קסם רוזנבלט:

זה שונה.

חיים אבידור:

לא, זה בוטל, יואל.

רועי פולקמן (כולנו):

אין הגדרה כזאת, חסון. על זה אני מדבר.

ארבל אסטרחן:

אין יותר מקצועיים. זה בוטל.

יואל חסון (המחנה הציוני):

זכרתי את זה מהעבר. מאה אחוז.

היו"ר דוד ביטן:

לא משנה, אבל לכולם יש מישהו עם תואר ראשון, תאמין לי.

רועי פולקמן (כולנו):

לא יודע. אבל זה לא קשור.

היו"ר דוד ביטן:

אני מוכן לעשות סדר.

יואל חסון (המחנה הציוני):

אתה רואה איך הרסו? שנתיים לא הייתי פה וקלקלו את הכול.

רועי פולקמן (כולנו):

זה לאו דווקא תואר ראשון. אני אומר איזושהי הגדרה מקצועית ביחס ל - - -

היו"ר דוד ביטן:

למה שנכתוב?

יואל חסון (המחנה הציוני):

די, לא להפריע לי. אז, אתה רואה, שנתיים לא הייתי פה ושינו פה את הדברים.
אבל לא נורא.

היו"ר דוד ביטן:

לכולם יש.

יואל חסון (המחנה הציוני):

אני יודע, אגב, מניסיון, ואתה יכול לראות את זה, לרוב העוזרים הפרלמנטריים
יש לפחות תואר ראשון.

רועי פולקמן (כולנו):

זו דוגמה לזה.

היו"ר דוד ביטן:

זה גם יותר משכורת, עוד 2,000 שקל.

יואל חסון (המחנה הציוני):

אגב, אני חושב שזה גם נתון שאני בטוח שהנהלת הכנסת, החשבות יכולה, לא שמית
כמובן, אבל מבחינת סטטיסטית להציג, שרוב העוזרים הפרלמנטרים הם אקדמאים
ומעלה, תואר ראשון ומעלה, ולכן הם בהחלט עונים להגדרה של עוזרים מקצועיים.

רועי פולקמן (כולנו):

לא אמרתי שזה תנאי הסף הנדרש.

היו"ר דוד ביטן:

פניתי ליוג'ין קנדל שיסכים להיות עוזר שלישי שלי, הוא לא מסכים.

איילת נחמיאס ורבין (המחנה הציוני):

באמת? אבל איך הוא לא התלבט אפילו?

אלעזר שטרן (יש עתיד):

אבל אולי עכשיו.

יואל חסון (המחנה הציוני):

אתה פשוט משלם יותר מדי.

היו"ר דוד ביטן:

לא יודע, רוצה מקצועי, פניתי אליו, הוא לא מעוניין.

אלעזר שטרן (יש עתיד):

אם היית פונה אליו לפני שנה אולי היה יותר טוב לראש הממשלה.

יואל חסון (המחנה הציוני):

אז צריך לומר, מי שחי כאן במסדרונות באמת יודע ורואה שרוב העוזרים
הפרלמנטריים באמת, כמו שאמרתי, בעלי תואר ראשון ומעלה, והם בהחלט עונים על
ההגדרה של מקצועי. ורוב הח"כים רוצים עוזרים יעילים ומקצועיים.

עכשיו לגופו של עניין. תראה, קודם כול אני מצטער על החלטת הוועדה, ואני
חושב שהיא החלטה מפספסת. אני חושב שאין ויכוח על העומס ועל הצורך של חברי
הכנסת לקבל עזרה נוספת כדי לתת מענה טוב יותר לציבור. דיברנו בוועדה
הקודמת, אני יכול להשוות את זה גם לעבר, נפח הפעילות, נפח הקשר שנדרש מחבר
כנסת, נפח החומר, הכול הפך להיות הרבה יותר. תחשבו – אני מדבר על פניות
ציבור – פעם אדם היה רוצה לפנות לחבר כנסת, היה צריך לשבת, לכתוב, להדפיס
את המכתב, להכניס למעטפה, ללכת לשים בול - -

מרב מיכאלי (המחנה הציוני):

לשלוח בדואר.

יואל חסון (המחנה הציוני):

- - לשים בתיבת הדואר. זה היה תהליך. בכל זאת, עם כל התהליך הזה אני זוכר
שהיו ערימות של דואר כל יום, והיו מונחים לי מכתבים על השולחן.

היו"ר דוד ביטן:

אין דואר כמעט, אין.

יואל חסון (המחנה הציוני):

היום בהינף מקלדת - -

מרב מיכאלי (המחנה הציוני):

או אס.אם.אס.

יואל חסון (המחנה הציוני):

- - או אס.אם.אס. או ווטאפ – בווטאפ, זה מדהים, אנשים שולחים לך פניות
ציבור בווטאפ, כל המסמכים מצולמים ברצף.

איילת נחמיאס ורבין (המחנה הציוני):

נכון.

אחמד טיבי (הרשימה המשותפת):

אם אתה לא עונה אחרי עשר דקות - - -

מרב מיכאלי (המחנה הציוני):

כן, עשר דקות, כבר לא ענית.

יואל חסון (המחנה הציוני):

אנשים דורשים. אם הסימון שלהם בווטסאפ יצא כחול, שראית את זה - -

אחמד טיבי (הרשימה המשותפת):

"וי", "וי", "וי", "וי".

יואל חסון (המחנה הציוני):

- - "וי", "וי", ולא ענית מייד, חבל על הזמן. אז אתה כל היום משועבד לדבר
הזה. ואחר תוקפים אותנו שאנחנו במליאה כל היום ככה, וחושבים שאנחנו משחקים
"טטריס" או משהו כזה. ובסופו של דבר רמת הפניות עצומה, ולכן העזרה הזאת
נדרשת כדי לתת מענה לציבור.

עם זאת, אדוני, אני חייב לומר שיש פסקה אחת שמאוד אהבתי במה שאמרה הוועדה
הציבורית לקביעת השכר ותשלומים אחרים לחברי הכנסת.

היו"ר דוד ביטן:

כן, איזו פסקה?

יואל חסון (המחנה הציוני):

אדוני, זו הפסקה האחרונה. ואני מציע לא להתייחס להחלטה הזאת, אבל לקחת את
אותה כהחלטה עצמאית שלנו, של הוועדה. כמו שעשינו את זה בענייני השכר, להטיל
על מחלקת המחקר של הכנסת לעשות מחקר השוואתי על התנאים הארגוניים-סביבתיים
של חברי הכנסת בהשוואה לעולם., אם זה בתקני כוח-אדם ואם זה גם בכלל בתנאים
הסביבתיים-הטכנולוגיים.

היו"ר דוד ביטן:

האמת שציפיתי שהם יעשו את זה, אבל הם לא עשו כלום. הוועדה הציבורית לא עשתה
כלום.

יואל חסון (המחנה הציוני):

אז בוא ניזום.

רועי פולקמן (כולנו):

הוועדה יכולה לבקש.

יואל חסון (המחנה הציוני):

התנאים הסביבתיים, התנאים הטכנולוגיים, תנאי כוח-האדם, כל הדברים האלה, בוא
נעשה השוואה, בוא נלמד מהעולם דברים, אני באמת רוצה לדעת. אנחנו באמת
צריכים את העזרה הזאת ואין בזה – אמרת, 118 ח"כים לפחות או 119 תומכים.

היו"ר דוד ביטן:

119. גם פולקמן לא נגד. 119 וחצי, כי הוא לא נגד. הוא אמר את זה.

יואל חסון (המחנה הציוני):

119 וחצי, הוא לא רוצה להיות חצי.

רועי פולקמן (כולנו):

תראו, עד סוף הדיון אולי הם ישכנעו אותי. אני רק רוצה לשמוע את היועצים.

יואב בן צור (ש"ס):

ישתכנע. רועי, אני מציע שנפרסם איזה חבר כנסת לוקח עוזר עם תואר אקדמאי
ואיזה חבר כנסת לא לוקח.

יואל חסון (המחנה הציוני):

לכן, אני מציע, בלי קשר להחלטה, שאתה, אדוני – זו גם לא צריכה להיות החלטת
ועדה – שאתה כיושב-ראש ועדה תפנה למחלקת המחקר, תבקש מחקר רציני ומשמעותי
על התנאים הסביבתיים בכלל של חברי הכנסת בהשוואה לטכנולוגיות, לנגישות
הנדרשת היום, צרכים טכניים, צרכי כוח-אדם, ונראה מה ההשוואות העולמיות.

היו"ר דוד ביטן:

נעשה משהו, בסדר. מרב.

מרב מיכאלי (המחנה הציוני):

בוקר טוב, אדוני. קודם כול, אני רוצה לשאול למה הוועדה לא פה.

ארבל אסטרחן:

היא לא הוזמנה.

היו"ר דוד ביטן:

היא לא חייבת להיות. אם הם רוצים הם באים, לא הזמנו הפעם.

מרב מיכאלי (המחנה הציוני):

חבל. מן הראוי לנהל את הדיון הזה מול הוועדה.

היו"ר דוד ביטן:

אני רוצה לומר שהופעתי בפניה שלושת-רבעי שעה בחודש נובמבר.

באיילת נחמיאס ורבין (המחנה הציוני):

בעניין הזה?

היו"ר דוד ביטן:

בעניין הזה ובעוד עניין, אבל רוב הזמן שאלו שאלות. עניתי על כל השאלות,
הסברתי את הצרכים. שאלו אותי גם שאלות מתריסות, עניתי עליהן, הכול בסדר. לא
התייחסו לזה אפילו בהחלטה.

מרב מיכאלי (המחנה הציוני):

אז תן לי לסבר את אוזנך, אני הופעתי לפניהם כבר בספטמבר 2014 – זה לפני שנה
ו- – בנושא הזה, ואני לא היחידה. אני יודעת על חברות וחברי כנסת אחרים
שנפגשו אתם – והם חברי כנסת מאלה שנחשבות ונחשבים ליותר פעילים בבית –
שנפגשו אתם ודיברו אתם בנושא הזה, והסבירו להם את הצורך והסבירו להם כמה זה
נדרש מבחינת מקצועית, ובאמת השקיעו בזה מאמץ לא מבוטל, ארבל יכולה להעיד על
הדבר הזה. ואם לטענתה של הוועדה נדרשת עבודה ובדיקה, אז למה לא פתחו בה כבר
אז? למה כל הפניות של חברי הכנסת שהגיעו אליהם לא גרמו לוועדה לבדוק מה
הדברים בגו? אם צריך יועץ ארגוני או מה שיהיה שהם צריכים, השוואה לעולם, מה
שיהיה. אני יודעת שכשאני פניתי אליהם בספטמבר 2014 לא הייתי הראשונה.

היו"ר דוד ביטן:

לא ידעתי שפנו. באמת פנו אליהם ב-2014 כבר?

מרב מיכאלי (המחנה הציוני):

כן, אני אומרת לך, כבר ב-2014.

יואב קיש (הליכוד):

יותר משנה.

מרב מיכאלי (המחנה הציוני):

זה יותר משנה, ואני לא הייתי הראשונה שפנתה אליהם בעניין זה, אז ככה
שאילו - - -

ארבל אסטרחן:

אבל מה הוועדה כן עשתה? סליחה, אבל צריך להגיד גם מה היא כן עשתה.

מרב מיכאלי (המחנה הציוני):

מה היא כן עשתה?

ארבל אסטרחן:

הוועדה שיפרה מאוד מאוד את תנאי העוזרים הפרלמנטריים. אי-אפשר להתעלם - - -

יואל בריס:

סליחה, משא-ומתן עשה את זה, לא הוועדה. הוועדה קיבלה את ההמלצות לאחר
משא-ומתן של חצי שנה, בוא נדייק בעובדות.

ארבל אסטרחן:

הוועדה למדה את זה וקיבלה את כל דרישות העוזרים, אז אי-אפשר להגיד: היא לא
עשתה כלום.

היו"ר דוד ביטן:

תכף ניתן לכם להתייחס.

יואל בריס:

בסדר, אבל זה לא "לא עשתה", זה היה משא-ומתן בין הכנסת - - -

יואל חסון (המחנה הציוני):

אף אחד לא טען שהיא לא עשתה כלום, אמרו שבעניין הזה.

ארבל אסטרחן:

נאמר פה: היא שמעה ולא עשתה. צריך לומר: הוועדה - - -

קריאות:

- - -

יואל בריס:

בוא נהיה הגונים.

יואב קיש (הליכוד):

בעניין הזה, בעניין העוזר השלישי.

מרב מיכאלי (המחנה הציוני):

אני מצטערת, יש שני דברים שונים.

ארבל אסטרחן:

בעניין העוזר השלישי. אבל בעניין העוזרים הפרלמנטריים - - -

יואב קיש (הליכוד):

אז מדברים על העוזר השלישי.

היו"ר דוד ביטן:

בעניין העוזר השלישי היא לא עשתה. היא עשתה דברים אחרים.

קריאות:

- - -

היו"ר דוד ביטן:

זה לא סותר.

יואב קיש (הליכוד):

בעניין העוזר השלישי היא לא עשתה כלום. אם עכשיו היא מוציאה מכתב כזה כשכבר
לפני יותר משנה כבר פנו אליה - בעיני זו התנהלות לקויה, בוא נגדיר את זה
ככה.

ארבל אסטרחן:

היא אמרה שהיא חושבת שצריך לעשות את זה באמצעות המנגנונים של הוועדות - - -

יואב קיש (הליכוד):

אבל למה לא לפני שנה?

ארבל אסטרחן:

היא לא התעלמה מהדבר.

היו"ר דוד ביטן:

מה זה "מנגנונים של הוועדות"?

יואב קיש (הליכוד):

אז היא פסלה את זה לפני שנה?

יואב קיש (הליכוד):

הבנתי.

איילת נחמיאס ורבין (המחנה הציוני):

זה נקרא להתעלם - - -

ארבל אסטרחן:

אני יכולה להתייחס. היא הוציאה תשובות - - -

היו"ר דוד ביטן:

אנחנו לא ראינו החלטה כזאת.

מרב מיכאלי (המחנה הציוני):

מה שארבל אומרת, שהיא אמרה שצריך לעשות את זה דרך המנגנונים של הוועדות.
הסברנו כבר אז שזה לא עונה על הצרכים – כמו שהסביר פה כרגע יואל באריכות,
גם לעניין פניות הציבור, אבל זה לא הדבר היחידי – אלא משום צורת העבודה
המקובלת בפרלמנט הישראלי עם כל הייחודיות של הישראליות זה לא דבר שעונה על
הצרכים, והסברנו את זה גם אז. זה לא שהתעלמנו מהתשובה העניינית שלהם.
לעניין תנאי היועצות והיועצים, שעל הדרך גם שודרגו בצדק להיות יועצות
ויועצים זה נכון, אבל זה לא קשור לעניין הזה.

ארבל אסטרחן:

בסדר גמור.

מרב מיכאלי (המחנה הציוני):

זה מביא אותי, אדוני, לנקודה השנייה והמאוד מאוד מאוד משמעותית, ברשותך.

היו"ר דוד ביטן:

כן.

מרב מיכאלי (המחנה הציוני):

ומי כמוך ישנה את הדבר הזה. הגיע הזמן להפסיק לדבר על היועצות והיועצים
הפרלמנטריים כעל תנאי חברי הכנסת, זה דבר בלתי נסבל. אלה לא תנאים שלי. זה
לא אותו דבר כמו תנאי שכר משום סוג.

היו"ר דוד ביטן:

נכון, זה שונה.

מרב מיכאלי (המחנה הציוני):

העובדות והעובדים האלה לא עובדים אצלי, הם עובדים אצל הציבור, בכל הכבוד.
ואמרתי את זה ואגיד את זה שוב – אמרתי את זה כאן כשהייתה הישיבה החגיגית של
העלאת השכר של היועצות והיועצים – כל יועצת ויועץ פרלמנטרי הם עוד לבנה
בחומה נגד כוחות שיש להם אינטרסים זרים שהם לא אינטרסים ציבוריים. הסיבה
שיש פה לוביסטיות ולוביסטים במספרים שיש פה היא כי אין מספיק צוות לחברות
ולחברי הכנסת בשביל לעשות את העבודה לבד. ולכן, יש כזאת פרצה, בסדר גודל
כזה, בשביל שיכנסו בה הלוביסטיות והלוביסטים עם החומרים שלהם ועם הידע שלהם
ועם הנגישות שלהם לדברים. וזה דבר מאוד דרמטי, להבין שלא מדובר פה בפינוק
של חברות וחברי הכנסת אלא בעבודה - - -

רועי פולקמן (כולנו):

אם הם מקצועיים.

מרב מיכאלי (המחנה הציוני):

לא, זה לא נכון. רועי, להגדרת המקצועיות – אפשר לדבר על זה בנפרד, ואני רק
אסיים את המשפט שלי לעניין הקודם. לא מדובר בתנאים של חברי הכנסת, מדובר
בעבודה מקצועית לטובת הציבור, נקודה. צריך להפריד את זה גם ברמה התקציבית.
ביקשתי – יעיד על כך החשב – גם כשישבנו לפני התקציב, לקרוא לסעיפים
הרלוונטיים לעבודה של חברות וחברי הכנסת בשם של "עבודה של חברי הכנסת", לא
"תנאים", זה דבר אחר לגמרי.

לעניין הגדרות המקצועיות, שוב אגיד, גם ככה צעדנו מוצרים באופן קיצוני. אני
יכולה להבין, ואני אומרת את זה לא בהתרסה, אתה שבא ממפלגה לא דמוקרטית, אין
לך constituency, מה שנקרא, מיידי שאתה צריך להתמודד אתו, לא יכול בכלל
לדבר בשדה הזה. אף אחד לא לוקח אנשים פוליטיים שאין בהם תועלת מקצועית, אין
חיה כזאת.

רועי פולקמן (כולנו):

למה לא? אנחנו מכירים מסיפורים מה שקורה כאן.

יואל חסון (המחנה הציוני):

זה היוצא מן הכלל, זה לא הכלל.

מרב מיכאלי (המחנה הציוני):

אבל מצד שני, גם סוגי ההתמקצעות של חברות וחברי הכנסת שונים. מה שאתה מחזיק
כמקצועי ומה שאתה צריך כמקצועי הוא לא בהכרח רלוונטי לעבודה של כל חברות
וחברי הכנסת האחרים.

היו"ר דוד ביטן:

נכון.

מרב מיכאלי (המחנה הציוני):

ואין שום סיבה להתחיל ולהגביל אותנו, אנחנו מוגבלות ומוגבלים דיינו. הבעיה
שלנו היא לא מגבלות, הבעיה שלנו היא לא מספיק כלים לעבודה יעילה.

רועי פולקמן (כולנו):

עבודת הח"כים ברורה, יש חקיקה, יש דוברות - - -

היו"ר דוד ביטן:

זה לא פשוט מה שאתה אומר.

יואב בן צור (ש"ס):

כל חבר כנסת יכול לבחור את סוג האדם שהוא רוצה לעבוד אתו. זה לא איזה תפקיד
במשרד ממשלתי שאתה צריך איזה תואר והכשרה לצורך העניין.

היו"ר דוד ביטן:

אני מסכים אתך.

רועי פולקמן (כולנו):

אבל אומרת חברת הכנסת מיכאלי שצריך עזרה מקצועית, לא משנה אם זה פניות
ציבור או חקיקה, אבל זה - - -

מרב מיכאלי (המחנה הציוני):

בדיוק.

היו"ר דוד ביטן:

עזרה מקצועית כפי שהיא מבינה אותה, לא כפי שאתה מבין אותה. כל אחד מבין את
העזרה המקצועית באופן אחר.

מרב מיכאלי (המחנה הציוני):

בדיוק. לא בטוח שאתה צריך מישהו עם תואר ראשון. אני לא מקבלת את זה.

קריאות:

- - -

יואל חסון (המחנה הציוני):

רועי, היא אמרה את זה הכי מדויק שאפשר - מה שמקצועי בעיניך לא מקצועי בעיני
ח"כ אחר. זה לא אותם צרכים ודרישות, כל ח"כ זה משהו אחר. זה לא אותו דבר.

היו"ר דוד ביטן:

רבותי, אני מסכים עם מיכאלי, אבל יותר מזה, אנחנו כחברי כנסת קופצים מוועדה
לוועדה, כמות הנושאים שבאה לפתחנו היא אדירה, ומולנו עומדות חברות גדולות
עם גדולי היועצים והלוביסטים וכו'. ואנחנו צריכים להכין את עצמנו כמו שצריך
ולהתמודד, וכוח-האדם שעומד לרשותנו לא מספיק, מה אני יכול לעשות.

רועי פולקמן (כולנו):

צודק. בוועדה צריך עזרה. נכון, אז צריך יועצים מקצועיים בוועדה.

מרב מיכאלי (המחנה הציוני):

גם הממשלה, אגב, נהנית מכוח-אדם לא פרופורציונלי.

רועי פולקמן (כולנו):

מאה אחוז, צריך מקצועיים בוועדה.

היו"ר דוד ביטן:

בבקשה, איילת.

איילת נחמיאס ורבין (המחנה הציוני):

קודם כול, אני רוצה להתחיל במשהו שאני לא יודעת אם מישהו התחיל אתו, דוד
ביטן, אנחנו התגעגענו אליך.

יואב קיש (הליכוד):

התחילו.

איילת נחמיאס ורבין (המחנה הציוני):

ורק להגיד לך שיואב קיש עשה עבודה מאוד טובה.

יואל חסון (המחנה הציוני):

תראה איזה תיאום במחנה הציוני, גם אני אמרתי את זה וגם את אמרת. תראה איזה
גיבוי. אתה יכול להתמודד במחנה הציוני.

היו"ר דוד ביטן:

מינינו את יואב קיש, אבל מה, כבר קיבלתי על הראש.

מרב מיכאלי (המחנה הציוני):

זו הסיבה היחידה שלא אמרתי את זה וגם לא אגיד.

יואל חסון (המחנה הציוני):

ידעתי לבחור את המחליף שלך - - -

איילת נחמיאס ורבין (המחנה הציוני):

למה? על הרוויזיה?

יואב קיש (הליכוד):

על קסניה, איך נתתי לקסניה.

איילת נחמיאס ורבין (המחנה הציוני):

על הרוויזיה, איש אמיץ וישר.

היו"ר דוד ביטן:

אמרתי לקסניה להגיד לקיש שאני מסכים לקבל את הערעור שלה. כשבא אלי אלברט,
אמרתי לו: זה לא אני, זה קיש.

איילת נחמיאס ורבין (המחנה הציוני):

אתה רואה למה התגעגענו אליך.

יואל חסון (המחנה הציוני):

היה ברור שידעת לבחור את קיש. ידעת שאם תבחר את קיש יתגעגעו אליך.

היו"ר דוד ביטן:

לא, לא עד כדי - - -

איילת נחמיאס ורבין (המחנה הציוני):

הוא היה בסדר גמור.

יואב קיש (הליכוד):

אבל אתה יודע שאתה מתחיל עם בדיחות, אנחנו התחלנו עם דבר תורה.

היו"ר דוד ביטן:

אה, מה קרה? חזרת בתשובה? וזה אחרי שהצבעת נגד מתווה הישיבות.

יואב קיש (הליכוד):

שולי מועלם אמרה דבר תורה לחנוכה. שולי מועלם באה וביקשה כל כך יפה.

איילת נחמיאס ורבין (המחנה הציוני):

זה היה לחנוכה, בנר האחרון של חנוכה.

רועי פולקמן (כולנו):

חנוכה, אי-אפשר – אתה גם היית מתחיל עם דבר תורה.

היו"ר דוד ביטן:

אין בעיה, אני לא נגד.

יואל חסון (המחנה הציוני):

הוא היה מתחיל עם סופגניות.

היו"ר דוד ביטן:

באמת, לא היו סופגניות? אפשר לשחזר?

יואל חסון (המחנה הציוני):

אם היית היו סופגניות, אדוני.

היו"ר דוד ביטן:

אני מציע לשחזר את הישיבה, תביאו סופגניות.

איילת נחמיאס ורבין (המחנה הציוני):

חבר הכנסת ביטן וחברי, לא אחת פה בוועדה דיברתי לזכותה של הוועדה הציבורית,
אין לי כוונה לחרוג ממנהגי, אלא לומר שאני מאוד מאוד מופתעת מהמכתב שלהם.
לא ידעתי על הפגישות שעשו מרב וחברי כנסת אחרים עם הוועדה כדי להסביר להם
את הצורך בעוזר השלישי, אבל אני מאוד מאוד תמהה, גם אנחנו קיבלנו את ההחלטה
לפני כמה חודשים, לא ידעתי שגם אתה ישבת אתם.

היו"ר דוד ביטן:

ישבתי אתם אחרי החלטת הוועדה.

איילת נחמיאס ורבין (המחנה הציוני):

אבל הייתי מצפה מהם לעשות איזושהי עבודה מקדימה לפני שהם מקבלים החלטה
כזאת. ואני מוכרחה לומר, באמת, דווקא הפסקה האחרונה שאותה ציין יואל לטובה,
אני מודה שבלבי התרגזתי. למה צריך לאשר העסקת יועץ ארגוני, לפחות למיטב
הבנתי מהחיים הקודמים שלי, יועץ ארגוני זה לא דבר זול.

אבל יותר מזה, הכנסת היא לא ארגון רגיל. זאת אומרת, צריך להיות בן-אדם
שאי-פעם עבד בחיים שלו בארגונים כדי להבין שהכנסת היא לא ארגון רגיל. הרי
לכל חבר כנסת יש אוטונומיה מקצועית, אישית, שקשורה לאנשים, למקום שממנו הוא
בא, לסוג המפלגה שבה הוא חי, למיליון ואחד דברים, לתחומי העניין שלו.

אני לא יודעת אם הדגישו פה מספיק את העובדה שאנחנו באמת מדלגים, תסלחו לי,
כמו קנגורו. לדעתי, השלב הבא זה שכולנו נעשה שיעור ב"רולר-סקייט" כי לא
תהיה ברירה, כי זה המצב. אנחנו באמת רצים וצריכים להחליף נושאים בקצבים לא
רגילים. למרבה המזל לפחות רוב חברי כאן בנויים היטב לעניין הזה. אבל אני
באמת לא מצליחה להבין את הצורך ביועץ ארגוני. שאלתי את עצמי: רגע, אוקיי,
מה יעשה היועץ הארגוני הזה? הוא ילך וימדוד – אתה יודע מה עושה יועץ
ארגוני, עבדת ברשות.

היו"ר דוד ביטן:

זה טוב לגופים גדולים שיש להם המון כוח-אדם.

איילת נחמיאס ורבין (המחנה הציוני):

אתה יודע מה הוא עושה? הוא עושה Time Study. אז מה, הוא ישב עם יועץ אחד
ויעשהTime Study: כמה זמן הוא מקדיש לפניות ציבור, כמה זמן הוא מקדיש
ללו"ז, כמה זמן הוא מקדיש לקשר עם הציבור – לא פניות ציבור, קשר עם הציבור
– כמה זמן הוא מקדיש לתקשורת, כמה זמן הוא מקדיש לעבודה פרלמנטרית. זה מה
שהוא ישב ויעשה עם כמה לשכות. עם מי מחברי הכנסת הוא יעשה את הדבר הזה?
ואני מאמת לא מצליחה להבין למה זה בעיניהם הפתרון במקום לבוא בדברים עם
חברי כנסת. לצורך העניין, לא רק חברת הכנסת חברת מיכאלי - - -

היו"ר דוד ביטן:

תשאלי את מיכאלי כמה עובדים מתנדבים יש לה כדי לעשות את מה שהיא חייבת
לעשות על-פי חוק.

יואב קיש (הליכוד):

כמה?

היו"ר דוד ביטן:

תשאל אותה. הרבה.

יואב קיש (הליכוד):

כמה מתנדבים יש לך, מרב?

מרב מיכאלי (המחנה הציוני):

מלא.

יואב קיש (הליכוד):

מה זה מלא?

היו"ר דוד ביטן:

אחרת היא לא יכולה לעשות את העבודה.

יואב קיש (הליכוד):

יותר מהאצבעות של הידיים והרגליים שלי?

מרב מיכאלי (המחנה הציוני):

יותר.

יואל חסון (המחנה הציוני):

גם הרגליים?

יואב קיש (הליכוד):

אמרתי, גם הרגליים.

היו"ר דוד ביטן:

למה צריכים מתנדבים אם אפשר להוריד את זה קצת?

מרב מיכאלי (המחנה הציוני):

אין דרך אחרת.

יואל חסון (המחנה הציוני):

אלה גם מתמחים.

איילת נחמיאס ורבין (המחנה הציוני):

דיברנו בינינו קצת על נושא המתנדבים, בואו נשאיר את הדיון הזה לנושא.

היו"ר דוד ביטן:

אני נותן דוגמה.

איילת נחמיאס ורבין (המחנה הציוני):

אני חושבת שמתנדבים זה דבר אדיר, שהכנסת מוכנה וחברי הכנסת פותחים את
דלתותיהם לאנשים כדי ללמוד ולרכוש - - -

יואל חסון (המחנה הציוני):

ואנשים גם מוכנים לבוא.

יואב קיש (הליכוד):

זה נושא אחר, בואו לא נרוץ עם זה.

איילת נחמיאס ורבין (המחנה הציוני):

אבל אני לא רוצה לעבור לעניין הזה, כי אני רוצה להתמקד בנושא העוזר השלישי.
אני לא מצליחה להבין, כי אני לא רואה – בניגוד לדוח שהם הגישו לנו, נדמה לי
בחודש יולי, שאפשר היה לקרוא, אפשר היה להבין מה הם עשו, זה התלווה לדוח של
מרכז המחקר והמידע כמו שהזכיר יואל קודם. יכולתי ללמוד ממנו על מה הם
התבססו בהחלטה שלהם, וכפי שאתם זוכרים, גם תמכתי בהמלצה שלהם בנושא ההצמדה.
פה אני באמת לא מצליחה להבין למה זה המכתב שלהם. הייתי קוראת לזה בצורה
עדינה "מכתב רזה". זה מכתב שאני לא רואה את הכלונסאות שעליהם הוא נשען.

היו"ר דוד ביטן:

זה מכתב כדי לדחות את המועד של העניין הזה, בוא נגיד ככה.

איילת נחמיאס ורבין (המחנה הציוני):

אני לא מבינה, אתם רוצים ללמוד את הנושא? אדרבה.

היו"ר דוד ביטן:

אמרתי שיש לי דעה, אני לא אומר אותה.

יואב בן צור (ש"ס):

זה לא בסדר שאתה לא אומר אותה.

יואב קיש (הליכוד):

הוא יגיד, אל תדאג.

היו"ר דוד ביטן:

אמרתי באופן כללי, אבל אני לא נכנס לשיקולים שלהם.

איילת נחמיאס ורבין (המחנה הציוני):

אני רוצה להעיר משהו לנושא תנאי סף של עוזרים פרלמנטריים, וזה גם במענה לך,
רועי. אם יש משהו שלמדתי בחיים שלי זה שתואר ראשון, תואר שני, ולפעמים גם
תואר שלישי לא מבטיחים - - -

רועי פולקמן (כולנו):

אבל לא אמרתי תארים בשום שלב, אולי ניסיון רלוונטי, מקצועי. אם אני רוצה
לעזור לח"כ בוועדת הכלכלה אולי כדאי שאבין.

איילת נחמיאס ורבין (המחנה הציוני):

אה, אוקיי, אז סליחה, חזרתי בי. אז אני מפנה לביטן.

היו"ר דוד ביטן:

אבל יש הרבה ועדות, אז את מי נבחר?

רועי פולקמן (כולנו):

לא חשוב. ניסיון מקצועי. לא דיברתי על תארים.

איילת נחמיאס ורבין (המחנה הציוני):

למדתי דבר אחד, אנשים יכולים להיות מנהלים מעולים אחרי שהם למדו תואר ראשון
בפילוסופיה.

רועי פולקמן (כולנו):

ברור.

היו"ר דוד ביטן:

הנה, יש לנו את יובל שטייניץ, ד"ר לפילוסופיה.

איילת נחמיאס ורבין (המחנה הציוני):

ויכולים להיות מנהלים קטסטרופליים אחרי שהם למדו תואר שני במינהל עסקים.

מרב מיכאלי (המחנה הציוני):

אחרי תואר שני במינהל עסקים, נכון.

איילת נחמיאס ורבין (המחנה הציוני):

אין פה שום דבר שמצביע על היכולות של בן-אדם. בסופו של דבר גם צריך להגיד,
ונדמה לי שזה קשור למה שדיברת עליו, לגבי הצפיפות שלנו בחדרים. אומנם אנחנו
לא נמצאים הרבה בחדר, אבל כיוון שאנחנו באמת חיים מאוד מאוד צפוף אחד עם
השני ועם השנייה ועם העוזרים שלנו, אתה הרי יודע, את יודעת מי המתנדבים שאת
רוצה, ואת בוודאי יודעת מי העוזרים שאת רוצה, ואותו דבר אני. ולכן, הם לא
יכולים להגיש לנו משהו בלי להתבסס באמת על משהו שמסביר לי למה הדרישה שלנו
או הבקשה שלנו אינה במקום.

היו"ר דוד ביטן:

מאה אחוז. תודה. הם אמרו: אין לנו ניסיון ואין לנו יכולת להכריע.

איילת נחמיאס ורבין (המחנה הציוני):

אבל יועץ ארגוני לא יעזור להם לצורך העניין, צריך להבין את זה.

היו"ר דוד ביטן:

קסם רוזנבלט, הנציגה של ועד היועצים. פניתם לוועדה, נכון?

קסם רוזנבלט:

נכון. לאחר קבלת ההחלטה.

היו"ר דוד ביטן:

אז תסבירי את עצמך.

קסם רוזנבלט:

לאחר שוועדת הכנסת החליטה להוסיף יועץ שלישי מאוד שמחנו ותמכנו בהחלטה
הזאת, ורצינו להיפגש עם ועדת הכנסת בדיון שלה על ההחלטה כדי להביע את
תמיכתנו, כדי לשקף להם את עומס העבודה, את נפח העבודה הפרלמנטרית והעשייה
שאנחנו לוקחים בה חלק, ומבצעים אותה ביחד עם חבר הכנסת כל יום. והיה לנו
מאוד חשוב שגם עמדתנו תישמע כשדנים ביועץ שלישי, שיבינו גם מהצד של
העובדים, אלה שעושים את העבודה בפועל, מה ההשלכות של זה. גם ההשלכות
הלוגיסטיות בלשכה, ובהחלט ההשלכות על אדם שלישי מקצועי בתוך הלשכה.

אני רוצה שנייה להגיב על הרעיון של תנאי סף ליועצים. כל חבר כנסת הוא
מעסיק, וכל חבר כנסת יכול לקבוע את תנאי הסף, יש לו חופש מוחלט לקבוע את
תנאי הסף, את מי הוא מעסיק ובאיזה תפקידים.

איילת נחמיאס ורבין (המחנה הציוני):

נכון.

היו"ר דוד ביטן:

את זה אנחנו לא רוצים לתקן.

קסם רוזנבלט:

ואת זה אנחנו לא רוצים לתקן. אני לא חושבת שיש שום היגיון לשנות את זה. אם
חבר כנסת אחד מחפש יועץ כלכלן, יש לו כל סמכות להעסיק יועץ מהסוג הזה כבר
היום.

היו"ר דוד ביטן:

אני מבין שהוועדה לא קראה לכם לשיחה ולא כלום, למרות שעבר כחודש וחצי.

קסם רוזנבלט:

לא. כמו שראית במכתב, ולמרות שמתברר שהיו דיונים בנושא הזה בחודש וחצי
שעברו, לא זומנו ולא קיבלנו שום תגובה על המכתב, וזה צר לנו מאוד. ואנחנו
לא חושבים שיש היגיון בלעשות תחקיר ארגוני, כי כמו שנאמר פה על-ידי חברות
הכנסת, הם ילוו אותי גם הביתה כשאני עונה לפניות ציבור ולאס.אם.אסים
ב-23:30 בלילה? אני בספק.

איילת נחמיאס ורבין (המחנה הציוני):

בדיוק. ממש ככה. אלוהים, ואני כזאת קרצייה.

היו"ר דוד ביטן:

תודה רבה. החשב רוצה לומר כמה דברים, בבקשה.

חיים אבידור:

קודם כול, לגבי הבקשה של חברת הכנסת ורבין.

איילת נחמיאס ורבין (המחנה הציוני):

שלום, חיים, בוקר טוב.

חיים אבידור:

שלום. לגבי בקשת הוועדה להתייעץ עם יועץ ארגוני. תראו, הוועדה התייחסה
לנושא הזה באמת בכובד ראש, זו החלטה שמאחוריה נמצאים 20 מיליוני שקלים,
והיא לא יכולה ככה בהינף יד לעשות את זה.

היו"ר דוד ביטן:

מה זה שייך כמה כסף זה עולה? תכף אתייחס לזה, כי עניתי להם על השאלה הזאת.

חיים אבידור:

יחד עם זאת, ישנם בוועדה הזאת שלושה אנשי ציבור שהם גם בין היתר, אחד פרופ'
באוניברסיטה, אחד עורך-דין, ואחת היא פרופ' גם כן באוניברסיטה.

איילת נחמיאס ורבין (המחנה הציוני):

זוכה פרס ישראל, הכול נכון, אני מכבדת אותה מאוד.

חיים אבידור:

הם אנשים שבאים לישיבה של שעתיים, יושבים על הדברים ודנים בהם. הם לא
יכולים לשבת בעצמם עם כל חברי הכנסת, הם לא יכולים לשבת בעצמם עם כל
היועצים הפרלמנטריים.

היו"ר דוד ביטן:

למה לא? הם עובדים לפי שעות, מה הבעיה?

יואב קיש (הליכוד):

עם הנציגים של היועצים הם לא יכולים להיפגש?

חיים אבידור:

הם עובדים לפי שעות, רק שנייה.

איילת נחמיאס ורבין (המחנה הציוני):

חיים, הם לא ישבו עם אף חבר כנסת.

יואל חסון (המחנה הציוני):

אבל הם אומרים שהם רוצים לעשות את זה.

היו"ר דוד ביטן:

הם ישבו אתי.

חיים אבידור:

רק שנייה. הם רצו שיהיה בן-אדם שיעשה את העבודה הזאת, את מה שנקרא - את
העבודה השחורה הזאת, יביא להם את הנתונים, ואז הם יקבלו את ההחלטה. בלי שום
קשר, כל פעם שהם רצו לדון בנושא הזה הנחיתו עליהם דבר אחר - הנחיתו עליהם
את איחוד התקציבים, אחר כך הנחיתו עליהם ערעורים של יועצים פרלמנטריים על
כל מיני דברים.

היו"ר דוד ביטן:

חיים, אין צורך.

איילת נחמיאס ורבין (המחנה הציוני):

אני רוצה רק להגיד לו שני משפטים.

יואל חסון (המחנה הציוני):

אבל אני לא מבין את הכיוון הזה של "הנחיתו עליהם".

חיים אבידור:

לא הנחיתו, סליחה.

יואל חסון (המחנה הציוני):

חיים, שנייה, מה זה? זו ועדה ציבורית שהחליטה באופן חופשי לעבוד בזה,
להתעסק בזה.

איילת נחמיאס ורבין (המחנה הציוני):

זו עבודה שלה. זה לא מקובל.

יואב קיש (הליכוד):

מה זה הפילו עליה? מה זה המושג הזה "הפילו עליהם"?

יואב קיש (הליכוד):

היא מקבלת תגמול על השעות.

חיים אבידור:

לא היה ח"כ שביקש להיפגש אתם והשיבו את פניו ריקם.

קריאות:

- - -

חיים אבידור:

בואו, רבותי, תקבלו את האינפורמציה הזאת כאינפורמציה יבשה, אני לא מצטט אף
אחד.

יואל חסון (המחנה הציוני):

אבל אני לא מבין את העניין הזה, חיים, מה זה העניין הזה "הפילו עליהם"? הם
החליטו באופן חופשי לעבוד בזה.

איילת נחמיאס ורבין (המחנה הציוני):

- - -

היו"ר דוד ביטן:

הם עובדים, הם קיבלו משימה, שיעמדו בה. עושים לנו טובות?

יואל חסון (המחנה הציוני):

הם עושים את זה, הם מקבלים על זה גם שכר.

חיים אבידור:

בסדר, רבותי, אין בעיה, אני רק מסרתי אינפורמציה.

יואל חסון (המחנה הציוני):

אני לא אוהב את הגישה הזאת: "הפילו עליהם". אף אחד לא הפיל עליהם שום דבר.

חיים אבידור:

יואל, אני לא מצדד באף דבר ואני לא מתווכח עם אף אחד. רק דבר אחד לחברת
הכנסת מיכאלי, דיברנו על שינוי הסעיף שנקרא: תנאי חברי הכנסת, וחברת הכנסת
מיכאלי באמת ביקשה את זה, והבענו נכונות. הבעיה שהדיון עם חברת הכנסת
מיכאלי נעשה ערב אישור התקציב. אם את זוכרת, היית בחו"ל.

היו"ר דוד ביטן:

אפשר לתקן את זה לפעם הבאה.

מרב מיכאלי (המחנה הציוני):

אין לי תלונות, חיים, רק אמרתי את זה בשביל להבהיר את החריפות של הדבר הזה.
אין לי שום טענה.

חיים אבידור:

אישרנו את התקציב, ועכשיו השינוי של זה הוא פרוצדורה, זה דבר ראשון.

מרב מיכאלי (המחנה הציוני):

מאה אחוז.

חיים אבידור:

דבר שני, למה זה נמצא שם? וזה לא חייב להישאר ככה.

מרב מיכאלי (המחנה הציוני):

או, זה חשוב.

חיים אבידור:

פשוט מאוד, כל הדברים שכתובים פה הם חלק מהחלטת שכר חברי הכנסת, זו הסיבה
שזה נקרא ככה.

יואל בריס:

אחר כך אתם לא רוצים שיועצים פרלמנטריים יהיו חלק מהכנסת, ובגלל זה אתם
שמים את זה בשכר חברי הכנסת.

ארבל אסטרחן:

ממש לא נכון - - -

חיים אבידור:

זה לא נכון. היועצים הפרלמנטריים מופיעים בהחלטת שכר חברי הכנסת. תקרא. אתה
לא מכיר את - - -

יואל בריס:

לא נכון. אתם לא רוצים שאנחנו נהיה קשורים לכנסת אז אתם שמים אותנו באכסניה
של שכר חברי הכנסת.

חיים אבידור:

מה זה שייך?

היו"ר דוד ביטן:

זה לא ויכוח.

חיים אבידור:

אני החלטתי לשים את זה שם?

ארבל אסטרחן:

- - -

רועי פולקמן (כולנו):

אתה תהיה הנהג שלו? אז מה? אי-אפשר לאכול את העוגה והשאיר אותה שלמה. אם
אתה רוצה להיות עובד כנסת כמו שהצעתי, אז אתם צריכים להיות עובדים
מקצועיים.

יואל בריס:

אני לא אומר - להיות עובד כנסת, אני אומר - - -

ארבל אסטרחן:

- - - זה אנחנו? זה חברי כנסת. זה פשוט דברים לא נכונים.

היו"ר דוד ביטן:

העוזרים הם לא עובדי כנסת.

יואל בריס:

לא אמרתי שנהיה עובדי כנסת.

מרב מיכאלי (המחנה הציוני):

זה לא קשור למקצועיות או לא.

רועי פולקמן (כולנו):

ברור שזה קשור.

קריאות:

- - -

היו"ר דוד ביטן:

מספיק, רבותי. פולקמן, שינית את העמדה שלך?

רועי פולקמן (כולנו):

מה?

היו"ר דוד ביטן:

אמרת שאם תשמע אולי תשנה.

רועי פולקמן (כולנו):

לא שמעתי מהם שום דבר - - -

יואל חסון (המחנה הציוני):

רק אם הוא קודם כול יקבל את הכותרת ב"דה-מרקר".

איילת נחמיאס ורבין (המחנה הציוני):

תן לי להגיד שני משפטים.

היו"ר דוד ביטן:

אבל אמרת, ענית לו.

איילת נחמיאס ורבין (המחנה הציוני):

לא, לא עניתי.

יואב קיש (הליכוד):

איילת, מספיק, נו, חבל על הזמן.

יואל חסון (המחנה הציוני):

תן לו כותרת, שיירגע.

היו"ר דוד ביטן:

איילת, מספיק, נו. טוב, תגידי. את רוצה להגיד, תגידי.

איילת נחמיאס ורבין (המחנה הציוני):

חיים, אני מסרבת לקבל את עניין - - -

קריאות:

- - -

היו"ר דוד ביטן:

די, רבותי.

רועי פולקמן (כולנו):

לא התייחסתם למשמעויות של התפקיד, לחלוקת תפקידים, ליועצים שעושים את
העבודה המקצועית שלהם.

קסם רוזנבלט:

חבר הכנסת פולקמן, אתה אחראי ללשכה שלך, אתה אחראי - - -

רועי פולקמן (כולנו):

בסדר, אבל את יודעת מה קורה - - -

קסם רוזנבלט:

כן, אני עובדת בכנסת כבר שלוש שנים.

רועי פולקמן (כולנו):

אז את יכולה לספר מה שאני לא יכול לספר.

היו"ר דוד ביטן:

רבותי, די. קסם, מספיק. מספיק, חבר'ה.

איילת נחמיאס ורבין (המחנה הציוני):

אני מצטערת להגיד לך, אני מניחה שראית עבודות ייעוץ ארגוני. זה לא ייעוץ
ארגוני מהסוג שאותו אתה רגיל לראות, עם כל הכבוד. זה לא יכול להיות, זה לא
הגיוני.

רועי פולקמן (כולנו):

גם הם לא מגלים דברים, אנחנו לא יכולים להגיב. מה אתם רוצים? אתם יודעים
שאם הם היו עושים בדיקה לח"כים היינו יודעים מה חלק מהעוזרים עושים.

קריאות:

- - -

איילת נחמיאס ורבין (המחנה הציוני):

זאת הוצאה כספית משמעותית. למה להוצאה כספית אתה לא אומר: רגע, למה צריך
לעשות - - -

היו"ר דוד ביטן:

חבר'ה, העוזרים עובדים קשה והח"כים עובדים קשה, בואו נשים את הדברים על
השולחן.

רועי פולקמן (כולנו):

עוד פעם, חלק כן, חלק לא. יש ח"כים ועוזרים מעולים ויש גם לא.

יואב בן צור (ש"ס):

רועי, עוזר לא טוב, תחליף אותו.

יואל בריס:

נכון, גם יש ח"כים שעובדים - - -

רועי פולקמן (כולנו):

כן, אבל אני מדבר על המכלול.

קריאות:

- - -

היו"ר דוד ביטן:

אני רוצה לסיים. מספיק, רבותי. אמרתי מספיק, לא? מה קרה לכם? די. מה, אתה
מתווכח עם היועצים הפרלמנטריים עכשיו?

שולי מועלם-רפאלי (הבית היהודי):

אתה חבר כנסת, הם עובדים שלך, אם הוא לא טוב תחליף אותו.

היו"ר דוד ביטן:

שולי. אני רוצה לומר שהוועדה הציבורית שאלה אותי את השאלה הזאת. אמרתי להם
שלדעתי הם לא צריכים להסתכל על תקציב, הם צריכים להסתכל על הבקשה ולבדוק
אותה האם היא משרתת את הציבור והאם היא משרתת את הח"כים על מנת שהם יוכלו
לעשות את העבודה הציבורית שלהם. והם צריכים לראות האם הבקשה מידתית. אם
היינו מבקשים תוספת של שלושה, ודאי שזה לא מידתי. על זה הם צריכים להסתכל.
מה גם שהתקציב סביר, הוא לא בשמים בעניין הזה.

מרב מיכאלי (המחנה הציוני):

ומה גם שהוא אושר.

היו"ר דוד ביטן:

הם לא התייחסו למה שאמרתי. אוקיי, זו זכותם, אבל גם זכותנו לקבל את ההחלטה
באופן שונה.

אני מבקש לדחות את ההחלטה של הוועדה הציבורית, ולקבל את ההחלטה הקודמת
שקיבלנו בישיבה הקודמת. מי בעד? מי נגד? מי נמנע?

הצבעה

בעד – 8

נגד – אין

נמנעים – 1

החלטת הוועדה הציבורית לא נתקבלה

ההחלטה הקודמת של ועדת הכנסת נתקבלה.

היו"ר דוד ביטן:

אחד נמנע.

ארבל אסטרחן:

אז זה יחזור לוועדה הציבורית.

היו"ר דוד ביטן:

עכשיו זה יחזור לוועדה הציבורית, ישנם חמישה שרים מהעבודה.

יואל, לגבי הנושא של מה שביקשת, נסיים את העניין הזה, את התהליך, ואחר כך
נבקש מהחשב לעשות בדיקה מסוימת.

יואל חסון (המחנה הציוני):

על הנייר. בסדר.

2.  
    הצעת חוק לתיקון פקודת העיריות (קיצור תקופת הפטור מתשלום ארנונה
    לבניין שנהרס או ניזוק וקביעת סכום מרבי לתשלום), התשע"ה–2015

היו"ר דוד ביטן:

הנושא הבא הוא: הצעת חוק לתיקון פקודת העיריות (קיצור תקופת הפטור מתשלום
ארנונה לבניין שנהרס או ניזוק וקביעת סכום מרבי לתשלום), התשע"ה–2015, איפה
גפני? מישהו יכול לקרוא לגפני רגע?

רועי פולקמן (כולנו):

הוא אמר שהוא לא בא.

היו"ר דוד ביטן:

אבל הוא ביקש ממני לדחות.

רועי פולקמן (כולנו):

אז הוא דיבר אתי ואמר שהוא לא בא, וזהו.

היו"ר דוד ביטן:

אבל הוא צלצל אלי אתמול ואמר לי: זה לא פייר.

רועי פולקמן (כולנו):

דיברתי אתו לפני שעה. אני מבין שהוא נגד.

היו"ר דוד ביטן:

אני מבקש שהוא יבוא רגע.

יואב בן צור (ש"ס):

מה זה?

רועי פולקמן (כולנו):

הוא נגד, אבל זה היה חשוב לו. הוא אמר לי: אני לא בא לוועדה, כי הוא לא
רוצה להילחם על זה.

היו"ר דוד ביטן:

אבל סוכם שהוא ייפגש עם השר, מה הבעיה? למה אי-אפשר לעשות?

רועי פולקמן (כולנו):

עברו שלושה שבועות. דוד, היו המון דיבורים על זה, אני מבין. באמת, דחינו את
זה שלושה שבועות בגלל כבודו של הרב גפני, ואנחנו מבקשים עכשיו לקבל החלטה
להעביר את זה.

היו"ר דוד ביטן:

אבל למה לא נפגשו אתו?

יואב בן צור (ש"ס):

רועי, להעביר את זה לאן?

רועי פולקמן (כולנו):

הוא שוחח אתו. לגבי החוק של המבנים, הייתה טעות במליאה, הסכמתי מהרגע
הראשון להעביר את זה.

היו"ר דוד ביטן:

אבל זה עניין לוועדת הפנים, לא לוועדת הכספים.

רועי פולקמן (כולנו):

שוב, הרב גפני ביקש, וגם חברי הכנסת מהסיעות החרדיות ביקשו שזה יעבור.

מרב מיכאלי (המחנה הציוני):

הוא לא רב, תפסיק לקרוא לו רב. הוא לא רב. הוא בחיים שלו לא הוסמך לרב.

יואל חסון (המחנה הציוני):

אבל הוא רב עם כולם.

מרב מיכאלי (המחנה הציוני):

אה.

היו"ר דוד ביטן:

פולקמן, מה ועדת הפנים אומרת על פקודת העיריות?

רועי פולקמן (כולנו):

הם דנים בארנונה. אמר לי חבר הכנסת גפני שכן דנים בזה, ועדת הכספים דנה
בזה. הוא ביקש ממני והסכמתי.

ארבל אסטרחן:

ארנונה היא בוועדת הכספים.

היו"ר דוד ביטן:

רבותי, על ארנונה דנים בוועדת הכספים. אני מקווה שדודי לא יקפוץ.

רועי פולקמן (כולנו):

לא, הוא לא יקפוץ.

היו"ר דוד ביטן:

סעיף ב': הצעת חוק הצעת חוק לתיקון פקודת העיריות, מי בעד להעביר את זה
לוועדת הכספים?

מרב מיכאלי (המחנה הציוני):

רגע. מה?

רועי פולקמן (כולנו):

להעביר את הסיפור של מבנים נטושים וארנונה - חבר הכנסת גפני ביקש שזה
יעבור, וגם דנו בארנונה והסכמתי, ואני לא רואה בעיה עם זה.

היו"ר דוד ביטן:

נקווה שדודי אמסלם יסכים. מי בעד העניין להעביר לוועדת הכספים? מי נגד? מי
נמנע?

הצבעה

בעד – 6

נגד – אין

נמנעים – 3

ההצעה להעביר את הצעת חוק לתיקון פקודת העיריות (קיצור תקופת הפטור מתשלום
ארנונה לבניין שנהרס או ניזוק וקביעת סכום מרבי לתשלום), התשע"ה–2015,
לוועדת הכספים נתקבלה.

3. קביעת ועדה לדיון בהצעת חוק הפיקוח על שירותים פיננסיים (שירותים
פיננסיים חוץ-מוסדיים), התשע"ו-2015

היו"ר דוד ביטן:

עכשיו אפשר לקרוא לגפני, בבקשה. הוא מדבר אתי אתמול בלילה והוא לא בא
לישיבה. נו, אז מה עשינו?

רועי פולקמן (כולנו):

הוא אמר שהוא לא רוצה - - -

יואל חסון (המחנה הציוני):

אני מציע להעביר את זה לוועדת הכלכלה, אדוני.

איילת נחמיאס ורבין (המחנה הציוני):

גם אני.

רועי פולקמן (כולנו):

דוד, אם הוא היה רוצה – אתה יודע, הוא יודע לעשות את הקרב הזה.

היו"ר דוד ביטן:

ועדת הכלכלה, הוא קיבל את שלו, 25 שעות ישיבה, בטלוויזיה.

יואל חסון (המחנה הציוני):

דוד, למה אתה לא מפרגן? תפרגן.

היו"ר דוד ביטן:

חבר'ה, תמיד אני מפרגן. אמרתי, קיבל את שלו.

מרב מיכאלי (המחנה הציוני):

מה זה קשור? זו עבודה מקצועית.

היו"ר דוד ביטן:

תמיד אני מפרגן. אמרתי: קיבל את שלו. תנו לאחרים קצת.

יואל חסון (המחנה הציוני):

למרות שאתה לא יודע - - - תפרגן.

מרב מיכאלי (המחנה הציוני):

אדוני, זו עבודה מקצועית, והמקום של זה הוא בוועדת הכלכלה. מה עכשיו? המקום
של זה בוועדת הכלכלה מבחינה מקצועית פרופר.

היו"ר דוד ביטן:

אני מפרגן תמיד לכבל.

יואל חסון (המחנה הציוני):

תעביר לוועדת הכלכלה, נו, יאללה. ועדה מקצועית, רצינית.

איילת נחמיאס ורבין (המחנה הציוני):

זה קלאסי לוועדת הכלכלה.

היו"ר דוד ביטן:

זה יהיה בישיבה ביום שני.

רועי פולקמן (כולנו):

יש נושאים ספציפיים שזה תכנון ובנייה, דברים מסוימים, ופיננסים שביקשתי
בוועדה מקצועית. זה מה שביקשנו, ודיברנו על זה עם חבר הכנסת גפני. אלו
נושאים ספציפיים בוועדה המיוחדת.

היו"ר דוד ביטן:

הוא דיבר על הנושא, לבדוק בפרלמנטים אחרים, נעשה את זה אחרי שנסיים את
התהליך, לא לפני.

רועי פולקמן (כולנו):

פיננסיים זה נושא שאנחנו מטפלים בו במכלול, ובשביל זה הוועדה הזאת קיימת,
בשביל זה הקמנו את הוועדה.

יואל חסון (המחנה הציוני):

ועדת הרפורמות?

רועי פולקמן (כולנו):

כן. זו המומחיות של חבר הכנסת אלי כהן, בגלל זה ביקשנו את הדבר הזה.

מרב מיכאלי (המחנה הציוני):

היא לא מכונה "רפורמות", אני רוצה להזכיר לכם.

רועי פולקמן (כולנו):

זה לא על כל נושא שלא קשור לפיננסים, זו ועדה מיוחדת של אלי כהן.

איילת נחמיאס ורבין (המחנה הציוני):

סיימנו?

היו"ר דוד ביטן:

לא, רגע, יש את הדיון.

איילת נחמיאס ורבין (המחנה הציוני):

בסדר. תזעיקו אותנו.

יואב בן צור (ש"ס):

מה הוא אומר? הוא רוצה לבוא?

היו"ר דוד ביטן:

עוד דקה. הוא בא.

יואל חסון (המחנה הציוני):

דוד, אני מבקש להציע שתעלה את זה להצבעה לוועדת הכלכלה, אדוני.

היו"ר דוד ביטן:

הוא אמר שהוא רוצה בדיקה בפרלמנטים אחרים.

ארבל אסטרחן:

זה לא קשור לחשבות שכר.

יואל חסון (המחנה הציוני):

זה מרכז המחקר והמידע.

היו"ר דוד ביטן:

אבל לא עכשיו, בסוף התהליך.

ארבל אסטרחן:

הוועדה של אלי כהן נקראת היום: הוועדה להצעת חוק ההתחדשות העירונית. את
הסעיפים של חוקי העזר שם הוא כבר גמר.

היו"ר דוד ביטן:

אז אפשר לבטל את חוק ההסדרים.

יואל חסון (המחנה הציוני):

אפשר לבטל את הוועדה, אדוני.

קריאות:

- - -

ארבל אסטרחן:

היא לא מומחית לשום דבר פיננסי.

רועי פולקמן (כולנו):

אנחנו רוצים שהחוק יבוא לוועדה המיוחדת.

ארבל אסטרחן:

איך היא מומחית לזה אם עד היום היא דנה רק בחוק התחדשות העירונית?

רועי פולקמן (כולנו):

מה הבעיה?

ארבל אסטרחן:

היו פרקים מחוק ההסדרים.

רועי פולקמן (כולנו):

נכון.

היו"ר דוד ביטן:

אני מוריד את זה מסדר-היום. ביום שני, לא יקרה כלום.

רועי פולקמן (כולנו):

לא, ביטן. אבל למה? גפני היה רוצה, דיברתי אתו.

היו"ר דוד ביטן:

נדבר על זה ביום שני.

יואב קיש (הליכוד):

אם הוא מסכים, אז בוא נצביע.

היו"ר דוד ביטן:

הוא לא מסכים.

רועי פולקמן (כולנו):

הוא לא אמר שהוא מסכים, אבל - - -

היו"ר דוד ביטן:

יום שני, מה הלחץ?

יואל חסון (המחנה הציוני):

רועי, הוא הוריד את זה מסדר-היום, די.

רועי פולקמן (כולנו):

שנייה, חסון, סליחה.

יואל חסון (המחנה הציוני):

אבל הוא סגר את הישיבה.

רועי פולקמן (כולנו):

לא, הוא לא סגר את הישיבה.

יואב קיש (הליכוד):

הוא לא סגר את הישיבה.

היו"ר דוד ביטן:

פולקמן, יום שני הבא.

רועי פולקמן (כולנו):

אבל, דוד, זה נדחה בשלושה שבועות.

היו"ר דוד ביטן:

אז יום שני הבא אני מבטיח לסיים את זה.

רועי פולקמן (כולנו):

אבל למה?

היו"ר דוד ביטן:

אדבר עם השר בעצמי, אני רוצה לראות מה הבעיה. אז הוא לא רצה לדחות, אני לא
רציתי לדחות, אתם אמרתם שהשר מסכים לדחות. אם אתם מסכימים ואומרים: פגישה,
אז תיפגשו.

רועי פולקמן (כולנו):

אבל, דוד, תקשיב, כשהוא רוצה להילחם – אל תביך אותו, הוא לא רצה לבוא.

היו"ר דוד ביטן:

את מי?

רועי פולקמן (כולנו):

את גפני.

היו"ר דוד ביטן:

אתמול בלילה הוא דיבר אתי בעשר.

רועי פולקמן (כולנו):

אבל הוא גם אמר לי: אני בוחר לא לבוא לכאן כדי לתת לי להגיד, אם הוא היה
רוצה הוא היה בא לכאן.

היו"ר דוד ביטן:

אז תן לי לדבר עם השר. אדבר עם השר. ביום שני אעשה את זה. עוד יומיים.

רועי פולקמן (כולנו):

אבל אתה סתם מקשה עליו.

היו"ר דוד ביטן:

לא מקשה, אני אדבר עם השר.

רועי פולקמן (כולנו):

אם הוא היה רוצה להגיד לך, אז הוא היה בא לכאן.

היו"ר דוד ביטן:

תן לי לברר את זה, רועי.

רועי פולקמן (כולנו):

הוא לא אוהב את זה, הוא נגד זה, אבל הוא לא - - -

היו"ר דוד ביטן:

אז יום שני, רועי, מה הבעיה? מה הסיפור?

רועי פולקמן (כולנו):

כי אנחנו דוחים את זה בשלושה שבועות.

יואל חסון (המחנה הציוני):

נו, תסגור את הישיבה כבר.

רועי פולקמן (כולנו):

זה מיותר, מיותר, דוד.

היו"ר דוד ביטן:

אל תדאג, ביום שני הבא נסיים את זה.

היו"ר דוד ביטן:

מה קורה עם ההתיישבות?

יואל חסון (המחנה הציוני):

אדוני, אתה סוגר את הישיבה?

רועי פולקמן (כולנו):

הדחיה הזאת מיותרת.

היו"ר דוד ביטן:

הישיבה נעולה.

הישיבה ננעלה בשעה 10:18.
