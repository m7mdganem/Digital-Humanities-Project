הכנסת העשרים

מושב שלישי

פרוטוקול מס' 175

מישיבת ועדת הכנסת

יום שני, ה' בכסלו התשע"ז (05 בדצמבר 2016), שעה 18:30

סדר היום:

נכחו:

חברי הוועדה:

יואב קיש – היו"ר

אמיר אוחנה

רוברט אילטוב

דוד ביטן

מכלוף מיקי זוהר

שולי מועלם-רפאלי

מרב מיכאלי

איילת נחמיאס ורבין

רועי פולקמן

חברי הכנסת:

בני בגין

משה גפני - יו"ר ועדת הכספים

ייעוץ משפטי:

הדר בר שלום

מנהלת הוועדה:

אתי בן יוסף

רישום פרלמנטרי:

אסתר מימון

בקשת יו"ר ועדת הכספים להקדים את הדיון בהצעת חוק ההתייעלות הכלכלית
(תיקוני חקיקה להשגת יעדי התקציב לשנות התקציב 2015 ו- 2016) (תיקון מס 2),
התשע"ז-2016

הצעת חוק יסוד: משק המדינה (תיקון – מס' 9), (מ/1081).

הצעת חוק יסודות התקציב (תיקון – מס' 51), התשע"ה-2016, (מ/1083).

היו"ר יואב קיש:

אני פותח את הישיבה. אנחנו עושים את זה בכפוף להצבעות. ברגע שתהיה הצבעה,
כמובן שנפסיק ונלך. אני מקווה שנסיים לפני.

יש לנו על סדר היום שני נושאים. בקשת יושב-ראש ועדת הכספים, חבר הכנסת
גפני, שנמצא פה, להקדים את הדיון בהצעת חוק ההתייעלות הכלכלית (תיקוני
חקיקה להשגת יעדי התקציב לשנות התקציב 2015 ו- 2016), לפני קריאה שנייה
ושלישית. נתחיל עם זה, גפני. זה מה שנקרא "שיפוי ביטוח לאומי"?

משה גפני (יו"ר ועדת הכספים):

כן.

היו"ר יואב קיש:

בבקשה, גפני.

משה גפני (יו"ר ועדת הכספים):

תודה רבה, אדוני היושב-ראש, אני מודה לך על כינוס הוועדה. שני החוקים שאני
מבקש לפצל ולהביא לאישור - - -

היו"ר יואב קיש:

זה פיצול?

משה גפני (יו"ר ועדת הכספים):

אחד פיצול - - -

היו"ר יואב קיש:

אחד היה חוק נפרד.

משה גפני (יו"ר ועדת הכספים):

פיצול אני לא צריך. שחרור מחובת הנחה ביקשתי קודם. אני רוצה את שני החוקים
האלה, ואני אסביר את שניהם.

היו"ר יואב קיש:

שנינם להיום?

משה גפני (יו"ר ועדת הכספים):

להיום. אני אבקש מהיושב-ראש. אם האופוזיציה תסכים, אפשר יהיה להכניס את זה.
האחד, זה הנושא של חוק יסוד: משק המדינה - - -

היו"ר יואב קיש:

עוד לא קראתי את זה. אתה רוצה לדבר על שניהם ברצף?

משה גפני (יו"ר ועדת הכספים):

כן.

היו"ר יואב קיש:

נקרא גם את השני: בקשה נוספת של יו"ר הוועדה המשותפת של ועדת החוץ והביטחון
וועדת הכספים להקדמת הדיון – לפני הקריאה השנייה והשלישית: הצעת חוק יסוד:
משק המדינה (תיקון מס' 9); הצעת חוק יסודות התקציב (תיקון – מס' 51).
בבקשה.

משה גפני (יו"ר ועדת הכספים):

האחד זה פיצול הגופים הביטחוניים מחוק יסודות התקציב לראשונה, מה שלא היה
עד היום. הגופים הביטחוניים במהלך השנה היו מגיעים לאישור – אני לא רוצה
להרחיב בעניין הזה – החוק משתנה. החוק אומר שיאשרו את התקציב שלהם כבר
עכשיו יחד עם תקציב המדינה, וכדי לאשר את זה יחד עם תקציב המדינה - - -

היו"ר יואב קיש:

צריך לעבור קודם.

משה גפני (יו"ר ועדת הכספים):

נדמה לי שגם ביום ראשון יש ישיבה, לא משנה, ישיבה חסויה כמובן.

וכדי לעשות את זה צריך לאשר היום את החוק הזה, שמאפשר את הישיבה ומאפשר את
אישור החוק באופן הזה.

הדבר השני זה החוק של שיפוי המוסד לביטוח לאומי. האוצר החליט להקדים את
התוכנית של חיסכון לכל ילד. הקדמת התוכנית של חיסכון לכל ילד, המשמעות של
העניין שכבר ב-1 בינואר 2017 יהיה אפשר להעביר 50 שקל לכל ילד, וכמובן יהיה
אפשר להוסיף את ה-50 שקל שהוספנו בוועדת הכספים, ואז ממילא תהיה תוכנית
חיסכון. בנוסף, יהיו 1,000 שקל נוספים בתמורה למס שגובים על הרווח של ה-50
שקל הנוספים, וזה פותר את הבעיה שאפשר להעביר את החוק הזה עכשיו ואז אפשר
להעביר את הכסף ב-1 בינואר, לפי התוכנית של האוצר.

אם מרב מסכימה, אני אבקש מכם שתעלו את זה היום.

היו"ר יואב קיש:

אלה שני הדברים. מרב, שני הדברים האלה.

מרב מיכאלי (המחנה הציוני):

אנחנו בדיוק יוצאות.

היו"ר יואב קיש:

מה זאת אומרת?

מרב מיכאלי (המחנה הציוני):

אם תרצה, תצביע.

היו"ר יואב קיש:

הבנתי. מישהו רוצה להתייחס?

שולי מועלם-רפאלי (הבית היהודי):

בוא נצביע.

היו"ר יואב קיש:

לא רוצים להתייחס. אני בסך-הכול חושב ששני הדברים חשובים וטובים וראוי
שיעברו בהקדם, כמו שציין חבר הכנסת גפני. מי בעד, ירים את ידו.

הצבעה

בעד – פה אחד

בקשת יו"ר ועדת הכספים אושרה.

היו"ר יואב קיש:

פה אחד. תודה רבה.

אתי בן יוסף:

יש שלוש הצעות.

היו"ר יואב קיש:

כדי לפצל, כדי שלא תהיה בעיה עם הפרוטוקול, אני מצביע עכשיו. יהיו שלוש
הצבעות – בקשה להקדים את הדיון בהצעת חוק ההתייעלות הכלכלית ליעדי התקציב.
מי בעד, שירים את ידו.

הצבעה

בעד – פה אחד

בקשת יו"ר ועדת הכספים אושרה.

היו"ר יואב קיש:

התקבל פה אחד.

חוק יסוד: משק המדינה (תיקון – מס' 9) והצעת חוק יסודות התקציב (תיקון –
מס' 51) – ביחד שניהם. זה של הוועדה המשותפת עם הביטחון. מי בעד, ירים את
ידו.

הצבעה

בעד – פה אחד

בקשת יו"ר ועדת הכספים אושרה.

היו"ר יואב קיש:

התקבל.

דוד ביטן (הליכוד):

חבר'ה, יש הצבעה, כולם לבוא.

היו"ר יואב קיש:

הישיבה ננעלה שתי ההחלטות התקבלו.

הישיבה ננעלה בשעה 18:37.
