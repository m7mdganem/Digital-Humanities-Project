הכנסת התשע-עשרה

נוסח לא מתוקן

מושב שני

פרוטוקול מס' 110

מישיבת ועדת הכנסת

יום שלישי, י"ז בתמוז התשע"ד (15 ביולי 2014), שעה 10:00

סדר היום:

הסמכת ועדות הכנסת לדון בסוגיות אזרחיות הנוגעות ליהודה ושומרון.

נכחו:

חברי הוועדה:

יריב לוין – היו"ר

רוברט אילטוב

זאב אלקין

בועז טופורובסקי

דב ליפמן

אורי מקלב

יפעת קריב

איילת שקד

ניצן הורוביץ

חמד עמאר

מירי רגב

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

הסמכת ועדות הכנסת לדון בסוגיות אזרחיות הנוגעות ליהודה ושומרון

היו"ר יריב לוין:

רבותי, אני פותח את הישיבה, על סדר-היום סוגיה שבאופן מעשי היא טריוויאלית,
נדמה לי לחלוטין, והיא סוגיית הסמכת ועדות הכנסת לדון בסוגיות אזרחיות
הנוגעות ליהודה ושומרון. הדיון מתקיים על פי בקשתה של יושבת-ראש ועדת הפנים
והגנת הסביבה, חברת הכנסת מירי רגב, שנתקלה – ותכף אני מניח שהיא גם תאמר
את הדברים – בתופעה שכולנו נתקלים בה כאשר עולות סוגיות אזרחיות שיש להן
נגיעה ליהודה ושומרון. הן נדונות כדבר שבשגרה בוועדות הכנסת השונות, לדוגמה
דיונים שמתקיימים בנושאי תחבורה – מועברים לוועדת הכלכלה, נושאים של איכות
סביבה – מועברים לוועדת הפנים והגנת הסביבה, דיונים שנוגעים להיבטים
משפטיים, לרבות צווי אלוף, ביצוע שלהם וכדו' – נדונים בוועדת החוקה, חוק
ומשפט וכן הלאה.

הדוגמאות הן כמובן רבות מאוד וגם טבעיות, אלא שאנחנו נתקלים מדי פעם במצבים
לא נעימים של מוזמנים שמוזמנים לדיונים של אותן ועדות ומנצלים את העובדה –
או לא מנצלים, מעלים איזושהי טענה שחלה עליהם חובת התייצבות רק כאשר מדובר
בדיונים בוועדת החוץ והביטחון, ולכן לדיונים שמתקיימים בוועדות האחרות הם
באים על בסיס התנדבותי, מה שנקרא – כשנוח להם וכשהם רוצים. הדבר הוא כמובן
בלתי סביר, בלתי הגיוני, פוגע בעבודה של אותן עבודה, אני חושב שפוגע גם
במעמד הכנסת ואין לו שום הצדקה. ולכן, על מנת שיהיה בידי ראשי כלל הוועדות
כלי טוב שאתו הם יוכלו להעמיד את אותם מוזמנים על טעותם, אנחנו רוצים לקבל
איזושהי החלטה פורמלית בעניין הזה שתאפשר להם באמת לפעול. אני מציע שמירי
גם תציג לנו את המקרים שאת נתקלת בהם.

מירי רגב:

קודם כל, תודה רבה לך, כבוד היושב-ראש, אני חושבת שתיארת מאוד נכון את
המציאות. נוצר מצב שראשי מועצה באיו"ש פונים אלי לקיים דיונים בתחום סמכותי
כוועדה – נושא כלבת באזורים מסוימים, נושא תשלומי ארנונה ביישובי שומרון,
סוגיית הגנת הסביבה של שריפה וחומרים מסוכנים כאלה ואחרים, ומשרדי הממשלה
לא מוכנים לבוא לדיונים. הם אומרים לי: מה פתאום, הנושא הזה ידון רק בוועדת
החוץ והביטחון. אבל מה, אנחנו יודעים שוועדת החוץ והביטחון מאוד עמוסה ויש
לה הרבה מאוד נושאים לטפל בהם שקשורים לביטחון המדינה. אני לא רואה היום את
ועדת חוץ וביטחון – גם כחברה שהייתי בה שנים, ואני עדיין חברה בה, וגם
כיושבת-ראש ועדת משנה שהייתי בוועדת חוץ וביטחון – מתכנסת היום לדון בבעיית
הכלבת בשומרון. עם כל הכבוד, ועדת חוץ וביטחון לא יכולה לדון בזה.

היו"ר יריב לוין:

לא, היא גם לא תדון, היא לא יכולה ואין לה כלים.

מירי רגב:

ואז נוצר מצב שוועדת חוץ וביטחון – שהיא עמוסה בסוגיות ביטחוניות – לא
מתעסקת בנושאים האזרחיים של איו"ש, ואנחנו, ככנסת ישראל, מפקירים 300,000
תושבים שאף ועדת כנסת לא מסוגלת לטפל בהם וכל טיפול בהם הוא טיפול
התנדבותי. הם באים אלי – ברצותם הם באים, ברצותם הם לא באים. כך גם משרד
הביטחון, בוודאי המשרד להגנת הסביבה, בוודאי משרדים כאלה ואחרים שהשרים
שלהם באים ממפלגות כאלה ואחרות.

בנושא איכות החיים של האנשים, רווחת האנשים, חיי תושבים במדינת ישראל – אין
הבדל בין מי שגר ביהודה ושומרון, בלוד, בתל-אביב או בקריית שמונה. הכנסת
צריכה לתת מענה לכל אזרחי המדינה, בין אם הם יהודים, בין אם הם ערבים, בין
אם הם מתנחלים ובין אם הם גרים בעיר, אין שום ספק בכך. ולכן חשבתי שצריך
לעשות מהלך אמיתי וחשוב בכנסת לטובת אותם אנשים שגרים ביהודה ושומרון.

פניתי בסוגיה הזאת אליך, כבוד היושב-ראש, שמחתי על תשובתך. פנינו ביחד גם
ליושב-ראש הכנסת, ביקשתי לדון עמו גם בעניין הזה, לקבל את הסכמתו לעניין
הזה. הוא אמר גם לי וגם ליריב שהוא בהחלט מבין את הרציונל של הנושא הזה,
ולכן הוא מאפשר לנו לדון - - -

היו"ר יריב לוין:

לא רק זה, הוא אמר שהוא תומך בזה באופן חד משמעי, שזה מובן מאליו.

מירי רגב:

כן, הוא תומך וזה מובן מאליו ואפילו, אם היה צריך והיינו מזמנים אותו להביע
את עמדתו, הוא היה מגיע לכאן. ולכן אני חושבת, יריב, שההחלטה הזו היא החלטה
חשובה, היא החלטה נכונה, היא החלטה שמאפשרת לאותם 300,000-400,000 מתיישבים
באיו"ש – שלא רק ממשלת הליכוד שלחה אותם אלא ממשלות ישראל כולן שלחו אותם
לשם – מאפשרת לכנסת לטפל בבעיות אמיתיות. בדיוק כמו שאני מטפלת בקריית
שמונה או בשדרות כך אני צריכה לטפל גם באלקנה וגם בשומרון.

היו"ר יריב לוין:

אגב, אני מוכרח לומר שהרבה מאוד מהבעיות האלה הן גם בעיות שיש להן נגיעה –
למשל נושאים סביבתיים, נושאים שיש להם נגיעה של איכות סביבה – נגיעה רוחבית
בכלל, כמו בעיות של זיהום מים.

מירי רגב:

אני לא רואה את ועדת חוץ וביטחון מתעסקת עם זיהום מים או כלבת באיו"ש, עם
כל הכבוד.

היו"ר יריב לוין:

דוגמה טובה היתה סוגיה של בעיות זיהום מים, שגורמים מסוימים באו ואמרו:
אנחנו לא רוצים לבוא כי זיהום מים – כשמזהמים את מי תהום שם, למרות שזה מה
שבסוף מגיע אלינו – אתה לא יכול לאלץ אותי להגיע לדיון. אני חושב שזה לגמרי
לא סביר. היה דיון שזימן חבר הכנסת ברוורמן בוועדת הכלכלה בנושא של בעיות
שנגעו לתחבורה ולמכרזים של תחבורה ציבורית שהוציא משרד התחבורה. שוב נתקלנו
במצב שבו היו גורמים שאמרו: אנחנו לא רוצים לבוא. אחר כך, אגב, כשמזמינים
לוועדת חוץ וביטחון הם גם בסוף לא באים. גם עם הבעיה הזאת, יושבת-ראש
הוועדה, אנחנו מתמודדים כל הזמן. ולכן אני חושב שהדבר הזה הוא מתבקש, אני
חושב שהוא חיוני. בועז, איפה אתם עומדים?

בועז טופורובסקי:

מה היועצת המשפטית אומרת?

מירי רגב:

ממתי יועצת משפטית צריכה לקבוע מדיניות?

בועז טופורובסקי:

אנחנו קובעים.

מירי רגב:

יועצת משפטית צריכה לקבוע האם זה חוקי או לא חוקי, ממתי יועצת משפטית קובעת
מדיניות?

בועז טופורובסקי:

אני לא שואל אותה על מדיניות, אני מתייעץ אתה.

מירי רגב:

אה, אוקיי, חשבתי ששאלת אותה על מדיניות.

בועז טופורובסקי:

בסופו של דבר אנחנו נקבע.

ארבל אסטרחן:

יש היום סמכות לכל ועדות הכנסת לדון בנושאים אזרחיים גם לגבי מה שקורה
בשטחים. זה נכון שמקובל בכנסת שמי שדן בזה זו ועדת חוץ וביטחון בגלל שמי
שאחראי בשטח הוא המפקד הצבאי ולא באופן ישיר המשרדים השונים – זאת אומרת,
לא שר התחבורה, אלא המפקד הצבאי שמחיל את החקיקה בשטח. אבל ככל שהוועדות
רוצות לדון בנושאים האלה, הדוגמאות שנתנה יו"ר ועדת הפנים, אין איזושהי
מניעה לעשות את זה כבר היום אגב.

מירי רגב:

לא, זה לא נכון מה שאת אומרת. הם לא באים. אני הזמנתי את המשרד להגנת
הסביבה, ארבל, לדון במספר סוגיות על המגזר הערבי, מגזר בדואי ועל המגזר
באיו"ש – כמובן שלמגזר הבדואי והערבי הם באו ברצון, למגזר באיו"ש הם אמרו
שהם לא באים, זה לא מסמכותנו לפנות אליהם. זה לא לעניין ואני לא רוצה
להתחנן בפני אף משרד לבוא אלי. זה הכול.

ארבל אסטרחן:

לא צריך להתחנן, משרדי הממשלה חייבים לבוא לוועדת הכנסת כשהן מזמינות אותם.

מירי רגב:

יש ועדה, יש לי תחומי אחריות בוועדה – שכל משרד יבוא וייתן את תשובתו לגבי
תחומי אחריות של הוועדה שלי. לא התעסקתי בתחומי ביטחון ולא התעסקתי בתחומי
כלכלה, התעסקתי בתחומי ועדת הפנים והגנת הסביבה ואני לא צריכה להתחנן בפני
אף שר ואף משרד שיבואו לתת מענה לבעיות ומצוקות שמעלות מועצות אזוריות
באיו"ש. זו בושה.

בועז טופורובסקי:

אבל החלטה כאן לא משנה את העובדה הזאת.

מירי רגב:

בטח שהיא משנה.

ארבל אסטרחן:

הם אומרים שאין להם סמכות שם?

מירי רגב:

כן, שזה רק בוועדת המשנה באיו"ש.

ארבל אסטרחן:

הם לא יכולים להגיד לכנסת איפה לדון.

מירי רגב:

אבל הם אמרו.

היו"ר יריב לוין:

ברור שהם לא יכולים, אנחנו רוצים שיהיה לנו נייר שאתה יכול לשלוח לבן אדם,
להגיד לו: הנה, אדוני, יש החלטה של ועדת הכנסת, אתה חייב להגיע. זה הכול.

מירי רגב:

וגם משרד הביטחון לא רוצה לשלוח אלינו, הם אומרים: הכול יהיה בוועדת חוץ
וביטחון.

בועז טופורובסקי:

אז בואו נחיל גם את החוק הישראלי עליהם.

היו"ר יריב לוין:

הלוואי, אבל את זה אני לא יכול לעשות פה. לו יכולתי, תאמין לי, בועז, הייתי
עושה את זה.

בועז טופורובסקי:

אני יודע שהייתי עושה את זה.

היו"ר יריב לוין:

ועוד נעשה גם, אבל אנחנו כרגע לא מחילים שום דבר, רוצים לתת פתרון לבעיה
מערכתית של עבודת הכנסת בכלל.

ארבל אסטרחן:

משרדי הממשלה לא עושים טובה לכנסת שהם מגיעים.

מירי רגב:

אבל זה מה שקורה היום, ארבל.

היו"ר יריב לוין:

זה מה שקורה בפועל.

מירי רגב:

את רואה, הנה, לדוגמה – אני אפילו לא ידעתי שמשרד הביטחון לא רצו להגיע
ומזכירת הכנסת אומרת לי כאן שהיא התערבה. אני צריכה לערב מזכירת כנסת? זו
בושה לי. הצעה לסדר שלא אני קבעתי אותה, שיושב-ראש ועדת - - -

דב ליפמן:

ועכשיו הם כן יגיעו?

מזכירת הכנסת ירדנה מלר-הורוביץ:

אנחנו התערבנו. הודעתי ליושב-ראש, אני כתבתי מכתב מאוד חריף, הם הגיעו,
התייצבו.

ארבל אסטרחן:

זה לא תקין.

בועז טופורובסקי:

יריב ומירי, אם מה שאתם אומרים זה נכון אז זה לא מתאים לכם, אתם לא צריכים
החלטה שלא משנה כלום.

מירי רגב:

לא, אני צריכה החלטה מסודרת.

היו"ר יריב לוין:

לא, אני אומר לך, יש כאן בעיה.

בועז טופורובסקי:

אבל אומרת היועצת המשפטית שההחלטה הזאת לא משנה את העובדה שהם עדיין צריכים
להגיע – אז למה צריך לשנות את ההחלטה?

היו"ר יריב לוין:

נכון, היא לא משנה, אני רק רוצה שיהיה לי מסמך כתוב שאני יכול לשלוח לכל
מוזמן כזה שאומר לי: אני לא בא.

בועז טופורובסקי:

אבל יש לך, אתה יכול לקבל מהיועצת המשפטית מסמך כתוב שהם מחויבים להתייצב.

היו"ר יריב לוין:

עובדה שלא, מה לעשות?

מירי רגב:

עובדה שלא.

בועז טופורובסקי:

עזוב, נו. אז לא צריך את ההחלטה הזאת? ההחלטה הזאת לא תשנה.

ניצן הורוביץ:

נו, מה אתם משחקים פה במשחקים? הרי זו לא הכוונה האמיתית.

היו"ר יריב לוין:

כן, מה הכוונה האמיתית? בוא תסביר לי, מה הכוונה האמיתית?

ניצן הורוביץ:

די, מספיק עם ההיתממות, זה שטויות במיץ עגבניות - - -

מירי רגב:

ניצן, תסביר מה הכוונה.

ניצן הורוביץ:

תגידו, למה ללכת סחור סחור?

היו"ר יריב לוין:

חבר הכנסת הורוביץ, אני רוצה להבין משהו, כשהיה דיון, כשישבנו יחד - - -

ניצן הורוביץ:

די, זה לא דיון רציני פה, אתם מבלבלים את המוח.

היו"ר יריב לוין:

יושב פה חבר הכנסת מקלב והוא היה אתי, הוא יכול להעיד מכלי ראשון שאני
הגשתי בקשה לדיון מהיר בנושא "מערך התחבורה הציבורית במטה בנימין" לפני
החטיפה. תאמין לי, לפני החטיפה.

ניצן הורוביץ:

יש ועדה ייעודית לעניין הזה.

היו"ר יריב לוין:

רגע, חבר הכנסת הורוביץ, רגע. הגשתי בקשה לדיון מהיר, הבקשה אושרה על-ידי
הנשיאות פה אחד, אף אחד לא התנגד לה, לכולם היה ברור שהמקום לדון בו הוא
בוועדת הכלכלה. יושב-ראש ועדת הכלכלה, חבר הכנסת ברוורמן – שלא חשוד בתמיכה
במפעל ההתיישבות לצערי – קבע כמובן דיון, בכלל לא העלה על דעתו לחשוב
שהנושא צריך לדון במקום אחר. הדיון שהיה היה דיון סופר חשוב, היתה רק בעיה
אחת – הנציג של הצבא פשוט לא בא, למה? כי זה ועדת הכלכלה, הוא לא "סופר"
אותה, אז הוא לא מגיע. אז זה נראה לך תקין? זה נראה לך בסדר?

ניצן הורוביץ:

זה בכלל לא קשור לזה, זה עניין של אי הופעה או אי התייצבות של מוזמנים
בוועדות הכנסת, זה לא קשור לפורום.

היו"ר יריב לוין:

אבל זה דבר שיטתי.

ניצן הורוביץ:

לא נכון, לא נכון.

היו"ר יריב לוין:

בוודאי שזה קשור, כי זה דבר שיטתי.

ניצן הורוביץ:

לא נכון, לא נכון.

היו"ר יריב לוין:

מה לא נכון?

ניצן הורוביץ:

אתה יודע מה? תשמע, אני אתן לך דוגמה אחרת.

היו"ר יריב לוין:

מה לא נכון?

ניצן הורוביץ:

אני אתן לך דוגמה אחרת, אפשר להגיד?

היו"ר יריב לוין:

כן.

ניצן הורוביץ:

הייתי בכנסת הקודמת יו"ר ועדת עובדים זרים – אתה יודע כמה פעמים זימנו את
אנשי משרד הפנים ואת שר הפנים אלי ישי והם לא התייצבו לוועדה כי לא בא להם?

היו"ר יריב לוין:

לא בסדר, לא בסדר.

ניצן הורוביץ:

אז מה זה קשור? מה זה קשור ליהודה ושומרון בכלל? אין שום קשר - - -

היו"ר יריב לוין:

אני אגיד לך מה הקשר – יש לך בעיה מערכתית שהצבא בא ואומר לך: אני לא מגיע.

ניצן הורוביץ:

זה לא נכון, אתם סתם מנסים להעביר איזו שטות, קשקוש, בלבול מוח.

היו"ר יריב לוין:

לא נכון, פשוט לא נכון.

מירי רגב:

ניצן, תאמין לי, אני אומרת לך, זה לא נכון, בחיי.

היו"ר יריב לוין:

לא נכון, זה פשוט לא נכון.

ניצן הורוביץ:

אז אני אומרת לך שהבעיה היא זו שהצבא – ואת היית שם אז את יודעת איך
הצבא - - -

מירי רגב:

אבל זה לא רק הצבא. אתה יודע מה? יש בעיית כלבת או בעיה מסוימת של זיהום
מים באיו"ש, המשרד להגנת הסביבה אומר לי: אני לא בא לדיונים על איו"ש, רק
בוועדת חוץ וביטחון. תגיד לי, זה הגיוני?

ניצן הורוביץ:

קודם כל, מעבר לזה, יש גם ועדה בוועדת חוץ וביטחון לעניינים אזרחים באיוש.

מירי רגב:

אבל הם לא מתעסקים בזה – הם מתעסקים בזה? תעשה לי טובה.

היו"ר יריב לוין:

נו, באמת? היא מסוגלת לטפל בכל המכלול הזה בלי להכיר את המטריה ולנהל דיון?
נו, בחייך.

ניצן הורוביץ:

מחר יש למשל דיון בוועדה הזאת – אתם לא יודעים – על כיסוי סלולרי באיו"ש.

היו"ר יריב לוין:

תאמין לי שאנחנו יודעים.

ניצן הורוביץ:

מוטי יוגב כינס אז עושים דיון על כיסוי סלולרי. מה אתם רוצים?

היו"ר יריב לוין:

מאה אחוז, נו אז מה?

מירי רגב:

אתה יודע מה? זו תקלה, זה לא בסדר, היועצים המשפטיים לא מכירים את זה. הנה,
היה לי עכשיו דיון על המסים בשומרון, נושא תשלומי מיסי ארנונה, באה מירי,
היועצת המשפטית – והיא אחת, בוא נגיד, הטובות בכנסת, טוב? לא הטובה ביותר
אבל בוודאי בין הטובות בכנסת, נכון?

היו"ר יריב לוין:

ואגב, היא במקרה גם של חוץ וביטחון.

מירי רגב:

היא של חוץ וביטחון, בגלל זה אמרתי שזה בענייני פנים.

ניצן הורוביץ:

מכיר אותה.

מירי רגב:

והיא אמרה לי: אני לא יכולה לתת לך ייעוץ, אני לא יכולה לתת לך ייעוץ
בעניין הזה אלא מי שאחראי על נושא הפנים – שזה תומר. ואז משרד המשפטים
באו - - -

ניצן הורוביץ:

זה נכון, כי היא היועצת של ועדה אחרת, נו, מה?

מירי רגב:

אבל אני מסבירה לך שלכן יועצת משפטית לא יכולה לדון בוועדת חוץ וביטחון
בנושא מסים.

היו"ר יריב לוין:

זה עניין של ידע והכרת המטריה. נו, באמת. תגיד לי, יש בעיה עם המועצה הדתית
ביישוב מסוים – זה צריך לדון בוועדת חוץ וביטחון? זה הגיוני?

איילת שקד:

זה מה שקורה היום?

היו"ר יריב לוין:

בטח.

מירי רגב:

כן, את יודעת שאני לא מסוגלת לעשות דיון על כלבת באיו"ש כי המשרד להגנת
הסביבה לא רוצה לבוא?

יפעת קריב:

היועצת המשפטית אמרה שאפשר לזמן בכל מקרה.

היו"ר יריב לוין:

רבותי, זה לא מה שקורה, מה שקורה הוא שהדיון מתקיים תמיד בוועדה הייעודית,
זה מה שקורה.

מירי רגב:

אם בכלל.

היו"ר יריב לוין:

רק הם לא מתייצבים, כל אחד בא כשבא לו, אז הוא אומר: אני לא אבוא.

ניצן הורוביץ:

זה לא קשור בכלל.

בועז טופורובסקי:

אבל ההחלטה הזאת לא משנה.

היו"ר יריב לוין:

די, באמת.

מירי רגב:

באמת, זו בושה וחרפה. מה אנחנו רוצים?

ניצן הורוביץ:

מה התעוררתם עכשיו גם? מה היה עד עכשיו? לא הסתדרנו? לא טופלו נושאים
אזרחיים באיו"ש? מה זה השטויות האלה?

מירי רגב:

אני אגיד לך מה התעוררנו, ניצן.

ניצן הורוביץ:

זו היתממות. הרי אתם רוצים להכניס את זה, אתם מחפשים כל דרך בשביל להכניס
את זה.

מירי רגב:

ניצן, אני אומרת לך את האמת.

ניצן הורוביץ:

אי אפשר כבר לסבול את ההתנהגות הזאת.

מירי רגב:

אני, כיושבת-ראש ועדת הפנים, במשך שנה לא מסוגלת לטפל בנושאים אזרחיים של
איו"ש.

ניצן הורוביץ:

אתם מבלבלים את המוח, אתם מקשקשים וזו הכול שטות. תגידו את האמת לפחות.
תגידו את האמת. יריב, תגיד את האמת, אתה מעוניין לטשטש את העניין הזה של
יהודה ושמרון, זה הסיפור, לטשטש את העניין.

מירי רגב:

בסדר, אוקיי.

יפעת קריב:

יש לי שאלה ליועצת המשפטית.

מירי רגב:

שיש עתיד יצביעו נגד. נו, באמת.

יפעת קריב:

היועצת המשפטית, סליחה, יש לי שאלה: כזה נושא משמעותי - - -

מירי רגב:

היועצת המשפטית מנהלת את הוועדה.

יפעת קריב:

לא, אני רוצה לשאול שאלה.

מירי רגב:

תשאלי, תשאלי.

יפעת קריב:

אני מתנצלת, כזה נושא משמעותי וחשוב לא צריך לעבור דרך המליאה, לא צריך
לעבור בהצעה לסדר? זה יכול לבוא ככה לוועדת הכנסת?

היו"ר יריב לוין:

זה בדיוק הסמכות שלה.

יפעת קריב:

אני רוצה לשאול את היועצת המשפטית, נו, תנו לי לדבר אתה – או שזה גם אסור
לשאול את היועצת המשפטי על שאלה משפטית?

היו"ר יריב לוין:

את יכולה לשאול הכול, גם מותר לי להציע תשובה.

יפעת קריב:

אז אני מבקשת את התשובה המשפטית של היועצת המשפטית: האם נושא כזה יכול
לעבור בכזאת קלות? זה לא צריך לעבור מליאה? זה לא צריך לעבור הצעה לסדר? זה
לא צריך לעבור איזשהו דיון לפני כן?

ארבל אסטרחן:

אני ארצה לשמוע איך יו"ר הוועדה רוצה לסיכום את הדיון, אבל בעיקרון ועדת
הכנסת היא ועדה - - -

יפעת קריב:

הוא רוצה לסכם את זה בהצבעה, זה די ברור. אז איך אפשר להצביע על נושא שלא
עבר את המליאה בכלל בשום צורה שהיא, על נושא כזה?

ארבל אסטרחן:

זה לא חייב. א', כל ועדות הכנסת יכולות ליזום דיונים בנושאים שבסמכותן.

יפעת קריב:

שמגיעים להצבעה, שמשנים את סדרי העולם פה בבניין?

ארבל אסטרחן:

אני לא חושב שזה משנה את סדרי העולם בבניין הזה, אבל זה בסמכות ועדת הכנסת.

היו"ר יריב לוין:

זה לא משנה את סדרי העולם בבניין.

יפעת קריב:

זה משנה.

היו"ר יריב לוין:

להפך, זה רק מבטיח את זה שביום שתהיי יו"ר ועדה תוכלי לזמן אנשים והם
יגיעו.

ניצן הורוביץ:

אבל אפשר גם היום, זה לא משנה.

מירי רגב:

אי אפשר, זה לא נכון.

היו"ר יריב לוין:

לא, חבר הכנסת הורוביץ, לא, מה לעשות?

ניצן הורוביץ:

לא נכון, זה לא נכון.

מירי רגב:

ניצן, תעבור עם מנהלת הוועדה ותבדוק.

ניצן הורוביץ:

תגידי מה שאת רוצה, תגידו מה שאתם רוצים, זה לא משנה, ארם לא באים מהנימוק
הענייני.

היו"ר יריב לוין:

אז מאיזה נימוק אנחנו באים?

ניצן הורוביץ:

זה משהו טכני - - -

היו"ר יריב לוין:

ואתה בא מהנימוק הענייני. מבחינתך שיזהמו את מי התהום, העיקר שלא יהיה דיון
בזה, נכון?

ניצן הורוביץ:

איך התמודדנו עד עכשיו? מה היה? מה אתה ממציא דברים?

היו"ר יריב לוין:

התמודדנו בקושי רב, בקושי רב התמודדנו. לכן התחבורה הציבורית נראית כמו
שהיא נראית – כי כשמקיימים דיונים בוועדת הכלכלה הם לא באים.

ניצן הורוביץ:

בגלל שאין ועדה בכנסת, בחייך.

היו"ר יריב לוין:

טוב, רבותי, אני - - -

יפעת קריב:

לא, דקה, לא שמענו את התשובה של היועצת המשפטית. שאלתי שאלה, לא קיבלתי
תשובה עדיין.

ארבל אסטרחן:

הכנסת לא מחוקקת שם כי מי שקובע שם זה המפקד הצבאי – זה לא ישנה את העניין.
זה אומר שוועדות – ככל שאני מבינה את זה – שיש להן סמכות לדון בנושאים
מסוימים בשטחי ישראל, כמו שניתנו פה דוגמאות: כלבת, תחבורה - - -

מירי רגב:

נכון, על המסים, על הכלבת, על זיהום המים וכו' – אני יכולה לעשות את זה.

ארבל אסטרחן:

עם רשויות מקומיות, יוכלו אותן ועדות לדון גם בכך.

מירי רגב:

בושה וחרפה.

ארבל אסטרחן:

זה אומר שבאמת משרדי הממשלה, משרד הביטחון - - -

יפעת קריב:

ארבל, התשובה לשאלה ששאלתי?

מירי רגב:

שיש עתיד יצביעו נגד, אני רוצה שיש עתיד יצביעו נגד.

ארבל אסטרחן:

לוועדת הכנסת יש סמכות לדון בחלוקת הסמכויות בין הוועדות.

איילת שקד:

יאללה, יריב, תצביע.

מירי רגב:

בבקשה, יריב, תצביע.

דב ליפמן:

אני רוצים התייעצות סיעתית, בבקשה.

היו"ר יריב לוין:

בסדר, אין בעיה, התייעצות סיעתית שתי דקות, בבקשה.

(הישיבה נפסקה בשעה 10:22 ונתחדשה בשעה 10:24.)

היו"ר יריב לוין:

רבותי, אני עובר להקראת ההצעה. ההצעה היא כדלקמן – תקשיבו טוב כדי שתבינו
על מה אנחנו מצביעים, אנחנו לא מצביעים על הענקת סמכויות שלא קיימות ולא על
שום דבר בכיוון הזה בכלל. ההצעה היא כזאת:

"ועדת הכנסת מבקשת להבהיר כי כל ועדות הכנסת הקבועות הדנות בנושאים המצויים
בתחומי ענייניהן לפי סעיף 100 לתקנון הכנסת והתקדימים, גם בקשר לשטחי יהודה
ושומרון, רשאיות לזמן את כלל הגורמים הנוגעים בדבר, לרבות צה"ל ומערכת
הביטחון, כפי שתמצאנה לנכון, והכללים בדבר חובת התייצבות ומסירת מידע חלים
במלואם גם במקרים אלה".

ניצן הורוביץ:

זה גם המצב היום, אותו דבר.

מירי רגב:

זה לא המצב היום.

ניצן הורוביץ:

בטח שכן.

מירי רגב:

אוקיי, אז תצביעו נגד.

היו"ר יריב לוין:

זה המצב וזה נראה לי ברור מאליו.

מירי רגב:

אז היא הנותנת – אם זה המצב היום היא הנותנת, תצביע בעד.

היו"ר יריב לוין:

מי בעד ההצעה הזו?

יפעת קריב:

רגע, אדוני, אבל יושבים פה אנשים שהם לא חברי ועדה. סליחה, אבל לא כולם
יכולים להצביע, כל מי שיושב פה הוא חבר ועדת הכנסת?

היו"ר יריב לוין:

כולם חברים ורשאים.

יפעת קריב:

אלקין חבר ועדת הכנסת? מירי חברת ועדת הכנסת?

היו"ר יריב לוין:

מירי מחליפה את חבר הכנסת פייגלין.

יפעת קריב:

אז תגיד מי מחליף את מי.

היו"ר יריב לוין:

אל תנהלי לי את הישיבה.

מירי רגב:

יפעת רוצה להחליף אותך.

זאב אלקין:

אני חייב להפתיע אותך – אני חבר ועדת הכנסת.

היו"ר יריב לוין:

רבותי, אנחנו באמצע הצבעה.

אורי מקלב:

תראו איזה שותפים יש לכם בקואליציה – יש עתיד.

היו"ר יריב לוין:

מי בעד? מי נגד?

הצבעה

בעד – 7

נגד – 4

נמנעים – אין

ההחלטה אושרה.

היו"ר יריב לוין:

רבותי, בעד – 7, נגד – 4 , שלושת חברי יש עתיד.

מירי רגב:

יש עתיד נגד מתיישבי איו"ש.

היו"ר יריב לוין:

נמנעים אין. ההחלטה אושרה.

ניצן הורוביץ:

סליחה, אני מבקש רביזיה.

היו"ר יריב לוין:

בקשת רביזיה של סיעות יש עתיד ומרצ תדון בעוד חצי שנה, בשעה 11:00. ישיבה
זו נעולה.

הישיבה ננעלה בשעה 10:30.
