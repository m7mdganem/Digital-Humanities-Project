פרוטוקולים/ועדת הכנסת/7666

ירושלים, י"ט בטבת, תשס"ד

13 בינואר, 2004

הכנסת השש-עשרה נוסח לא מתוקן

מושב שני

פרוטוקול מס' 6

מישיבת ועדת המשנה לתיקון התקנון

יום שלישי, ל' בחשוון התשס"ד (25 בנובמבר 2003), שעה: 16:30

סדר היום: תיקון תקנון הכנסת (המשך)

נכחו:

חברי הוועדה: רשף חן - היו"ר

סגן מזכיר הכנסת, דוד לב

מוזמנים:

יועץ משפטי: אנה שניידר

ארבל אסטרחן

מנהלת הוועדה: אתי בן-יוסף

קצרנית: דרורה רשף

תיקון תקנון הכנסת (המשך)

היו"ר רשף חן:

אני פותח את ישיבת הוועדה. מה היה לנו?

ארבל אסטרחן:

אם אתה זוכר, התבקשנו בפעם הקודמת להכין פירוט של איך זה הולך היום מבחינת
כל הנושא של פרסום סדר היום בשביל הסעיף הרלוונטי.

היו"ר רשף חן:

כן. "סדר יום כללי - כולל את כלל הנושאים שעל סדר היום (הצעת חוק לקריאה
ראשונה, הצעת חוק לקריאה שנייה שלישית, הצעות לסדר שהוחלט לכלול בסדר היום,
אי-אמון, בקשות להחיל דין רציפות). כולל גם 'כותרות' לעניין יום ד' - הצעות
חוק פרטיות לדיון מוקדם, הצעות לסדר ושאילתות.

ביום הישיבה האחרון (בדרך כלל ד') - מונח על שולחן הכנסת לפני תום הישיבה,
לא מופיע במחשב.

בדרך כלל הנושאים יעלו בשבוע שלאחר מכן לפי סדר הופעתם בסדר היום הכללי.

סדר יום שבועי מפורט לפי ימים - מוגש לנשיאות ביום ב' בשעה 12:00. לאחר מכן
עולה לדפוס ומונח למנהלי הסיעות בתאים, ואחר הצהרים מונח על שולחן הכנסת.

סדר יום מפורט של אותו יום - מונח על שולחן הכנסת בתחילת הישיבה, מופיע
במחשב, מפורסם על לוח המודעות שליד המליאה, כולל גם פירוט של הצעות החוק
והשאילתות.

שינויים בסדר היום - לעיתים נעשים באופן מיידי. אם יש תוספת או הרבה
שינויים מניחים על שולחן הכנסת סדר יום מתוקן, מעודכן לאותו יום, ומעדכנים
גם במחשב ועל הלוח. בנוסף - המזכירות משתדלת להודיע טלפונית לח"כים הנוגעים
בדבר" - זאת אומרת, אם זאת הצעת חוק פרטית של מישהו, או משהו כזה, אז
יודיעו לו.

אנה שניידר:

שפתאום מתווספת או משהו.

ארבל אסטרחן:

שאילתות, או הצעה ממשלתית שמישהו רשום לדבר, או שנייה ושלישית.

אנה שניידר:

או ערעור שהתקבל.

היו"ר רשף חן:

עכשיו, מה יש לנו כאן? זאת כבר הצעה?

ארבל אסטרחן:

לא. בסעיף הזה התחלנו ואז אמרנו: למה יום ו' ולא יום ד' והשארנו את זה
לבדיקה.

אנה שניידר:

עכשיו, בכפוף לבדיקה הזאת, נתחיל.

היו"ר רשף חן:

אוקי, הבנו. אז אנחנו מתחילים בעצם מסעיף 56.

ארבל אסטרחן:

כן, ואחר כך צריך לדלג.

היו"ר רשף חן:

"56. יושב-ראש הכנסת יקבע את סדר היום השבועי לישיבות הכנסת, בכפוף לאמור
בפרק זה, והוראות התקנון לעניין סדרי הדיון בנושאים השונים וסדרי עדיפותם,
ויפרסמו לא יאוחר מיום - - -" זה צריך להיות יום ד', נכון?

ארבל אסטרחן:

כן.

היו"ר רשף חן:

יום ד' שלפני אותו שבוע.

"- - - יושב-ראש הכנסת רשאי לעשות שינויים בסדר היום, לגרוע ממנו או להוסיף
לו, ובלבד שיפרסם הודעה על כך לפחות שעה מראש".

ארבל אסטרחן:

אז זה - ראינו שלא.

היו"ר רשף חן:

הוא לא מפרסם מודעה.

ארבל אסטרחן:

אפשר להגיד: מוקדם ככל שאפשר, או - -

היו"ר רשף חן:

רגע, כשעושים את השינוי, יכול להיות מצב שאומרים: טוב, עכשיו עולה נושא חדש
לסדר היום - וזה מייד? אין פער של שעה בין לבין?

ארבל אסטרחן:

זה יכול לקרות. הם אמרו לי שלפעמים המזכיר אומר להם מהמליאה: תתקשרו לחבר
הכנסת זה וזה, תגידו לו שיבוא. משתדלים שלא, אבל לפעמים - השר היה אמור
להשיב והוא לא הגיע. אז מתקדמים לנושא אחר. אין מה לעשות.

היו"ר רשף חן:

"ובלבד שיפרסם הודעה על כך לפחות שעה מראש - - -" או שנמסרה הודעה על כך
לחברי הכנסת הנוגעים בדבר?

ארבל אסטרחן:

לא יקרה מצב שלא יודעים מזה, שפתאום יש נושא עלום שנוסף או הוזז. מי שיש לו
עוזרים שמשתדלים להיות בעניינים - יודע.

היו"ר רשף חן:

מה זאת אומרת? את אומרת שזה יכול להיות מיידי. יכול להיות שעכשיו מעלים
הצעה לחוק שלי.

ארבל אסטרחן:

היא הייתה על סדר היום, היא הייתה - -

היו"ר רשף חן:

לא, היא לא הייתה בכלל על סדר היום.

ארבל אסטרחן:

אז שמו על השולחן תוספת לסדר היום, שמו על הלוח, הודיעו במחשב והרימו
טלפון.

היו"ר רשף חן:

לפחות שעה מראש.

ארבל אסטרחן:

לא תמיד.

היו"ר רשף חן:

יכול להיות שזה קורה מעכשיו לעכשיו? לא יכול להיות.

ארבל אסטרחן:

אם הם לא ישיגו אותך, הם לא יעשו את זה מעכשיו לעכשיו. אבל נניח היו שלושה
נושאים ששר המשפטים היה צריך להשיב ופתאום הוא נתקע, הוא לא הגיע - אז
חייבים פתאום להזיז דברים אחרים.

היו"ר רשף חן:

יכול להיות שיש פרקטיקות שלא צריכות להימשך. לא כל פרקטיקה מתקבלת על הדעת.
אם הייתם אומרים לי שהפרקטיקה מאפשרת להעלות נושא מעכשיו לעכשיו, אז היא גם
בניגוד לתקנון, גם לא מתקבלת על הדעת.

ארבל אסטרחן:

לפי מה שנאמר לי במזכירות, הם משתדלים ככל שניתן בעצמם לדעת - -

היו"ר רשף חן:

מה זה "ככל שניתן"? האם מותר להם עכשיו להעלות הצעת חוק שלי בלי שדיברו אתי
בטלפון ובלי שנתנו לי לפחות שעה התראה? בואו נניח שאנחנו כרגע - -

סגן מזכיר הכנסת דוד לב:

לקריאה ראשונה?

היו"ר רשף חן:

כן.

סגן מזכיר הכנסת דוד לב:

זה לא נעשה בלי תאום עם חבר הכנסת המציע.

ארבל אסטרחן:

בקשר טלפוני.

היו"ר רשף חן:

כי צריך שעה מראש.

סגן מזכיר הכנסת דוד לב:

אנחנו צריכים לתאם את זה אתך. אולי אתה לא בבניין?

ארבל אסטרחן:

הם עושים דברים בתיאום. הם לא ישימו משהו בלי שאתה תדע או בלי שאתה תהיה
מוכן.

היו"ר רשף חן:

אני מציע שנשאיר כך: "ובלבד שיפרסם הודעה על כך לפחות שעה מראש".

אנה שניידר:

צריך לא לגעת בזה בכלל. כרגע לא להתעסק עם זה. אם לא יתעוררו בעיות, שיישאר
ה"לפחות שעה מראש".

סגן מזכיר הכנסת דוד לב:

קח את הסעיף של "קביעת סדר היום השבועי". אם זה סדר היום השבועי שבעיקרון
התפרסם בשבוע שלפני כן, אז זה לא שינוי מעכשיו לעכשיו. איך צץ פה השינוי
מעכשיו לעכשיו? הוא נמצא על סדר היום היומי?

היו"ר רשף חן:

לא. "יושב-ראש הכנסת רשאי לעשות שינויים בסדר היום, לגרוע ממנו - -"

סגן מזכיר הכנסת דוד לב:

איזה סדר יום? תראה את כותרת השוליים פה. "קביעת סדר היום השבועי".

היו"ר רשף חן:

סדר היום השבועי, הפרקים שלו זה הסדר היומי.

סגן מזכיר הכנסת דוד לב:

אז אני אומר שבסדר היום שנקבע בשבוע הקודם, אין שינוי מעכשיו לעכשיו. מעבר
לזה, יש לך את סדר היום היומי.

היו"ר רשף חן:

זה המקום היחיד שבו מדובר על היכולת של יושב-ראש הכנסת לשנות משהו.

סגן מזכיר הכנסת דוד לב:

השאלה היא אם זה המקום.

אנה שניידר:

למה לא?

סגן מזכיר הכנסת דוד לב:

כי את מדברת פה על סדר היום היומי ולא השבועי.

ארבל אסטרחן:

הוא יכול לעשות השינוי גם ביומי.

היו"ר רשף חן:

השבועי מורכב משלושה יומיים.

סגן מזכיר הכנסת דוד לב:

סדר היום השבועי, זה שמתפרסם בסוף השבוע, הוא סדר יום שהוא מחסן נושאים.
הוא אומר: הישיבות תתקיימנה בימים ובשעות אלה ואלה - בדרך כלל השעות
השגרתיות, או אם יש שינוי - ואז זה מתחיל למנות, בדרך כלל לפי הסדר
ההגיוני, קרי: אי-אמון, הודעת ממשלה וכולי, והצעות חוק וכיוצא באלה שאתה
יודע עליהן. זה מונח מקודם.

היו"ר רשף חן:

אוקי. זה חוזר למה שגרם לדבר הזה. בין "ויפרסמו לא יאוחר מיום ד' שלפני
אותו שבוע" ובין: "יושב-ראש הכנסת - -" צריך למלא את התוכן של קביעת הימים.
אז צריך להיות שסדר יום מפורט - וזה גם מבהיר שהשבועי הוא לא מפורט.

סגן מזכיר הכנסת דוד לב:

על הלוח שבכניסה לבניין לא מפרסמים את סדר היום השבועי, מפרסמים את היומי.
למעשה, חבר הכנסת שמגיע למליאה לקראת 16:00, בין אם הוא רואה את זה במחשב,
בין אם על השולחן ובין אם על הלוח, מה שהוא רואה זה מה שיש לפניו היום. הדף
שמתחלף זה הדף היומי.

אנה שניידר:

אז אפשר לעשות, באמת, (א) ו-(ב) ולכתוב : "יושב-ראש הכנסת רשאי לעשות
שינויים בסדר היום, לגרוע ממנו או להוסיף לו, ובלבד שלגבי שינוי בסדר היום
לאותו יום תפורסם הודעה על כך - -

היו"ר רשף חן:

לא משנה, אם זה למחר אז זה 25 שעות. אין בעיה. אבל אנה, בכל זאת אני חושב
שצריך , אם זה הנוהל - מה שיגשר בין הקביעה השבועית הזאת שהיא כללית מאוד
לבין השינויים שבאמת הגיוניים, כמו שדוד אומר, זה שנכניס כאן הוראות
שמבהירות איך נקבע סדר היום היומי. ואז נכניס כאן אחרי ה; ונאמר שסדר יום
מפורט - -

אנה שניידר:

של אותו יום.

היו"ר רשף חן:

לא, סדר יום שבועי מפורט. קודם כל יש לנו סדר יום שבועי מפורט. נכון? בפסקה
השנייה. סדר יום שבועי מפורט יוגש על-ידי יושב-ראש הכנסת לנשיאות עד יום ב'
בשעה 12:00.

ארבל אסטרחן:

הנשיאות מאשרת את זה.

היו"ר רשף חן:

זה לאישור הנשיאות?

אנה שניידר:

כן.

היו"ר רשף חן:

אז יפה. יוגש על-ידי יושב-ראש הכנסת לנשיאות.

אנה שניידר:

המזכירות מביאה את זה.

היו"ר רשף חן:

אבל יושב-ראש הכנסת קובע בעצם. לא?

סגן מזכיר הכנסת דוד לב:

בפתיחת הישיבה של יושב-ראש הכנסת והסגנים, היושב ראש אומר: מה יש לנו
השבוע? יש לנו כך וכך.

היו"ר רשף חן:

הם צריכים לאשר את זה? יש הצבעה?

סגן מזכיר הכנסת דוד לב:

לא. אין הצבעה.

היו"ר רשף חן:

אז זה לא לאישור.

אנה שניידר:

הם מאשרים רק הצעות דחופות לסדר היום.

סגן מזכיר הכנסת דוד לב:

גם את זה לא בהצבעה.

ארבל אסטרחן:

זה לפי סעיף 1 ששם יש סמכות להסיר.

אנה שניידר:

כן. והם מאשרים דיון מהיר בוועדות.

ארבל אסטרחן:

גם בעניין זה יש סמכות נפרדת לנשיאות. פה לא כתוב הנשיאות, פה כתוב - -

היו"ר רשף חן:

אבל סדר היום השבועי המפורט כולל גם את הנושא של ההצעות לסדר, נכון?

אנה שניידר:

גם הצעות לסדר, גם הצעות לדיון מהיר, גם הצעות חוק שיונחו על שולחן הכנסת,
שאנחנו בודקים אם הן אינן גזעניות וכדומה.

היו"ר רשף חן:

ואת כל זה הנשיאות בעצם מחליטה?

אנה שניידר:

כן.

היו"ר רשף חן:

אז אני חושב ש"סדר יום שבועי מפורט ייקבע על-ידי הנשיאות ביום ב' בצהרים".
בלי לכתוב שעה.

ארבל אסטרחן:

היום לא כתוב שזה הנשיאות.

סגן מזכיר הכנסת דוד לב:

לא כתוב שזה על-ידי הנשיאות.

ארבל אסטרחן:

היום הסמכות היא של היושב ראש. הוא מביא את זה בפני הנשיאות.

היו"ר רשף חן:

למשל, לגבי הצעות לסדר?

אנה שניידר:

את זה הוא חייב.

ארבל אסטרחן:

בהוראות הדחופות כתוב מפורש: הנשיאות. כנ"ל לגבי דיון מהיר. כתוב במפורש:
הנשיאות.

היו"ר רשף חן:

אז רק יוגש. לא ייקבע אלא יוגש. בסדר.

"סדר יום שבועי מפורט יוגש לנשיאות עד יום ב' בצהרים". נעזוב על-ידי מי.

ארבל אסטרחן:

ויובא לידיעת חברי הכנסת.

היו"ר רשף חן:

רגע. קודם כל, יוגש לנשיאות עד יום ב' בצהרים.

ארבל אסטרחן:

נחלק את זה: א' יהיה: "היושב ראש ייקבע את סדר היום השבועי לישיבות הכנסת
בכפוף לאמור בפרק זה - - - לא יאוחר מיום ד' שלפני אותו שבוע".

היו"ר רשף חן:

ב': סדר יום שבועי מפורט יוגש לנשיאות. בלשון סביל.

אנה שניידר:

אבל אין לנו מוסד נשיאות.

ארבל אסטרחן:

כתוב: "היו"ר והסגנים" אבל אפשר להכניס גם את הנשיאות.

היה לנו: "הכנסת תבחר את יושב-ראש הכנסת ואת הסגנים" - זה סעיף 2 לתקנון,
זה הסעיף הראשון שלנו. אפשר פה לכתוב: להלן נשיאות הכנסת.

היו"ר רשף חן:

כן. אולי "והם יהוו יחדיו את נשיאות הכנסת". ואז פה, בסעיף ב': "סדר יום
שבועי מפורט - - " זה לא "ייקבע בנשיאות". כי שם בעצם יש עבודה משולבת. יש
דברים בסמכות שלו, יש דברים בסמכות שלהם.

ארבל אסטרחן:

השאלה היא אם הם יכולים לבוא ולהגיד לו: ההצעה הפרטית הזאת לא תעלה השבוע.
זה נותן להם את הסמכות - -

היו"ר רשף חן:

אבל יש דברים שכן.

סגן מזכיר הכנסת דוד לב:

מה שהם קובעים זה את דחיפות ההצעות.

אנה שניידר:

על זה יש סמכות ערעור.

סגן מזכיר הכנסת דוד לב:

ואת הצעות החוק לבדוק שאין בהן דברי גזענות וכולי.

ארבל אסטרחן:

יש שלוש הצעות חוק פרטיות ביום רביעי.

היו"ר רשף חן:

ואם זה ייקבע בנשיאות, מזה נובע שניתנה לנשיאות הסמכות?

ארבל אסטרחן:

שהרוב בנשיאות קבע.

היו"ר רשף חן:

טוב, אז "סדר יום שבועי מפורט יוגש לנשיאות עד יום שני בצהרים".

ארבל אסטרחן:

ויובא לידיעת חברי הכנסת? אולי לא נגיד יום שני, אלא "יוגש על-ידי יושב-ראש
הכנסת לנשיאות עד יום הישיבה הראשון בשבוע.

היו"ר רשף חן:

ויפורסם בסמוך לאחר מכן, אך לא יאוחר מתחילת הישיבה הראשונה באותו שבוע.

ג'. יושב-ראש הכנסת רשאי לעשות שינויים בסדר היום, לגרוע ממנו או להוסיף
לו, ובלבד שיפרסם הודעה על כך מראש או תוך תיאום עם חבר הכנסת הנוגע בדבר.

אנה שניידר:

אפשר לכתוב: זמן סביר או ככל שניתן, או מוקדם ככל שניתן.

סגן מזכיר הכנסת דוד לב:

אל תסבך את הסעיף.

היו"ר רשף חן:

אז תשאיר אותו שעה מראש. אני מניח שמדברים עם חבר הכנסת. אם הוא מסכים, הוא
מוותר על זכותו, לכאורה. האמת היא שזאת לא מדיניות נכונה, לעשות את זה.

ארבל אסטרחן:

משתדלים לא לעשות את זה. לפעמים פתאום השר לא הגיע, צריך להזיז דברים.

היו"ר רשף חן:

בקיצור, בואי נשאיר את זה כך. לא נפתח את תיבת פנדורה הזאת.

ארבל אסטרחן:

אז ג' נשאר כמו שהוא.

היו"ר רשף חן:

נכון. אז מה זה: "לא יחול על הודעת הממשלה לפי סעיף 61"?

סגן מזכיר הכנסת דוד לב:

שהממשלה יכולה בכל עת לבקש להודיע.

היו"ר רשף חן:

ודאי, כי לא צריך בשבילה סדר יום בכלל. אה, הוראה זו מדברת על כל סעיף 56.
לדעתי זה מיותר לגמרי לכתוב את זה. את יודעת מה? זה אמור לחול לא רק על ג',
אלא על הכל.

ארבל אסטרחן:

כן. הם הוסיפו את זה.

אנה שניידר:

כי גם זה מופיע בסדר היום.

ארבל אסטרחן:

סעיף 32 מסמיך את יושב-ראש הכנסת לקבוע שינויים ותוספות בסדר היום, אך לא
אחת התעוררו ויכוחים באשר למועד בו הם רשאים לעשות כן. מוצע לאפשר שינויים
לא יאוחר מאשר שעה מראש.

היו"ר רשף חן:

אז התוספת "שעה מראש" היא בכלל לא המצב הקיים. זו הצעה שלהם.

ארבל אסטרחן:

נכון.

היו"ר רשף חן:

בעצם כל זה לא קיים בכלל.

סגן מזכיר הכנסת דוד לב:

זאת הייתה המציאות.

היו"ר רשף חן:

אז "בלבד שיפרסם הודעה מראש", זה נכון.

ארבל אסטרחן:

אפשר להודיע מראש "מוקדם ככל שניתן". או שבכל זאת אתה רוצה להשאיר שעה
מראש?

אנה שניידר:

ובלבד שיפרסם על כך הודעה מראש.

סגן מזכיר הכנסת דוד לב:

בלי שעה.

ארבל אסטרחן:

אני מוחקת את הסיפא של: "הוראה זו לא תחול על הודעת הממשלה - - " כי גם
בסעיף כתוב שהיא יכולה בכל עת.

היו"ר רשף חן:

בדיוק. זה לא סדר יום, זה מחוץ לו.

ארבל אסטרחן:

הם שמים מודעה עם סדר היום המתוקן, או שהם שמים תוספת ואז כתוב: "תוספת
לסדר היום".

היו"ר רשף חן:

בסדר. נשאיר את זה "ובלבד שיפרסם הודעה על כך מראש".

מה לגבי סדר יום מפורט של אותו יום? מונח על שולחן הכנסת בתחילת הישיבה,
מופיע במחשב, מפורסם על לוח המודעות - כי חלים שינויים?

אנה שניידר:

לא. זה כדי שחבר כנסת יידע ביום ג' מה צפוי.

סגן מזכיר הכנסת דוד לב:

למשל, אם הייתה לך כותרת: הצעות לסדר יום או הצעות חוק פרטיות - שם אתה
מקבל את הפרוט.

היו"ר רשף חן:

ביום שני כבר פירטנו. ואז מתפרסם לוח שבועי, לכאורה, כולל את כל הימים,
והוא כבר מפורט. אם לא חלו שינויים לא צריך לעשות יותר כלום. לא צריך לעשות
יומי, נוסף, כי כבר יש לי את היומי.

סגן מזכיר הכנסת דוד לב:

אם אין שינוי לגבי הפירוט היומי שבשבועי, זה בסדר.

היו"ר רשף חן:

ואם חל שינוי - כבר אמרנו שצריך לפרסם מודעה. השאלה היא אם אני עושה את זה
בצורה כזאת, בצורה אחרת. זה לא כל כך משנה. לא צריך סעיף בעניין הזה.

כינוס ישיבה דחופה טיפלנו כבר בשבוע שעבר. סדרי קביעת סדר היום.

ארבל אסטרחן:

הניסוח פה הולך: "בשני הימים הראשונים" ו"ביום האחרון" ומה קורה כשיש פחות
משלוש ישיבות בשבוע? ועוד שינוי שעשיתי פה זה שהעברתי את כל מה שהוא 34.

היו"ר רשף חן:

בואי נקרא את סעיף 32 א' (מקריא את הסעיף).

ארבל אסטרחן:

אבל לא התייחסנו לכוכבית של 56, שמשאירים אותה.

היו"ר רשף חן:

כן. את זה צריך להשאיר.

אנה שניידר:

פה יש לנו ויכוח עקרוני עם יושב-ראש הוועדה, חבר הכנסת רוני בר-און. הוא לא
מעוניין בשום כוכבית כי הוא טוען שפה זה דבר חקיקה ולא צריך כוכבית.

היו"ר רשף חן:

האמת היא שאני נוטה להסכים אתו.

אנה שניידר:

אני מסכימה אתו עד כמה שאפשר, אבל יש דברים שאני חושבת שצריכים להיות
מובאים לידיעתם של חברי הכנסת בפורמט של התקנון - לא כחלק ממעשה החקיקה.
כלומר, שהדבר הזה לא יופיע על שולחן מליאת הכנסת כאשר יופיע כל התקנון הזה
לאישור, אבל כשאנחנו נוציא אחר כך את החוברת הזאת, נוסיף את זה כמידע שמקל
על העבודה.

היו"ר רשף חן:

אני מציע להשאיר את ה"לפחות שעה מראש", כדי שלא תתעורר שאלה - אם אנחנו
כותבים "שיפרסם על כך הודעה מראש", אנחנו מזמינים את הוויכוח של מה זה זמן
סביר. בהחלט יכול להיות שמישהו יגיד שזמן סביר זה יותר משעה. זו לא טענה
בלתי מתקבלת על הדעת להגיד, למשל, שחבר כנסת צריך זמן סביר, זמן שיאפשר לי
להגיע - אפילו אם צריך להיות בתוך הבניין - וכולי.

סגן מזכיר הכנסת דוד לב:

זה בדיוק מה שכתוב בכוכבית: שצריך להיות בבניין.

היו"ר רשף חן:

אני חושב ששעה מראש זה סביר. ולכתוב גם: "על-ידי הנחה על שולחן חברי הכנסת
או בכל דרך אחרת". כי אז זה מבהיר שאם הוא הניח על שולחן חברי הכנסת שעה
מראש, הוא יצא ידי חובתו, אנחנו מייתרים את ההערה של הבג"ץ.

ארבל אסטרחן:

הרי התקנון הזה יפורסם ברשומות ויונח על שולחן הכנסת לאישור. לא היו בכלל
בעניין הזה הערות. אבל, מה שאנחנו מבקשים הוא שכשאנחנו נוציא את זה בפורמט
של החוברת שאתה מוציא, כן יהיו הפניות לעתירות רלוונטיות, לתקדימים וכולי.

היו"ר רשף חן:

אם אין ברירה אז אין ברירה. אבל, אם אנחנו כותבים את מה שאני הצעתי, שצריך
לפרסם את זה שם או שאתם רוצים לכתוב: חצי שעה מראש - נקבע זמן - אנחנו זמן
ומגדירים את האופן. ואז, הבג"ץ הזה הפך להיות לא רלוונטי, כי התקנון נתן את
התשובה בצורה הכי ברורה שיכולה להיות. הוא לא רלוונטי יותר.

לכן, השאלה שלי אחרת: אם הנוסח יהיה כפי שאני הצעתי, לפחות x זמן מראש, חצי
שעה, שעה, או מה שנקבע, בהנחה על שולחן חברי הכנסת או בכל דרך אחרת, ומחר
בבוקר יבוא פלוני ויגיד: לא ידעתי, לא זה. את תשתמשי בבג"ץ או תשתמשי
בתקנון?

ארבל אסטרחן:

אני כמובן אשתמש בסעיף.

היו"ר רשף חן:

אז זה עונה על השאלה, אז לא צריך את הבג"ץ. כי זה בעצם מה שאנחנו מנסים
לעשות. אז אנחנו אומרים: "בלבד שיפרסם על כך הודעה לפחות שעה מראש".

ארבל אסטרחן:

אני רק אוודא עם המזכיר, אם הוא חושב שזאת הוראה שהם יוכלו לעמוד בה.

היו"ר רשף חן:

בסדר. ועל ידי הנחה על שולחן חברי הכנסת או בדרכים אחרים?

אנה שניידר:

לא צריך לומר. יש לנו הגדרה של פרסום בכל מיני העתקים. לפרסם זה בכל דרך
יעילה.

סגן מזכיר הכנסת דוד לב:

יצאת ידי חובה שעשית את זה שעה קודם, יבוא חבר הכנסת ויגיד: "אבל אני לא
הייתי, הודעת לי שעה אבל אני יצאתי". אומר לו הבג"ץ: כל זמן שהמליאה
מתקיימת, אתה בכלל להיות בכנסת.

היו"ר רשף חן:

אנחנו חוזרים לסדרי קביעת סדר היום. "בשבוע הכולל יותר משני ימי ישיבות,
ייקבע סדר היום לישיבות הכנסת בשני ימי הישיבות הראשונים של השבוע, על-ידי
יושב-ראש הכנסת על-פי הצעת הממשלה".

ארבל אסטרחן:

אולי לא צריך את "יושב-ראש הכנסת", כי אמרנו את זה בסעיף 56.

היו"ר רשף חן:

נשאיר את זה בשביל הכבוד. "כן יכלול יושב-ראש הכנסת בסדר היום של ימים אלה,
כל נושא שסעיף קטן (ב) אינו חל עליו, ובלבד שלהצעות הממשלה תינתן עדיפות".

"יום הישיבה האחרון של הכנסת בכל שבוע יוקדש לדיון בהצעות לסדר היום
ובהצעות חוק של חברי הכנסת המובאות לדיון מוקדם, על-פי סדר שקבעה נשיאות
הכנסת. ואולם רשאית הנשיאות לקבוע לדיון זה מועד אחר באותו שבוע, או בשבוע
שלאחריו, והודעה על כך תינתן לחברי הכנסת". זו הנשיאות? זה לא היושב ראש?

כל הנושא של שבוע בן-יומיים לא קיים פה, בעצם, בתקנון הקיים?

ארבל אסטרחן:

נכון.

יש פה עכשיו איזו סתירה, שבסעיף 56 החדש שלנו היושב ראש הוא זה שקובע
ובסעיף 58 (ב) פתאום הכנסנו את הנשיאות. איך היא הגיעה לכאן בכלל?

היו"ר רשף חן:

נכון. "יום הישיבה האחרון של הכנסת בכל שבוע יוקדש לדיון בהצעות לסדר היום
ובהצעות חוק של חברי הכנסת - -" זה ברמת סדר יום שבועי. מה שנקבע ביום ד',
את זה קובע היושב ראש - "על-פי סדר שקבעה נשיאות הכנסת".

סגן מזכיר הכנסת דוד לב:

הטבלה שקובעת את הסדר, את מי שחושבים עליו מראש, מובאת בפני חברי הנשיאות.

אנה שניידר:

מודיעים להם.

ארבל אסטרחן:

זה מה שהוספנו שהוא מוגש על-ידי יושב-ראש הכנסת לנשיאות.

היו"ר רשף חן:

אני חושב שב"סדר יום מפורט יוגש על-ידי היושב ראש לנשיאות", שם צריך לכתוב:
"הנשיאות תקבע את ההצעות הדחופות שיועלו לסדר - - "

אנה שניידר:

יש לזה סעיף נפרד.

ארבל אסטרחן:

יש לנו פרק על סדר יום ושם יש הצעות דחופות לסדר יום.

סגן מזכיר הכנסת דוד לב:

זה תיקון "level", העניין הזה של הסגנים, כי הם עושים פה התאמה לעניין של
קביעת מועד אחר לדיון בהצעות של חברי הכנסת, שזה נעשה על-ידי יושב-ראש
הכנסת והסגנים. אז הם אומרים שגם הבסיס נעשה על-ידי יושב-ראש הכנסת
והסגנים. זה לא היה במקור.

ארבל אסטרחן:

היום, בפועל, מי שקובע את סדר היום וגם את הסדר בפנים זה יושב-ראש הכנסת.

סגן מזכיר הכנסת דוד לב:

זו תוספת.

היו"ר רשף חן:

לא לעשות את זה. אנחנו מפנימים את המצב הקיים.

"יום הישיבה האחרון של הכנסת בכל שבוע יוקדש לדיון בהצעות לסדר היום
ובהצעות חוק של חברי הכנסת המובאות לדיון מוקדם - - " מוחקים את: "על-פי
סדר שקבעו" וכולי, ואולם רשאי היושב ראש לקבוע לדיון זה מועד אחר באותו
שבוע, או בשבוע שלאחריו, והודעה על כך תינתן לחברי הכנסת.

ארבל אסטרחן:

מה קורה אם יש בשבוע הזה יומיים?

היו"ר רשף חן:

רגע. (ג) אומר: "הוראת סעיף קטן (ב) לא תחול בשבוע שדנה בו הכנסת בתקציב
המדינה ובחוקים הנלווים לו". למה החוקים הנלווים לו בירוק?

אנה שניידר:

כי זה חוק ההסדרים. זה חדש.

היו"ר רשף חן:

זה מתאר מצב קיים בפרקטיקה?

ארבל אסטרחן:

כן.

היו"ר רשף חן:

אז לא צריך צבע ירוק.

היו"ר רשף חן:

אין התייחסות לשבוע של יומיים בהמשך?

ארבל אסטרחן:

לא.

אנה שניידר:

מה אתם עושים בשבוע כזה?

סגן מזכיר הכנסת דוד לב:

אין כלל ברזל בעניין הזה. אני חושב שצריך לקבוע שאם זה, נניח, שלישי ורביעי
או שני ורביעי, להשאיר את יום רביעי כיום חברי הכנסת.

ארבל אסטרחן:

ואם זה שני שלישי?

סגן מזכיר הכנסת דוד לב:

אז ממשלה.

ארבל אסטרחן:

אז צריך להגיד ימים ב ו- ג'. לא צריך להגיד היום הראשון או השני.

אנה שניידר:

את זה צריך להשאיר לסמכות שיורית כזאת של יושב-ראש הכנסת ושל הנשיאות. מה
עושים בשבוע כזה.

סגן מזכיר הכנסת דוד לב:

האמת היא שהפרקטיקה תכתיב את זה. אני אגיד לך מדוע: אם זה ימים שני ורביעי,
אז יש זמן ביום שני לכנס נשיאות, להודיע לממשלה, להתכונן וכולי. אם זה
שלישי ורביעי זה קצת בעיה עם הצעות חוק פרטיות.

ארבל אסטרחן:

השאלה היא אם אפשר להגיד: בימים ב', ג', יחול א', ביום ד' יחול ב' ואז לא
משנה כמה ימים יש באותו שבוע. האם זה נכון?

היו"ר רשף חן:

לא, אני לא חושב שזה נכון. אני חושב שצריך להשאיר שיקול דעת ליושב ראש
הכנסת. השאלה היא אם ניתן, ניסוחית, ברגע שאמרנו ב-56 שיושב ראש הכנסת יקבע
את סדר היום, 58(א) החלנו אותו רק על ימים שבהם יש יותר משני ישיבות, האם
זה לא מחזיר אותו, בשבוע ש-58(א) לא חל בו, ל-56? יושב-ראש הכנסת יקבע לפי
שיקול דעתו.

ארבל אסטרחן:

אז מה אנחנו עושים עם 58?

היו"ר רשף חן:

58 חל.

ארבל אסטרחן:

אז להשאיר את זה ככה, כמו שזה? האם פה לא צריך להגיד: בשבוע הכולל יותר
משני ימי ישיבות?

היו"ר רשף חן:

תגידו לי אתם. יכול להיות מצב שבשבוע שהוא לא שבוע תקציב, לא יהיו בכלל
הצעות חוק פרטיות והצעות לסדר, אלא רק הצעות ממשלה?

סגן מזכיר הכנסת דוד לב:

יכול להיות, אבל חברי הכנסת לא אוהבים את זה.

היו"ר רשף חן:

אני חבר כנסת. למה שנסכים לזה? יש לפעמים שבוע של יום אחד? אפשר לעשות פה
סעיף - אולי בסעיף ב' - לפתוח אותו "בשבוע הכולל יותר משני ימי ישיבות".

אנה שניידר:

אז אפשר לעשות את זה 1 ו-2.

היו"ר רשף חן:

יכול להיות מצב שהכנסת תשב שלישי, רביעי חמישי או ראשון, שני שלישי.

אנה שניידר:

אני מציעה שתכניס פה סעיף כללי - -

ארבל אסטרחן:

על שבוע שיש בו פחות משלושה ימים.

סגן מזכיר הכנסת דוד לב:

כן. אם אתה הולך לפי 32(ב), אז בכלל לא מעניין כמה ימים יש באותו שבוע.

ארבל אסטרחן:

ישיבה אחת לשבוע ביום האחרון שבו.

סגן מזכיר הכנסת סגן מזכיר הכנסת דוד לב:

כן. התקנון כאילו קובע שביום האחרון זה הצעות חוק פרטיות והצעות לסדר היום.

היו"ר רשף חן:

את יכולה להוסיף סעיף ח', שאומר: הוראות סעיף זה יחולו בשבוע הכולל יותר
משני ימי ישיבות, בכל מקרה אחר תקבע נשיאות הכנסת את סדר היום לפי שיקול
דעתה.

סגן מזכיר הכנסת דוד לב:

אם אתה תשאיר את הסעיף לפי התיקון הזה "יום הישיבה האחרון של הכנסת - -"
וכולי. כלומר, יכולים להגיד: בשבוע שיש בו רק שני ימים היום האחרון לא יהיה
זה, אלא אנחנו דוחים את הצעות החוק וההצעות לסדר לשבוע הבא.

היו"ר רשף חן:

כן, אבל מה עם הצעות הממשלה? האם אני חייב, לכאורה, לתת להם שני ימים? לפי
58(א) כמה ימים אני חייב לתת לממשלה? אחד, שניים, בכלל לא? בשבוע שיש בו רק
שני ימים.

סגן מזכיר הכנסת דוד לב:

בשבוע כזה 58(א) לא חל.

היו"ר רשף חן:

אבל מה כן חל?

אנה שניידר:

לכן צריך להוריד פה את "בשבוע הכולל יותר משני ימי ישיבות", וזה יהיה ברור
שזה שבוע שכולל יותר משני ישיבות. איך זה יהיה ברור? יתווסף סעיף קטן (ח)
שאומר: "הוראות סעיף זה יחולו לגבי שבוע שכולל יותר משתי ישיבות ובכל מקרה
אחר נשיאות הכנסת, לפי שיקול דעתה, רשאית לקבוע את סדר היום".

היו"ר רשף חן:

נשיאות או יושב-ראש? למי הסמכות? היושב ראש קובע את סדר יומה של הכנסת, כבר
אמרנו.

ארבל אסטרחן:

כבר אמרנו שהכנסת תקיים ישיבות בימים ב', ג' ו-ד'. זאת אומרת: אם עושים
ישיבה ביום א' או ביום ה' זו כבר ישיבה נוספת. ואז יש לנו את 58(ז) הקטן,
החדש: "קבע יושב-ראש הכנסת ישיבה נוספת - - יקבע את סדר יומה".

סגן מזכיר הכנסת דוד לב:

זה בסדר, כי זה מדבר על דברים מיוחדים. השאלה היא מה קורה כשיש לך ב'ו-ג',
או ב' ו-ד' או ג' ו-ד'.

היו"ר רשף חן:

אני חושב שצריך להיות סעיף שאומר: במצב הזה או היושב ראש או הנשיאות פשוט
קובעים.

ארבל אסטרחן:

51 היום אומר לנו: הכנסת תקיים ישיבות בימים ב', ג', ו-ד'. אז אפשר
להפנות - - . ואחר כך כתוב: "יושב-ראש הכנסת רשאי לקבוע, באישור ועדת
הכנסת, את מספר הישיבות, הוא רשאי לקבוע ישיבה נוספת בזמניה. אם באחד הימים
האמורים ואם ביום חול אחר".

היו"ר רשף חן:

הוא יכול גם לבטל ימים.

ארבל אסטרחן:

כשהוא קבע, הוא יקבע את סדר היום.

היו"ר רשף חן:

מה אם ימים ב', ג' ו-ד' זה ראש השנה, יום כיפור ופסח?

ארבל אסטרחן:

כתוב לך: הוא קבע ישיבה נוספת, הוא יקבע את סדר יומה.

היו"ר רשף חן:

אבל אם הוא לא קבע? אם הוא קבע א', ד' ה' - חלה סיטואציה אחת, כי יש שלושה
ימים ואז הסעיף הזה חל. אם הוא קבע רק א', ה' - זה סיפור אחר.

אנה שניידר:

ואם הוא לא קבע כלום נשארה רק ישיבה של יום ד'.

היו"ר רשף חן:

את רוצה לעשות הבחנה, בעצם, בין מצב שבו יש שבוע של שני ימים ומצב שבו יש
שבוע של שלושה ימים. הסעיף הכללי הוא שבוע של שלושה ימים, ולדעתי צריך
להיות בו סעיף ח' שאומר: רבותי, כל מה שאנחנו רואים כאן מתייחס למצב
הנורמלי, לשבוע של שלושה ימים.

ארבל אסטרחן:

אז א' יגיד: "סדר היום לישיבות הכנסת בשני הימים הראשונים של השבוע ייקבע
על ידי היושב ראש על פי הצעת הממשלה", ב' יגיד: "יום הישיבה האחרון של
הכנסת בכל שבוע יוקדש - - -" ו –ח' יגיד:"יתקיימו פחות משלושה ימי ישיבות
בשבוע - - -

היו"ר רשף חן:

זה לא מבהיר את זה מספיק. תגידי: "הוראות סעיף זה לא יחולו בשבוע בו
יתקיימו פחות משלושה ימי ישיבות, שאז תקבע נשיאות הכנסת את סדר היום לפי
שיקול דעתה".

אני רוצה לראות אם סעיף ח' מתאים לכל שאר הסעיפים. לגבי סעיף ג' אין לי
בעיה עם סעיף ח'. לגבי סעיף ד' – כל מה שצריך להיות פה זו הוראה שאומרת:
אין האמור בהוראות סעיף זה כדי למעט מזכותו של יושב ראש הכנסת להוסיף - - -

ארבל אסטרחן:

אז מוצה - - -

היו"ר רשף חן:

מוצה זה מצוין. זה נכון, מוצה זה הכי טוב. סעיף ה': "לבד מזכותה למסור
הודעה בכל עת – אני רוצה להוסיף פה: מחוץ לסדר היום.

אנה שניידר:

המילים "בכל עת" כוללות את "מחוץ לסדר היום".

היו"ר רשף חן:

אני רוצה להוסיף את זה כדי להבהיר את הפלוגתא שהייתה, כנראה, בוועדת יצחק
לוי, האם צריך להוסיף את זה לסדר היום או לא, צריך לפרסם מודעה או לא. אם
אנחנו כותבים "מחוץ לסדר היום", אז ברור שלא צריך לפרסם את זה בסדר היום.

ארבל אסטרחן:

אפשר להוסיף את זה בסעיף 61ב.

אנה שניידר:

"מבלי שתיכלל בסדר היום".

היו"ר רשף חן:

אז נוסיף שם: "הודעה - - - מבלי שתיכלל בסדר היום". וכאן (ה) "לבד מזכותה
למסור הודעה בכל עת, לפי סעיף 61ב', רשאית הממשלה לבקש לשבץ סעיף בסדר היום
של יום הישיבה האחרון בשבוע. סעיף זה יידון לאחר גמר הדיון בהצעות לפי סעיף
קטן (ב)".

(ו) "תשובות לשאילתות יכול שיינתנו בכל אחת מהישיבות.

(ז) "קבע יושב ראש הכנסת ישיבה נוספת לפי סעיף 51 (ב), יקבע את סדר יומה.

ואז הוספנו: (ח) "הוראות סעיף זה לא יחולו בשבוע בו יתקיימו פחות משלושה
ימי ישיבות, שאז תקבע נשיאות הכנסת את סדר היום לפי שיקול דעתה.

אנה שניידר:

אני מציעה לבטל את סעיף קטן (ג) ולהוסיף אותו כסיפא לסעיף קטן (ב) ואז
המספור ישתנה והסעיף האחרון יהיה סעיף (ז), שיגיד ש"הוראות סעיף זה לא
יחולו בשבוע בו יתקיימו פחות משלושה ימי ישיבות, שאז תקבע נשיאות הכנסת את
סדר היום לפי שיקול דעתה".

היו"ר רשף חן:

אוקי.

ארבל אסטרחן:

סעיף 59 אושר בפעם שעברה. כולו.

היו"ר רשף חן:

גם 60?

ארבל אסטרחן:

דיברנו עליו בפעם שעברה.

היו"ר רשף חן:

61?

ארבל אסטרחן:

דיברנו.

היו"ר רשף חן:

ועכשיו הוספנו את התיקון האחרון.

ארבל אסטרחן:

אני סימנתי עד איפה. אבל יש שם עניין אחד בכחול. בסעיף 62, אחרי (א).

היו"ר רשף חן:

התאמה לחוק יסוד: הממשלה החדש. האם להתייחס למכתב ההסכמה? מה זה?

ארבל אסטרחן:

יש לנו היום חוק יסוד: ממשלה, חדש, האם צריך להתייחס אליו בתקנון? רציתי
לדעת מהמזכיר או סגן המזכיר האם התעוררו שאלות לגבי כתב ההסכמה. כי סעיף 28
לחוק החדש אומר: "חבר כנסת פלוני שהסכים לכך בכתב". זה הכל. האם התעוררו
בעיות שמחייבות איזושהי קביעה בתקנון? כי הוא לא מתייחס לזה בכלל.

היו"ר רשף חן:

אני חושב שצריך לפתוח את סעיף 62 א ולכתוב: "בכפוף להוראות חוק יסוד:
הממשלה - - -".

ארבל אסטרחן:

השאלה היא אם צריך לעשות איזשהן תוספות בתקנון? היום חוק היסוד הוא מאד
מתומצת. האם צריך להרחיב אותו?

אנה שניידר:

אני אתן דוגמה: מתי מגישים בקשות לאי-אמון? ביום רביעי?

סגן מזכיר הכנסת סגן מזכיר הכנסת דוד לב:

השאלה היא מה את עושה עם קריאה שלישית ביום שלישי בשעה 20:00 בערב, כאשר
באה זהבה גלאון ואומרת: סיעת מרצ רואה בזה אי אמון בממשלה. ואז מתחילים
לצעוק: מי המועמד לראשות הממשלה? לכן, כל זה צריך לדעתי להיות כתוב במפורש.

אנה שניידר:

השאלה שלי היא אחרת, האם לבקשה מסודרת שביום רביעי מגישים אותה, האם צריך
לצרף לה את מכתב ההסכמה?

סגן מזכיר הכנסת דוד לב סגן מזכיר הכנסת דוד לב:

לדעתי כן.

ארבל אסטרחן:

אז זה בדיוק מה שרציתי לדעת.

אנה שניידר:

כי זה לא כתוב בחוק היסוד.

סגן מזכיר הכנסת דוד לב:

לדעתי כן.

היו"ר רשף חן:

אוקי. סעיף (ג). "בהצעה להביע אי אמון בממשלה יש לציין את עילת ההצעה ולצרף
אליה הסכמה בכתב כאמור בסעיף 28 לחוק היסוד". ואז באמת – לא צורף, לא צריך
להעלות את זה לסדר היום.

אנה שניידר:

כי לא רוצים שישלפו את זה ברגע האחרון.

ארבל אסטרחן:

זה פותר כשזה הוגש מראש. זה לא פותר את המצב שדוד אמר, שהם בסוף דיונים.

היו"ר רשף חן:

גם שם הם צריכים לציין את עילת ההצעה. הוא עדיין צריך לציין את זה. הם לא
צריכים בכל מקרה להגיש את זה בכתב?

סגן מזכיר הכנסת דוד לב:

הם קמים ואומרים.

היו"ר רשף חן:

השאלה היא אם זה לא נכון לדרוש את זה בכתב.

ארבל אסטרחן:

עד היום לא דרשו בכתב.

היו"ר רשף חן:

עכשיו צריך את זה. צריך כתב ההסכמה שלו.

סגן מזכיר הכנסת דוד לב:

נכון.

היו"ר רשף חן:

סעיף (ג) חל על שני סוגי ההצעה. אז צריך להיות כך: "בהצעה להביע אי-אמון
בממשלה בדרך של הצעת סעיף לסדר היום יש לציין את עילת ההצעה - - -".

עכשיו סעיף קטן חדש, אולי (ג)(1): "להצעה להביע אי-אמון בממשלה יצורף מכתב
הסכמה כאמור בסעיף כך וכך.

ארבל אסטרחן:

בעצם לא אמרנו הרבה כי זה נאמר כבר בחוק היסוד.

סגן מזכיר הכנסת דוד לב:

תראה, הנושא של האי-אמון הפך להיות פרובלמטי מהרגע שבו קמו חברי כנסת
והתחילו לצעוק "אי-אמון" וכולי.

ארבל אסטרחן:

בסוף כתוב שיתקיים דיון מהותי. החלטנו שיתקיים דיון מהותי בכל נושא
האי-אמון והשימוש בו לשם דחיית הצבעות.

היו"ר רשף חן:

מה יש פה לקיים דיון מהותי?

סגן מזכיר הכנסת דוד לב:

אני אגיד לך מדוע. למשל, מהי עמדת הממשלה. אתה אומר: אני מגיש אי אמון –
אתה הגשת הצעת חוק פרטית וזהבה גלאון תראה בהצבעה בקריאה שלישית הצבעת
אי-אמון בממשלה. צריך לוודא את עמדת הממשלה – היא בעד החוק, נגד החוק. מה
עניין החוק שלך לעניין האי-אמון בממשלה?

היו"ר רשף חן:

אוקי. אז בכפוף לזה – סעיף (ג) אפשר לכתוב: הצעה להביע אי-אמון בממשלה תוגש
בכתב - - -

סגן מזכיר הכנסת דוד לב:

רגע. אי-אמון בחקיקה צריך להיות רק בהצעות חוק ממשלתיות ולא בהצעות חוק
פרטיות.

היו"ר רשף חן:

זה כבר נושא שחורג מהמנדט שלנו. אני רוצה להישאר בתוכו.

ארבל אסטרחן:

היום זה לא בכתב.

היו"ר רשף חן:

מה הבעיה שזה כן יהיה בכתב?

ארבל אסטרחן:

עד שזה יהיה בכתב כבר יצביעו.

סגן מזכיר הכנסת דוד לב:

תגישי את זה מראש, מה הבעיה? תגידי מראש, שאת תראי בהצעה הזאת הצבעת
אי-אמון. אני אגיד לך מדוע. מי מגיש את זה? סיעה. רק יושב ראש הסיעה?

ארבל אסטרחן:

לא.

סגן מזכיר הכנסת דוד לב:

מה זה לא? אני חבר כנסת אחד מתוך 19, לא נראה לי חוק מסוים, אני אומר: אני
רואה בזה אי-אמון. הלוא הייתה זילות מסוימת של האי-אמון.

היו"ר רשף חן:

אתם רוצים לעזוב את זה ולעשות דיון מהותי?

אנה שניידר:

כן. בואו נעזוב את זה.

סגן מזכיר הכנסת דוד לב:

כן.

ארבל אסטרחן:

אבל בואו רק נוסיף שני דברים שאתה אמרת, כי הם נכונים: בהצעה להביע
אי-אמון - - -

היו"ר רשף חן:

יש לציין את עילת ההצעה.

ארבל אסטרחן:

כן. את זה תיקנתי. וכאן "להצעה להביע אי-אמון בממשלה תצורף הסמכה בכתב של
חבר הכנסת - - -"

היו"ר רשף חן:

זה חייב להיות. זה על פי חוק, ועל השאר אנחנו נעשה דיון.

אנחנו עוברים לעמוד 30: "סדר-היום בכנס מיוחד של הכנסת". וזה מתאים לסעיף
37.

"עשרים וחמישה חברי הכנסת הדורשים לכנס כנס מיוחד של הכנסת, בהתאם לסעיף
9(ב) לחוק הכנסת, רשאים לפרט בדרישתם נושא אחד או שני נושאים לסדר יומו של
הכנס המיוחד. יושב ראש הכנסת יעמיד את הנושא או הנושאים על סדר יומו של
הכנס המיוחד, כהצעות לסדר היום". זה הנוהג, נכון?

ארבל אסטרחן:

לא, היום זה הצעות דחופות לסדר היום.

סגן מזכיר הכנסת דוד לב:

כן. רואים אותן כהצעות דחופות לסדר היום, אם כי נותנים עשר דקות לדובר.

ארבל אסטרחן:

ההצעה של יצחק לוי, היא שזה יהיה הצעות לסדר היום ולא הצעות דחופות.

היו"ר רשף חן:

ואז מה?

ארבל אסטרחן:

הפרוצדורה שונה.

היו"ר רשף חן:

זה יורד להם מהמכסה?

סגן מזכיר הכנסת דוד לב:

מאיזה מכסה, של מי, תוריד?

היו"ר רשף חן:

הרי במהות זו הצעה דחופה. מה הנוהל של סדר הדוברים?

סגן מזכיר הכנסת דוד לב:

הצעה דחופה. אחד נואם, הממשלה משיבה, יש אפשרות להצעות אחרות.

היו"ר רשף חן:

אז לא צריך להיות כהצעות לסדר היום, אלא כהצעות דחופות לסדר היום.

ארבל אסטרחן:

מה קורה, למשל, אם רוצים לדון בהצעת חוק?

סגן מזכיר הכנסת דוד לב:

רק לפי בקשת הממשלה. אז כן.

היו"ר רשף חן:

אז אולי צריך להבהיר כאן: למעט הצעות חוק.

אנה שניידר:

אנחנו אומרים היום שאפשר. הכנסת לא חדלה להתקיים בתקופת הפגרה.

היו"ר רשף חן:

זאת אומרת, 25 חברי כנסת יכולים לבקש להניח הצעת חוק?

אנה שניידר:

לא מקובל לעשות את זה, אבל אפשר. זה קרה פעם אחת, זה בדרך כלל על פי דרישת
הממשלה.

ארבל אסטרחן:

יש לנו רשימה של הדוגמאות.

זה ה (ה) החדש. אז אולי נקרא ואחר כך נראה.

היו"ר רשף חן:

בסדר. "מדרשו עשרים וחמישה חברי הכנסת לכנס את הכנסת, אין הם יכולים לבקש
העלאת נושאים נוספים באותו כנס מיוחד. אין באמור כדי למנוע מעשרים וחמישה
חברי כנסת אחרים לדרוש כינוס מיוחד באותו מועד ולפרט בדרישתם נושא אחד או
שניים שאותו הם מבקשים להעלות, ובלבד שהכנסת לא תדון בנושא שהעלאתו אינה
נתמכת על יד עשרים וחמישה חברי כנסת".

אנה שניידר:

יש כוכביות כאן.

היו"ר רשף חן:

אני לא מבין למה ה"בלבד" הזה. זה לא ברור? מאיזה שנה זה?

אנה שניידר:

64. אולי נשפר את זה.

היו"ר רשף חן:

אוקי. אז (ב) ברור.

(ג) "בכנס מיוחד של הכנסת לפי סעיף זה, ינמק חבר כנסת אחד בלבד כל נושא
שפורט בדרישה". ברור.

(ד) "דרשו עשרים וחמישה חברי הכנסת לכנס כנס מיוחד של הכנסת לדיון בהצעה
להביע אי אמון לממשלה, יקבע יושב ראש הכנסת את הכנס המיוחד במועד שלא יקדם
משבוע ולא יאוחר משבועיים מיום הבקשה".

סגן מזכיר הכנסת דוד לב:

הנוהג הוא שאין אי-אמון בפגרה.

ארבל אסטרחן:

ואז אמר היועץ המשפטי הקודם לכנסת – וזה נאמר מאז שוב – שהכנסת לא מפסיקה
לעבוד. ברגע שיש מספר חברי כנסת שדורשים את זה, אי אפשר למנוע את זה.

היו"ר רשף חן:

השאלה אם שבוע זה מספיק.

ארבל אסטרחן:

עד לפני כמה שנים היה צריך שלושים ח"כים כדי לכנס את הפגרה.

סגן מזכיר הכנסת דוד לב:

בסיטואציה הזאת כל שבוע יהיה אי-אמון. ביום שבו תהיה הצבעה על אי-אמון,
תוגש הבקשה לאי-אמון הבא.

היו"ר רשף חן:

נכון, הם יכולים לדרוש עוד פעם ועוד פעם.

סגן מזכיר הכנסת דוד לב:

כל שבוע אי-אמון בפגרה.

היו"ר רשף חן:

זו צרה. בפגרה גם אנשים נוסעים באמת לחו"ל, חלקם במשלחות רשמיות.

אנה שניידר:

צריכים גם לקחת בחשבון שהכנסת לא חדלה להתקיים ואולי, במסגרת הדיון על
הצעות אי-אמון, אפשר להתחיל לחשוב על מכסות, לפחות בפגרה.

היו"ר רשף חן:

אני הייתי עושה: "דרשו שלושים וחמישה" במקום "עשרים וחמישה".

סגן מזכיר הכנסת דוד לב:

היה פעם דיון מהותי על הנושא של האי-אמון ואז אמרו: בואו נעשה מהאי-אמון
משהו מסודר וקבעו שרק אם מספר המתקרב לשישים מגיש אי-אמון, זה יכול להפוך
למשהו אמיתי.

היו"ר רשף חן:

אז נניח שנגיד: קרוב לחמישים חברי כנסת.

אנה שניידר:

אבל אם האופוזיציה קטנה?

היו"ר רשף חן:

אופוזיציה זה מושג שאפשר להגדיר אותו, נכון?

ארבל אסטרחן:

זה מוגדר בחוק.

היו"ר רשף חן:

אז אפשר לכתוב: דרשו שני שליש מחברי האופוזיציה.

סגן מזכיר הכנסת דוד לב:

זה חלק מהדיון המהותי על אי אמון.

היו"ר רשף חן:

אני מציע: "דרשו 35 חברי כנסת - - - כנס מיוחד - - - לא יוקדם מעשרה
ימים - - -" – שבוע זה מעט מדי – "ולא יאוחר מ-21 ימים מיום הבקשה". ולדעתי
– ובלבד שבקשה כזאת יכולה להיות מונחת פעם אחת בפגרה. אחרת כל 21 יום אותם
35 יגישו. יש לך פעם אחת להגיש.

בסעיף 64(א) נכתוב: "עשרים וחמישה חברי הכנסת הדורשים לכנס כנס מיוחד של
הכנסת" - בזמן פגרה – "בהתאם לסעיף 9(ב) לחוק הכנסת - - -" ואז, ברגע
שעשינו את זה, אנחנו יכולים להשתמש גם בסעיף (ד) במילים: "בזמן פגרה".
"דרשו שלושים וחמישה חברי כנסת - - -" וכולי ובלבד - - -

ארבל אסטרחן:

"ובלבד שחבר כנסת לא יחתום על בקשה כאמור יותר מפעם אחת באותה פגרה".

היו"ר רשף חן:

בדיוק.

עכשיו, אל תכתבי "חדש, ועדת יצחק לוי", כי זו תהיה הטעייה. כי אנחנו
שינינו. תכתבי "חדש".

(ה) דרשו עשרים וחמישה חברי הכנסת לכנס כנס מיוחד של הכנסת לדיון מוקדם
בהצעת חוק של חבר הכנסת, יכנס יושב ראש הכנסת את הכנסת ובלבד שהתקיימו שני
אלה - -

(1) עברו לפחות ארבעים וחמישה ימים מהנחתה של הצעת החוק על שולחן הכנסת, או
    אישרה ועדת הכנסת את הבאתה של הצעת החוק לדיון מוקדם לפני עבור התקופה
    האמורה.

(2) לפחות אחד מחברי הכנסת אשר הגישו את הצעת החוק, נמנה עם חברי הכנסת
    שדרשו את הכנס המיוחד.

ארבל אסטרחן:

הם אומרים פה: היה ספק אם ניתן לכנס את הכנסת לכנס מיוחד לשם דיון מוקדם
בהצעת חוק.

היו"ר רשף חן:

למה לא? זה יכול להיות אחד הנושאים. יש לי זכות לנושא, זה בהחלט יכול להיות
אחד הנושאים. למה לא?

אנה שניידר:

נכון, אבל צריך באופן מפורש להגיד שזה כולל הצעת חוק.

ארבל אסטרחן:

עכשיו, זה בדיון מוקדם, כי בקריאה ראשונה ברור שאפשר.

היו"ר רשף חן:

למה זה לדיון מוקדם? למה זה לא לדיון בהצעת חוק? יכול להיות גם קריאה
ראשונה, יכול להיות גם קריאה שלישית.

סגן מזכיר הכנסת דוד לב:

מהסיבה הפשוטה שההנחה שאומרת שבתקופת הכנסים אתה כאן, לא קיימת בפגרה. לו
יתואר שיושב ראש ועדת חוקה יגמור הצעת חוק בקריאה שניה ושלישית, יבקש אותה
עם 25 חתימות בפגרה ואתה, שיש לך שש הסתייגויות מהותיות שהן אצלך הדבר הכי
חשוב בעולם - - -

ארבל אסטרחן:

אם זה חוק נורא דחוף ונורא חשוב, אז עכשיו נחכה שלושה חודשים?

היו"ר רשף חן:

קשה לי להאמין שחוק יכול להיות דחוף ברמה של שלושה חודשים.

ארבל אסטרחן:

הוועדות עובדות בפגרה. אז בוא תדרוש גם פה 35 חתימות. הרי לכנס רגיל, בשביל
דיבורים, מספיק 25 חתימות, להצעת חוק או לאי-אמון, צריך 35?

אנה שניידר:

פה הייתי קובעת אפילו ארבעים.

סגן מזכיר הכנסת דוד לב:

אבל פה את עלולה לקחת מחבר כנסת שהשקיע במשך המושב עבודה, כשזה בא לתכל'ס
אומרים לו: אתה בחוץ לארץ.

היו"ר רשף חן:

תשמעו, אני חושב שכל העסק מיותר, כי אם יש 61 אז הממשלה תתמוך בזה. כי 61
זה בהגדרה - - -

אנה שניידר:

ואם זו הצעת חוק שהממשלה מעוניינת בה?

ארבל אסטרחן:

כן. הממשלה יכולה לבקש כל דבר.

סגן מזכיר הכנסת דוד לב:

המציאות היא שכמעט מאה אחוז מהנושאים שנידונים בפגרות זה הצעות כמו לסדר
היום.

היו"ר רשף חן:

אני חושב שבסעיף (ה) יש פה בכל זאת בעיה. הסכנה היא שעל ידי זה יחטפו
חוקים. בוא נניח שאנשים נמצאים בחוץ לארץ. אני אופוזיציה. אם אני רוצה
להגיש הצעת אי-אמון, אני מראש נדונותי לכישלון כי אני צריך 61. לעומת זאת,
פה אני יכול לעשות מחטף. אני מנצל את העובדה שאנשים לא זמינים כדי להעביר
חוק.

סגן מזכיר הכנסת דוד לב:

25 חברי כנסת מהאופוזיציה יכולים ליזום הצעת חוק טרומית, קריאה ראשונה,
ועדת כלכלה תשב לצורך העניין הזה ותביא את זה לשניה ושלישית והקואליציה
מבלה בחוץ לארץ.

היו"ר רשף חן:

בדיוק. הממשלה, אם היא מבקשת הצעת חוק, היא לוקחת את הסיכונים שלה. היא
תספור שאנשים ישנם. וגם, מחטף מהקואליציה כלפי האופוזיציה הוא פחות בעייתי.
כי זה התהליך הרגיל.

אנה שניידר:

אז אתה מציע לבטל את הסעיף הזה, בכלל?

היו"ר רשף חן:

כן.

ארבל אסטרחן:

אז צריך להגיד משהו נגטיבי.

היו"ר רשף חן:

נכון. לדעתי צריך להיות בסעיף 64 (א): "נושא אחד או שני נושאים לסדר יומו
של הכנס המיוחד, שאינן הצעות חוק פרטיות".

אנה שניידר:

אז אנחנו מורידים את (ה).

היו"ר רשף חן:

נכון.

ארבל אסטרחן:

אז מה שאמרת מופיע בירוק והצעות לסדר היום גם בירוק? בסיפא? כי היום זה
הצעות דחופות.

היו"ר רשף חן:

לא, בסיפא של זה יבוא: "מהצעות דחופות לסדר היום", בשחור.

ארבל אסטרחן:

אוקי. אז סעיף (ה) יורד לגמרי.

היו"ר רשף חן:

כן.

ארבל אסטרחן:

דרך אגב, אני רק רוצה להזכיר שוועדת יצחק לוי אמרו: "היו שטענו כי נוכח
לשונו של הסעיף הנוכחי בתקנון, אין אפשרות להעלות בהגדרה הצעה להבעת
אי-אמון. השקפה זו הינה מוטעית, שכן אין זה בסמכות מתקין התקנון, אף אם הוא
מתכוון לכך, לשלול מהכנסת את הסמכות החוקתית הניתנת לה להביע אי-אמון
בממשלה.

היו"ר רשף חן:

לכן הוספנו את הנושא של האי-אמון. בסדר.

סגן מזכיר הכנסת דוד לב:

ואז החל משישים חברי כנסת זה יהיה בסדר. לא לשלול, אלא לשים את התנאי
האמיתי.

היו"ר רשף חן:

אני מציע שנעצור פה. זה פרק חדש וחבל להתחיל אותו.

הישיבה ננעלה בשעה: 18:00.
