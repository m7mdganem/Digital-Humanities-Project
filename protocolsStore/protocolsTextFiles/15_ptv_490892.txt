פרוטוקולים/ועדת הכנסת/1336

ירושלים, י"א באלול, תש"ס

11 בספטמבר, 2000

הכנסת החמש-עשרה נוסח לא מתוקן

מושב שני

פרוטוקול מס' 67

מישיבת ועדת הכנסת

יום שני, ט"ו באדר א' התש"ס (21.2.2000), שעה 11:00

נכחו:

חברי הוועדה:

סאלח טריף – היו"ר

זבולון אורלב

מוחמד ברכה

זהבה גלאון

עבד אלמאלכ דהאמשה

רחבעם זאבי

נעמי חזן

רוני מילוא

אופיר פינס-פז

יאיר פרץ

ראובן ריבלין

מוזמנים:

חבר הכנסת בנימין אלון

חברת הכנסת יהודית נאות

שושנה כרם – סגנית מזכיר הכנסת

דוד לב – סגן מזכיר הכנסת

ארבל אסטרחן – מתמחה בלשכה המשפטית

יועץ משפטי:

צבי ענבר

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – השגות לתיקון תקנון הכנסת בדבר הוספת סעיפים 1א, 3א עד 3ג ו-10א עד
10ה;

2 – הצעת חבר הכנסת דוד אזולאי לתיקון סעיף 97א לתקנון – בדבר דיון מהיר
בוועדה;

3 – קביעת מסגרת דיון להצעות להביע אי אמון בראש הממשלה;

4 - מינוי ממלא מקום ליושב ראש הכנסת;

5 – בקשת היועץ המשפטי לממשלה לנטילת החסינות של חבר הכנסת אביגדור ליברמן.

השגות לתיקון תקנון הכנסת בדבר הוספת סעיפים 1א, 3א עד 3ג ו10א עד 10ה

היו"ר סאלח טריף:

בוקר טוב, אני מתכבד לפתוח את ישיבת ועדת הכנסת. הנושא הראשון בסדר יומנו
הוא השגות לתיקון תקנון הכנסת. רשות הדיבור לחבר הכנסת רחבעם זאבי.

רחבעם זאבי:

אם חברי כנסת הגישו השגות לסעיף הזה והם לא באו לישיבה בכל זאת נדון
בעניין?

היו"ר סאלח טריף:

נדון בסעיף הזה כדי להסיר כל ספק.

רחבעם זאבי:

כיוון שהם לא באו, אני מציע להוריד את הסעיף הזה מסדר היום.

היו"ר סאלח טריף:

אז הם יטענו שלא דנו בנושא הזה - - -

רחבעם זאבי:

אבל הם לא באו לכאן, הם לא כיבדו את הוועדה - - -

היו"ר סאלח טריף:

נשאל מה דעתו של היועץ המשפטי של הוועדה על כך.

צבי ענבר:

גם אילו הם היו באים לישיבה – היה צריך להוריד את העניין הזה ולא רק להוריד
אותו אלא לא לאפשר הגשת השגה בנוסח הזה כיוון שהתקנון לא בא אלא לקבוע את
הליכי הדיון. זה, כאמור, על פי סעיף 7ו' לחוק הכנסת. הסמכויות של הכנסת
נקבעו בסעיף 7 של אותו חוק הכנסת, שם כתוב: אם ביקש היועץ המשפטי לממשלה
ליטול את חסינותו או אם מתקיימים נגדו הליכים פליליים בין אם ניטלה חסינותו
ובין אם לאו - - -

היו"ר סאלח טריף:

אני מעמיד להצבעה את ההצעה לפתוח הישיבה לתקשורת.

הצבעה

ההצעה לפתוח את הישיבה לתקשורת התקבלה.

צבי ענבר:

הוא הדין לגבי הצעתה של חברת הכנסת יהודית נאות שנוגעת לסעיף 3ב החדש
בתקנון, שאף הוא הולך בעקבות מה שהמחוקק קבע בסעיף 7ב בעניין הסמכות שיש
לכנסת להחליט אם להעביר או לא להעביר מכהונה חבר כנסת שהורשע בפסק דין סופי
בעבירה שיש עמה קלון.

עורכת דין ארבל דיברה עם חברת הכנסת נאות והבהירה לה שבקשתה להשגה היא
בבחינת אולטראווירס, שכן החוק שנתן לכנסת את הסמכות והתקנון עוסק אך ורק
בהליך ולא בעצם הסמכות.

אני חושב שחברת הכנסת נאות הבינה שאכן כך הדבר אשר על כן במקרה הזה לא רק
שאי אפשר לאשר את ההשגות אלא שגם לא ניתן לאשר את הגשתן כהשגות כיוון שהן
עומדות בניגוד לסמכויות שהוקנו לכנסת מתוקף סעיף 7 לחוק הכנסת. כאמור,
מדובר גם על ההשגות של חבר הכנסת ברכה וגם על ההשגות של חברת הכנסת נאות.

רחבעם זאבי:

אני מציע להצביע.

היו"ר סאלח טריף:

רבותיי, אין מה להרחיב את הדיון בנושא הזה שכן מדובר על תיקון שדשנו בו.
כיוון שכך אני מעמיד להצבעה את ההצעה לדחיית ההשגות של חברי הכנסת ברכה
ונאות, לתיקון התקנון.

הצבעה

ההצעה לדחיית ההשגות של חברי הכנסת מ' ברכה וי' נאות, אושרה.

היו"ר סאלח טריף:

התקנון הונח על שולחן הכנסת ואנחנו נביא את העניין לאישור מליאת הכנסת. אני
מודה לכם.

נעבור לסעיף הבא בסדר יומנו – הצעת חבר הכנסת דוד אזולאי לתיקון סעיף 97א
לתקנון בדבר דיון מהיר בוועדה.

הצעת חבר הכנסת דוד אזולאי לתיקון סעיף 97א לתקנון בדבר דיון מהיר בוועדה

היו"ר סאלח טריף:

חבר הכנסת אזולאי לא נמצא כאן - - -

זבולון אורלב:

אני מוכן לייצג אותו.

היו"ר סאלח טריף:

האם אתה יודע על מה ההצעה מדברת?

סגן מזכיר הכנסת דוד לב:

אם מתקיים דיון מהיר בוועדה הבקשה היא שמי שהציע את ההצעה יישב במשך כל זמן
הדיון, בוועדה.

זבולון אורלב:

אני מציע עוד דבר - - -

היו"ר סאלח טריף:

קודם תדבר על מה שחבר הכנסת אזולאי מציע.

זבולון אורלב:

חבר הכנסת דוד אזולאי אומר שמציע ההצעה צריך להשתתף בישיבה כל זמן הדיון.
אם הוא ייצא מהחדר – הדיון בהצעתו ייפסק.

היו"ר סאלח טריף:

מקובל עליי.

זבולון אורלב:

אני תומך בהצעה - - -

רחבעם זאבי:

עם תיקון; נניח שאחד מתוך שני המציעים יוצא מהחדר – לא ידונו בהצעה שלו אבל
ידונו בהצעה של חברו. העניין הזה צריך להיות ברור בניסוח.

היו"ר סאלח טריף:

הניסוח יאמר שאם המציע או המציעים ייצאו מהדיון – הוא יופסק.

זבולון אורלב:

המהות מוסכמת.

אני מבקש להעיר עוד הערה; אלה שדנים אם לאפשר את הדיון המהיר בוועדה, כן או
לא, לא יודעים האם אותה ועדה לא דנה כבר באותו נושא שבוע קודם לכן שכן
המציע הוא לא חבר באותה ועדה והוא לא יכול לדעת מה קורה באותה ועדה. אצלי,
לדוגמה, קרה דבר כזה פעמיים, ששתי הצעות מהירות כבר נדונו בוועדה אבל
המציעים, שהם לא היו חברי הוועדה, לא ידעו זאת והציעו את ההצעה מבלי לשאול
את מנהלת הוועדה אם הוצעה כבר הצעה כזאת - - -

היו"ר סאלח טריף:

אני מציע שיושב ראש הכנסת יכריע בשאלה הזאת. מזכירות הכנסת תבדוק את העניין
עם מנהלת הוועדה הרלוונטית .

נעמי חזן:

הנשיאות היא זאת שצריכה לאשר את העניין.

היו"ר סאלח טריף:

כמו שהמזכירות בודקת את הנושאים שמועלים - - -

זבולון אורלב:

כמו שבהצעות דחופות לסדר היום שואלים את המשרד הנוגע בדבר, כאן צריך לשאול
את הוועדה אם היא כבר דנה באותו עניין, כן או לא?

היו"ר סאלח טריף:

לא שואלים את המשרד הרלוונטי אלא הכנסת בודקת אם אותו נושא הועלה כבר
במליאה בזמן האחרון.

נעמי חזן:

מדובר בבדיקה טכנית.

זבולון אורלב:

איך מבהירים את העניין הזה בתקנון?

היו"ר סאלח טריף:

זאת צריכה להיות הנחיה של יושב ראש הכנסת או של מזכיר הכנסת, לבדוק עם
מנהלת הוועדה אם העניין כבר נדון באותה ועדה.

אנחנו נעביר את העניין הזה כהנחיה של הוועדה למזכיר הכנסת - - -

זבולון אורלב:

מספיקה הנחיה?

היו"ר סאלח טריף:

בהחלט. נוציא זאת בכתב.

זבולון אורלב:

אני מצדד בפרוצדורה הזאת אלא שברצוני לציין שהנשיאות יושבת בדרך כלל בימי
שני, ועד שהמכתב יגיע לוועדה יהיה כבר יום רביעי. ביום רביעי בבוקר כבר
דורשים מאתנו לקבוע את סדר היום של שבוע הבא, זאת אומרת שמדובר לא על תוך
שבוע אלא על תוך שבועיים.

היו"ר סאלח טריף:

לא; תוך שבוע. אני מכיר את הפרוצדורה; אני יודע שיושבי ראש הוועדות לא
מוציאים סדר יום לפני יום רביעי בצהרים - - -

זבולון אורלב:

הם מוציאים אותו בבוקר, אבל בשונה מוועדת הכנסת שהיא לא קשורה עם גורמים
אחרים, הרבה ועדות קשורות בהרבה גורמים אחרים והן מתחילות לבשל את סדר היום
ביום שני, לשבוע הבא, וביומים האלה הן מבררות אילו נושאים אפשר - - -

היו"ר סאלח טריף:

קח בחשבון שיש בישולים לעוד חודש.

זבולון אורלב:

אם ביום רביעי בבוקר סוגרים את סדר היום לשבוע הבא - - -

היו"ר סאלח טריף:

מתי אתה מקבל מהנשיאות - - -

זבולון אורלב:

ביום רביעי.

סגן מזכיר הכנסת דוד לב:

אתה יכול לקבל ביום שני.

היו"ר סאלח טריף:

אנחנו נבקש ממזכירות הכנסת להעביר את המכתב אישית ולא בדואר.

רשות הדיבור לחבר הכנסת דהאמשה.

עבד אלמאלכ דהאמשה:

אני מתנגד להצעתו של חבר הכנסת דוד אזולאי ואני אנמק מדוע; אם הצעה ראויה
לדיון בוועדה – היא מועברת אליה. ברגע שהיא מועברת לוועדה היא נחשבת רכוש
אותה ועדה ורכוש חברי אותה ועדה. אם כך איך אפשר לשלול מהחברים האחרים של
אותה ועדה, במקרה שמציע ההצעה יוצא מהישיבה, מלקיים דיון על אותה הצעה?

אם ההצעה ראויה לדיון והיא הגיעה לוועדה מסויימת – היא צריכה להיות נדונה
בה גם אם המציע נוכח וגם אם לא. אם היא לא ראויה – מלכתחילה היא לא היתה
צריכה להיות מועברת לוועדה.

היו"ר סאלח טריף:

נניח שחבר הכנסת זאבי רוצה להעלות נושא שהוא בקיא בו, בוועדה מסויימת, אותה
ועדה מזמינה את הגורמים הרלוונטיים מהממשלה, היא מזמינה אליה גורמים נוספים
והוא יוצא החוצה - - -

עבד אלמאלכ דהאמשה:

במקרה כזה יושב ראש הוועדה יגיד שהוא מוצא לנכון להפסיק את הדיון. זאת
זכותו.

אבל למה להגביל את הוועדה ולשלול את זכותה לדון בנושא מסויים אם המציע לא
נמצא בחדר?

היו"ר סאלח טריף:

ההצעה הועלתה כדי למנוע מצב אבסורדי שמציע הצעה לא מגיע לדיון בוועדה בנושא
שהוא העלה.

אם חבר כנסת מעלה נושא לדיון במליאה והוא לא נוכח, - דנים באותו עניין?

רשות הדיבור לחבר הכנסת זבולון אורלב.

זבולון אורלב:

אני מייצג לצורך העניין הזה את יושבי ראש הוועדות ומבקש להבהיר שיש
ביזיונות גדולים בישיבות הוועדות כאשר מוזמנים אליהן גורמים רציניים ואילו
המציעים לא מגיעים לדיון בנושא שהם העלו. דבר כזה מבזה אותנו ואנחנו שומעים
הערות כגון: זאת איננה התייחסות רצינית.

זאת בבחינת בקשה אלמנטרית שמציע ההצעה יבוא לדיון אחרי שהזמינו גורמים
לאותה ישיבה, הטרידו אותם, אנשים שינו את סדר היום שלהם לצורך הנושא כיוון
שמדובר על פרק זמן של שבוע ימים, אז האם אפשר להסכים לכך כי המציע לא ייתן
את הכבוד המינימלי או לא יכבד את הזכות הבסיסית שלו להשתתף באותו דיון?

אני סבור שהתיקון במקומו. מה הוא קובע? – שמציע ההצעה יבוא לדיון. אם לא,
אחרי פעם או פעמיים שתיגרם אי נעימות בגלל אי בואו לדיון – הנורמה תהיה כמו
זאת שקיימת במליאה.

היו"ר סאלח טריף:

תודה. רשות הדיבור לחברת הכנסת זהבה גלאון.

זהבה גלאון:

אני מבקש לומר כי לדעתי חבר הכנסת אורלב צודק כיוון שיש פה גם עניין של
חוצפה אם חבר כנסת סתם לא מופיע לדיון, ואינני מדברת על מקרה שהוא חולה או
שנבצר ממנו לבוא לדיון מסיבות שאינן תלויות בו, אבל אני לא סבורה שאפשר
להשליך מכאן על מה שקורה במליאה.

אם ועדה עושה מאמץ, מזמינה אליה גורמים חיצוניים לדיון בנושא מסויים, כולם
מגיעים ורק אותו חבר הכנסת המציע לא מגיע, איך אנחנו נראים כלפי הגורמים
החיצוניים?

זבולון אורלב:

אותו חבר הכנסת המציע יתבזה שכן אחרי פעם או אחרי פעמיים, אם יפסיקו את
הדיון – הביזיון הזה ייפסק.

היו"ר סאלח טריף:

ליושב ראש ועדה תמיד קיימת אפשרות למנוע דיון או לקיים דיון אבל מה עושים
עם אותו חבר כנסת לא מנומס? לדעתי צריך למנוע ממנו פעם שנייה לא להציע - -
-

צבי ענבר:

עד תום כהונתה של אותה כנסת. לא עד תום המושב.

היו"ר סאלח טריף:

רשות הדיבור לחברת הכנסת נעמי חזן.

נעמי חזן:

עם כל הכבוד לגילדה של יושבי ראש הוועדות אני מבקשת לומר לכם שהייתי נוכחת
בדיון מהיר שיושב ראש הוועדה יצא כי הנושא שדנו בו לא עניין אותו לכן צריך
לקחת בחשבון גם דבר כזה. חבר הכנסת המציע יכול לשבת מתחילת הדיון עד סופו
אבל מה עושים אם יושב ראש הישיבה יוצא מהחדר אחרי חצי שעה? אילו סנקציות
אתם מציעים להפעיל על יושבי ראש ועדות שיוצאים מדיונים מהירים, באמצע?

היו"ר סאלח טריף:

רשות הדיבור לחבר הכנסת רוני מילוא.

רוני מילוא:

אני רוצה להציע הצעה יצירתית מאד אלא שהיא בלתי אפשרית ליישום; כל הסנקציות
שאנחנו מדברים עליהן, גם אם מדובר על הרחקה לחודש או לחודשיים או לשנתיים,
הן פחות אפקטיביות מאשר סנקציה אחת שאפשר להשתמש בה והיא להפנות את תשומת
לבו של הגוף הבוחר של אותו חבר הכנסת המציע.

תארו לכם שחבר כנסת מסויים מתרשל בתפקידו, יש לו גם גוף בוחר וגף מפלגה, אז
אילו היה יוצא מכתב לגוף הבוחר שלו שמבהיר שהוא בחר בחבר כנסת שאיננו ממלא
את תפקידו, - דבר כזה יכול לגרום לתוצאות אחרות לגמרי. זה איום. כל השאר זה
לא בבחינת איום לגבי חברי הכנסת.

אם אתם רוצים להיות אפקטיביים, תפנו ליושב ראש הכנסת כדי שהוא יוציא מכתב
לגוף הבוחר של אותו חבר כנסת מתרשל. הגוף הבוחר יכול להיות כלל הציבור –
ראשי מפלגות, והוא יכול גם להיות בתוך המפלגה.

זבולון אורלב:

אם כן כי אז עניין כזה צריך לפעול לשני הצדדים; אם חבר כנסת מסויים עשה
מעשה טוב – צריך לדאוג ליידע את הגוף הבוחר על כך.

מדוע אמרת, חבר הכנסת מילוא, שזאת הצעה יצירתית שאיננה ניתנת ליישום?

היו"ר סאלח טריף:

רשות הדיבור לחבר הכנסת רחבעם זאבי.

רחבעם זאבי:

1 - בהצעה של חבר הכנסת דוד אזולאי יש מצבים שהמציע לא חשב עליהם. למשל,
כוח עליון שמונע מחבר כנסת להישאר בישיבה. נניח שחבר הכנסת הלך למרפאה או
לשירותים או שקרה לו משהו – יושב ראש הישיבה יצטרך להפסיק את הדיון ואז איך
נופיע בפני המוזמנים שבאו לאותו דיון מחוץ לכנסת?

2 – התקנה על דיון מהיר צעירה; עוד אין לגביה ניסיון. לא שמענו, פרט ליושב
ראש ועדה אחת, מה דעתם של יושבי ראש ועדות אחרות, לכן אני מציע לחיות עם
ההחלטה הזאת חודשיים שלושה, לאחר מכן נחזיר את העניין הזה בחזרה אלינו וגם
נזמין לאותה ישיבה שנקיים שניים שלושה יושבי ראש ועדות שלהם צריך להיות
הניסיון המצטבר.

היו"ר סאלח טריף:

בעיקרון אני ממליץ, בלי להכניס זאת לתקנון, להביא לתשומת לב יושב ראש הכנסת
והנשיאות שאם חבר כנסת מציע הצעה לדיון בוועדה והוא לא נוכח בדיון על
הצעתו, נמנע ממנו פעם שנייה ולעשות כן.

אנחנו נכתוב ליושב ראש ולנשיאות מכתב, עם העתק ליושבי ראש הוועדות, שאם חבר
כנסת מציע לא יגיע לישיבה שבה דנים על הצעתו - נמנע ממנו זכות כזאת לעתיד,
בלי להכניס את העניין הזה לתקנות. זה יהיה נוהל.

סגן מזכיר הכנסת דוד לב:

יכול להיות שדנים בהצעתו של חבר כנסת מסויים, מועד הדיון לא תואם אתו מראש,
והוא יושב באותה עת בישיבה של ועדה אחרת - - -

היו"ר סאלח טריף:

סליחה, חבר כנסת צריך לעשות את השיקול מה חשוב לו יותר.

סגן מזכיר הכנסת דוד לב:

צריך לקחת בחשבון שיכול להיות שדנים בהצעת חוק פרטית של חבר כנסת, ובאותה
שעה מתקיים דיון בהצעה מהירה שלו בוועדה אחרת.

היו"ר סאלח טריף:

אפשר לתאם את העניין הזה.

לסיכום הנושא אני מודיע שאנחנו נעביר מכתב ליושב ראש הכנסת ולנשיאות - - -

זבולון אורלב:

אני מציע לקבל את הצעתו של חבר הכנסת רחבעם זאבי שעוד חודשיים - - -

היו"ר סאלח טריף:

מדובר על פיילוט לששה חודשים. כאמור, איננו משנים שום דבר בתקנון. מעבירים
מכתב לנשיאות - - -

זבולון אורלב:

היכן יתקיים על כך דיון בעוד ששה חודשים?

היו"ר סאלח טריף:

כאן, על כל המכלול.

זבולון אורלב:

אני כבר מציע להזמין לאותה ישיבה שתתקיים את יושבי ראש הוועדות - - -

היו"ר סאלח טריף:

יש זמן. הכל יהיה בסדר.

נעבור לנושא הבא – קביעת מסגרת דיון להצעות להביע אי אמון בראש הממשלה.

קביעת מסגרת דיון להצעות להביע אי אמון בראש הממשלה

היו"ר סאלח טריף:

סיעות הליכוד ורע"ם הגישו ליושב ראש הכנסת הצעות להביע אי אמון בראש הממשלה
בשל: 1 – מדיניותו ביחס לפעילות הפלסטינאית בירושלים – הליכוד; 2 –
מדיניותו הכלכלית והחברתית ומצב האבטלה והעוני במדינה בכלל ובמגזר הערבי
בפרט – רע"ם.

ההצעות יידונו היום. אני מציע את המסגרת הקבועה שלנו – 15 דקות ל-3 הסיעות
הגדולות, 10 דקות למרצ, 7 לאיחוד הלאומי, ו-5 דקות לכל יתר הסיעות.

ראובן ריבלין:

הואיל ומדובר על שתי הצעות אי אמון שנושאן שונה לחלוטין, ולגבי שתיהן מדובר
על נושאים שיש לחברי הכנסת מה לומר עליהם, אני מציע לקיים דיון משולב - - -

עבד אלמאלכ דהאמשה:

למרות שמדובר על שתי הצעות שונות.

ראובן ריבלין:

כן; נקיים דיון משולב אבל ניתן אפשרות לסיעות להתבטא בשני הנושאים. לא
נכפיל את משך הזמן אלא נגדיל את הזמן המוקצב כדי שכל סיעה תוכל לדבר על שני
הנושאים. אם, לדוגמה, סיעה מקבלת 7 דקות – היא תקבל 10 דקות. אם סיעה מקבלת
15 דקות – היא תקבל 20 דקות, ואז האיחוד הלאומי ישראל ביתנו, לדוגמה, - אחד
ידבר על הנושא הכלכלי, והאחר – על העניין הירושלמי, וכך נמצה את הצעת אי
האמון.

היו"ר סאלח טריף:

מה דעת הקואליציה על הצעתך?

ראובן ריבלין:

חבר הכנסת אופיר פינס-פז מסכים. הצעתי נשמעת לו הגיונית.

היו"ר סאלח טריף:

תודה. רשות הדיבור לחבר הכנסת רחבעם זאבי.

רחבעם זאבי:

אני סבור שצריכים להיות שני דיונים נפרדים, דבר שלא יאריך את הדיון, אם
נקבל את הצעתו של חבר הכנסת ריבלין כי בלאו הכי הוא מכפיל את הזמן.

ראובן ריבלין:

לא.

רחבעם זאבי:

מאריך את הזמן. את אותו הזמן שאתה מאריך – נחלק לשניים, נקיים שני דיונים,
ואני אנמק; גם חברי הכנסת, בהתעניינות שלהם, בעיקר קהל הצופים של ערוץ 33,
לא יבינו מדוע חברי הכנסת קופצים מהנושא המדיני למובטלים או ממובטלים
לירושלים או מירושלים למצב הכלכלי. זה יהיה בגדר סלט. הציבור יחשוב שאנחנו
מבולבלים - - -

ראובן ריבלין:

המכנה המשותף הוא האי אמון בממשלה.

רחבעם זאבי:

אבל צריכים להתקיים שני דיונים גם מבחינת מתן כבוד למציעים. סיעה קטנה
הגישה הצעת אי אמון – אז אל תערבב אותה עם "חתונה" אחרת. כל אחת תקבל את
הזמן שלה.

סגנית מזכיר הכנסת שושנה כרם:

היה רק תקדים אחד של חלוקה במשך כל השנים.

היו"ר סאלח טריף:

תודה. רשות הדיבור לחבר הכנסת אופיר פינס-פז. אני מבין שהצעתו של חבר הכנסת
ראובן ריבלין, - דיון משולב – היא גם על דעתך.

אופיר פינס-פז:

מה המשמעות שלה?

היו"ר סאלח טריף:

משמעותה הגדלת פרק הזמן מבחינת מסגרת הדיון: מ-15 דקות נגדיל ל-20 דקות,
מ-10 דקות נגדיל ל-15 דקות, מ-7 דקות נגדיל ל-10 דקות ומ-5 דקות נגדיל ל-7
דקות, כדי לאפשר התבטאות בשני המישורים. כאמור, מדובר על הגדלת הזמן לא
באופן משמעותי.

אופיר פינס-פז:

כאילו מדובר על עוד דובר.

עבד אלמאלכ דהאמשה:

לעומת זאת יש הצעה שנראית לי הגיונית, של חבר הכנסת זאבי, לקיים שני דיונים
נפרדים. אם נשמור על הזמן - - -

רחבעם זאבי:

לא יותר זמן. אותו פרק זמן, ויתקיימו בו שני דיונים נפרדים.

היו"ר סאלח טריף:

בלתי אפשרי.

אופיר פינס-פז:

ברצוני להזכירכם שהיום יש לנו את נשיאת הפרלמנט האירופאי – עניין שיארך
כשעה.

רחבעם זאבי:

אז מה? אתה רוצה שבגלל זה הצופה בערוץ 33 יחשוב שהכנסת דנה בסלט של נושאים
בבת אחת? לא מדובר רק בזמן אלא גם בתוכן.

אופיר פינס-פז:

אם עד שעה חמש, בערך, נדון על עניין הפרלמנט האירופי, מתי נצביע על הצעת
האי אמון?

היו"ר סאלח טריף:

דיון כזה יארך בערך שלוש שעות.

אופיר פינס-פז:

אם כך ההצבעה תתקיים בשעה שמונה וחצי או תשע.

נעמי חזן:

זאת אם משלבים את הדיון.

זבולון אורלב:

מה שחבר הכנסת רחבעם זאבי מציע זאת מסגרת זמן מוסכמת כמו שדיבר עליה חבר
הכנסת ריבלין - - -

היו"ר סאלח טריף:

לא; זה לא יוצא כך.

רחבעם זאבי:

כן.

היו"ר סאלח טריף:

יש הרבה סיעות בכנסת ולכן יש כאלה שמקבלות עוד חמש דקות ועוד חמש דקות.

מוחמד ברכה:

שבע דקות לסיעה קטנה אי אפשר לחלק לשלוש וחצי דקות ולעוד שלוש וחצי דקות.
זה לא רציני.

היו"ר סאלח טריף:

לא יחלקו.

זבולון אורלב:

בהצעה דחופה אפשר - - -

מוחמד ברכה:

זאת לא הצעה דחופה לסדר היום. זאת הצעת אי אמון.

רחבעם זאבי:

לכן לא כדאי לערבב אותה עם נושא אחר. צריך לקיים שני דיונים.

זבולון אורלב:

אני תומך במסגרת הזמן כפי שחבר הכנסת ריבלין הציג אותה.

היו"ר סאלח טריף:

יש סיעות שתקבלנה זמן כפול, זה סתם בזבוז זמן, - - -

זבולון אורלב:

גם לפי שיטתו של חבר הכנסת ריבלין נקבל - - -

היו"ר סאלח טריף:

לא; תקבל יותר זמן אבל לא זמן כפול.

זבולון אורלב:

אני אחלק אותו לשניים. אם, לדוגמה, הייתי צריך לקבל 5 דקות, כמה אני אקבל?

היו"ר סאלח טריף:

7 דקות.

זבולון אורלב:

אם כך אני אחלק את 7 הדקות: שלוש וחצי ושלוש וחצי.

היו"ר סאלח טריף:

אין דבר כזה.

זבולון אורלב:

למה לא?

רחבעם זאבי:

אנחנו קיבלנו.

היו"ר סאלח טריף:

אתה זוכר את ההחלטה?

רחבעם זאבי:

כן; יש תקדים.

זבולון אורלב:

בזמן אני תומך במאת האחוזים אבל צריך לחשוב על הדברים מבחינת הצופה בערוץ
33.

היו"ר סאלח טריף:

אני מציע, כפי הצעתו של חבר הכנסת רובי ריבלין, שיהיה דיון משולב ומוגדל
כדי שחברי הכנסת יוכלו להתבטא.

רחבעם זאבי:

אנחנו סיעה קטנה, היו לנו רק שלוש פעמים בשנה הצעות אי אמון, ועלולה ליפול
לנו בדיוק הצעת אי אמון עם סיעה גדולה, כך שניבלע בתוך הסיעה הגדולה ובתוך
הנושא שלה.

מוחמד ברכה:

אני בעד, אבל לא בעד 3 דקות.

היו"ר סאלח טריף:

רשות הדיבור לחבר הכנסת דהאמשה.

עבד אלמאלכ דהאמשה:

למרות שהנימוקים של חבר הכנסת רחבעם זאבי נראים לי, ומבחינת האינטרס הסיעתי
הם יותר טובים עבורנו, אני מעדיף, במקרה הזה, את האינטרס הממלכתי ואת טובת
הציבור.

היו"ר סאלח טריף:

רבותיי, אני מציע דיון משולב: 20 דקות ל- 3 הסיעות הגדולות, 15 דקות למרצ,
10 דקות לאיחוד הלאומי – ישראל ביתנו, 8 דקות לסיעות בנות 3 חברים ומעלה,
ו-5 דקות לסיעות יחיד.

אופיר פינס-פז:

מה עם סיעות שיש להן 2 חברים?

היו"ר סאלח טריף:

5 דקות.

רחבעם זאבי:

כמה זמן אנחנו נקבל?

היו"ר סאלח טריף:

10 דקות.

כדי שלא תהיינה אי הבנות אני חוזר על הסיכום: 20 דקות, 15 דקות, 10 דקות ,
8 דקות לסיעות שיש להן מ-3 חברים ומעלה, ו-5 דקות לסיעות בנות חבר אחד.

אני מעמיד להצבעה את אישור הסיכום.

הצבעה

הסיכום אושר.

היו"ר סאלח טריף:

תודה.

נעבור לנושא הבא בסדר יומנו – מינוי ממלא מקום ליושב ראש הכנסת.

מינוי ממלא מקום ליושב ראש הכנסת

יושב ראש הכנסת, חבר הכנסת אברהם בורג, יעדר מהארץ בשליחות ממלכתית ביום
י"ז באדר א' התש"ס – 23 בפברואר 2000, ליום אחד בלבד.

ועדת הכנסת מתבקשת לאשר לו ממלא מקום.

צבי ענבר:

עד שובו ארצה.

היו"ר סאלח טריף:

המלצת יושב ראש הכנסת היא: חבר הכנסת רובי ריבלין. אני מעמיד את המלצתו
להצבעה.

הצבעה

המלצת יושב ראש הכנסת התקבלה.

היו"ר סאלח טריף:

תודה.

נעבור לנושא הבא בסדר יומנו – בקשת היועץ המשפטי לממשלה לנטילת החסינות של
חבר הכנסת אביגדור ליברמן.

בקשת היועץ המשפטי לממשלה לנטילת החסינות של חבר הכנסת אביגדור ליברמן

היו"ר סאלח טריף:

רבותיי, קיבלנו את בקשתו של היועץ המשפטי לממשלה להסרת חסינותו של חבר
הכנסת איווט אביגדור ליברמן.

א' – אני מבקש להודיע זאת לחברי הוועדה;

ב' – הבעתי את מחאתי על כך שקיבלנו את ההודעה הראשונית על כך מהתקשורת ולא
היה בידינו אפילו לא למלא אחר הוראות התקנון שקובעות שצריך לקבוע את הנושא
הזה ראשון על סדר יומה של הוועדה ביום שני - - -

זבולון אורלב:

מתי ההודעה הגיעה?

היו"ר סאלח טריף:

היא היתה אמורה להיות מועברת אלינו ביום רביעי אבל אני שמעתי על כך ביום
רביעי בלילה מעתונאים, לא ידעתי על כך קודם לכן, אגב, גם יושב ראש הכנסת לא
ידע על כך.

הנושא הזה הגיע אלינו, כאמור, אחרי שוועדת הכנסת כבר הוציאה סדר יום שבועי.

היועץ המשפטי לממשלה התקשר אליי ואמר לי שאני צודק בטענתי, והוא התנצל,
ואמר שדבר כזה, בעתיד, יתואם עם הוועדה.

אני מודיע שהישיבה בעניין הזה תתקיים בשבוע הבא, בתיאום עם הצדדים משום
שעורך דין דב וייסגלס, שמייצג את שמעון שבס במשפט אחר, נמצא בדיונים רצופים
בבית המשפט, אגב, גם היועץ המשפטי לממשלה ביקש לתאם את העניין אתו. אם כך
הישיבה תתקיים ביום רביעי בשבוע הבא, ה-1 במרץ.

אני מתכוון לפנות בכתב לכל חברי ועדת הכנסת ולבקש שהם יטלו חלק בדיון הזה
שהוא לא ככל דיון אחר שמתקיים כאן, של הסרת חסינות. מדובר על עניין שנמצא
על הגבול הדק שבין חופש הביטוי , שזה מענייננו, לבין נושא שקשור עם העלבת
ציבור או הסתה או איומים. לפי דעתי לא רק בית המשפט צריך לתחום כללים
בעניין הזה, אלא גם ועדת הכנסת והכנסת, לכן ראוי שנקיים בנושא הזה דיון,
הוא יהיה מעבר לדיון אחד, דיון גם אקדמי, גם עקרוני וגם ענייני - כדי שנוכל
לומר לתביעה הכללית היכן הגבול - - -

אופיר פינס-פז:

אפשר לקבל חומר רלוונטי?

היו"ר סאלח טריף:

ודאי. נדאג להעביר לכם את החומר.

אני מבקש להעביר באמצעותכם לכל חברי הוועדה שהם מתבקשים ליטול חלק בדיון
הרציני שנקיים ואשר יארך שתיים שלוש ישיבות לפחות.

עבד אלמאלכ דהאמשה:

ברצוני להעיר כי יום רביעי נחשב יום עמוס מאד עבור חברי הכנסת גם במליאה
לכן אני מבקש מיושב ראש הישיבה להעביר את הדיון ליום חמישי בשבוע.

זבולון אורלב:

אני מצטרף לדבריו של חבר הכנסת דהאמשה שכן בימי רביעי אין לחברי הכנסת
גמישות, להבדיל מכל יום אחר בשבוע שבו הם יכולים לקבוע ישיבות של ועדות
לשעות אחרות.

היו"ר סאלח טריף:

האם אתה סבור שאם הדיון שאנחנו מדברים עליו יתקיים ביום חמישי – 25 חברי
ועדת הכנסת יבואו לישיבה?

זבולון אורלב:

אם ליושב ראש הוועדה יש אינטרס שתהיה השתתפות מלאה של חברי הכנסת, הוא צריך
לקחת בחשבון שביום רביעי אין לחברים אפשרות לגמישות לכן אני מבקש לא לקבוע
את הישיבות האלה לימי רביעי בשבוע. דבר כזה מחייב את החברים לבטל את כל
הפעילויות האחרות שיש להם, בשעה שלגבי ימים אחרים – הם יכולים לתאם ולאפשר
גמישות.

דבר שני; אינני בקיא כמוכם בחוק אבל לפי מה שאני מבין, הדיון שיתקיים
בוועדה הוא לא על חופש הדיבור. לא זה הנושא - - -

היו"ר סאלח טריף:

אתה נכנס לגופו של עניין.

זבולון אורלב:

כיוון שאתה הערת הערה לגופו של עניין – גם אני מעיר הערה לגופו של עניין.
אני סבור שהדיון בוועדה צריך להיות בנושא: האם ליועץ המשפטי לממשלה יש
כוונה להגיש כתב אישום מנימוקים ענייניים או שיש לו שיקולים אחרים וזרים?

כל מה שקשור בכן חופש הדיבור לא חופש הדיבור, זה עניין חשוב מאד אלא שהוא
לא קשור לבקשתו של היועץ המשפטי לממשלה.

היו"ר סאלח טריף:

תודה. רשות הדיבור לחבר הכנסת רחבעם זאבי.

רחבעם זאבי:

אני מבקש שהדיון יתקיים לא במועד שבו מתקיימות ישיבות ועדת החוץ והביטחון
כיוון שאינני יכול לשלוח ממלא מקום ואני גם לא אוכל להצביע והיה ונצטרך
להצביע, כי התקנה אומרת, לפי ההערה שקיבלנו מבית הדין העליון, שצריך להשתתף
בדיונים כאלה מתחילתם עד סופם. נכון שיש אלטרנטיבה לקרוא את הפרוטוקול
וכו', אבל אני מבקש, כמי שמשתתף בישיבות הוועדה מתחילתן עד סופן, לא לקבוע
את הדיונים במקביל לישיבות ועדת החוץ והביטחון שגם יושב ראש הישיבה חבר
הכנסת סאלח טריף צריך להשתתף בהן.

היו"ר סאלח טריף:

אני אשתדל לבדוק עם הגורמים הנוגעים בדבר, היועץ המשפטי לממשלה ועורך הדין
של חבר הכנסת ליברמן, ולתאם אתם את המועד. אגב, אין בכוונתי למשוך את
העניין הזה יותר מדי זמן.

אני ער למה שחבר הכנסת אורלב אמר, אני גם ער לכך שאנחנו צריכים להגן על
עובדי ציבור, במיוחד על צמרת המשטרה שעושה עבודתה נאמנה אבל אני גם ער לכך
שהעניין הזה קשור לשאלה שכשאנחנו אומרים דברים הן כחברי כנסת הן כאזרחים
רגילים, היכן הגבול שבו נועמד לדין?

אני, כמיעוט במדינה הזאת רגיש לעניין הזה, אני רוצה שיהיה כאן חופש ביטוי
מלא, ואני מפחד שהנושא הזה יגביל אותי באיזשהו שלב באיזשהו מקום, לכן צריך
להעמיד את הדברים על דיוקם.

זבולון אורלב:

לא זה הדיון.

היו"ר סאלח טריף:

זאת ההערה שלי לעניין.

זבולון אורלב:

אני לא אומר מה תהיה דעתי כיוון שלא שמעתי את שני הצדדים. אין לי עמדה.

רחבעם זאבי:

כבר הודיעו בתקשורת שרוב חברי הוועדה בעד הסרת חסינותו של חבר הכנסת
ליברמן. אגב כך אני מבקש לציין כי לא שאלו אותי.

היו"ר סאלח טריף:

רשות הדיבור ליועץ המשפטי של הוועדה, מר צבי ענבר.

צבי ענבר:

ברצוני להשמיע שתי הערות; 1 – צריך להיות ברור שלסיעות אין שום סמכות
להחליף חברים בוועדה אלא אם כן נמסרת על כך הודעה פורמלית בכנסת.

רק חבר כנסת שנבצר ממנו להשתתף בדיונים, אגב, אם הוא לא יוכל להיות בישיבה
אחת – זאת לא סיבה, שכן אז הוא יוכל לקרוא את הפרוטוקול ולצורך העניין הזה
בית המשפט העליון לא מחייב שכל החברים יהיו נוכחים אלא הוא מבקש שמי שנעדר
מישיבה – יקרא את הפרוטוקול. אם כן, מי שנבצר ממנו – יודיע על כך לוועדה
ואז, כמובן על פי הכללים, אם הוא יוחלף – הוא יוחלף על ידי חבר אחר אבל
ברגע שהיועץ המשפטי לממשלה יתחיל לטעון את טענותיו – מאותו רגע אין החלפות.

2 – כיוון שפורסמו בכלי התקשורת כתבות כאילו ישנם חברי כנסת שכבר הביעו
דעתם, אני מבקש להזכיר לחברי הוועדה שהוועדה עוסקת בנושא מעין שיפוטי.
להזכירכם שבדרך כלל בית משפט, לדוגמה, לא נוהג לומר מה פסק דינו קודם
המשפט, אלא רק אחרי שהוא שומע את הצדדים.

היו"ר סאלח טריף:

הייתי ער לעובדה הזאת ואף ציינתי בדבריי שאני מתייחס לעניין באופן עקרוני
ולא ספציפי.

אני מודה לכם על השתתפותכם בדיון.

הישיבה ננעלה בשעה 11:55
