הכנסת העשרים

מושב ראשון

פרוטוקול מס' 4

מישיבת ועדת הכנסת

יום שלישי, כ"ב בסיון התשע"ה (09 ביוני 2015), שעה 11:00

סדר היום:

1. הצעה להקמת ועדות לעניין מסויים, לפי סעיף 108 לתקנון הכנסת

2. קביעת ועדות לדיון בהצעות לסדר היום שהועברו ממליאת הכנסת

3. החלטה בדבר הגדלת מספר הסגנים ליושב-ראש הכנסת, לפי סעיף 10 לחוק הכנסת,
והמלצה בדבר בחירת סגנים נוספים ליושב-ראש הכנסת.

4. הצעה לסדר-היום בנושא: "ביטול קריטריון מיצוי כושר ההשתכרות כתנאי
לסבסוד מעונות יום"

5. הצעה לסדר-היום בנושא: "חרם ודה-לגיטימציה נגד ישראל בארגונים
בינלאומיים"

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

יחיאל חיליק בר

צחי הנגבי

מכלוף מיקי זוהר

ינון מגל

אברהם נגוסה

איימן עודה

רועי פולקמן

יואב קיש

אורי מקלב

משה גפני

שרון גל

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  יצחק קדמן            –     מנכ"ל האגודה לזכויות הילד
  -------------------- ----- ---------------------------------------------

  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

הצעה להקמת ועדות לעניין מסוים, לפי סעיף 108 לתקנון הכנסת

היו"ר דוד ביטן:

יש לנו ערעור על דחייה של הצעה דחופה, של חברת הכנסת עאידה תומא סלימאן.
דיברתי ושכנעתי אותה להסיר את הערעור. אני רק מודיע לוועדה.

נעבור להצעה להקמת ועדות לעניין מסוים, לפי סעיף 108 לתקנון הכנסת. הוועדה
הראשונה זו הוועדה לזכויות הילד. אני מבין שד"ר קדמן רוצה להגיד מספר
מילים.

יצחק קדמן:

תודה רבה, אדוני היושב-ראש. אני מרגיש היום כמי שחוזר על עצמו אין ספור
פעמים. ישבתי פה לראשונה לפני 18 שנים, כאשר הוועדה אושרה לראשונה. הוועדה
הזאת עשתה גדולות ונצורות, גם בחקיקה, גם בהעלאת נושאים לסדר היום עם טובי
הח"כים. יש כאלה שעדיין נמצאים פה והיו יושבי ראש של הוועדה הזאת. אני חושב
שעם הגעתה לבגרות בגיל 18, הגיע הזמן שהכנסת תאשר את הוועדה הזאת כוועדה
סטטוטורית. היו ניסיונות כאלה לעשות את זה בעבר. זה לא צלח. אני חושב שאחרי
18 שנות קטינות הגיע הזמן שהרך הנולד או הרכה הנולדת שהגיעו לבגרות יקבלו
גם סטטוס של ועדה לכל דבר ועניין. אמנם יש אהבה גדולה לוועדה וכמעט ללא
בעיות מאשרים אותה מידי כנסת מחדש, אבל אני חושב שהוועדה הזאת, על יושבי
הראש שלה – נמצאת פה מנהלת הוועדה והעוזרת של מנהלת הוועדה שכבר שנים עושות
את מלאכתן נאמנה - הגיע הזמן שתקבל סטטוס קבוע, שלא יהיה צורך לחדש את
כהונתה מידי כנסת וכנסת. מכל מקום, בישיבה הזאת אני מאוד ממליץ שתאשרו את
הוועדה. אני מקווה שהתהליך יסתיים, ככל שהוא צריך לקחת אחרי הוועדה הזאת,
במהירות האפשרית. הגשתי למיועדת להיות יושבת ראש הוועדה שורה של 10 עד 15
נושאים שיש לדון בהם באופן דחוף ביותר - החל מאירועים שהיו פה בתקופה
האחרונה כמו הכתבה על ההטרדות המיניות שעוברים קטינים בדיזינגוף סנטר כמעט
מידי ערב, ועד נושאים שהזמן גרמם. אני אתן רק דוגמה אחת. אני לא יודע אם
אתם יודעים, אין היום בתקן חובה להתקין הצללה במגרשי משחקים לילדים. אנחנו
מתקרבים לקיץ. הילדים לא יכולים להשתמש במתקנים כי הם בוערים בחום. בישראל
יש שיעור מלנומה מהגבוהים בעולם. יש לזה קשר לחשיפה לשמש. לא הצלחתי לשכנע
את מכון התקנים לקבוע בתקן, ויש תקן למגרש המשחקים, גם חובת הצללה. זה יכול
להציל מאות אלפים ילדים בישראל. כל הדברים האלה והאחרים ממתינים לפתחה של
הוועדה, ועל כן אודה לכם אם תאשרו את הוועדה היום, תשלימו את התהליכים בכדי
שהוועדה הזאת תוכל לפעול ולעשות כמו שהיא עשתה ב-18 השנים האחרונות גדולות
ונצורות.

יחיאל חיליק בר:

אני מצטרף לדבריו של קדמן. כחבר פעיל בוועדה הזאת בכנסת הקודמת, זאת באמת
ועדה, עם כל הוועדות הגדולות, שמתעסקת בדברים שנוגעים לילדים - אוכל, תנאים
בבתי ספר וכו'. אני ממש חושב שהרעיון להפוך את זה לוועדה סטטוטורית זה דבר
שלא צריך לעורר התנגדות, לא בקואליציה ולא באופוזיציה. אני מצטרף לבקשה של
יצחק קדמן בנושא הזה. אני אשמח אם כבוד היושב-ראש יעזור לנו לפעול
להפיכתה - -

היו"ר דוד ביטן:

אני לא נגד. גם אני מצטרף לזה. הקמת ועדת קבועה מחייבת תיקון תקנון. אנחנו
נטפל בזה בעתיד. כרגע נאשר את זה כוועדה לעניין מסוים. אני מצרף את ההחלטה
שאנחנו בעד להפוך את זה לוועדה קבועה ושאנחנו מבקשים תיקון תקנון בעניין
הזה. נטפל בזה. צריך שתהיה החלטה עקרונית. מקובל עליכם?

קריאה:

מעולה. זאת החלטה מצוינת.

היו"ר דוד ביטן:

זו עדיין לא החלטה. אנחנו אומרים את דעתנו. אנחנו פונים ליושב-ראש הכנסת
בבקשה כזאת.

רוברט אילטוב:

גם הרכב חברי ועדה מוצבע היום?

היו"ר דוד ביטן:

עדיין לא. רק היושב ראש.

רוברט אילטוב:

מי היושב-ראש?

היו"ר דוד ביטן:

3 ועדות. 2 זה קואליציה, אחת אופוזיציה.

רוברט אילטוב:

מי היושב-ראש?

היו"ר דוד ביטן:

יושבת הראש של הוועדה הזאת היא חברת הכנסת יפעת שאשא-ביטון ממפלגת כולנו.
יושב-ראש ועדה שנייה יהיה חבר הכנסת ישראל אייכלר. לוועדה השלישית עוד לא
קיבלתי שם, למרות שפניתי לאיתן כבל. סמכויות הוועדה המיוחדת לזכויות הילד:
הגנה על ילדים וקידום מעמד ילדים ובני נוער במטרה לממש את זכויותיהם ברוח
האמנה הבינלאומית לזכויות הילד, לרבות מימוש העקרונות של טובת הילד, אי
אפליה, העוזרות להתפתחות בתנאים נאותים, והזכות של ילדים ובני נוער להשמיע
את דעתם בעניינים הנוגעים להם. אלו הסמכויות שהיו, אנחנו ממשיכים אותן. מי
בעד הקמת הוועדה?

הצבעה

בעד ההצעה – פה אחד

ההצעה להקים את הוועדה לזכויות הילד אושרה.

היו"ר דוד ביטן:

ליושב ראש הוועדה אנחנו מציעים את חברת הכנסת יפעת שאשא-ביטון. לגבי הרכב
הוועדה מדובר סך הכל ב-7 חברים. זה יידון בין צחי הנגבי לאיתן כבל. כשיביאו
לנו אותם, נאשר אותם.

רוברט אילטוב:

הוא לא מטפל בנו, לכן אנחנו מבקשים שמולנו יהיה - -

היו"ר דוד ביטן:

אני אגיד לצחי שיקרא גם לכם. בין נציגי הקואליציה לנציגי האופוזיציה ייקבע
הרכב הועדה.

רוברט אילטוב:

אנחנו לא מסכימים לכל הסיכומים, כי אנחנו לא חלק מהסיכומים.

היו"ר דוד ביטן:

קיבלתי את זה. אני אגיד לצחי שיקרא גם לכם לישיבה. מי בעד היושב-ראש וכל מה
שאמרתי?

הצבעה

בעד ההצעה – פה אחד

ההצעה למנות את חברת הכנסת יפעת שאשא-ביטון ליו"ר הוועדה לזכויות הילד
נתקבלה.

היו"ר דוד ביטן:

הוועדה השנייה היא הוועדה המיוחדת למאבק בנגע הסמים והאלכוהול. סמכויות
הוועדה: שימוש בסמים, סמים מסוכנים, לרבות לצרכים רפואיים, עבירות סמים
ועבירות המבוצעות בשל שימוש בסמים מסוכנים; טיפול ושיקום בנרקומנים ונפגעים
מסמים; הרשות הלאומית למלחמה בסמים ושימוש לרעה באלכוהול; מדיניות ציבורית,
הסברתית וחינוכית למניעת השימוש בסמים ושימוש לרעה באלכוהול. מי בעד הקמת
הוועדה?

הצבעה

בעד ההצעה – פה אחד

ההצעה להקים את הוועדה למאבק בנגע הסמים והאלכוהול נתקבלה.

היו"ר דוד ביטן:

היושב ראש של הוועדה הזאת צריך להיות נציג האופוזיציה. לגבי ההרכב, מה
שאמרתי קודם תופס גם פה.

רוברט אילטוב:

זה יכול להיות גם מישראל ביתנו.

היו"ר דוד ביטן:

אם הם לא יסכימו ביניהם, נצטרך לקבל החלטה. כרגע זה המצב.

הוועדה המיוחדת לפניות הציבור. סמכויות הוועדה: טיפול, מתן מענה שוטף
לפניות הציבור שמגיעות לוועדה מאזרחים ומארגונים שונים; קיום קשר שוטף עם
משרדי הממשלה, נציגי פניות ציבור וגופים שונים, תוך הבטחת זכויותיהם
וסמכויותיהם לטיפול בפניות הציבור במוסדותיהם; הסדרת נושא הטיפול בפניות
הציבור במוסדות הממשלתיים והציבוריים, לשם קביעת נורמות טיפול אחידות ככל
האפשר בין כל הגופים שעוסקים בנושא; שמירה והגנה על מקבלי שירותים
ציבוריים; יצירת שיתוף פעולה עם משרדי הממשלה השונים בניסיון להיטיב עם
השירות הניתן לאזרח; קידום דיונים בנושאים מגוונים הנוגעים למצוקות הפרט,
לצרכנים ולמקבלי השירותים הציבוריים. מי בעד הקמת הוועדה עם הסמכויות האלו?

הצבעה

בעד ההצעה – פה אחד

ההצעה להקים את הוועדה לפניות הציבור נתקבלה.

היו"ר דוד ביטן:

אנחנו מציעים שיושב-ראש הוועדה יהיה חבר הכנסת ישראל אייכלר מאגודת ישראל.
לגבי הרכב הוועדה, אני חוזר על מה שאמרתי בהקשר לוועדה הראשונה. מי בעד?

הצבעה

בעד ההצעה – פה אחד

ההצעה למנות את חבר הכנסת ישראל אייכלר ליו"ר הוועדה לפניות הציבור נתקבלה.

משה גפני:

הרב אייכלר היה יושב ראש הוועדה בכנסת ה-18. הוא מאוד הצליח. אני מברך
אותו.

רוברט אילטוב:

בגלל זה המלצנו עליו עוד פעם.

ישראל אייכלר:

בכנסת ה-16.

היו"ר דוד ביטן:

המלצנו בגלל זה.

ישראל אייכלר:

כל מה שאמרתם לגבי הוועדה לזכויות הילד והצורך שהיא תהיה ועדה סטטוטורית גם
נכון לגבי הוועדה לפניות הציבור.

היו"ר דוד ביטן:

יכול להיות, אבל בוא נתחיל עם משהו. אם נבוא עם רשימת דרישות, לא יאשרו לנו
כלום.

קביעת ועדות לדיון בהצעות לסדר היום שהועברו ממליאת הכנסת

היו"ר דוד ביטן:

קביעת ועדות לדיון בהצעות לסדר היום שהועברו ממליאת כנסת. הגענו פה
לסיכומים. נתחיל עם הצעה לסר היום בנושא: ביטול קריטריון מיצוי כושר
ההשתכרות כתנאי לסבסוד מעונות יום - הצעת חברי הכנסת מיקי לוי ושרון גל.
הגענו לסיכום בין הצדדים.

משה גפני:

כל הנושא הזה הוא נושא שנדון בוועדת הכספים, הוא נושא תקציבי לחלוטין.
אנחנו אישרנו בוועדת הכספים את ביטול החלטת הבג"ץ - עשינו את זה בחקיקה -
וסבסוד המעונות, כאשר הסבסוד כולו נעשה עבור אימהות עובדות. כל הנושא הזה
הוא ועדת הכספים, הוא איננו קשור למיצוי כושר השתכרות.

היו"ר דוד ביטן:

הגענו לסיכום שזה יעבור אליך.

משה גפני:

אני אשתדל לעשות את הדיון הזה מהר.

היו"ר דוד ביטן:

אנחנו מעבירים את זה לוועדת הכספים, כאשר יש התחייבות שתוך 30 יום - -

משה גפני:

לא התחייבות. יש אמירה שלי.

היו"ר דוד ביטן:

סיכום, לא התחייבות.

משה גפני:

יש סיכום שבתוך 30 יום, אולי אפילו קודם.

היו"ר דוד ביטן:

אתה תעלה את זה. מי בעד ההצעה?

הצבעה

בעד ההצעה – פה אחד

נגד – אין

נמנעים – אין

ההצעה להעביר את הנושא לדיון בוועדת הכספים נתקבלה.

היו"ר דוד ביטן:

הצעה לסדר היום בנושא: חרם ודה-לגיטימציה נגד ישראל בארגונים בינלאומיים -
הצעת חברי הכנסת אחמד טיבי, אורי מקלב, נחמן שי, עליזה לביא, מיכל רוזין,
מיכאל אורן, ענת ברקו. גם פה הגענו לסיכום. הייתה הצעה לוועדת חוץ וביטחון
או לוועדת חוק ומשפט. מכיוון שהרשימה המשותפת הם לא חברים בוועדת חוץ
וביטחון, לא נראה לנו הגיוני לצרף את זה לשם, לכן הגענו לסיכום - -

שרון גל:

מה הקשר?

היו"ר דוד ביטן:

הם צריכים להגיע לדיון. איך הם יבואו, כאנשים מהצד?

רוברט אילטוב:

היה להם מקום, הם ויתרו עליו בוועדת חוץ וביטחון.

היו"ר דוד ביטן:

בסדר. זה לא יכול ללכת לשם כשהם לא חברים. יש סבירות והיגיון לכל החלטה.
סיכמנו עם המגישים שזה יעבור לחוקה, חוק ומשפט. מי בעד?

הצבעה

בעד ההצעה – רוב

נגד – 1

נמנעים – אין

ההצעה להעביר את הנושא לוועדת החוקה, חוק ומשפט נתקבלה.

החלטה בדבר הגדלת מספר הסגנים ליושב-ראש הכנסת, לפי סעיף 10 לחוק הכנסת,
והמלצה בדבר בחירת סגנים נוספים ליושב-ראש הכנסת.

היו"ר דוד ביטן:

החלטה בדבר הגדלת מספר הסגנים ליושב ראש הכנסת, לפי סעיף 10 לחוק הכנסת,
והמלצה בדבר בחירת סגנים נוספים ליושב-ראש הכנסת. לפי חוק הכנסת ישנם 7
סגנים ליושב-ראש הכנסת. ועדת הכנסת, בהחלטה ברוב של 3 מחבריה, רשאית להגדיל
את מספר הסגנים ל-9. מיום 1.6.2015 נבחרו 6 סגנים, כעת מבקשים לבחור עוד 2,
לפיכך נדרשת החלטה להגדיל את מספר הסגנים. אנחנו נמליץ על חברי הכנסת יחיאל
חיליק בר ויואל חסון לכהן כסגנים ליושב-ראש הכנסת.

רוברט אילטוב:

גם בישיבה הקודמת וגם בישיבה הזאת אמרתי שמשום מה סיעת ישראל ביתנו לא
נחשבת מטעמה של האופוזיציה ומטעמה של הקואליציה בחלוקה של הוועדות. לא
מתייעצים איתנו בכל הסוגיות האלו. אני חייב להעלות בפני הפרוטוקול, בפני
חברי הוועדה ובפניך, כבוד היושב-ראש, שהנושא של חלוקת הוועדות, חלוקת יושבי
ראש הוועדות, נושא של סגני יושבי ראש הכנסת, לא הועלה מולנו בשום פנים
ובשום דרך, לכן אנחנו מתנגדים לכל חלוקה עד שהדבר הזה יוסדר איתנו, מה גם
שבכנסות הקודמות נבחנו אפשרויות להרחיב את הנציגות של סגני יושב-ראש הכנסת
כדי שלסיעות הבית תהיה נציגות בנשיאות. בנשיאות נקבעים דברים חשובים
לפעילותה של הכנסת. אני חושב שזה לא ענייני שלא להעלות בפנינו את הסוגיה
הזאת, מה גם שהעליתי את זה בפני יושב-ראש הקואליציה, בפני יושבי ראש
האופוזיציה, בפני יושב ראש הוועדה המסדרת, גם בפניך, וכמובן גם בפני יושבי
ראש סיעות הבית בבית הזה. אני חושב שזו לא דרך לפעול בכנסת, זה לא הוגן, זה
ניסיון למנוע מאיתנו לעשות פעילות פרלמנטרית תקינה. זה גם לא תקין לכנסת
למנוע מסיעה בבית לעשות פעילות תקינה של פעילות פרלמנטרית. אנחנו מתנגדים
להרחבה כל עוד לא ישבו איתנו בסוגיה הזאת ולא הסדירו איתנו, במיוחד כאשר יש
מינוי של חברי האופוזיציה לתפקידים האלה. אנחנו נחשבים לאופוזיציה, אנחנו
מצביעים כאופוזיציה, אנחנו מתנהלים כאופוזיציה. אנחנו מבקשים שכל עוד הדבר
הזה לא הוסדר עם סיעת ישראל ביתנו, הסוגיה הזאת לא תעלה.

שרון גל:

יש פה חברי כנסת, גם ותיקים, בעיקר אתה, חבר הכנסת גפני.

משה גפני:

אתם לא מקבלים סגנים?

שרון גל:

אני לא בא אליך בשום טענה. התשובה היא לא. יש פה סוגיה אנטי דמוקרטית. עזבו
עכשיו אופוזיציה וקואליציה. יש פה מעשה נקמני יוצא דופן. הוא לא היה בשום
כנסת בעבר, בדקתי את זה. יש פה התנהלות כוחנית, שהמשמעות שלה זלזול בבוחר
שבכל זאת החליט שהוא רוצה 6 נציגים בבית הזה מטעם ישראל ביתנו. עובדה
שהחלטנו לוותר על כסאות ולדבוק בעקרונות, לא להיות חלק מקואליציה שהיא הדבר
ההומוגני. האופוזיציה לא חייבת להיות הומוגנית. ברור שאנחנו אופוזיציה
מימין ואין לנו שום דבר משותף עם האופוזיציה משמאל. אני קורא לכם להסתכל
ולבדוק, להקדיש לזה 2 דקות. זה עניין סופר חשוב ברמה המעשית, הפוליטית,
דמוקרטית. זה לא פוליטי, זה יותר דמוקרטי. ייצוג באמת משפיל. אני אומר לכם
בתור חבר כנסת שבא לבית הזה כדי לעבוד. אני מוצא את עצמי בימים האחרונים רץ
בין הוועדות, כמעט לא מסוגל לעשות שום דבר, למעט הוועדה לביקורת המדינה
שאני חבר בה. זה הכל. זה לא הגיוני, זה לא רציני, זה לא מידתי, זה לא הוגן,
וזה בעיקר לא דמוקרטי. כל מי שיושב בחדר הזה והדמוקרטיה חשובה ללבו, בלי
שום שיוך מפלגתי, אני חושב שצריך לתמוך וגם לזעוק את הזעקה שלנו, כי היום
זה אנחנו, מחר זה אתם. יש מפלגות יותר קטנות מאיתנו באופוזיציה שיש להן
נציגות ראויה בוועדות, וזה בסדר. אני קורא לכם עכשיו, מסתכל לכם בעיניים,
תמלאו את תפקידכם הדמוקרטי והפרלמנטרי בצורה הוגנת. לא יכול להיות שמדירים
– אני משתמש במילים זהירות ומאוד מתונות – מפלגה שנבחרה בבחירות דמוקרטיות,
שיש לה ייצוג משפיל בוועדות, בנשיאות וגם מבחינת מה שקרוי סגני יושב-ראש
הכנסת.

היו"ר דוד ביטן:

בקואליציה עשינו רוטציות.

שרון גל:

כל הסיפורים, התירוצים וכל מה שאפשר יהיה להשמיע כאן מטעם הקואליציה, פשוט
לא מחזיק מים. בואו לא נספר כאן סיפורים, בואו נסתכל למציאות בעיניים. זה
דבר בלתי סביר בעליל. זה יקרה כאן גם לאחרים. אתם תהיו באותה פוזיציה אם לא
תילחמו את מלחמתנו הזאת. זאת לא מלחמה לטובת ישראל ביתנו, זאת מלחמה לטובת
הציבור ולמען הדמוקרטיה.

יואב קיש:

שרון, אתה קודם כל חבר, אתה יודע את זה. אני רוצה רגע שניכנס לפרופורציות.
כל נושא החלוקה לוועדות לא קשור לדיון הזה, אנחנו בדיון על תפקיד סגן
היושב-ראש.

שרון גל:

לא, זה קשור.

יואב קיש:

אני רוצה להגיד מה אני רואה פה. בואו נעשה מספרים פשוטים. כרגע יש 6 סגנים
מכהנים. הכוונה להגדיל את זה ל-8. 120 לחלק ל-8 זה 15, אלא אם אני טועה. זה
אומר שכל 15 חברי כנסת זכאים לחלוקה בסיסית, לתפקיד.

שרון גל:

יואב, זה לא נכון. אני לא רוצה להזכיר שמות. לא יכול להיות שיהיו חברי כנסת
שחברים ב-5 ועדות - -

יואב קיש:

שרון, אני מבין שאתה מדבר ממצוקה. אני גם רוצה לחשוב על משהו שיכול לעזור.
אני רוצה להסביר לך את הגישה מהצד השני. אם אני מסתכל בחלוקה גסה, וזה עוד
בלי לקחת מפתח קואליציה אופוזיציה שבדרך כלל מסיט את הכף לטובת הקואליציה,
זה אומר שאפילו בקואליציה 1 ל-15 לא מקבל סגן. זה במספרים פשוטים. מה לעשות
שאני מסכים איתך. אתם סיעה של 6 כיסאות, שזאת סיעה קטנה.

שרון גל:

למרצ יש 5 כיסאות, שזה יותר קטן, ויש לה ייצוג.

יואב קיש:

למרצ יש סגן יושב-ראש?

שרון גל:

יש לה ייצוג.

יואב קיש:

אנחנו מדברים על תפקיד סגן יושב-ראש.

שרון גל:

יואב, אני מעריך אותך ואת היושרה שלך, אבל אני אומר לך שהדיון הוא לא רק על
סגני יושב-ראש, הוא גם על ועדות. זה דיון כולל. שים אותו באותו סל. למרצ עם
5 מנדטים יש ייצוג.

יחיאל חיליק בר:

שרון, זה לא הדיון עכשיו.

יואב קיש:

חיליק, אני מסכים עם שרון שיש פה תסכול קודם מחלוקת הוועדות, שזה לא נובע
סתם, אני רק רוצה להיכנס לפרופורציות. האופוזיציה יחליטו לעצמם, אבל בסוף
צריך להבין שאם המפתח הוא 1 ל-15, בלי הטבות של קואליציה ואופוזיציה, זה
יכול עוד לעלות ל-1 ל-20. בסוף יש להם 3 סגנים, לדעתי. זה מה שאתם מקבלים
על קרוב ל-60 חברי כנסת. לבוא לבקש סגן, עם כל הכבוד, יש פה - -

רוברט אילטוב:

המספרים לא נכונים.

יואב קיש:

למה לא? הולכים להיות 8 סגנים. שי פירון, חיליק ויואל הם הנציגים של
האופוזיציה.

יחיאל חיליק בר:

אנחנו צריכים לקבל יותר.

רוברט אילטוב:

כשמחלקים 8 לחצי יוצא 4.

יחיאל חיליק בר:

אנחנו מקופחים.

יואב קיש:

לא מקופחים. יש פה מפתח קואליציה ואופוזיציה. אתם מקבלים 3 מה-8.

רוברט אילטוב:

חצי חצי זה לא - -

יואב קיש:

לא אמרתי חצי חצי, אמרתי שיש יתרון לקואליציה. הסתכלתי על הקואליציה. ההצעה
שלי, אם אתה שואל אותי, שרון - אני מבין את המצוקה, אתם 6 חברי כנסת בסך
הכל - היא שתלכו לרוטציה על אחד מהתפקידים עם האופוזיציה. יושב פה חיליק
שאמור להיות אחד הסגנים. אני חושב שזה משהו שבהחלט נכון לשקול.

שרון גל:

יש לי פתרון אחר. אפשר להגדיל את הוועדות, ואז יהיה יותר ייצוג.

יחיאל חיליק בר:

אנחנו היינו בעד.

מיקי לוי:

נכון שהחלוקה מול 6 מנדטים היא חלוקה ברורה לחלוטין, שזה על פי הכוח היחסי,
אבל אני לא יכול שלא לחשוב על העוול שנעשה פה בכך שיש למפלגה הזאת 2 נציגים
בוועדת הקליטה שלא מצאו להם מקום אחר כדי לתת להם את הייצוג ההולם. אני לא
מדבר על סגן יושב-ראש הכנסת. אני לא יכול להשתחרר מהמועקה שנעשתה פה. נעשה
פה איזה שהוא עוול להדיר את רגליהם. אנחנו צריכים למצוא את הדרך לתקן את
זה.

היו"ר דוד ביטן:

התיקון הוא באופוזיציה, לא בקואליציה. אנחנו עשינו רוטציות אצלנו.

יואב קיש:

יש לכם חברים מטעם האופוזיציה בוועדות שאתם יכולים להתחלף איתם. הציעו לכם
את זה גם פה על השולחן הזה. מהקואליציה ניתן לך מקום?

רוברט אילטוב:

אני לא נמצא פעם ראשונה בכנסת וגם לא פעם ראשונה בוועדה המסדרת. הדברים לא
נעשו ככה לעולם בוועדות הקודמות. הדבר הזה הוא בלתי סביר בעליל. זה בסדר
שלקואליציה צריך שיהיה רוב בנשיאות. יש 8 חברים שהם סגני יושב-ראש. מחלקים
את זה בחצי. ליושב-ראש יש את הקול המכריע. אתם בחלוקה אופוזיציונרית
הפסדתם, נתתם או מכרתם את תפקיד סגן היושב-ראש לקואליציה. חבל שעשיתם כך.

יחיאל חיליק בר:

ממש לא.

רוברט אילטוב:

הם צריכים שיהיה להם רוב לקואליציה. הרוב מחולק כך: יושב ראש, 4 ו-4. זה 5
נגד 4. עם כל הכבוד, בנשיאות יש רוב. החלוקה לא הייתה נכונה. או שעשיתם
טעות, או שעשיתם מהלך אחר. זה בסדר גמור. את זה אפשר לתקן. אי אפשר שב-59
חברי כנסת יהיה לך הפרש של שני סגני יושב-ראש, עם כל הכבוד. אין לנו שום
מצוקה, אבל כשבאים ואומרים שהדברים נעשים בהסכמה, אז הם לא נעשים בהסכמה כי
אף אחד לא שאל את ההסכמה שלנו. עדיין יש לנו נציגות בכנסת. כשלא תהיה לנו
נציגות בכנסת, אל תשאלו את ההסכמה שלנו, ואז תוכלו להגיד שיש הסכמה. יש
סיעה שיש לה 6 חברי כנסת, ויש סיעה אחרת שיש לה 6 חברי כנסת שיש לה ייצוג -
-

יואב קיש:

אין לה סגן יושב-ראש.

רוברט אילטוב:

יש לה. אין לכם סגן יושב-ראש? גם לא ברוטציה?

משה גפני:

לא.

היו"ר דוד ביטן:

זה עניין לאופוזיציה. זה לא שייך אלינו.

שרון גל:

זה לא עניין לאופוזיציה.

היו"ר דוד ביטן:

אנחנו בקואליציה עשינו רוטציות. אתם החלטתם להצטרף לאופוזיציה.

אברהם נגוסה:

אני מצטער, אבל זה לא הנושא שאנחנו דנים. אנחנו התבקשנו לדון במספר הסגנים,
בהגדלה.

רוברט אילטוב:

על זה אנחנו מדברים.

אברהם נגוסה:

לא בחלוקה.

שרון גל:

חבר הכנסת נגוסה, זה אותו דבר כמו הדיון באלימות של השוטרים כנגד בני העדה
שלכם. זה כן הנושא.

היו"ר דוד ביטן:

אנחנו נותנים להם להתייחס.

רוברט אילטוב:

כשהצבענו על הקמת הוועדה עם יושב-ראש הוועדה המסדרת צחי הנגבי, הובטח לי
שישבו איתי על הסוגיה של סגני יושבי ראש הכנסת וחלוקת הוועדות. עד היום אף
אחד לא דיבר איתי, לכן אין הסכמה. אני מבקש שיירשם בפרוטוקול בצורה הכי
ברורה שאין הסכמה. אנחנו באים ואומרים, אין חלוקה של ועדות, אין חלוקה של
יושבי ראש הוועדות ואין חלוקה של סגני יושבי ראש.

היו"ר דוד ביטן:

מי בעד ההצעה להגדיל את מספר הסגנים ל-9, מי נגד?

הצבעה

בעד ההצעה – רוב

נגד – 1

נמנעים – אין

ההצעה להגדיל את מספר הסגנים נתקבלה.

היו"ר דוד ביטן:

אני מבקש להצביע על ההמלצה לסגנים הבאים לכהן כסגני יושב-ראש הכנסת: יחיאל
חיליק בר ויואל חסון. מי בעד, מי נגד?

הצבעה

בעד ההצעה – רוב

נגד – 1

נמנעים – אין

ההצעה למנות את חברי הכנסת יחיאל חיליק בר ויואל חסון לסגני יושב-ראש הכנסת
נתקבלה.

רוברט אילטוב:

אני מבקש להגיש רביזיה.

היו"ר דוד ביטן:

על מה רביזיה, על ה-9 או על השמות?

רוברט אילטוב:

כרגע על הסעיף הראשון.

היו"ר דוד ביטן:

על ה-9. אני מבקש רביזיה על השמות. ב-12:10 נצביע על הרביזיות.

הישיבה ננעלה בשעה 11:40.
