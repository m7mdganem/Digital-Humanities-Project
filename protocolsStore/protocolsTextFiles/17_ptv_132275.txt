הכנסת השבע-עשרה נוסח לא מתוקן

מושב ראשון

פרוטוקול מס' 33

מישיבת ועדת הכנסת

יום שלישי, י"ד אב התשס"ו, (8.8.2006), שעה 10:00

סדר היום: 1. קביעת מסגרת הדיון להודעת הממשלה בנושא המלחמה בצפון והמגעים
להסדר

מדיני.

2. בדיקת האפשרויות למתן הקלות לתושבי הצפון בתחומי הבנקאות.

3. מכסה להגשת שאילתות בכנס ובפגרה - פניית חה"כ זבולון אורלב

נכחו:

חברי הוועדה:

רוחמה אברהם - היו"ר

זבולון אורלב

דוד אזולאי

זאב אלקין

אורי אריאל

מוחמד ברכה

זהבה גלאון

שי חרמש

אסתרינה טרטמן

יעקב מרגי

גדעון סער

ליה שמטוב

משה שרוני

אריה האן - מזכיר הכנסת

דוד לב - סגן מזכיר הכנסת

מוזמנים:

עידית צ'רנוביץ - משרד ראש הממשלה

ייעוץ משפטי: ארבל אסרטחן

מנהלת הוועדה: אתי בן יוסף

רשמת פרלמנטרית: רותי וייס

 

 קביעת מסגרת הדיון להודעת הממשלה בנושא המלחמה בצפון והמגעים להסדר מדיני

היו"ר רוחמה אברהם:

בוקר טוב לכולם. אני פותחת ישיבה נוספת של מליאת הוועדה. על הפרק היום ישנם
מספר נושאים: קביעת מסגרת הדיון להודעת הממשלה ופנייה של 25 ח"כים, בעיקר
מישראל ביתנו והליכוד, בנושא המלחמה בצפון והמגעים להסדר מדיני. מה שאני
מציעה הוא שנעשה את זה כפי שעשינו בשבוע שעבר דהיינו, דיון סיעתי, 10 דקות
לכל סיעה. נפריד את שני הדיונים. תעלה שרת החוץ, תאמר את דברה ולאחר מכן
יחל הדיון הסיעתי, 10 דקות לסיעה. אחרי זה נעשה את הדיון של ה-25 חתימות
כאשר יינתן 10 דקות לישראל ביתנו ו-10 דקות לליכוד. מי בעד? מי נגד? אושר
פה אחד, תודה.

בדיקת האפשרויות למתן הקלות לתושבי הצפון בתחום הבנקאות

היו"ר רוחמה אברהם:

בשבוע שעבר חברת הכנסת אסתרינה טרטמן פנית אלינו בנושא של כל מה שקשור
לאשראי הבנקאי ואמרנו שנזמן את המפקח על הבנקים. המפקח על הבנקים יהיה מחר
איתנו בוועדת הכנסת בשעה 11 וחצי, כל חברי הוועדה מוזמנים, חשוב שתדעו.

משה שרוני:

מה זה שתושבי הצפון סובלים? לתת אשראי כל הזמן זה פיתרון? הממשלה צריכה
להחליט אחרת, אף אחד לא רוצה לקחת אשראי שאין להם מאיפה לשלם.

היו"ר רוחמה אברהם:

זה לא נושא פתוח לדיון עכשיו.

אסתרינה טרטמן:

חבר הכנסת שרוני, הסוגיה היא לא לקחת, הסוגיה היא לאפשר להם לשרוד, לעומת
מה שקרה בראשון ליולי שהגבילו אותם והאופציה היא לעזור להם. נודע לי שאתמול
התקיים דיון בלשכת יושבת ראש הכנסת עם הנגיד בנושא אשראי.

היו"ר רוחמה אברהם:

זה לא רק עם הנגיד, נדמה לי שזה היה עם נציגי הבנקים.

אסתרינה טרטמן:

לצערי הרב לא הוזמנתי לישיבה הזאת וחבל מכיוון שעניינית יכול להיות שכל
הדיון העתידי שלנו כאן יכול להיות מיותר אילו היינו יודעים מה היה הלך
הרוחות בקרב הבנקאים. אין לי מושג, אני יודעת שהישיבה הייתה בנושא האשראי.
יכול להיות שהדברים שסוכמו שם יפתרו את הפגישה לנו עם יואב.

היו"ר רוחמה אברהם:

אני חושבת שאנחנו צריכים ללכת בשני קווים מקבילים כאשר בצד אחד זה טוב
שיושבת הראש נפגשת עם ראשי הבנקים - - -

אסתרינה טרטמן:

אני מברכת על כך.

היו"ר רוחמה אברהם:

מצד שני, אין ספק שגם אנחנו צריכים לקבל תשובות ישירות מהמפקח על הבנקים מה
בדעתם לעשות בימים הקרובים. לא הייתי מציעה לדחות את הישיבה. הייתי מציעה
כן לקיים אותה כי כל יום שנדחה את הישיבה אז שוב, שבוע של דיונים וכו'.
למרות בעיית לוחות הזמנים שאני מבינה שלא לכולנו זה נוח התאריך של מחר, גם
לי זה לא היה נוח אבל אני חושבת שהנושא הוא חשוב וכולנו צריכים להתיישר
לפיו. מהתקשורת אני יכולה לומר שלגבי הפגישה של אתמול, עדיין לא דיברתי עם
יושבת ראש הכנסת אבל נאמר שכנראה אם לא יהיה איזשהו פיתרון אז הכנסת תקדם
את זה בדמות הצעת חוק כזו או אחרת.

אסתרינה טרטמן:

דרך חקיקה.

היו"ר רוחמה אברהם:

כן. אז יכול מאוד להיות שאם נתכנס ונחליט החלטות - - -

זבולון אורלב:

לחץ.

היו"ר רוחמה אברהם:

אז שוב נהיה הטריגר של כל הסיפור הזה, עוד נקודת לחץ כפי שחבר הכנסת זבולון
אורלב אומר. לכן אני חושבת שזה חשוב ותשתדלו כולכם להיות מחר.

 מכסה להגשת שאילתות ישירות בכנס ובפגרה - פנית חה"כ זבולון אורלב

היו"ר רוחמה אברהם:

הנושא הבא, חבר הכנסת זבולון אורלב פנה אלי במכתב בנושא של המכסה להגשת
שאילות ישירות בכנס ובפגרה, בבקשה חבר הכנסת זבולון אורלב תציג את הנושא.

זבולון אורלב:

 כידוע יש 3 סוגים של שאילתות. יש שאילתה בע"פ שחבר הכנסת מגיש עד יום שני ונענה בע"פ עד יום רביעי. זה לא שייך לפגרה ואני לא מציע לעשות בזה שום שינוי. סוג שני זה שאילתה רגילה שבה יש מכסה, מגישים שאילתה לשר והשר עונה מעל במת הכנסת במידה וחבר הכנסת נמצא, אם הוא איננו זה עובר לפרוטוקול. גם פה אינני מציע לעשות שום שינוי כיוון שאין מליאה. הסוג השלישי זה שאילתה ישירה. יש לחבר כנסת מכסה של 60 שאילתות ישירות בהן הוא פונה במישרין לשר בפרוצדורה מסוימת דרך הכנסת. השר מחויב על פי התקנון להשיב לו בפרק זמן מסוים, לא דרך המליאה אלא באופן ישיר. כלומר השאילתה הישירה איננה קשורה כלל למליאת הכנסת. 

פניתי לשאול האם אני יכול להגיש שאילתה ישירה בפגרה ונאמר לי שבהסתמך על
איזושהי פרשנות אי אפשר להגיש וכך נהגו גם לא להגיש. אני סבור שהדבר הזה לא
תקין. אין שום סיבה שבעולם שחבר כנסת לא יוכל להגיש שאילתה ישירה לשר
ולהיענות על פי התקנון. הממשלה לא נמצאת בפגרה, הציבור לא נמצא בפגרה
ואנחנו לא יכולים לומר לציבור, תשמע, יש לנו עכשיו 3 חודשים פגרה לכן תמתין
כי אני לא יכול לברר את העניין. אז אמרו לי: תשמע, מה הבעיה, תשלח מכתב
רגיל לשר. אבל אם שולחים מכתב רגיל לשר בשביל מה צריכים שאילתה ישירה?
שאילתה ישירה היא תקנונית וזה דבר ראוי. לכן אני חושב שצריכים להסדיר באופן
עקרוני שניתן יהיה להגיש שאילתה ישירה גם בזמן פגרה. ייתכן שצריכים לתת
לממשלה לא 21 יום כמו שכתוב בתקנות, נדמה לי, אלא עוד 10 ימים כי יכול
להיות שגם השר בחופשה או המנכ"ל בחופשה. זה בסדר גמור. מישהו אמר לי, תשמע,
אבל יציפו שאילתות בפגרה. אז מצידי אפשר לקבוע מכסה חדשה לפגרה. שבפגרה
יהיו נאמר, לא יותר מ-15, 20 שאילות ישירות לכל חבר כנסת. אבל אני חושב
שבמסגרת הפיקוח של הכנסת על הממשלה ובמסגרת השירות שחברי הכנסת נותנים
לציבור, מוכרח להיות צינור שחבר כנסת יכול לשאול את הממשלה והממשלה צריכה
להשיב.

היו"ר רוחמה אברהם:

תודה. אני רוצה שארבל תאמר לנו מבחינה תקנונית מה נמצא כרגע ואז נפתח את זה
לדיון.

ארבל אסרטרחן:

המכסה של השאילתות הישירות נקבעה בשנת 94 בישיבה של ועדת הכנסת שבה פנה
יו"ר הכנסת דאז שבח וייס וטען שישנם חברי כנסת שמגישים מאות שאילתות, ללא
מגבלה. אני קראתי את הדיון הזה, הוא קצת הזכיר לי את הדיון שהיה כאן לפני
מספר שבועות על הצעות החוק, מי שזוכר. הוא בא ואמר, צריך לאפשר לחברי הכנסת
כמובן להגיש שאילתות אבל לא צריך לעשות שימוש לרעה אבל חברי כנסת מציפים
ומגישים מאות שאילתות והמנגנון לא עומד בזה. ואז נהיה דיון האם להגביל או
לא להגביל. יש חברי כנסת שאמרו: זה הכלי היחיד שנשאר לחברי הכנסת ואסור
להגביל אותו, אחרים אמרו: בסדר, להגביל.

דוד אזולאי:

סדנא דארעא חד הוא.

ארבל אסרטרחן:

היה דיון על איזה מספר, נקבו 100, כל מיני מספרים, בסופו של דבר החליטו על
60 שאילתות למושב, זאת אומרת שנה. היות והדיון היה באמצע הכנס אמרו, בכנס
הזה 30. לכן בעצם כשקראתי את הפרוטוקול ראיתי שלא התייחסו לשאלת הפגרה. זאת
אומרת, לכאורה יכולה ועדת הכנסת, אם רוצים רק להבהיר שאפשר להגיש שאילתות
ישירות בפגרה כי הדברים שאמר חבר הכנסת אורלב נכונים. לא נדרשת מליאה
לעניין הזה. אומנם יש סעיף שאומר שאם השר לא השיב יכול חבר הכנסת לבקש
שהשאילתה הישירה תהפוך לרגילה.

זבולון אורלב:

אבל אז יחולו עליו הכללים של הרגילה.

ארבל אסרטרחן:

נכון, אז יו"ר הכנסת יקבע מה היא.

זאב אלקין:

אבל השאלה היא, מי מנע ממך לשלוח שאילתה? מנהלת הכנסת?

זבולון אורלב:

כן. פניתי למנגנון של הכנסת ונאמר לי שלא להגיש שאילתה.

ארבל אסרטרחן:

זה לא מקובל לשלוח שאילתות.

היו"ר רוחמה אברהם:

אריה האן, יש לך משהו לומר בעניין הזה?

מזכיר הכנסת אריה האן:

ארבל ייצגה את העמדה שלנו.

היו"ר רוחמה אברהם:

עידית, מזכירות הממשלה, בבקשה.

עידית צ'רנוביץ:

גם אנחנו שוחחנו עם חבר הכנסת זבולון אורלב וזה בהחלט מקובל עלינו ששאילתות
ישירות יוגשו בזמן הפגרה. יחד עם זאת אנחנו באמת רוצים שתיקבע גם כן
מכסה - - -

אורי אריאל:

למה אתם רוצים מכסה?

עידית צ'רנוביץ:

כי אנחנו חושבים שעדיין צריך לשמור על העניין של פגרה.

יעקב מרגי:

אישה מדימונה לא תוכל לפנות - - -

אורי אריאל:

הממשלה לא בפגרה.

היו"ר רוחמה אברהם:

תנו לה לסיים את דבריה ואחר כך תגיבו.

עידית צ'רנוביץ:

אין לי שום בעיה שתהיה בנוסף לדברים שנקבעו, שיהיה עוד מקסימום 10 או 15
בתקופת הפגרה של 3 חודשים. בנוסף, אנחנו גם מבקשים שסעיף 2 א' יתוקן באופן
שיגדיר במקום 21 יום ל-30 יום בפגרה כדי לאפשר לשר להשיב.

היו"ר רוחמה אברהם:

רק בתקופת הפגרה.

זבולון אורלב:

 לזה אני מסכים. 

היו"ר רוחמה אברהם:

אני אפתח את הדיון, חברת הכנסת טרטמן.

אסתרינה טרטמן:

אני תומכת בדעתו של חבר הכנסת אורלב. מעבר להיבט הענייני שבאמת חברי הכנסת
עובדים גם בפגרה ויש נוהל תקין, דווקא בימים האלה שאנחנו הכנסת היינו
נתונים לביקורת ציבורית בעניין החופשה והפגרה בזמן מלחמה, אני יודעת שרוב
חברי הכנסת עושים את מלאכתם נאמנה ועובדים בימים אלו. אחד מהכלים שלנו זה
גם שאילתות לשרים. לכן אני תומכת בדרך הזאת, אני חושבת שנכון שאנחנו נאשר
וזאת חובתנו לאפשר את הערוץ הזה לחברי הכנסת ואין לי שום התנגדות שהתקופה
תוארך, במקום 21, 30 יום, זה בסדר - - -

היו"ר רוחמה אברהם:

רק לתקופת הפגרה.

אסתרינה טרטמן:

בהחלט, אבל אני חושבת שאנחנו צריכים לתת יד וללכת על העניין הזה.

היו"ר רוחמה אברהם:

תודה, חבר הכנסת אריאל, בבקשה.

אורי אריאל:

ראשית אני תומך בהצעה של חבר הכנסת אורלב. שנית, עמדת הממשלה תמוהה בעיני.
אני חשבתי שהכנסת בפגרה, לא ידעתי שהממשלה גם בפגרה. לא שלא ידעתי, אני
יודע שהיא לא בפגרה, וזה בסדר. הממשלה עובדת, זה תפקידה. למה היא צריכה זמן
יותר ארוך? למה היא צריכה להגביל את המספר? העמדה הזאת מאוד תמוהה. אני
מציע לממשלה למשוך את זה בחזרה, הממשלה לא צריכה להגביל את הפיקוח. אני
חשבתי שהממשלה תדרוש לפקח עוד יותר, בטח עכשיו במצב של מלחמה. אני מניח
שהיא לא דורשת פיקוח יתר, היא רק רוצה את מה שהיה. אני מציע לכם למשוך את
העמדה הזאת, היא לא מכבדת את הממשלה. ולא משנה איזו ממשלה. הרי בעזרת השם
בזמן הקרוב תתחלף הממשלה אז בפגרה הבאה תהיה ממשלה אחרת. לכן הבקשה הזאת
אין לה הצדקה. אם שר יוצא לחופש, יוצא לחופש, אין שום בעיה, זה בסדר גמור.
אני מציע לא להיענות לבקשות הממשלה, לא להגביל את המספר אלא במשהו מאוד
גרוע זאת אומרת שמישהו לא ישתולל סתם, ואת בקשות הממשלה לדחות לפעם אחרת,
לדיון בעוד שנה שנתיים.

היו"ר רוחמה אברהם:

חבר הכנסת מרגי, בבקשה.

יעקב מרגי:

עשה טוב חבר הכנסת זבולון אורלב שהעלה את הנושא. תמיד שמעתי משרי הממשלה,
מהפקידות בממשלה, שכשיוצאים לפגרה בכנסת זה טוב לממשלה, למה? כי יש להם זמן
לעבוד. בהצעה לסדר הבאה הוועדה צריכה לדון בכלל על משך הזמן שאנחנו מקבלים
תשובות מהשרים על שאילתות רגילות ושאילתות בע"פ, כמעט ממושב למושב ולפעמים
השואל כבר שכח מה הוא שאל. לכן תמוהה בעיני התגובה של הממשלה כי לא אחת
אנחנו מגישים שאילתות רגילות ואנחנו מקבלים בקשות מלשכות השרים, תהפכו את
זה לישירה, זה יותר קל, נענה לכם יותר מהר. לכן, אני חושב שהצרכים של
הציבור הם בסדר עדיפות ראשונה. אני חושב שצריך לאשר את זה בלי מכסה ולא
ראיתי שום שימוש לרעה בשום כלי פרלמנטרי שביושר הוועדה הזו דנה בנושא הזה
של הגשת הצעות חוק סיטוניות. לכן בקטע הזה אני חושב שדווקא, בוועדה הזו,
בקדנציה הזו, שהיא הושיטה יד לייעל, הכלי של השאילתות הישירות צריך לתת לו
ביטוי ואני חושב שזה יקל על עבודת הכנסת ועל עבודת השרים.

היו"ר רוחמה אברהם:

תודה, חבר הכנסת אזולאי, בבקשה.

דוד אזולאי:

אני רוצה קודם כל לברך את חבר הכנסת זבולון אורלב על ההצעה ואני חושב שצריך
לאמץ את זה בכלל, לאו דווקא בתקופה הזאת, בכלל, בכל פגרה. אני חושב שרובם
של חברי הכנסת, גם אם הם לא נמצאים בכנסת הם עובדים. אז אם הם יוצאים לשבוע
שבועיים חופשה, אנחנו לא מפסיקים לעבוד, אנשים פונים אלינו. אני לא עונה
לאנשים: אני בפגרה אני לא עונה לך כרגע. אני חושב שצריך לאמץ את הכלל הזה
ולהמשיך לקבל את השאילתות גם בזמן הפגרה. אני מתפלא למה להגדיל מ-21 ל-30
יום? מי שקבע 21 יום היה בזה היגיון מסוים, זה זמן סביר. גם עכשיו זה זמן
סביר, מה ההבדל בין תקופה שהכנסת עובדת לתקופה שהכנסת בפגרה? אני לא מבין
את זה. אני חושב שבשני הדברים אין צורך לקבוע מכסה למרות שאני חושב שכל
סיעה, מכפילים את מספר השאילתות במספר חברי הסיעה, יש מספיק שאילתות, למה
להגביל? דבר שני, אני חושב שזמן של 21 יום הוא בהחלט זמן סביר למתן תשובות
לשאילתה.

אורי אריאל:

אבל אפשר להגביל את חברי הכנסת בקואליציה.

דוד אזולאי:

למה אתה רוצה להפלות אותי? ואם אני בכל זאת רוצה לשאול כמה שאילתות? אתה
רוצה שהממשלה תתחלף ואתה לא רוצה לתת לי לשאול שאילתות.

היו"ר רוחמה אברהם:

תודה, אני פותחת את הנושא לדיון אבל לא לויכוח ביניכם, חבר הכנסת ברכה,
בבקשה.

מוחמד ברכה:

אני תומך בהצעה של חבר הכנסת אורלב לתקופה של הפגרה הזו, של הקטעים האלה
שבהם קבענו שהכנסת מתכנסת מדי שבוע, זאת אומרת, היא בעצם מנהלת עבודה
שגרתית למחצה. אני לא חושב שהסידור הזה צריך להיות סידור קבוע. פגרה היא לא
פגרה מעבודה, מפעילות ציבורית אלא היא פגרה מישיבות מליאה, אלא אם יש
התכנסות על פי דרישת הממשלה או 25 חברי כנסת. אבל שאר הזמן של חבר כנסת
שמתייחס לעבודתו ברצינות מוקדש לעזור לציבור, לעזור לאנשים, לראות מה הולך
ועדכונים בנושאים שונים. זה לא פגרה במובן הזה של בטלנות. לכן אני יכול
להסכים שהמצב שאנחנו נמצאים בו היום, מצב של מלחמה ושל התכנסות שבועית של
הכנסת, צריך לאפשר מנגנונים מינימליים של שאר סוגי העבודה של הכנסת. אבל
אני לא חושב, חבר הכנסת אורלב, עם כל הכבוד, שצריך להיסחף עם זה אלא אם כן,
בבקשה, נבטל את הפגרה. בימים אחרים, בפגרות אחרות אנחנו לא מתכנסים מדי
שבוע, לכן הנושא הוא בכלל לא רלוונטי של 21 יום, אלא אם יש התכנסות מיוחדת
לצורך - - -

זבולון אורלב:

בכלל לא עונים על זה במליאה, על שאילתא ישירה עונים בדואר, על זה הדיון,
הדיון הוא רק על שאילתא ישירה.

אסתרינה טרטמן:

זה עובר בין הח"כ ישירות לשר.

מוחמד ברכה:

יש משהו שמונע את זה?

זבולון אורלב:

אין.

מוחמד ברכה:

אם כך, אני חוזר בי מדברי. אני לא מפסיק לשאול שאילתות גם בפגרה, אבל אני
לא שם לב מתי נותנים את התשובות כי גם בזמן שהוא לא פגרה לא נותנים תשובות
מהר.

זבולון אורלב:

אז תקשיב, מה שקורה הוא דבר כזה שכשאתה מגיש את השאילתה הישירה, זה מחכה
באיזשהו מקום בכנסת ורק עם התחלת המושב מתחילים לטפל בזה.

מוחמד ברכה:

אם כך אני תומך באופן גורף בהצעתו של אורלב.

רוחמה אברהם:

אני בכל זאת חושבת שלמרות שהממשלה לא בפגרה בתקופה שהכנסת בפגרה, הממשלה
תמיד עובדת, אבל אני חושבת שאם יש פה בקשה מיוחדת דווקא בתקופת הפגרה לאפשר
לעוד שבוע ימים של עבודה של הממשלה לענות על שאילתות, אז אני חושבת שראוי
להיענות לבקשה.

מוחמד ברכה:

אפשר לחשוב כאילו שהשר מתפנה מכל עיסוקיו כדי לתת תשובה לשאילתה.

רוחמה אברהם:

לא, אני יכולה לומר לך דבר נוסף, אני הייתי גם בפוזיציה הזו, ויש אנשים
מיוחדים שעובדים לצורך העניין הזה, זה לא שאנחנו נמציא פה משהו חדש - - -

מוחמד ברכה:

המנגנון קיים.

היו"ר רוחמה אברהם:

ברור - - -

רוחמה אברהם:

כל שאילתה שמוגשת בפגרה בזמן הפגרה, תזכה לתשובה של 30 יום, בסדר? שאילתה
שמוגשת בזמן רגיל תזכה לתשובה של 21 יום כפי שהיה עד היום. לגבי הנושא של
המכסה. כרגע זה נמצא על 60 שאילתות במושב. אני מציעה שנגדיל את זה ל-80
שאילתות למושב כאשר מושב כולל אפשרות הגשת שאילתות בתקופת הפגרה כאשר ההבדל
היחידי הוא שבזמן פגרה הממשלה משיבה תוך 30 יום, בזמן רגיל הממשלה משיבה
תוך 21 יום.

מוחמד ברכה:

את חושבת שההבדל הזה בלוח הזמנים נחוץ?

היו"ר רוחמה אברהם:

כן, החלטנו להגדיל והממשלה מבקשת אז בהחלט ניתן להיענות לבקשתה.

זבולון אורלב:

חבר הכנסת מוחמד ברכה, אני אומר לך כשר לשעבר שגם פקידים יוצאים לחופשה וגם
שרים וגם יש חגים וגם חול המועד - - -

משה שרוני:

אתם מפילים על הצוות של השר לעבוד יותר קשה כדי לתת תשובות.

רוחמה אברהם:

אני מביאה את זה להצבעה, מי בעד, מי נגד, מי נמנע? 9 בעד, 1 מתנגד, אין
נמנעים. אני מברכת אותך חבר הכנסת זבולון אורלב.

זבולון אורלב:

אני רוצה לברך את יושבת הראש שלנו על פעולתה הזריזה ואני רוצה להודות לה
וגם לכם. אני רק רוצה להזכיר לחברים שמשפחות החטופים הוזמנו היום על ידי
הכנסת, הם פנו אלי להיות המארח אבל זה אירוח רשמי של יושבת ראש הכנסת. בעשר
ושלושים נכנסים ליושבת הראש ובין 11 ל- 12 הם יהיו ביציע הכבוד וישמעו את
הדיון במליאה. בשעה 12 יש להם מפגש עם ראשי המפלגות וראשי הסיעות באולם
ההרצאות, תודה רבה.

היו"ר רוחמה אברהם:

אז תדאגו שחברי הכנסת יהיו לפחות בין השעות 11:00 ל-12:00 במליאת הכנסת,
תודה.

הישיבה ננעלה בשעה 10:25.
