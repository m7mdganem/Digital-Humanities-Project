הכנסת השבע-עשרה נוסח לא מתוקן

מושב שני

פרוטוקול מס' 102

מישיבת ועדת הכנסת

יום שני, כ"ט באדר התשס"ז (19 במרץ 2007), שעה 10:00

סדר היום: א. קביעת מסגרת הדיון להצעות להביע אי אמון בממשלה.

  ב. בקשת שר האוצר להקדמת הדיון בהצעת חוק להגדלת שיעור ההשתתפות בכוח
  העבודה ולצמצום פערים חברתיים (מס הכנסה שלילי, פנסיה חובה, הפחתת שיעורי
  המס ותיקוני חקיקה), התשס"ז-2007, לפני קריאה ראשונה.

נכחו:

חברי הוועדה:

היו"ר רוחמה אברהם

משה שרוני

קולט אביטל

אליהו גבאי

אסטרינה טרטמן

אחמד טיבי

אביגדור יצחקי

זהבה גלאון

יואל חסון

יולי אדלשטיין

מוזמנים:

אריה האן - מזכיר הכנסת

ירדנה מלר הורביץ - סגנית מזכיר הכנסת

גאולה רזיאל - מנהלת לשכת מזכיר הכנסת

ניר כהן - אגף שוק ההון, משרד האוצר

אריק פרישמן - עוזר מנכ"ל האוצר, משרד האוצר

יואל בריס - סגן היועץ המשפטי, משרד האוצר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: סיגל גורדון

א. קביעת מסגרת הדיון להצעות להביע אי אמון בממשלה

מ"מ היו"ר משה שרוני:

בוקר טוב חברי הכנסת, נא לשבת, אני רוצה להתחיל בישיבה. אני פותח את ישיבת
ועדת הכנסת, הנושא הראשון על סדר היום: קביעת מסגרת הדיון להצעות להביע אי
אמון בממשלה. אני מציע להמשיך באותה מסורת של עשר דקות ושלוש דקות. עשר
דקות למגישי ההצעות ושלוש דקות לכל סיעה.

מי בעד ההצעה ירים את ידו.

הצבעה

בעד - רוב

נגד – אין

נמנעים – אין

ההצעה התקבלה.

היו"ר משה שרוני:

ההצעה התקבלה, עשר דקות למגישי ההצעות ושלוש דקות לכל סיעה. תודה רבה.

ב. בקשת שר האוצר להקדמת הדיון בהצעת חוק להגדלת שיעור ההשתתפות בכוח
העבודה ולצמצום פערים חברתיים (מס הכנסה שלילי, פנסיה חובה, הפחתת שיעורי
המס ותיקוני חקיקה), התשס"ז -2007

היו"ר משה שרוני:

חברים, אנחנו עוברים לנושא הבא: בקשת שר האוצר להקדמת הדיון בהצעת חוק
להגדלת שיעור ההשתתפות בכוח העבודה ולצמצום פערים חברתיים (מס הכנסה שלילי,
פנסיה חובה, הפחתת שיעורי המס ותיקוני חקיקה), התשס"ז-2007, לפני הקריאה
הראשונה. נציגי האוצר בבקשה.

קולט אביטל:

למה זה צריך לעלות בשבוע האחרון של עבודת הכנסת, ביום האחרון, בלי לתת לנו
אפשרות לקרוא את זה?

יואל בריס:

הממשלה החליטה ב-4 בפברואר שנה זו על חבילת צעדים שנועדו לטפל בעיקר בנושא
של מצוקה ועוני בקרב משפחות עם ילדים, משפחות עובדות - - -

קולט אביטל:

משפחות חד הוריות?

יואל בריס:

לא רק חד הוריות, גם משפחות עם שני הורים שיש מפרנס לתא המשפחתי, אחד או
שניים, ולמרות העובדה שהוא עובד למחייתו, הוא לא נשען על גמלאות, עדיין הם
נמצאים במצב של עוני.

קולט אביטל:

זאת אומרת, זה הנושא של הבטחת הכנסה?

יואל בריס:

זה מס הכנסה שלילי. מדובר במכלול צעדים שכוללים גם את הנושא של מס הכנסה
שלילי אבל גם את הנושא של הפרשה פנסיונית חובה, שהיום עיקר הבעיה של אנשים
שאין להם ביטוח פנסיוני זה בקרב אותה קבוצה של אנשים שעובדים ומשתכרים מעט
ועדיין נמצאים במצב של עוני יחסי. לכן חבילת הצעדים הזאת.

הצעד השלישי המשלים הוא הנושא של הפחתת שיעורי מס, שבא במקביל לתיקון
המיסוי של רכב ליסינג, רכב עבודה, כאשר הכספים שהשכירים הנהנים מהטבת המס
הם בדרך כלל השכירים שמשתכרים יותר ולכן מפחיתים את הטבת המס לשכירים האלה,
מצד שני, מגדילים את הטבת המס על ידי הקטנת שיעורי המס לכלל העובדים
האחרים.

קולט אביטל:

זאת אומרת, לוקחים מיד אחת ונותנים לשנייה.

יואל בריס:

לוקחים מפה ושמים שם.

קולט אביטל:

אי אפשר בלי קומבינה?

יואל בריס:

לא מדובר בקומבינה, אלא בתיקון. היום המצב הוא, שהטבת המס הולכת דווקא
לשכירים המשתכרים שכר גבוה יותר, אנחנו רוצים להסיט את הטבת המס הזאת למטה.

קולט אביטל:

למה אי אפשר לעשות שני דברים נפרדים? תביאו קודם את זה, הסיפור של הליסינג
זה סיפור נפרד.

יואל בריס:

הסיפור של הליסינג לא נמצא בחוק, אלה תקנות שבמקביל יועברו לוועדת הכספים
של הכנסת. כעת אני מגיע לשאלה למה אנחנו מבקשים קיצור של ההנחה לקריאה
ראשונה. יש כאן שני דברים שמשתלבים ומצדיקים את קיצור חובת ההנחה, דבר
ראשון, הממשלה מעוניינת לקדם את הצעת החוק הזאת שהיא הצעה לא קטנה, ולכן
צריך להתקיים בה דיון ארוך ורציני בוועדת הכספים, אך לאחר שזה יעבור קריאה
ראשונה. אנחנו רוצים להתחיל את העבודה הזאת כבר בישיבות פגרה של הוועדה
ולאפשר לוועדה זמן במושב הקיץ כדי שלא נגיע לוועדה בלחץ של סוף מושב הקיץ
לקיצור.

הטעם השני, יש הצעת חוק פרטית של חבר הכנסת סילבן שלום, שעוסקת בנושא דומה,
הממשלה חושבת שיש מקום לדון בשתי ההצעות במקביל. כידוע, ההצעה של חבר הכנסת
שלום ממשיכה להידון, הבוקר, בשעה זו מתקיים בה דיון בוועדת הכספים. אנחנו
מבקשים להניח גם את ההצעה הממשלתית, שלטעמנו היא הצעה רחבה ונכונה יותר,
בפני ועדת הכספים כדי שתוכל לדון - - -

אביגדור יצחקי:

למה נכונה יותר?

יואל בריס:

עמדת הממשלה, שהיא נכונה יותר. עמדת הממשלה היא, שראוי ששתי ההצעות יהיו
בפני הוועדה כדי שתוכל גם להכריע ביניהן.

היו"ר רוחמה אברהם:

אני מודה לך מאוד. אני רוצה להאיר את תשומת לבכם, אני שמחה, שוועדת הכנסת
היתה מעין קטליזטור בסוגית החוק של חבר הכנסת סילבן שלום, משום שאם ועדת
הכנסת לא היתה מחליטה כפי שהחליטה בשבוע שעבר, להעלות את זה בוועדת הכספים,
אני מסופקת אם כל התוכנית הזאת היתה מגיעה אל שולחננו היום.

אני רוצה לציין את העובדה, שיושב ראש הקואליציה, חבר הכנסת אביגדור יצחקי,
שמאמין בכל מאודו בנושא של הנהגת מס שלילי בארץ, היה בין היוזמים
והמובילים, שהצעת החוק תובא לקריאה ראשונה עד תום המושב הזה. אני שמחה על
כך.

יואל חסון:

אני שמח שהאוצר מביא את הצעות החוק האלה, אני חושב שאלה הצעות חיוביות
מאוד, אני שמח שעזרנו שהדברים יקדמו את ביצוע הדברים, יש לזה משמעות גדולה
מאוד מבחינה כלכלית למדינת ישראל ואני מברך על היוזמה הזאת.

היו"ר רוחמה אברהם:

אני מודה לך אדוני. מי בעד לפטור את הצעת החוק מחובת הנחה, לפני קריאה
ראשונה, אפשר להצביע.

הצבעה

בעד – 10

נגד – אין

נמנעים – אין

ההצעה לפטור מחובת הנחה את הצעת חוק להגדלת שיעור ההשתתפות בכוח העבודה
ולצמצום פערים חברתיים (מס הכנסה שלילי, פנסיה חובה, הפחתת שיעורי המס
ותיקוני חקיקה), התשס"ז-2007, נתקבלה.

היו"ר רוחמה אברהם:

בעד הצביעו – 10, לא היו מתנגדים, לא היו נמנעים, לפיכך אני קובעת, שהצעת
החוק להגדלת שיעור השתתפות בכוח העבודה ולצמצום פערים חברתיים (מס הכנסה
שלילי, פנסיה חובה, הפחתת שיעורי המס ותיקוני חקיקה), התשס"ז-2007, קיבלה
פטור מחובת הנחה.

אביגדור יצחקי:

הצעת החוק של חבר הכנסת סילבן שלום צריכה לבוא בצמוד להצעת החוק הממשלתית.

היו"ר רוחמה אברהם:

ברור, היא תונח היום.

מזכיר הכנסת אריה האן:

שתי ההצעות הונחו היום. הנושא הזה יעלה היום, דיון משולב, על פי בקשת
הממשלה.

היו"ר רוחמה אברהם:

אני מודה לכם, הישיבה נעולה.

הישיבה ננעלה בשעה 10:20.
