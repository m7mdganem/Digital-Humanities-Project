הכנסת העשרים

מושב שני

פרוטוקול מס' 111

מישיבת ועדת הכנסת

יום שני, י"ג באדר א התשע"ו (22 בפברואר 2016), שעה 12:45

סדר היום:

1. בקשת יושב ראש ועדת הכספים להעברת הצעת חוק הסדרת העיסוק בייצוג על ידי
יועצי מס (תיקון מס' 3), התשע"ו-2016 (מ/1010), מוועדת החוקה, חוק ומשפט
לוועדת הכספים.

2. בקשת יושב ראש ועדת החוקה, חוק ומשפט להעברת הצעת חוק נכי רדיפות הנאצים
(תיקון מס' 21) התשע"ו-2016 מוועדת העבודה, הרווחה והבריאות לוועדת החוקה,
חוק ומשפט.

3. בקשת יושב ראש ועדת העבודה, הרווחה והבריאות להעברת הצעת חוק נכי רדיפות
הנאצים (תיקון – הגבלת שכר הטרחה של עורכי דין), התשע"ו-2016 (פ/2592), של
חה"כ מיכאל אורן, מוועדת החוקה, חוק ומשפט לדיון בוועדת העבודה, הרווחה
והבריאות.

4. בקשת יושב-ראש ועדת הכספים למיזוג הצעות החוק הבאות, לשם הכנתן לקריאה
השנייה והשלישית:

  א. הצעת חוק אזור סחר חופשי באילת (פטורים והנחות ממסים) (תיקון מס' 8)
  (זיכוי ממס ליחיד על הכנסה חייבת מיגיעה אישית), התשע"ו-2016 (מ/1011)

  ב. הצעת חוק אזור סחר חופשי באילת (פטורים והנחות ממסים) (תיקון – זיכוי
  ממס מהכנסה חייבת מיגיעה אישית) התשע"ו-2016 (פ/2427/20)

נכחו:

חברי הוועדה:

דוד ביטן – היו"ר

שולי מועלם-רפאלי

רועי פולקמן

חברי הכנסת:

אמיר אוחנה

ניסן סלומינסקי – יו"ר ועדת החוקה, חוק ומשפט

אלי אלאלוף – יו"ר ועדת העבודה, הרווחה והבריאות

משה גפני – יו"ר ועדת הכספים

מיקי מכלוף זוהר

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אתי אפלבוים

1. בקשת יושב ראש ועדת הכספים להעברת הצעת חוק הסדרת העיסוק בייצוג על ידי
יועצי מס (תיקון מס' 3), התשע"ו-2016 (מ/1010), מוועדת החוקה, חוק ומשפט
לוועדת הכספים.

היו"ר דוד ביטן:

אני פותח את ישיבת ועדת הכנסת. על סדר-היום: רביזיה על ההחלטה להעביר את
הנושא לוועדת הכספים.

ניסן, בבקשה.

ניסן סלומינסקי (יו"ר ועדת החוקה, חוק ומשפט):

הבנתי שגם הייעוץ המשפטי של הוועדה הסביר שזה חייב להיות בחוקה. החוק הזה
היה אצלנו כשהוא חוקק. כל התיקונים וכל ההמשכים היו אצלנו. זה חוק שהוא ממש
אצלנו. גם ארבל אמרה זאת. אם אתם רוצים, אלעזר היועץ המשפטי יכול להסביר.

היו"ר דוד ביטן:

מכיוון שלא הייתם בדיון אז ניתן לכם להסביר לא במסגרת הדיון הרגיל.

אלעזר כהנא:

גם החוק עצמו חוקק בוועדת חוקה. חבר הכנסת גפני יודע כי הוא היה היוזם. גם
הנושאים עצמם בסעיפים החוק, גם סעיפים 2 ו-3 מדברים על ההתמחות והאימון.
סעיף 4 מדבר על ההליכים המשפטיים. גם סעיף 1 שמדבר על הדיווחים, לא מדובר
על המספרים אלא איזה סמכויות יש ליועץ מס.

ארבל אסטרחן:

זה גם בביטוח לאומי.

היו"ר דוד ביטן:

אני מציע לראשי הוועדות להפסיק להילחם ביניהם על חוקים. יש לכם מספיק
עבודה. מה שקובע זה מהירות הדיון וסיום הליכי חקיקה כמה שיותר מהר.

ניסן סלומינסקי (יו"ר ועדת החוקה, חוק ומשפט):

היה לך חוק שכתבתי שלמרות שהוא היה צריך להיות אצלנו - - -

היו"ר דוד ביטן:

זה פעם ביובל. כנראה טעית.

ניסן סלומינסקי (יו"ר ועדת החוקה, חוק ומשפט):

לא טעיתי.

מיקי זוהר:

אני רואה שהיושב ראש קצת כועס על יושב ראש ועדת חוקה.

היו"ר דוד ביטן:

לא, חס וחלילה, דווקא הסתדרתי איתי. אני טוען שאם יש אצלו לחץ אדיר, במיוחד
כשהוא עכשיו צריך להעביר את חוק ה-90 אז נאפשר לשחרר חוקים לוועדות אחרות
על מנת שזה יהיה מהר יותר. זאת דעתי האישית בלי קשר לכלום. יש לי התחייבות
של יו"ר ועדת הכספים לסיים את החוק בקריאה שלישית תוך 30 יום.

ניסן סלומינסקי (יו"ר ועדת החוקה, חוק ומשפט):

אתה יכול לשחרר אותנו מהצעות לסדר ומדיונים מהירים. אם תיקח את זה מאיתנו,
פרט לנושא אחד - - -

היו"ר דוד ביטן:

כל אחד רוצה להשתחרר מזה.

ניסן סלומינסקי (יו"ר ועדת החוקה, חוק ומשפט):

זה תופס לנו את הזמן. אם לא, נוכל להתקדם.

שולי מועלם-רפאלי (הבית היהודי):

לזה כל ראשי הוועדות מסכימים.

היו"ר דוד ביטן:

זאת רק טרדה מבחינתם. אני מוכן לקבל את כל הדיונים האלה בוועדת הכנסת. אם
תהיה הסכמה של כל ראשי הוועדות, אני אעשה את זה פה. אפשר לנצל את הדיונים
לדברים טובים.

היתה לנו הצעה לסדר אחת וכל המנכ"לים בהיסטריה.

מי בעד ומי נגד הרביזיה ירים את ידו?

הצבעה

בעד הרביזיה – 3

נגד הרביזיה – 4

נמנעים – אין

הרביזיה לא התקבלה.

היו"ר דוד ביטן:

הרביזיה לא עברה.

זה יעבור לוועדת הכספים, תוך כדי התחייבות של יושב ראש הוועדה לסיים את
התהליך תוך 30 יום. היה והוא לא יצליח, יש הסכמה מראש של יושב ראש הוועדה
שאני יכול למשוך את הצעת החוק לוועדת הכנסת כדי להעביר לוועדה אחרת .

ניסן סלומינסקי (יו"ר ועדת החוקה, חוק ומשפט):

המשמעות היא שאנחנו פותחים מלחמה בוועדות. הוא ידון ואני לא אצביע בשבילו?

היו"ר דוד ביטן:

למה?

ניסן סלומינסקי (יו"ר ועדת החוקה, חוק ומשפט):

יש חוקים שאתה יכול לפה ולפה.

משה גפני (יהדות התורה):

אבל היועצת המשפטית של ועדת הכספים הסבירה למה זה שייך לוועדת הכספים. מה
שלא צריך להיות בוועדת החוקה זה הדיווח לבנקים. זה היה צריך להיות בוועדות
הכספים. למה מלחמה? תשאל את שגית, היא אמרה לי.

ניסן סלומינסקי (יו"ר ועדת החוקה, חוק ומשפט):

יש את הייעוץ המשפטי של ארבל ויש את הייעוץ שלנו.

משה גפני (יו"ר ועדת הכספים):

הדיווח לבנקים אצלך. זה היה צריך להיות בוועדות הכספים ואני לא הכרזתי
מלחמה. אני כמו ילד טוב בא לוועדה שלך.

ניסן סלומינסקי (יו"ר ועדת החוקה, חוק ומשפט):

יש דברים שלא ביקשתי.

משה גפני (יו"ר ועדת הכספים):

אתה רוצה להחליף? תעביר את הדיווח לבנקים אלי ותיקח את יועצי המס. באמת,
אני הכרזתי מלחמה?

היו"ר דוד ביטן:

זה לא קואליציה אופוזיציה, זה בין ראשי ועדות.

ניסן סלומינסקי (יו"ר ועדת החוקה, חוק ומשפט):

זה לא בסדר.

היו"ר דוד ביטן:

כל עוד אני אראה שאתם לחוצים, אני אשתדל להעביר לכם פחות. אתה לא צריך
להיפגע מזה. אמרתי את זה גם לאלאלוף. אני עושה את זה לכל הוועדות, אל תיפגע
באופן אישי.

ניסן סלומינסקי (יו"ר ועדת החוקה, חוק ומשפט):

יש דברים שהם בילט הין.

היו"ר דוד ביטן:

כל דבר אתה יכול להגיד לי שזה ועדת חוקה.

משה גפני (יו"ר ועדת הכספים):

זה ממש לא בילט אין, זה דיווח של יועצי המס שהוא אצלנו כל הזמן.

2. בקשת יושב ראש ועדת החוקה, חוק ומשפט להעברת הצעת חוק נכי רדיפות הנאצים
(תיקון מס' 21) התשע"ו-2016 מוועדת העבודה, הרווחה והבריאות לוועדת החוקה,
חוק ומשפט.

היו"ר דוד ביטן:

עכשיו אנחנו במקרה הפוך. המליאה החליטה להעביר לוועדת עבודה ורווחה ואתה
מבקש אותה אליך. אתה רואה? למה מותר לך לבקש בקשה ולו אסור? לכן זה לא
עניין של קואליציה אופוזיציה.

יו"ר ועדה (ועדת העבודה, הרווחה והבריאות) אלי אלאלוף:

זאת פעם ראשונה שיש בינינו ויכוח.

ניסן סלומינסקי (יו"ר ועדת החוקה, חוק ומשפט):

זה לא ויכוח. הרי כל החוק הזה דן בנושא של שכר עורכי הדין. אנחנו כבר
מקדמים חוק ומביאים אותו לקריאה שנייה ושלישית. זה נראה הזוי לגמרי להפריד
על אותו נושא של שכר עורכי הדין כשוועדה אחת כבר דנה ומקדמת. פתאום עכשיו
מגיע חוק ומעבירים לוועדה אחרת?

יו"ר ועדה (ועדת העבודה, הרווחה והבריאות) אלי אלאלוף:

למה העבירו את נושא שכר הטרחה של עורכי הדין בתביעות לביטוח לאומי, כל
התביעות נגד הביטוח לאומי של מקבלי הקצבאות. הנה, זאת עובדה.

ניסן סלומינסקי (יו"ר ועדת החוקה, חוק ומשפט):

לא יודע. כשהעבירו אליך לא ביקשתי. אבל פה אנחנו כבר דנים ומתקדמים ועושים
את זה בזריזות.

יו"ר ועדה (ועדת העבודה, הרווחה והבריאות) אלי אלאלוף:

אנחנו טיפלנו בחוק של לבנת פורן, כולל נושא עורכי הדין ושכר הטרחה שלהם.

ניסן סלומינסקי (יו"ר ועדת החוקה, חוק ומשפט):

מאה אחוז, את זה אני לא מבקש.

יו"ר ועדה (ועדת העבודה, הרווחה והבריאות) אלי אלאלוף:

עשינו וזה עבר.

ניסן סלומינסקי (יו"ר ועדת החוקה, חוק ומשפט):

מאחר והחוק כבר קיים וכבר גמרנו אותו - - -

יו"ר ועדה (ועדת העבודה, הרווחה והבריאות) אלי אלאלוף:

הנושא פה חשוב. זה קשור לרווחה של ניצולי השואה. היה דיון מהותי בוועדה
שלנו. הוחלט לטפל גם באחד הדברים שערורייתיים שיש במערכת. עורכי דין
השתוללו נגד. הם היו אמורים להחתים טופס משני הצדדים ולקחו על זה אלפים של
שקלים לאורך שנים וניצלו את התמימות של האנשים. יש 8,000 אנשים שאמורים
לקבל פיצוי.

היו"ר דוד ביטן:

מה הבעיה? אתה גומר את החוק שלה והם יגמרו את החוק. למה יש עם זה בעיה?

ניסן סלומינסקי (יו"ר ועדת החוקה, חוק ומשפט):

זה על אותו נושא של שכר עורכי הדין.

יו"ר ועדה (ועדת העבודה, הרווחה והבריאות) אלי אלאלוף:

זה לא קשור לשכר, זה יותר קשור למהות.

ניסן סלומינסקי (יו"ר ועדת החוקה, חוק ומשפט):

אנחנו עושים צחוק מהדבר. נניח שהוא דן בנושא של הביטוח הלאומי, לא ביקשתי
ולא כלום. יכול להיות שאם החוק של שולי היה מתחיל אצלו, אז זה היה נגמר.
לכולנו כואב הנושא של ניצול ניצולי השואה. התחלנו כבר לדון ואנחנו מסיימים.

היו"ר דוד ביטן:

אני אבקש להזמין לדיונים גם את חברת הכנסת מועלם וגם את יושב ראש הוועדה.

שולי מועלם-רפאלי (הבית היהודי):

הוא לא צריך להזמין אותי, אני נמצאת תמיד בדיונים. חבר הכנסת אלאלוף ואני
פועלים בצמידות רבה בנושא ניצולי השואה.

היו"ר דוד ביטן:

אז מה הבעיה? המידע שגיבשת בחוק, הוא יקבל אותה.

ניסן סלומינסקי (יו"ר ועדת החוקה, חוק ומשפט):

נו טוב - - -

משה גפני (יהדות התורה):

למה אתה אומר את זה?

יו"ר ועדה (ועדת העבודה, הרווחה והבריאות) אלי אלאלוף:

כי אני יודע. אני רואה את האנשים ואני מבין את הסיפור. תבין לי שאני גם
מבין בפוליטיקה.

היו"ר דוד ביטן:

כן, אבל זאת לא פוליטיקה. אתה לוקח את זה אישית.

ניסן סלומינסקי (יו"ר ועדת החוקה, חוק ומשפט):

אתה תראה שיצביעו כאן 4 מול שלושה.

משה גפני (יו"ר ועדת הכספים):

למה אתה אומר את זה?

ניסן סלומינסקי (הבית היהודי):

כי אני יודע, אני קורא, אני גם שומע.

יו"ר ועדה (ועדת העבודה, הרווחה והבריאות) אלי אלאלוף:

אני מציע שזה יהיה ללא הצבעה.

משה גפני (יו"ר ועדת הכספים):

אני יושב פה ולא ידעתי על הבעיה הזאת. אני באתי על הנושא שלי ועל המיזוג.

ניסן סלומינסקי (יו"ר ועדת החוקה, חוק ומשפט):

ואתה תצביע - - -

משה גפני (יו"ר ועדת הכספים):

מאיפה אתה יודע? מה, אתה נביא?

ניסן סלומינסקי (יו"ר ועדת החוקה, חוק ומשפט):

בואו נעשה הצבעה.

משה גפני (יו"ר ועדת הכספים):

אני לא רוצה שתהיה הצבעה. להיפך, אני רוצה שזה יהיה בהסכמה.

יו"ר ועדה (ועדת העבודה, הרווחה והבריאות) אלי אלאלוף:

היה דיון במליאה, אושר במליאה. אתה מערער על המליאה וזאת זכותך. אז אני
חוזר למהות של הדיון. הדיון הזה היה בדיון מהותי מאוד בתוך הוועדה שלנו.
הוא הוצג בוועדה. ההחלטות התקבלו בזכות נוכחות שר האוצר וסגן שר האוצר והם
המליצו שזה ימשיך אצלנו. זה מהותי. יש לך נציגה מדהימה. אני מטילה עליה את
האחריות. היא תקבע אם זה אצלך או אצלנו. אתה רוצה את זה?

היו"ר דוד ביטן:

מי נגד הבקשה של יו"ר ועדת חוקה - - -

ארבל אסטרחן:

אבל יש שני חוקים.

היו"ר דוד ביטן:

אני מצביע על שני החוקים.

מי נגד הבקשה של יושב ראש ועדת החוקה בנסיבות האלה?

הצבעה

בעד הבקשה להעביר את הנושא לוועדת חוקה, חוק ומשפט – 1

נגד – 6

נמנעים – אין

הבקשה להעביר את הנושא לוועדת החוקה, לא נתקבלה.

היו"ר דוד ביטן:

חבר הכנסת אלאלוף, 30 יום אתה מסיים. אם אתה לא מסיים, אני יכול לקחת ממך
את החוק.

ארבל אסטרחן:

החוק הממשלתי והחוק של מייקל אורן יעברו לוועדת עבודה.

4. בקשת יושב-ראש ועדת הכספים למיזוג הצעות החוק הבאות, לשם הכנתן לקריאה
השנייה והשלישית:

  א. הצעת חוק אזור סחר חופשי באילת (פטורים והנחות ממסים) (תיקון מס' 8)
  (זיכוי ממס ליחיד על הכנסה חייבת מיגיעה אישית), התשע"ו-2016 (מ/1011)

  ב. הצעת חוק אזור סחר חופשי באילת (פטורים והנחות ממסים) (תיקון – זיכוי
  ממס מהכנסה חייבת מיגיעה אישית) התשע"ו-2016 (פ/2427/20)

היו"ר דוד ביטן:

הנושא הבא: בקשת יושב ראש ועדת הכספים למיזוג הצעת חוק לשם הכנתה לקריאה
שנייה ושלישית. הצעת חוק אזור סחר חופשי באילת (פטורים והנחות ממסים)
(תיקון מס' 8) (זיכוי ממס ליחיד על הכנסה חייבת מיגיעה אישית),
התשע"ו-2016. וכן: הצעת חוק אזור סחר חופשי באילת (פטורים והנחות ממסים)
(תיקון) (זיכוי ממס ליחיד על הכנסה חייבת מיגיעה אישית), התשע"ו-2016.

אתה רוצה למזג?

משה גפני (יהדות התורה):

כן, זה אותו חוק.

הצבעה

בעד – רוב

נגד – אין

נמנעים – אין

הבקשה למיזוג נתקבלה.

היו"ר דוד ביטן:

תודה רבה, הישיבה נעולה.

הישיבה ננעלה בשעה 13:04.
