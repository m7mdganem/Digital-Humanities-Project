הכנסת העשרים

מושב רביעי

פרוטוקול מס' 296

מישיבת ועדת הכנסת

יום שני, כ"ד בחשון התשע"ח (13 בנובמבר 2017), שעה 15:15

סדר-היום:

בקשת יושב-ראש ועדת הכספים להקדמת הדיון בהצעת חוק קרן קיימת לישראל (תחולת
דיני המס והוראת שעה), התשע"ח–2017 (מ/951), לפני הקריאה השנייה והשלישית.

נכחו:

חברי הוועדה:

יואב קיש – היו"ר

אמיר אוחנה

ישראל אייכלר

רוברט אילטוב

יואל חסון

שולי מועלם-רפאלי

איילת נחמיאס ורבין

רויטל סויד

רועי פולקמן

חברי הכנסת:

יו"ר ועדת הכספים משה גפני

עמר בר-לב

ענת ברקו

אורן אסף חזן

נורית קורן

מוזמנים:

  -------------------------------------------------------------------------
  מנכ"ל משרד האוצר                                      –   שי באבד
  ----------------------------------------------------- --- ---------------
  יו"ר ועד העובדים, קק"ל                                –   ישראל גולדשטיין

  קק"ל                                                  –   שלמה אוליאל

  קק"ל                                                  –   חגית אוחנה

  קק"ל                                                  –   אילה פרץ אשרף

  קק"ל                                                  –   גלית בוזגלו

  קק"ל                                                  –   עוזי אליהו

  קק"ל                                                  –   רוחמה בן הרוש

  קק"ל                                                  –   חיים טפרברג

  קק"ל                                                  –   נחום בנימין

  קק"ל                                                  –   מירב אסף

  קק"ל                                                  –   שמעון בן גיגי

  קק"ל                                                  –   שלומי קורקוס

  קק"ל                                                  –   דודי שפירא

  שדלן/ית (גורן עמיר יועצים בע"מ ), מייצג/ת את קק"ל     –   משה ביבי

  שדלן/ית (גורן עמיר יועצים בע"מ ), מייצג/ת את קק"ל     –   יהושע שלמה זוהר
  -------------------------------------------------------------------------

ייעוץ משפטי:

ארבל אסטרחן

שגית אפיק (יועמ"ש ועדת הכספים)

מנהלת הוועדה:

אתי בן יוסף

רישום פרלמנטרי:

רונית יצחק

בקשת יושב-ראש ועדת הכספים להקדמת הדיון בהצעת חוק קרן קיימת לישראל (תחולת
דיני המס והוראת שעה), התשע"ח–2017 (מ/951), לפני הקריאה השנייה והשלישית

היו"ר יואב קיש:

שלום, חברים, אני פותח את ישיבת ועדת הכנסת. יש לנו על סדר-היום את בקשת
יושב-ראש ועדת הכספים להקדמת הדיון בהצעת חוק קרן קיימת לישראל (תחולת דיני
המס והוראת שעה), לפני הקריאה השנייה והשלישית. מי מציג פה? יש מישהו
מוועדת הכספים?

אתי בן יוסף:

היועץ המשפטי אמור להיכנס.

יואל חסון (המחנה הציוני):

בואו נחכה לו.

היו"ר יואב קיש:

אתה רוצה להציג את הסיבה לבקשה?

שי באב"ד:

לא, היועץ המשפטי צריך להציג את זה, אני לא יכול להציג את זה.

היו"ר יואב קיש:

מצדי, אם אתה רוצה תציג. אין מישהו מוועדת הכספים?

שי באב"ד:

מוועדת הכספים צריכים לבקש את זה, אני לא יכול להציג.

היו"ר יואב קיש:

אז תביאו מישהו מוועדת הכספים.

ארבל אסטרחן:

בדרך כלל לא היועץ המשפטי מנמק, הוא לא חבר כנסת. יו"ר הוועדה או מישהו
מהוועדה.

היו"ר יואב קיש:

גם היועץ המשפטי יכול, מי שהוא נציג הוועדה. משה גפני, אנחנו מחכים.

יואל חסון (המחנה הציוני):

אנחנו לא יכולים לחכות עד אין קץ, יש לנו דברים לעשות.

היו"ר יואב קיש:

חבר הכנסת גפני פה. גפני, בבקשה.

משה גפני (יו"ר ועדת הכספים):

אדוני היושב-ראש, אנחנו כבר כמה שנים מתגלגלים עם העניין של חוק קק"ל, ולכן
צריך לסיים את הסאגה הזאת. ישבנו ביום רביעי עד מאוחר, הבאנו אפילו
סנדוויצ'ים כדי שלא יהיו רעבים, אישרנו את החוק.

יואל חסון (המחנה הציוני):

במימון האוצר?

משה גפני (יו"ר ועדת הכספים):

כן. אישרנו את החוק פה אחד. אני מאוד מבקש להעלות אותו היום במליאת הכנסת,
אי-אפשר לחכות עם זה יותר. תודה.

היו"ר יואב קיש:

תודה. אני מעלה להצבעה.

יואל חסון (המחנה הציוני):

תעלה להצבעה.

היו"ר יואב קיש:

רוצים לדבר? בבקשה.

יואל חסון (המחנה הציוני):

אתה רוצה להעלות להצבעה?

היו"ר יואב קיש:

לא, אני לא רוצה. בבקשה, יואל, ורויטל אחריו.

רויטל סויד (המחנה הציוני):

אנחנו רוצים להצביע. בוא נצביע.

יואל חסון (המחנה הציוני):

בוא נצביע. למה אתה לא מצביע?

רויטל סויד (המחנה הציוני):

בבקשה, הצבעה. אנחנו רוצים הצבעה.

היו"ר יואב קיש:

יואל, אתה רוצה לדבר? איפה הסיעה? מישהו יכול להביא אותם?

קריאות:

- - -

היו"ר יואב קיש:

תביא ח"כים. אני מבין שאתם לא רוצים לדבר, אני אסגור את זה.

רויטל סויד (המחנה הציוני):

בוודאי שאנחנו רוצים, אבל אנחנו רוצים להצביע.

יואל חסון (המחנה הציוני):

תצביע.

היו"ר יואב קיש:

אני עוד לא רוצה להצביע. אני חוכך בדעתי. בבקשה, יואל חסון.

יואל חסון (המחנה הציוני):

לא, אני לא. רויטל רצתה.

היו"ר יואב קיש:

רויטל, בבקשה.

קריאה:

ויתרת על רשות הדיבור?

יואל חסון (המחנה הציוני):

אנחנו אף פעם לא נוותר על רשות הדיבור, אף פעם.

רויטל סויד (המחנה הציוני):

וזה משהו שלמדנו ממך, גפני.

משה גפני (יו"ר ועדת הכספים):

אל תלמדו ממני את הדברים הרעים.

יואל חסון (המחנה הציוני):

גפני, אנחנו למדים. למדים ולומדים. רויטל, ואחר כך איילת, ואחר כך אני.

היו"ר יואב קיש:

מישהו מהליכוד יכול להיות פה? ישיבת סיעה של הליכוד עכשיו.

יואל חסון (המחנה הציוני):

אייכלר, אתה לא חייב להיות פה, יש לך דברים יותר טובים.

היו"ר יואב קיש:

מישהו מהח"כים רוצה לדבר? רויטל סויד, בבקשה.

רויטל סויד (המחנה הציוני):

אני חושבת שצריך להטריד מאוד את כולנו, את כל חברי הכנסת - - -

היו"ר יואב קיש:

את סיעת כולנו?

רויטל סויד (המחנה הציוני):

גמרתם לנו את המילה. הרגתם אותנו. צריכה להטריד את כל יושבי הבית העובדה
שאנחנו בכלל צריכים לנהל דיון על המשך עתידה של קק"ל. ובוא נקרא לילד בשמו,
אנחנו לא מדברים פה לא על מיסוי כזה או אחר, אנחנו לא מדברים פה על תשלום
כזה או אחר, אנחנו מדברים על מה שאולי לא אומרים אותו, אבל בסאבטקסט הוא
נמצא והוא ברור, אנחנו מדברים על הלאמה של קק"ל. בעצם מה שמנסים פה לעשות
בממשלה - - -

היו"ר יואב קיש:

מיסוי.

שי באב"ד:

זה החוק, החוק מדבר על מיסוי, אבל בסדר.

רויטל סויד (המחנה הציוני):

תעזוב, אנחנו לא מדברים על הבחוץ. כי כשבא מיסוי – והמיסוי הוא כזה שבסופו
של דבר יגרום לכך שלא תהיה שליטה על פרויקטים או שאי-אפשר יהיה להוציא
לפועל פרויקטים – יצטרך לבטל פרויקטים של העובדים שנמצאים פה. רובם לא
יוכלו לקבל משכורות או פנסיות או את כל הזכויות שמגיעות להם. בשורה תחתונה
המשמעות היא אחת, הניסיון להלאים את קק"ל, וזה מה שאתם רוצים לעשות, וגם אם
זה לא הכותרת שזה מקובל, שמתקבל, זו בעצם המשמעות.

ולמה הדבר הזה הוא הרבה מעבר למטריד? הוא כואב, והוא צריך לטלטל פה כל חבר
כנסת. מכיוון שמי שיושב פה סביב השולחן אלה חברי כנסת מהאופוזיציה
ומהקואליציה, שהם חברי כנסת של סיעות ציוניות. הצעת חוק דומה עלתה בעבר
על-ידי חבר הכנסת עזמי בשארה. מי היה מאמין שהצעת החוק שעלתה על-ידי חבר
הכנסת עזמי בשארה - -

יואל חסון (המחנה הציוני):

מה את אומרת?

רויטל סויד (המחנה הציוני):

- - תעלה עכשיו בכסות אחרת על-ידי חברי כנסת ועל-ידי הממשלה.

יואל חסון (המחנה הציוני):

ממשלת הימין ימין.

רויטל סויד (המחנה הציוני):

על-ידי הקואליציה.

היו"ר יואב קיש:

נא לסיים.

רויטל סויד (המחנה הציוני):

זה לא יעלה על הדעת. עכשיו, בוא נבהיר קצת מה זה קק"ל. קק"ל זה הציונות,
קק"ל זה החקלאות, קק"ל זה גאולת אדמות, קק"ל זה חינוך, קק"ל זה תרבות, קק"ל
זה השקעה בפרויקטים חברתיים בלי קשר אם מדובר בראשי מועצות או ראשי ערים
מהקואליציה או מהאופוזיציה. קק"ל למעשה מדברת פה על ההתיישבות, על הציונות,
על הפריפריה. מה שקק"ל עושה אלה דברים שהממשלה לא עושה. מה שקק"ל עושה, היא
עושה נטו בלי פוליטיקה, אך ורק לטובת הציבור ולטובת האזרחים. בעצם קק"ל
עושה את מה שהיינו מצפים מהממשלה שתעשה, אבל הממשלה לא עושה.

יש פה שתי נקודות. האחת, זה גוף שיש לו כסף, והשנייה, הוא גוף שעושה למען
הציבור. את שני הדברים האלה אתם רוצים לחמוס. אתם גם רוצים לשים יד על
הכסף, ואתם גם רוצים שהפרויקטים שהם לטובת הציבור לא יהיו כאלה שלא יהיו
שלכם. אבל מילא אם הייתם בממשלה באמת עושים את הפרויקטים האלה. אתם לא
עושים אותם. אתם רוצים רק לקחת את הכסף, ולהשאיר את הציבור - - -

היו"ר יואב קיש:

לקחת ולא לעשות איתו כלום.

רויטל סויד (המחנה הציוני):

לקחת, כן.

היו"ר יואב קיש:

שישב בקופה ויסתכלו עליו.

רויטל סויד (המחנה הציוני):

להעביר את הזה, לך תדע למה.

היו"ר יואב קיש:

זה מיסוי. מדברים על מיסוי.

רויטל סויד (המחנה הציוני):

לך תדע למה. לא.

היו"ר יואב קיש:

חבר הכנסת גפני, זה מיסוי או למה החוק? היא אומרת לקחת. זה מיסוי?

משה גפני (יו"ר ועדת הכספים):

מיסוי.

רויטל סויד (המחנה הציוני):

עלתה הצעת פשרה של קק"ל.

היו"ר יואב קיש:

מה?

רויטל סויד (המחנה הציוני):

הצעת הפשרה של קק"ל הייתה כזו שאתם סירבתם לקבל אותה שוב ושוב ושוב.

היו"ר יואב קיש:

מה הצעת הפשרה?

רויטל סויד (המחנה הציוני):

את מה שהוסכם מלכתחילה.

היו"ר יואב קיש:

זאת כבר שאלה מה הוסכם.

רויטל סויד (המחנה הציוני):

את מה שסגר שר לאיכות הסביבה.

היו"ר יואב קיש:

יש חילוקי דעות.

רויטל סויד (המחנה הציוני):

השר להגנת הסביבה, השר אבי גבאי באישור של האוצר ובאישור של הממשלה, שזה
תשלום של אותם מיליארד שקלים בחלוקה כפי שחלוקה, ואחר כך את המיסוי אי שם
ב-2021, וכיוצא בזה. אלה דברים שהממשלה חתמה, והממשלה הפרה את ההסכמה
שהיא - - -

היו"ר יואב קיש:

רועי, הפרתם את ההסכמה עם האוצר?

רויטל סויד (המחנה הציוני):

בוודאי. הממשלה הפרה את ההסכמה שהיא חתמה עליה בעצמה.

היו"ר יואב קיש:

נא לסיים.

איילת נחמיאס ורבין (המחנה הציוני):

ברור שכן. רועי, תגידו כן.

רויטל סויד (המחנה הציוני):

ולכן, אני מבקשת שאנחנו נראה קודם כול מה הגוף הזה. נמצאים פה העובדים,
יושבים פה כולם, ויושב-ראש הוועד גם נמצא פה.

היו"ר יואב קיש:

בוועדת הכנסת בדיון על פטור מחובת הנחה רק ח"כים מדברים.

רויטל סויד (המחנה הציוני):

זה לא בשביל שידברו, זה בשביל שתראה אותם, את המסירות שלהם, את העובדה שהם
עובדים ופועלים למען אזרחי מדינת ישראל. מדינת ישראל, אגב, בארץ וגם
בתפוצות.

היו"ר יואב קיש:

תודה.

רויטל סויד (המחנה הציוני):

וגם בתפוצות, שזה כמה יהודים שהחלטנו להפקיר אותם. ולא רק זה שהם עובדים,
אתה גם מסכן אותם ברמה האישית.

היו"ר יואב קיש:

רשימת הדוברים נסגרה.

רויטל סויד (המחנה הציוני):

אתה מסכן גם את הפנסיה שלהם, ואתה מסכן את הזכויות שלהם.

היו"ר יואב קיש:

תודה.

רויטל סויד (המחנה הציוני):

וכל זה רק בגלל הפרת ההסכם הבסיסי שכבר נחתם.

היו"ר יואב קיש:

רויטל, נא לסיים.

רויטל סויד (המחנה הציוני):

לא היינו אמורים להיות פה. לא היינו אמורים בשום דרך וצורה שהיא בכלל לדון
בזה. אלה דברים שכבר נסגרו, הכול מתחיל בגלל ההפרה של הממשלה.

היו"ר יואב קיש:

תודה רבה. חבר הכנסת יואל חסון.

איילת נחמיאס ורבין (המחנה הציוני):

לא, אני.

יואל חסון (המחנה הציוני):

איילת לפני.

היו"ר יואב קיש:

ויש לי גם את עמר רשום. איילת עכשיו, בבקשה.

איילת נחמיאס ורבין (המחנה הציוני):

אני רוצה להציע, חבר הכנסת קיש, יש לי הצעה יותר טובה מההצעה שהנחתם על
השולחן. אני אומרת: בואו נפרק את המוסדות הציוניים. הגיעה השעה, נמאס לנו
מהסוכנות, נמאס מההסתדרות הציונית.

היו"ר יואב קיש:

גפני, מה דעתך?

משה גפני (יו"ר ועדת הכספים):

אני נגד.

איילת נחמיאס ורבין (המחנה הציוני):

בואו נגמור פשוט את הסיפור. למה אנחנו הולכים על המהלך הקטן המצומצם של
הלאמת קק"ל, לא משנה, או מיסוי עד אין סוף של קק"ל, מבלי להתייחס - - -

משה גפני (יו"ר ועדת הכספים):

מה זה עד אין סוף?

איילת נחמיאס ורבין (המחנה הציוני):

כי זאת המשמעות, משום שמדובר פה בכספים - - -

משה גפני (יו"ר ועדת הכספים):

עד אין סוף?

איילת נחמיאס ורבין (המחנה הציוני):

רגע, חבר הכנסת גפני, אנחנו אומרים לך באחריות שמדובר פה בכספים של
העובדים, בקופות פיצויים של העובדים.

רועי פולקמן (כולנו):

לא, די, די.

משה גפני (יו"ר ועדת הכספים):

ואי, ואי, ואי.

רועי פולקמן (כולנו):

זה לא כספים של העובדים, נו. החברה לא קיימת בשביל העובדים.

איילת נחמיאס ורבין (המחנה הציוני):

לא, סליחה, יש קופות פיצויים של העובדים.

משה גפני (יו"ר ועדת הכספים):

ואם הם יחויבו במס העובדים ניצלו.

איילת נחמיאס ורבין (המחנה הציוני):

אבל תנו לי רגע, למה אתם מפריעים לי?

היו"ר יואב קיש:

לא להפריע. בבקשה.

איילת נחמיאס ורבין (המחנה הציוני):

אני רוצה להוביל את המהלך הגדול באמת.

משה גפני (יו"ר ועדת הכספים):

לפרק את המוסדות הציוניים.

איילת נחמיאס ורבין (המחנה הציוני):

אני אומרת: בואו נפרק את המוסדות הציוניים, אני לא מבינה - - -

היו"ר יואב קיש:

אפשר להעלות את זה ליוטיוב?

איילת נחמיאס ורבין (המחנה הציוני):

אני רוצה להגיד לכם למה. כי מה שאתם מנסים לעשות פה זה עכשיו זה ללכת
ליערות שקק"ל נטעה ופשוט לחטוב עץ עץ ולכרות אותו. אני אומרת שבמקום זה
בואו נלך למהלך הגדול באמת. לממשלה, מה הבעיה? לממשלה לא באמת נוח לעשות את
המהלך, כי הרי אחרי שאמרתי את זה גם אני חושבת שלא צריך לפרק את המוסדות
הציוניים. יכול להיות שמי שיושב פה סביב השולחן חושב שצריך לעשות את זה,
כנראה שהממשלה חושבת לעשות את המהלך הזה. לא יעלה על הדעת שהממשלה חתמה על
הסכם והחליטה באותו רגע - - -

עמר בר-לב (המחנה הציוני):

עזמי בשארה.

איילת נחמיאס ורבין (המחנה הציוני):

תגיד עוד פעם עזמי בשארה, כי זה חשוב. לא יכול להיות שהממשלה חתמה על הסכם
ובכלל בלי למצמץ מפרה אותו.

עכשיו אני רוצה רגע להתייחס לעניינים הכלכליים. יש 20 מיליארד שקלים עודפי
גבייה. יודע ידידי יושב-ראש ועדת הכספים המחונן – צריך להגיד בכל דיון, גם
בדיון כזה צריך להגיד יושב-ראש ועדת הכספים המחונן.

היו"ר יואב קיש:

יש 20 מיליארד, גפני. כמה יש? 20?

איילת נחמיאס ורבין (המחנה הציוני):

יש 20 מיליארד שקלים עודפי גבייה. אבל לא, בואו נלך - - -

רועי פולקמן (כולנו):

מה הקשר? הסברתי לך שכלכלית זה לא קשור וגם מקצועית זה לא קשור.

איילת נחמיאס ורבין (המחנה הציוני):

סליחה. אתם פתאום החלטתם שנוח לכם – לא, היה לכם הסכם עם קק"ל, מה זה זה לא
קשור? היה לכם הסכם עם קק"ל.

רועי פולקמן (כולנו):

בסדר, עשינו טעויות.

איילת נחמיאס ורבין (המחנה הציוני):

פתאום ההסכם לא נוח. היה הסכם עם טעויות. מעולה, נתת סיבה טובה עכשיו ללכת
לבג"ץ על החוק הזה. אחר כך תבואו אלינו בטענות ותגידו שהולכים לבג"ץ. למה
אתם באים אלינו בטענות? תבואו בטענות לעצמכם. הממשלה שלכם היא זאת שחתמה על
ההסכם עם קק"ל.

רועי פולקמן (כולנו):

כי זו צביעות ללכת לבג"ץ.

היו"ר יואב קיש:

רועי, אתה מפריע לה. אני קורא לך לסדר פעם ראשונה. אני רוצה לסיים את הדיון
הזה.

איילת נחמיאס ורבין (המחנה הציוני):

הצביעות היא שלכם, הצביעות היא לא שלי. אתם חתמתם על הסכם. תקשיב, רועי.

היו"ר יואב קיש:

לא, אנחנו דנים על הפטור מחובת הנחה.

איילת נחמיאס ורבין (המחנה הציוני):

מילא הייתם באים כמו שהממשלה הזאת עשתה בתחילת דרכה וביטלה את כל החקיקה של
הממשלה הקודמת בראשות הליכוד, ולזה.

היו"ר יואב קיש:

תודה. נא לסיים.

איילת נחמיאס ורבין (המחנה הציוני):

אבל לא, זאת אותה ממשלה שלפני פחות משנתיים חתמה על ההסכם, עכשיו מבטלת
אותו.

היו"ר יואב קיש:

תודה.

איילת נחמיאס ורבין (המחנה הציוני):

עזבו, באמת, לפחות תפסיקו לזרות חול בעיניים של כולם, ותפסיקו, באמת, בואו
תגידו את האמת מה עומד מאחורי זה, ונגמר הסיפור.

היו"ר יואב קיש:

אל תתווכח איתם, תודה רבה. עמר, מי אתם רוצים ראשון?

יואל חסון (המחנה הציוני):

עמר קודם ואני אחר כך.

היו"ר יואב קיש:

עמר, בבקשה. ואחרי זה אחרון הדוברים – יואל. בבקשה.

יואל חסון (המחנה הציוני):

לא אחרון הדוברים.

היו"ר יואב קיש:

אחרון הדוברים.

רויטל סויד (המחנה הציוני):

לא אחרון הדוברים. מה זה אחרון הדוברים?

שי באב"ד:

הייתה רשימה.

היו"ר יואב קיש:

הרשימה נסגרה. היינו פה, רשמנו, אחרון הדוברים. בבקשה, עמר.

רויטל סויד (המחנה הציוני):

לא.

איילת נחמיאס ורבין (המחנה הציוני):

רגע, סליחה, עמר. אגב, תגיד לי רגע, יושב-ראש קק"ל מוביל מהלך אדיר לשקיפות
בקק"ל. למה אתם התנגדתם - - - בקק"ל? זאת תוכנית - - -

שי באב"ד:

הוא התנגד.

היו"ר יואב קיש:

מה את רוצה? אני כרגע מדבר על פטור מחובת הנחה.

איילת נחמיאס ורבין (המחנה הציוני):

בוודאי. הממשלה התנגדה לחוק.

שי באב"ד:

לא, הוא התנגד.

היו"ר יואב קיש:

אתה עכשיו מפריע לי, ואחרי זה אתה בא אלי בטענות.

איילת נחמיאס ורבין (המחנה הציוני):

שי, מה אתה מדבר?

משה גפני (יו"ר ועדת הכספים):

חבר'ה, מה אתם רוצים שאני אתחיל לדבר על קק"ל עכשיו?

היו"ר יואב קיש:

נכון. בבקשה, חבר הכנסת עמר בר-לב.

עמר בר-לב (המחנה הציוני):

אדוני היושב-ראש, בוועדת הכספים, נדמה לי לפני איזה שבוע או משהו, מישהו
דיבר על ההסכם בין הממשלה לבין קק"ל, ואז אמר יושב-ראש הוועדה, חבר הכנסת
גפני אמר: תראו, זה לא קשור, אנחנו מתפקידנו לחוקק חוקים, ומה שהממשלה עשתה
היא עשתה. מבחינה פורמלית, אדוני היושב-ראש, וגם אדוני גפני, מבחינה
פורמלית זה נכון. יש רשות כזאת ויש רשות כזאת. אבל במדינה נורמלית, במדינה
דמוקרטית, במדינה שהשלטון לא פועל רק על-פי עריצות הכוח, אם הממשלה חתמה
בסך הכול, מה? לפני שנה-שנתיים על הסכם עם קק"ל, זה מחייב את הממשלה, זה גם
מחייב את קק"ל.

איילת נחמיאס ורבין (המחנה הציוני):

אותה ממשלה.

עמר בר-לב (המחנה הציוני):

אם רוצים לשנות אותו, אז אם שני הצדדים מוכנים לשנות אותו, בסדר.

היו"ר יואב קיש:

תודה.

עמר בר-לב (המחנה הציוני):

אתה יודע מה זה? אפילו הנשיא טראמפ, כשביבי אמר לו: נשנה את הסכם הגרעין,
נבטל אותו, אפילו הנשיא טראמפ הבין שאי-אפשר לשנות הסכם שנחתם, יהיה גרוע
ככל שיהיה. ולכן, אדוני היושב-ראש, זה מהלך אנטי-דמוקרטי בעליל. מהלך כוחני
של ממשלה ששולטת בקואליציה, שבמקומות שהיא, ייתכן שהיא צודקת, שהיא עשתה
אולי הסכם לא טוב, אולי הסכם שגוי, היא דרך הפעלת הכוח על הקואליציה
בהשפעתה על-ידי זה היא רוצה לשנות את החוק. זה לערער את הדמוקרטיה
הישראלית.

היו"ר יואב קיש:

תודה רבה. חבר הכנסת יואל חסון, אחרון הדוברים.

יואל חסון (המחנה הציוני):

אדוני היושב-ראש, תראה, כשאתה מסתכל באמת על התהליך הזה ועל התהליך של
העבודה סביב העניין הזה, אתה קודם כול שואל: מול מי אנחנו עומדים כאן?
אנחנו עומדים מול גוף היסטורי, ציוני, רב-משמעות, שלקח חלק בבניית הארץ
הזאת עוד לפני שבכלל מדינת ישראל הוקמה. הוא בוודאי הפך להיות חלק משמעותי
מאוד בהקמת המדינה הזאת.

אתה יודע מה, למה לדבר רק היסטוריה? התפיסה אומרת, או הרצון הזה לפגוע בקרן
הקיימת לישראל זה כאילו שהקרן הקיימת לישראל לקחה את הכספים שלה, את
המזומנים הגדולים שיש לה, שמעתי ככה במסדרונות את המילה הזאת, ושמה אותם
באיזה מרתפים, ככה ברחוב – איך קוראים לרחוב שלכם בירושלים שם?

איילת נחמיאס ורבין (המחנה הציוני):

קק"ל.

יואל חסון (המחנה הציוני):

ברחוב קק"ל, במרתפים של קק"ל, ומסתירים שם כסף, והוא מתייבש שם.

איילת נחמיאס ורבין (המחנה הציוני):

קק"ל 1.

יואל חסון (המחנה הציוני):

אז אני אגלה לך סוד, אדוני היושב-ראש, וגם למנכ"ל האוצר שיושב כאן, רוב
הכספים האלה הולכים לטובת מטרות חברתיות, חינוכיות, מטרות לאומיות.

קריאות:

- - -

היו"ר יואב קיש:

יש ישיבת סיעה לליכוד.

יואל חסון (המחנה הציוני):

אדוני, אתם מפריעים לי, אני לא יכול לדבר ככה.

היו"ר יואב קיש:

סליחה. בבקשה, יואל.

יואל חסון (המחנה הציוני):

הכספים האלה לא נשמרים במרתפים, הם הולכים למטרות לאומיות, חינוכיות, הם
הולכים לפריפריה. עכשיו, איך אתם תתמודדו היום מול כל ראשי הרשויות שקיבלו
כבר הודעה בכתב שכל הפרויקטים, הכול נעצר בן לילה. תן לי תשובה, מנכ"ל
האוצר, יש לך מאגרים? משני המיליארד שאתה הולך לקחת אתה הולך לתת את זה?
תגיד לנו אחר כך באמת את התשובה ממנכ"ל האוצר על הדבר הזה.

ובנוסף, מי בא בכלל בגישה כל כך תובענית כלפי הקרן הקיימת לישראל? הרי כולם
יודעים שיש כבר אלף דרכים, וכולם יודעים שזה כבר קיים, רק מנכ"ל האוצר משום
מה לא רואה את זה, שיש כבר הסכמה ואפשר להגיע למתווה. הקרן הקיימת לישראל
בוודאי רוצה ולוקחת כבר היום חלק בפרויקטים משמעותיים, ורוצה כמובן להמשיך
להיות בפרויקטים האלה. ואי-אפשר לבוא ולרמוס את הארגון הזה.

היו"ר יואב קיש:

נא לסיים, בבקשה.

יואל חסון (המחנה הציוני):

דבר נוסף. תראו, הגוף הזה ומי שעומדים בראשו כרגע גם נושאים באחריות, הם
נושאים באחריות על ניהול תקין של הגוף הזה, והם מבחינתם יודעים שהם צריכים
לעמוד במחויבויות משימתיות, מחויבויות פנסיוניות לעובדים, מחויבויות כלליות
בכלל שיש לארגון הזה. אי-אפשר לבוא בהינף חוק לרוקן להם את התקציב ולהגיד
להם: עכשיו תשברו את הראש איך אתם עומדים במחויבויות האלה, ולא משנה
העובדים והאנשים.

ובסוף בסוף, אתם עושים משהו שלדעתי הציבור הישראלי אפילו לא מבין אותו, כי
היום הציבור הישראלי באופן מובן מאליו, אדוני היושב-ראש, הולך ליערות, הולך
לפארקים, הולכים למתקנים לאומיים.

איילת נחמיאס ורבין (המחנה הציוני):

הוא חושב בטעות שהמדינה עושה את זה.

יואל חסון (המחנה הציוני):

נהנה מהם בצורה – הוא בטוח שאגב, זו המדינה שמתקתקת את הכול.

איילת נחמיאס ורבין (המחנה הציוני):

גם החרדים, אגב.

משה גפני (יו"ר ועדת הכספים):

אה, אה.

יואל חסון (המחנה הציוני):

אבל בקרן הקיימת לישראל - -

היו"ר יואב קיש:

תודה. נא לסיים.

משה גפני (יו"ר ועדת הכספים):

מה החרדים? החרדים, 30 שנה לא הכירו אותם.

יואל חסון (המחנה הציוני):

אבל הקרן הקיימת לישראל עושה את הדברים האלה.

היו"ר יואב קיש:

מילת סיום.

משה גפני (יו"ר ועדת הכספים):

ראשי ממשלה לא הכירו אותם.

איילת נחמיאס ורבין (המחנה הציוני):

- - -

יואל חסון (המחנה הציוני):

לכן, אני מבקש להודיע לך, אנחנו לאורך - - -

איילת נחמיאס ורבין (המחנה הציוני):

- - -

משה גפני (יו"ר ועדת הכספים):

אז שימי תמונה. את הכסף שייתנו לנו.

רויטל סויד (המחנה הציוני):

רגע, גפני, אנחנו לא שומעים.

היו"ר יואב קיש:

תן לו לסיים, בבקשה.

יואל חסון (המחנה הציוני):

חבר הכנסת גפני. נראה אותך מעז לקרוא אותו לסדר.

משה גפני (יו"ר ועדת הכספים):

לא, לא.

רויטל סויד (המחנה הציוני):

מה רצית להגיד?

היו"ר יואב קיש:

אם הוא יפריע אני אקרא אותו לסדר.

יואל חסון (המחנה הציוני):

הוא לא מעז בצדק, גם אני לא הייתי מעז.

רויטל סויד (המחנה הציוני):

אבל מה הוא רצה להגיד?

קריאות:

- - -

היו"ר יואב קיש:

יואל, נא לסיים, ביקשת מילת סיום, בבקשה.

יואל חסון (המחנה הציוני):

אז אני אגיד.

רויטל סויד (המחנה הציוני):

רגע, אבל לפני שהוא מסיים, שהוא יוכל לשמוע מה הוא אמר.

היו"ר יואב קיש:

גפני, אתה רוצה?

משה גפני (יו"ר ועדת הכספים):

לא, אין לי שום דבר מה להגיד, אל תבלבלו אותי.

היו"ר יואב קיש:

אין לו מה להגיד. הוא לא אמר כלום.

קריאות:

- - -

היו"ר יואב קיש:

איילת, מספיק, תנו לו לסיים את הדברים. חבר שלך לסיעה. מילות הסיום שלך,
יואל.

יואל חסון (המחנה הציוני):

לפיכך, אדוני היושב-ראש, בשל ההתפתחות והדיון הזה שנעשה בצורה כזאת, אנחנו
מבקשים כרגע, סיעת המחנה הציוני, התייעצות סיעתית.

רויטל סויד (המחנה הציוני):

לא היה עדיף שגפני ימשיך?

היו"ר יואב קיש:

שלוש דקות הפסקה. ב-15:36 נתכנס פה.

שולי מועלם-רפאלי (הבית היהודי):

לפי התקנון זה חמש דקות.

היו"ר יואב קיש:

חמש דקות. ב-15:39 מתכנסים ומצביעים, חברים.

(הישיבה נפסקה בשעה 15:34 ונתחדשה בשעה 15:39.)

היו"ר יואב קיש:

אני פותח את הישיבה.

יואל חסון (המחנה הציוני):

אני רוצה לדווח על ההתייעצות שלנו. בואו נעשה הצבעה.

היו"ר יואב קיש:

תביאו את הח"כים של הליכוד.

יואל חסון (המחנה הציוני):

סליחה, אדוני, בוא נעשה הצבעה.

היו"ר יואב קיש:

אנחנו מחכים. אני רואה שכל מאודך בחיים זה לנהל את ועדת הכנסת.

יואל חסון (המחנה הציוני):

יום אחד אני אגיע אולי, מי יודע. אני רוצה להזכיר לך, אדוני, הייתי יו"ר
קואליציה פה לפני עשר שנים, אז אני יודע מה עושים פה.

היו"ר יואב קיש:

אני יודע. אני זוכר את יו"ר צעירי הליכוד היטב.

יואל חסון (המחנה הציוני):

אז אני מבקש שתעשה הצבעה עכשיו.

היו"ר יואב קיש:

סיימנו את הדיון. אני מעלה להצבעה את בקשת חבר הכנסת משה גפני יו"ר ועדת
הכספים.

יואל חסון (המחנה הציוני):

רגע, אבל מנכ"ל האוצר לא ענה לי על השאלה.

היו"ר יואב קיש:

הוא יענה לך אחרי ההצבעה.

יואל חסון (המחנה הציוני):

לא, סליחה, הוא צריך לענות לי. היועצת המשפטית, רגע, הוא צריך לענות.

היו"ר יואב קיש:

הוא לא צריך לענות לך.

יואל חסון (המחנה הציוני):

אז מה תפקידי כאן?

היו"ר יואב קיש:

יואל, תפקידך לדבר על פטור מחובת הנחה.

שי באב"ד:

כשאני יוצא אני לא יכול לענות.

יואל חסון (המחנה הציוני):

הוא צריך לענות לי. סליחה, מה הוא יוצא באמצע השאלה?

היו"ר יואב קיש:

הוא בכלל לא צריך להיות בדיון הזה.

יואל חסון (המחנה הציוני):

מה הזלזול הזה, באמת.

היו"ר יואב קיש:

תגיד לו שיחזור.

היו"ר יואב קיש:

יואל, אני אענה לך אם תפסיק לדבר כל רגע.

יואל חסון (המחנה הציוני):

הוא שייך לרשות המבצעת, להזכירך, שמפוקחת על-ידי הבית הזה.

היו"ר יואב קיש:

הוא לא מזלזל.

יואל חסון (המחנה הציוני):

מה זה הדבר הזה?

שולי מועלם-רפאלי (הבית היהודי):

חברים, אנחנו באמצע ישיבות סיעה.

קריאות:

- - -

היו"ר יואב קיש:

הוא לא מזלזל. אתה עכשיו מזלזל בכבוד הוועדה ובכנסת.

יואל חסון (המחנה הציוני):

לא, הוא מזלזל, תראה איך הוא קם באמצע, מה זה.

היו"ר יואב קיש:

תכניס את מנכ"ל האוצר שישב פה, הוא לא צריך לצאת.

יואל חסון (המחנה הציוני):

לא היה כדבר הזה.

היו"ר יואב קיש:

כי אתה לוקח דברים לא רלוונטיים, מחפש למשוך זמן עם כל מיני דברים, חאלס.

יואל חסון (המחנה הציוני):

לא רוצה למשוך זמן.

היו"ר יואב קיש:

הוא לא יענה לך, כי אני אמרתי שהוא לא יענה לך.

יואל חסון (המחנה הציוני):

לא, זה ממש, הזנב מקשקש בכלב.

היו"ר יואב קיש:

שום ממש.

אנחנו מעלים להצבעה את בקשת יושב-ראש ועדת הכספים להקדמת הדיון בהצעת חוק
קרן קיימת לקריאה שנייה ושלישית. מי שבעד שירים את ידו. מי נגד?

הצבעה

בעד – 7

נגד – 3

נמנעים – אין

בקשת יושב-ראש ועדת הכספים להקדמת הדיון בהצעת חוק קרן קיימת לקריאה שנייה
ושלישית נתקבלה.

היו"ר יואב קיש:

7 בעד, 3 נגד. ההצעה התקבלה.

יואל חסון (המחנה הציוני):

רוויזיה, אדוני.

היו"ר יואב קיש:

תודה. רוויזיה תהיה ב-16:10 בכפוף לאישור היושב-ראש.

יואל חסון (המחנה הציוני):

מאה אחוז.

היו"ר יואב קיש:

תודה. הישיבה נעולה.

הישיבה ננעלה בשעה 15:43.
