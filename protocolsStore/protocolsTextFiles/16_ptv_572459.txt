הכנסת השש-עשרה נוסח לא מתוקן

מושב שני

פרוטוקול מס' 159

מישיבת ועדת הכנסת

יום רביעי, י"ז באב תשס"ד, 4.8.2004, שעה 10:00

סדר היום:

1.  בקשת יושב-ראש ועדת הכלכלה להקדמת הדיון בהצעת חוק תאגידי מים וביוב
    (תיקון),

  התשס"ד-2004, לפני הקריאה השנייה והשלישית.

2.  מינוי סגן ליושב-ראש הכנסת על-פי בקשת יושב-ראש סיעת שינוי.

3.  מילות תודה ליושב-ראש הוועדה בתום כנס הקיץ.

נכחו:

חברי הוועדה: רוני בר-און – היו"ר

יולי אדלשטיין

מיכאל איתן

דניאל בנלולו

מיכאל גורלובסקי

זהבה גלאון

רשף חן

אחמד טיבי

גדעון סער

מאיר פרוש

עמרי שרון

מוזמנים: חה"כ אליעזר כהן

גאולה רזיאל – מנהלת לשכת מזכיר הכנסת

מזכיר הכנסת: אריה האן

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

1.  
    בקשת יושב-ראש ועדת הכלכלה להקדמת הדיון בהצעת חוק תאגידי מים וביוב
    (תיקון), התשס"ד-2004, לפני הקריאה השנייה והשלישית

היו"ר רוני בר-און:

אני פותח את ישיבה מספר 159 של ועדת הכנסת. על סדר היום בקשת יושב-ראש ועדת
הכלכלה להקדמת הדיון בהצעת חוק תאגידי מים וביוב (תיקון), התשס"ד-2004,
לקראת הקריאה השנייה והשלישית.

אדוני יושב-ראש ועדת הכלכלה, בבקשה.

שלום שמחון:

אני מבקש לאשר את הבקשה. אנחנו רוצים להעלות את החוק היום לקריאה שנייה
ושלישית כפי שסוכם עם הממשלה, עם יושב-ראש הקואליציה. אנחנו מתואמים באופן
מלא.

היו"ר רוני בר-און:

תודה רבה. מי בעד מתן פטור מחובת הנחה לעניין קריאה שנייה ושלישית של הצעת
חוק תאגידי מים וביוב (תיקון), התשס"ד-2004?

ה צ ב ע ה

בעד – רוב

נגד – אין

נמנעים – אין

הבקשה למתן פטור מחובת הנחה מוקדמת של הצעת חוק תאגידי מים וביוב (תיקון),
התשסד-2004, לפני הקריאה השנייה והשלישית, נתקבלה.

היו"ר רוני בר-און:

אני קובע אפוא, שפה אחד אישרנו את הפטור מחובת הנחה. תודה רבה ובהצלחה
בהמשך.

2.  
    מינוי סגן ליושב-ראש הכנסת – על-פי בקשת יושב-ראש סיעת שינוי

היו"ר רוני בר-און:

הנושא הבא על סדר היום הוא בקשתה של סיעת שינוי לחילופי גברי בעניין כהונה
כסגן יושב-ראש הכנסת.

נתקבל אצלי העתק מכתבה של סגנית יושב-ראש הכנסת, חברת הכנסת אתי לבני,
ליושב-ראש הכנסת, כהאי לשנא: "הריני להודיעך כי בסוף מושב הקיץ הנוכחי של
הכנסת אני מפסיקה את כהונתי כסגנית יושב-ראש הכנסת, לאחר שתאושר כהונתי
כיושבת-ראש הוועדה לקידום מעמד האשה בכנסת."

התנאי המתלה הזה "לאחר שתאושר כהונתי כיושבת-ראש הוועדה לקידום מעמד האשה
בכנסת" הוסר לפני פחות משעה, משעה שחברת הכנסת אתי לבני נבחרה על-ידי
הוועדה לקידום מעמד האשה, בהמלצת ועדת הכנסת, כיושבת-ראש הוועדה לקידום
מעמד האשה.

אנחנו בהזדמנות זאת שבים ומברכים אותה ומקווים שתעשה חיל בעמלה ותצליח
בתנופה שיש היום לעבודת הוועדה הזאת בכנסת.

על-פי סעיף 1 לתקנון הכנסת, שעניינו הפרק העוסק בארגון הכנסת – העוסק
ביושב-ראש הכנסת והסגנים - קבוע לאמור: "יושב-ראש הכנסת והסגנים, במספר
שתקבע הכנסת, ייבחרו על-ידי הכנסת בבחירות גלויות". הכוכבית קובעת כי
"על-פי הנוהג והנוהל מביאה הוועדה המסדרת או ועדת הכנסת הצעה למינוי סגני
יושב-ראש לאישור הכנסת".

על-פי סעיף 3(ב) כתוב כי: "נתפנתה משרה של יושב-ראש הכנסת או של סגן
יושב-ראש הכנסת, תבחר הכנסת את הבא במקומו".

אנחנו מצויים אפוא במצב שהתפנתה משרה של סגן יושב-ראש הכנסת, ואני מציע
לוועדת הכנסת - על-פי פנייתו של יושב-ראש סיעת שינוי מיום 28 ביולי - לבחור
בחבר הכנסת חמי דורון כמי שנמליץ עליו בפני מליאת הכנסת כמועמד לתפקיד סגן
היושב-ראש שהתפנה.

מאיר פרוש:

חלילה לי מלערער על החלוקה של הוועדה המסדרת בשעתו כי לדעתי זה היה כמקשה
אחת קואליציה ואופוזיציה, אבל אני מבין שזה לא מושג שאם אין יושב-ראש כנסת
חייבים לבחור מהר מאוד יושב-ראש חדש כי צריך שיהיה יושב-ראש לכנסת.

אם היינו נשארים במהלך עבודה – ונניח יש לנו עוד חודשיים עבודה – וחסר סגן
אחד, אזי אני מבין את הבהילות שאנחנו צריכים היום לבחור. נכון שלא מדובר
בהרבה כסף – תוספת של עיתון, נדמה לי עוד 1,500 שקל לסגן יושב-ראש.

היו"ר רוני בר-און:

התוספת של העיתון חשובה כי אחרת איך סגן היושב-ראש שנבחר היום יידע לקרוא
מחר מה שאתה אומר עליו היום בוועדת הכנסת?

מאיר פרוש:

אני לא חושב שזה מתאים לנצל את העובדה שיש לי איזושהי הבטחה בוועדה המסדרת
שיש לי סגן – ובחודשיים וחצי לחבר הכנסת חמי דורון תהיה לשכה מהודרת פה, או
עוד מזכירה בגין היותו סגן יושב-ראש, או עוד 1,500 שקל בתלוש.

היום מורידים מאתנו כל שקל על כל דבר שאנחנו מנסים חלילה לבזבז. אני מציע
לעצמנו שנחכה עם זה. אני אצביע בעד חבר הכנסת חמי דורון בתחילת מושב החורף.
היום לא.

גדעון סער:

רק למען הפרוטוקול, אדוני היושב-ראש – ברגע שהטבה כזאת או אחרת מוסרת מאדם
ועוברת לאדם אחר, אין בכך בזבוז, שהרי אין ניתנת הטבה נוספת.

אני רוצה לומר שכל נושא האיושים של התפקידים נמצא בוועדה המסדרת. לכל סיעה
יש לפי כוחה, ואם סיעה רוצה להחליף את נציגה – כמו שאתה יכול להחליף את
נציגך – היא יכולה לעשות זאת בכל יום, לרבות ביום האחרון של המושב,
והציפייה מהסיעות האחרות – גם מהסיעות היריבות – היא שהם יתעלו.

מאיר פרוש:

לא אמרתי שהם לא יכולים, אמרתי שזה לא מתאים.

היו"ר רוני בר-און:

הנקודה ברורה, הבהרת אותה. אם דבריך מצאו מסילות לנפשם של חברי הכנסת, אני
מניח שזה יבוא לידי ביטוי בהצבעה.

אני מציע הצעת החלטה: ועדת הכנסת מציעה לכנסת לאשר את מינויו של חבר הכנסת
חמי דורון לתפקיד סגן יושב-ראש הכנסת במקומה של סגנית היושב-ראש שהתפטרה,
חברת הכנסת אתי לבני.

מי בעד ההצעה הזאת, ירים את ידו.

ה צ ב ע ה

בעד – 7

נגד – 1 (חה"כ מ' פרוש)

נמנעים – אין

ההצעה לאשר את מינויו של חבר הכנסת חמי דורון לתפקיד סגן יושב-ראש הכנסת
במקומה של סגנית היושב-ראש, חברת הכנסת אתי לבני, נתקבלה.

היו"ר רוני בר-און:

אנחנו קובעים אפוא כי ועדת הכנסת תציע למליאה לבחור בחבר הכנסת חמי דורון.
אם ההצעה הזאת תתקבל, אנחנו נשמח, ומברכים אותו כאן ועכשיו להצלחה במילוי
תפקידו.

תודה רבה לכם, הישיבה נעולה.

3. מילות תודה ליושב-ראש הוועדה בתום כנס הקיץ

זהבה גלאון:

רוני, היה לנו מושב מאוד נחמד אתך.

היו"ר רוני בר-און:

הישיבה פתוחה. חבר הכנסת סער, לחברת הכנסת גלאון יש הודעה חשובה. אני מבקש
לשבת. יש הודעה דרמטית לחברת הכנסת גלאון.

זהבה גלאון:

אני חושבת שאנחנו לא יכולים להיפרד ולצאת לפגרה בלי להגיד איזה דיונים
פוריים, איזה ניהול ישיבה, איזה יושב-ראש. מה, אנחנו יכולים לצאת ככה
לפגרה?

רוני בריזון:

גברתי, למרות שאני מצטרף אלייך, אני מציע להעמיד את זה להצבעה. אני חורג
אולי מסמכותי, אבל אני מציע להעמיד להצבעה.

היו"ר רוני בר-און:

חברים, אני לא ארשום לזכויות דיבור. כל אחד – תהיה לו זכות דיבור, ובלי
הגבלת זמן. מי רוצה להתחיל? חברת הכנסת גלאון, תתחילי את, אני חושב שאת
תתווי פה קו מעניין.

זהבה גלאון:

אדוני היושב-ראש, היו לנו כאן ישיבות לעתים סוערות יותר, לעתים סוערות
פחות. דבר אחד אי אפשר לקחת לך – ראשית, אתה יודע לנהל ישיבה; שנית, יש לך
חוש הומור; שלישית, אני לא סובלת את הדעות שלך, אבל אני חושבת שאתם חכם ואי
אפשר לקחת לך את זה.

אני חושבת שגם אחמד טיבי – יש לו מה להגיד.

היו"ר רוני בר-און:

בבקשה. עכשיו לשם האיזון, אחמד טיבי.

אחמד טיבי:

אני אאכזב אותך. הניהול שלך של הישיבות היה מעולה, וזה כל מה שיש לי להגיד.

גדעון סער:

אדוני היושב-ראש, בדבר אחד אני מקנא בך – והוא עולה מתוך דבריה של חברת
הכנסת גלאון – וזה הנחיתות הברורה שלי בנושא חוש ההומור, כשכאן אין גם
סיכוי שאני אוכל להדביק אותה לא במהלך הקדנציה הזאת וגם לא במהלך הקדנציות
הבאות.

אבל, אני רוצה לומר בנימה לא הומוריסטית, שכמו במושבים הקודמים היית
יושב-ראש מצוין - -

רשף חן:

מה זה, לוויה?

גדעון סער:

- - מהיעילים - גם מהרהוטים, אבל גם מהיעילים – במה שאני מופקד עליו, זאת
אומרת בנושא של העבודה הקואליציונית והיכולת למשול בבית הזה ולהבטיח הלכה
למעשה את שלטון הליכוד, שזה דבר שוודאי כל חברי הוועדה מכירים בחשיבותו
ובנצחיותו.

רוני בריזון:

אדוני היושב-ראש, אני מצטרף כמובן לברכות ולתשבחות של כל קודמי, אבל אני
רוצה לומר מילה אחת אפילו בזכות אותן התפרצויות זעם בלתי נשלטות של אדוני.
אני רוצה לומר לאדוני שהוא לא עובד עלינו בעיניים, אנחנו יודעים
שההתפרצויות האלה נשלטות לחלוטין, אנחנו חושבים שהן מוסיפות שפעת חן
לישיבות הוועדה, ואנחנו מבקשים שאדוני ימשיך וישתמש בהן, אך במשורה.

אחמד טיבי:

לפני חבר הכנסת פרוש, משפט סיום למה שהתחלתי כי הפסיקו אותי באמצע. יש דבר
שהוא "בון טון" גם בתקשורת, גם בדעת הקהל – "לכסח" לחברי הכנסת את הצורה,
ולכנסת.

אני חושב שיושב-ראש הוועדה פעל רבות נגד ה"בון טון" הזה ודאג למעמדו של חבר
הכנסת ולמעמדה של הכנסת בכבוד רב, וזה הדבר הבולט ביותר – הישיבה האחרונה
מול הצבא היתה הוכחה לכך, הוא העז ואמר מול העיתונאים דברים לא פופולריים.

גדעון סער:

גם התיקון לחוק מאתמול בנושא חובת עובדי ציבור להתייצב בוועדה.

אחמד טיבי:

בדיוק, לזה התכוונתי. ולכן, אני מקווה שזו תהיה מחלה מידבקת לכולם.

מאיר פרוש:

הסיטואציה שבה אנחנו מצויים כרגע מעלה בפניי איזשהו חשש שאתה רוצה לעזוב את
העבודה הזאת, כי מדוע אנחנו צריכים לעשות את זה? הרי אני יודע גם שאתה רוצה
לקיים כמה ישיבות בפגרה.

בכל אופן, מה שאני יכול להוסיף על מה שנאמר פה זה שעבודתך משתפרת מיום
ליום.

היו"ר רוני בר-און:

תודה רבה.

מאיר פרוש:

זה אומר שלפעמים אנחנו מקבלים על הראש, אבל העניין מתאזן לאט לאט.

גדעון סער:

אם אוסף הקומפלימנטים שמוענקים לך בישיבה הזאת, אדוני היושב-ראש, יכול
לתרום במשהו לצמצומן של מספר הישיבות בפגרה – אז אני אבקש שוב את רשות
הדיבור.

היו"ר רוני בר-און:

אנחנו נשקול את העניין של הצמצום, אבל אני מבטיח לכם שכל ישיבת פגרה תיפתח
שוב בפרק הזה של סדר היום. אני מאוד אוהב את הסיטואציה.

זהבה גלאון:

ספיר אמר פעם: אף אחד עוד לא קיבל סטירת לחי מקצת חנופה – וגם אני לא, אני
מודה.

יולי אדלשטיין:

אל"ף, אני רוצה לענות לחבר הכנסת מאיר פרוש, ששאל את כולנו למה אנחנו
נמצאים בסיטואציה שבה אנחנו נמצאים. אז אנחנו נמצאים בגלל היצר הבלתי נשלט
שלך, ולתת לך מחמאות – אנחנו חיים עם זה כל המושב, ואין לי הסבר הגיוני,
אבל מה לעשות.

חוץ מלהצטרף לכל המחמאות שנאמרו עד כה, אני רוצה לומר שזה שאני מצטרף זה
באמת עניין שעמד במבחן, כי אתה דאגת כל הזמן למנות אותי בראש כל מיני ועדות
משנה - שסיכנו את חיי, עלולות לסבך אותי עם כל מיני חברי כנסת – ועדיין
הידידות עמדה במבחן, ואני מצטרף למחמאות.

גדעון סער:

אדוני היושב-ראש, ב"ספר הג'ונגל" יש רגע שבו בלו הדוב משים את עצמו כאילו
הוא נפח את נשמתו, וכולם נותנים לו קומפלימנטים. בסוף הוא מתעורר, פוקח את
עיניו ואומר: יכולתם להגיד עוד כמה מילים טובות.

היו"ר רוני בר-און:

אין חלום יותר – סליחה על הביטוי – רטוב לאיש ציבור, אלא להשתתף בהלוויה של
עצמו.

רשף חן:

אני אגיד לך בכנות – הסיטואציה הזאת של מחמאות מזויפות, אני לא יודע איך
להשתתף בה.

היו"ר רוני בר-און:

מזויפות למה?

רשף חן:

אני אגיד לך בעל-פה מה אני חושב.

היו"ר רוני בר-און:

אני מאוד נהניתי מהחלק האחרון, וגם נהניתי בחלקים מאוד מאוד ניכרים מעבודת
הוועדה, ואני מודה לכם על הדברים החמים האלה.

והפעם – אלא אם לזהבה יש עוד יוזמות שיגרמו לי עונג – אני נועל את הישיבה.
תודה.
הישיבה ננעלה בשעה 10:20.
