הכנסת השש-עשרה נוסח לא מתוקן

מושב שלישי

פרוטוקול מס' 245

מישיבת ועדת הכנסת

יום שני, י"ג בסיון תשס"ה, 21.6.2005, שעה 09:00

סדר היום:

  בקשת חברי הכנסת להקדמת הדיון בהצעות החוק הבאות, לפני הקריאה הטרומית:

1.  הצעת חוק העונשין (תיקון – איסור התארגנות ניאו-נאצית), התשס"ה-2005
    (פ/3651), של חבר הכנסת אילן שלגי וקבוצת חברי כנסת.

2.  הצעת חוק העונשין (תיקון – חברות בארגון נאצי), התשס"ה-2005 (פ/3681),
    של חבר הכנסת איתן כבל.

3.  הצעת חוק איסור הכחשת השואה (תיקון – אהדה או הזדהות עם מעשים שבוצעו
    בתקופת השלטון הנאצי), התשס"ה-2005 (פ/3691), של חבר הכנסת משה גפני.

4.  הצעת חוק האזרחות (תיקון – הבעת תמיכה בשלטון הנאצי), התשס"ה-2005

  (פ/3697), של חבר הכנסת אליעזר מודי זנדברג.

5.  הצעת חוק לתיקון פקודת התעבורה (דחיית גיל קבלת רשיון נהיגה למעורב

  בעבירות אלימות), התשס"ה-2005 (פ/3699), של חבר הכנסת רוני בר-און.

נכחו:

חברי הוועדה: רוני בר-און – היו"ר

רוני בריזון

ענבל גבריאלי

זהבה גלאון

משה גפני

אחמד טיבי

גדעון סער

מוזמנים: חה"כ חמי דורון

חה"כ אילן שלגי

גאולה רזיאל – מנהלת לשכת מזכיר הכנסת

מזכיר הכנסת: אריה האן

סגן מזכיר הכנסת: דוד לב

סגנית מזכיר הכנסת: ירדנה מלר-הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

בקשת חברי הכנסת להקדמת הדיון בהצעות החוק הבאות, לפני הקריאה הטרומית:

1.  הצעת חוק העונשין (תיקון – איסור התארגנות ניאו-נאצית), התשס"ה-2005
    (פ/3651), של חבר הכנסת אילן שלגי וקבוצת חברי הכנסת.

2.  הצעת חוק העונשין (תיקון – חברות בארגון נאצי), התשס"ה-2005 (פ/3681),
    של חבר הכנסת איתן כבל.

3.  הצעת חוק איסור הכחשת השואה (תיקון – אהדה או הזדהות עם מעשים שבוצעו
    בתקופת השלטון הנאצי), התשס"ה-2005 (פ/3691), של חבר הכנסת משה גפני.

4.  הצעת חוק האזרחות (תיקון – הבעת תמיכה בשלטון הנאצי), התשס"ה-2005
    (פ/3697), של חבר הכנסת אליעזר מודי זנדברג.

5.  הצעת חוק לתיקון פקודת התעבורה (דחיית גיל קבלת רשיון נהיגה למעורב
    בעבירות אלימות), התשס"ה-2005 (פ/3699), של חבר הכנסת רוני בר-און.

היו"ר רוני בר-און:

אני פותח את ישיבת ועדת הכנסת, ישיבה מס' 245. אתמול הסברנו את הדחיפות
שבהצעות החוק השונות שהונחו, ורק מכיוון שרצינו לקדם את כל החבילה יחד,
חיכינו להיום. הצעות החוק הן, אפוא, אחת של חבר הכנסת שלגי וקבוצת חברי
כנסת, אחת של חבר הכנסת איתן כבל, בין לבין הגיש גם חבר הכנסת גפני, וכן
חבר הכנסת אליעזר מודי זנדברג. כל ההצעות הן הצעות חוק שנוגעות לחוק
העונשין, כך או אחרת, ועניינן: איסור התארגנות ניאו-נאצית; חברות בארגון
נאצי; אהדה או הזדהות עם מעשים שבוצעו בתקופת השלטון הנאצי; תיקון – הבעת
תמיכה בשלטון הנאצי.

קריאה:

הצעת החוק של חבר הכנסת זנדברג זה תיקון של חוק האזרחות, לא של חוק
העונשין.

היו"ר רוני בר-און:

אמרתי – תיקונים כאלה ואחרים שעניינם סובב סביב עניין אחד. אני ניצלתי את
ההזדמנות ופניתי לוועדת הכנסת – לא אל היושב-ראש – בבקשה לפטור מחובת הנחה
גם הצעת חוק שאני הנחתי אתמול, שעניינה הצעת חוק לתיקון פקודת התעבורה
(דחיית גיל קבלת רשיון נהיגה למעורב בעבירות אלימות). בקליפת אגוז, ההצעה
אומרת שמי שטרם הוציא רשיון נהיגה והוא בגיל צעיר – רשיון נהיגה מוציאים
היום בגיל 17 – והיה מעורב בעבירת אלימות, והמשטרה לא סגרה נגדו את התיק
מחוסר אשמה, אם היא סגרה מחוסר ראיות או סגרה מחוסר עניין לציבור – שזה מה
שנקרא רחמים ולא דין – תעוכב קבלת רשיון הנהיגה שלו עד גיל 21.

זהו עוד ניסיון להרתיע צעירים מפני שימוש באלימות, כי משאת נפשם של הצעירים
זה רשיון נהיגה. אם הם ידעו שייקחו להם את הסוכריה הזאת או שדוחים להם את
הסוכריה הזאת אם הם מרימים יד אחד על השני – הם יחשבו פעמיים, וגם אנחנו
נחסוך שאנשים צעירים שיש להם נורמות כאלה והם נוטים לאלימות, יסעו בכביש.

במסגרת המלחמה שאנחנו מקיימים היום בתופעת האלימות בין בני נוער – הוועדה
הבין-משרדית והצוות הבין-משרדי – כדאי להעביר את החוק הזה, אם ניתן, עוד
לפני פתיחת שנת הלימודים. זאת הבקשה שלי, אבל מכיוון שעוד אין לנו קוורום,
אי-אפשר להצביע.

גדעון סער:

אדוני היושב-ראש, קודם כל במישור העקרוני, אני באופן קצת מוזר אתמוך בכל
הבקשות מכל הסוגים לפטור חובת הנחה שמונחת בפני הוועדה.

היו"ר רוני בר-און:

הממשלה כמובן מתנגדת פורמלית להצעות שלכם, והיא ביקשה שאם זה עובר – זה
יהיה ביום רביעי הבא ולא ביום רביעי זה, כדי שוועדת השרים לפחות תוכל לגבש
את דעתה. אני חושב שזה משהו שאנחנו צריכים לתת לה.

גדעון סער:

בהמשך להערת היושב-ראש. העמדה של הדיפולט של הממשלה, שהיא לא מתייחסת להצעת
חוק כי היא לא מכירה אותה, עד שהיא מקבלת פטור מחובת הנחה היא לא נתקלה
אתה- היא לא יכולה לתמוך או להתנגד, לכן היא מתנגדת, היא לא דנה, והעניין
הזה הוא כמובן לגבי כל ההצעות של חבר הכנסת שלגי ואחרים. אלה נושאים שנראה
לי שאנחנו רוצים לתמוך בהם.

לכן, מה שאני אומר – ואני אומר זאת גם להצעת היושב-ראש – להביא את כל
ההצעות לוועדת השרים לענייני חקיקה ביום ראשון הקרוב, וכך ביום רביעי שלאחר
מכן, או שהממשלה תומכת, או שאם אנחנו מצדדים בכך אנחנו לפחות יכולים לתת
חופש הצבעה ולקדם את סיכויי ההעברה.

היו"ר רוני בר-און:

אני חושב שיש בכך יתרון כי מה שיקרה – זה מזיז את הפקק רק ליום רביעי. ביום
רביעי תשמע את אותם דברים: לא הספקנו לראות, אין לנו עמדה, תדחה זאת בשבוע.
אני מציע שמלכתחילה, נדחה את זה בשבוע.

אילן שלגי:

היות ובשבוע הבא אני אהיה בשליחות של ועדת החוץ והביטחון בחוץ-לארץ, אני
מבקש שאם זה לא עולה השבוע – שזה יעלה בעוד שבועיים.

היו"ר רוני בר-און:

את זה אתה יכול לתאם עם אריה.

גדעון סער:

אדוני היושב-ראש, באיזה יום רביעי זה לא משנה, ובלבד שוועדת השרים לחקיקה
תדון בכל ההצעות הללו ביום ראשון הקרוב, וראשי הסיעות או מנהלות הסיעות
ידאגו שהעניין הזה יגיע במכסה שלהם בשבוע הקרוב.

אדוני היושב-ראש, אם אני יכול להוסיף הערה להצעתך במישור המהותי, לא לעניין
הפטור מחובת ההנחה. לדעתי, אתה צריך להגביה את הרף. התוצאה של הרעיון שלך
יכולה להיות יותר בקלות מושגת אם תגביר או להרשעה או לפחות להגשת כתב
אישום, כי כך אתה יוצר מצב שבו אדם שתיק נגדו נסגר – ומי כמוך כסנגור כל
חייו יודע – הרבה פעמים הוא נסגר בעילה, ואפשר להתווכח על עילת הסגירה,
ורוב רובם של האנשים שנסגר להם תיק, הם גם לא מנהלים איזשהו קרב על עילת
הסגירה.

היו"ר רוני בר-און:

אצל נערים זה לא נכון. בדקתי את זה.

זהבה גלאון:

אני אצביע בעד הפטור, אבל ההצעה מאוד בעייתית.

גדעון סער:

תחשוב מה אתה יוצר. אל"ף, אני בעד להיאבק באלימות והרעיון הוא רעיון טוב,
אבל אנחנו יוצרים איזשהו איזון בחיים שלנו בין הרשעה, בין החלטה מינהלית על
הגשת כתב אישום...

היו"ר רוני בר-און:

בחיים לא תהיה הרשעה...

גדעון סער:

יש הרבה אנשים בבתי-משפט לנוער שמורשעים.

הרי יש אנשים מאוד אלימים, שהם מבוגרים. הם יכולים להיות מורשעים בעשר
עבירות אלימות – עליהם הסנקציה לא פועלת.

היו"ר רוני בר-און:

לפי דעתי כן. קודם כל, אנשים שמורשעים בעבירות אלימות ספציפיות – ניתן
לשלול את רשיון הנהיגה שלהם.

גדעון סער:

אדוני היושב-ראש, גם מבחינת הסיכויים, כיוון שאתה מדבר עם שרת המשפטים
לקראת הישיבה, אני מציע ליצור איזשהו מנגנון שנראה סביר.

היו"ר רוני בר-און:

אצל ילדים, מאוד מאוד מקפידים בעילת הסגירה, משום שעילת סגירה – כשאין אשמה
– היא מופיעה ברישום הפלילי, וזה משפיע בצבא וזה משפיע בכל מיני מקומות
אחרים.

יחד עם זאת, יש הרבה מאוד ילדים שלמרות שיש נגדם ראיות – ונגדך ונגדי, בגלל
הגיל שלנו, היו מגישים את זה – סוגרים את זה מחוסר עניין לציבור. אומרים:
שמעת את קצינת המבחן, קיבלת את האזהרה, הפעם אנחנו לא מעמידים אותך לדין.
עדיין הילד הזה הוא ילד אלים, עדיין הילד הזה הוא ילד מסוכן, עדיין הילד
הזה – אני רוצה להכניס אותו בקטגוריה שבה אומרים לו: אתה מרים יד על חבר
שלך לכיתה או אתה מביא סכין לבית-הספר – אתה תחכה לרשיון הנהיגה ארבע שנים,
אז הוא יחשוב פעמיים אם הוא עושה את זה.

גדעון סער:

אבל יש גם מקרים שאדם יכול לבוא ולהגיד: פלוני הרביץ לי, ויש נגדו דעה
אחרת- ראיה אחרת במובן זה שהוא מכחיש, ויש גם מקרים של עלילה. המשטרה
אומרת: יש לי עדות ויש לי עדות, אני סוגרת את זה מחוסר ראיות, וכך העניין
נגמר.

היו"ר רוני בר-און:

אם זה היה כפי שאתה אומר, אז הילד יילחם על סיבת הסגירה, ויקבל סיבת סגירה
של אין אשמה.

אילן שלגי:

בנושא של ההצעה שלך אני לא נוקט עמדה כרגע. חשוב לשמוע את עמדת משרד
המשפטים.

היו"ר רוני בר-און:

ודאי, אבל זה הדיון המהותי.

אילן שלגי:

יש הצעת חוק של חבר הכנסת כחלון לעניין הרשעה בעבירת סמים. שם הוא מדבר על
ההרשעה.

היו"ר רוני בר-און:

אמרתי אז ואני אומר גם היום. אדם שהורשע בעבירת סמים – בית-משפט גם היום
מוסמך לפסול אותו מלהחזיק רשיון נהיגה. יש פה גם פסילה מנהלתית במובן
שבית-המשפט מדווח למשרד הבריאות: הנ"ל משתמש בסמים, ובאותו רגע לוקחים לו
את רשיון הנהיגה. יש שם קשת אפשרויות; כאן אין.

אני בא ואומר: אתם מקבלים רשיון נהיגה בגיל 17, אני לא רוצה אנשים פרועים
בכביש.

זהבה גלאון:

האם אתה דוחה את ההצבעה למחר?

גדעון סער:

מאחר שמביאים זאת ביום ראשון לוועדת שרים לענייני חקירה – להערכתי, מחר
יהיה קוורום.

היו"ר רוני בר-און:

חברים, תודה. צר לי. הישיבה נעולה.

הישיבה ננעלה בשעה 09:20.
