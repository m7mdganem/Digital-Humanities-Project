הכנסת העשרים

מושב רביעי

פרוטוקול מס' 292

מישיבת ועדת הכנסת

יום שלישי, י"ח בחשון התשע"ח (07 בנובמבר 2017), שעה 13:20

סדר היום:

טענות נושא חדש בעת הדיון בפרק ז': (פיתוח לאומי) (קק"ל) מתוך הצעת חוק
ההתייעלות הכלכלית (תיקוני חקיקה להשגת יעדי התקציב לשנות התקציב 2015
ו-2016), התשע"ה-2015 (מ/951), הנדונה בוועדת הכספים

נכחו:

חברי הוועדה:

יואב קיש – היו"ר

אמיר אוחנה

רוברט אילטוב

דוד ביטן

יואל חסון

אחמד טיבי

שולי מועלם-רפאלי

אברהם נגוסה

רועי פולקמן

חברי הכנסת:

איתן ברושי

ענת ברקו

משה גפני

יצחק הרצוג

יצחק וקנין

אורן אסף חזן

דב חנין

יעל כהן פארן

מיקי לוי

בצלאל סמוטריץ''

עודד פורר

נורית קורן

מיקי רוזנטל

משה (מוסי) רז

מוזמנים:

  ------------------------------------------------------------------------
  שי באב"ד          –   מנכ"ל משרד האוצר
  ----------------- --- --------------------------------------------------
  אריאל יוצר        –   סגן הממונה על התקציבים, משרד האוצר

  דניאל מלצר        –   רפרנט רשות מקרקעי ישראל, אגף התקציבים, משרד האוצר

  אסי מסינג         –   עו"ד, היועץ המשפטי, משרד האוצר

  אפרת פרוקצ'יה     –   עו"ד, הלשכה המשפטית, משרד האוצר

  אריאל פרץ         –   עו"ד, הלשכה המשפטית, משרד האוצר

  הילה אורן         –   מתמחה, הלשכה המשפטית, משרד האוצר

  ארנן פלמן         –   סגן יושב-ראש קק"ל ויו"ר ועדת הכספים, הקרן הקיימת
                        לישראל

  שלמה דרעי         –   סגן יושב-ראש, הקרן הקיימת לישראל

  אלכס חפץ          –   מנכ"ל הקרן הקיימת לישראל

  יובל ייני         –   מנהל החטיבה לכספים וכלכלה, הקרן הקיימת לישראל

  נדב עשהאל         –   היועמ"ש, הקרן הקיימת לישראל

  שושי טרגין        –   סגנית היועמ"ש, הקרן הקיימת לישראל

  אלון גלרט         –   עו"ד, הקרן הקיימת לישראל

  צחי משה           –   מנהל מערך הסברה, הקרן הקיימת לישראל

  אינה דולז'נסקי    –   דוברת, הקרן הקיימת לישראל

  תום מור           –   עוזר מקצועי ליו"ר, הקרן הקיימת לישראל

  אילן טיבי         –   רכז מרעה, הקרן הקיימת לישראל

  איציק פלצ'י       –   דירקטוריון, הקרן הקיימת לישראל

  ישראל גולדשטיין   –   ועד העובדים, הקרן הקיימת לישראל

  עוזי אליהו        –   ועד העובדים, הקרן הקיימת לישראל

  טמיר כהן          –   מנהל ועדת הכספים של הכנסת

  אלי מרדכי         –   לשכת השמאים

  אתי ירדן          –   מוזמן/ת

  שלמה קורקוס       –   מוזמן/ת

  ינקי פפר          –   שדלן/ית, מייצג/ת את הקרן הקיימת לישראל

  יהושע שלמה זוהר   –   שדלן/ית (גורן עמיר יועצים בע"מ), מייצג/ת את הקרן
                        הקיימת לישראל

  משה ביבי          –   שדלן/ית

  אלון גלרט         –   שדלן/ית
  ------------------------------------------------------------------------

ייעוץ משפטי:

ארבל אסטרחן

שגית אפיק

אייל לב ארי

שיר שפר

מנהל/ת הוועדה:

אתי בן יוסף

רישום פרלמנטרי:

אירית שלהבת

טענות נושא חדש בעת הדיון בפרק ז': (פיתוח לאומי) (קק"ל) מתוך הצעת חוק
ההתייעלות הכלכלית (תיקוני חקיקה להשגת יעדי התקציב לשנות התקציב 2015
ו-2016), התשע"ה-2015 (מ/951), הנדונה בוועדת הכספים

היו"ר יואב קיש:

אני מבין שזה דיון טעון. יש לנו רביזיה על סדר היום. ראשית, אני רוצה לפתוח
בהתנצלות. היום אנחנו חוגגים אירוע, מאה שנים להצהרת בלפור. מתקיים אירוע
חגיגי מאוד באולם, ששותפים בו רבים מן הציונים שתומכים בכל המהלך מבחוץ.

מיקי רוזנטל (המחנה הציוני):

זה באמת יום טוב לחוקק חוק על קק"ל.

היו"ר יואב קיש:

אני לא משחק משחקים. מי שיפריע, ייצא. נמצא שם גם לורד רוטשילד, שהצהרת
בלפור נמסרה להוריו.

אני רוצה לעבור לדיון שעל סדר היום. אני מתכוון להגיד בצורה הכי פשוטה: אני
לא הולך להתחיל לריב ולהתווכח פה עם אנשים. מי שיתפרץ – ייקרא לסדר וייצא
החוצה בפעם השלישית.

מיקי לוי (יש עתיד):

תערוך דיון.

היו"ר יואב קיש:

אערוך דיון כפי שאני מנהל אותו, כך יהיה. אני מבין את לחץ הזמנים ואנחנו
נגביל את זה, לא יהיה פה פיליבסטר של 3 שעות על העניין הזה.

בצלאל סמוטריץ' (הבית היהודי):

לא פיליבסטר, אבל יתקיים דיון.

היו"ר יואב קיש:

נערוך דיון מצומצם.

בצלאל סמוטריץ' (הבית היהודי):

למה מצומצם? יש דמוקרטיה. לא?

היו"ר יואב קיש:

דיון מצומצם ודמוקרטי.

אמיר אוחנה (הליכוד):

דמוקרטיה מצומצמת.

בצלאל סמוטריץ' (הבית היהודי):

אם אתם רוצים כמו בעתירה, נקיים דיונים, תסתמו את הפה ונלך לבג"ץ.

היו"ר יואב קיש:

נרשמת וביקשת לדבר?

בצלאל סמוטריץ' (הבית היהודי):

אני הגשתי את הבקשה.

היו"ר יואב קיש:

מי הגיש את הטענה לנושא חדש? מיקי רוזנטל ובצלאל סמוטריץ'. סדר הדוברים
יהיה כדלקמן: מיקי רוזנטל, בצלאל סמוטריץ' ומשה גפני.

משה גפני (יהדות התורה):

נושא חדש על הכול.

היו"ר יואב קיש:

הבנתי. מיקי רוזנטל – הראשון, בצלאל סמוטריץ' – השני, גפני לאחריו, לאחר
מכן נרשם יואל חסון. הרשימה סגורה. אנחנו מתחילים. בבקשה, מיקי רוזנטל.

מיקי רוזנטל (המחנה הציוני):

אני לא רוצה לטעון שום דבר למהות אלא רק לפרוצדורה. הצעת החוק הזאת הונחה
על שולחן הכנסת בטרם החלטת ממשלה. הממשלה התכנסה היום וקיבלה החלטה, שאחריה
הונח נוסח אחר או מתוקן על שולחן ועדת הכספים. ויותר מכך, הונחה בפני השרים
חוות דעת של היועץ המשפטי לממשלה, שלא פוסלת את המשך החקיקה אבל היא מצביעה
על בעייתיות בהחלטה לפעול חד-צדדית מול קק"ל נוכח העובדה שיש הסכם בתוקף
בין המדינה לקק"ל עד שנת 2021.

אשאל גם אתכם בקול רם: מחר הממשלה תחליט שהיא לא תומכת יותר במוסדות
תורניים כי כך בא לה, והיא אפילו תביא הצעת חוק לוועדת הכספים. אתם תקבלו
את זה כך בשוויון נפש? למה? כי הממשלה החליטה? זאת הדרך לנהל מדינה? יש
הסכמים. אם רוצים לשנות אותם – זה לגיטימי לגמרי, לחלוטין לגיטימי, אבל את
הדבר הזה עושים בהידברות, בפרט אם יש הסכם, ולא באורח חד-צדדי.

אני חושב שקק"ל צריכה לשלם מסים או להעביר כסף למדינה, וקק"ל נכונה להעביר
כסף למדינה. יש ויכוח על איך, מה וכולי. אבל אין זה מקרה שהרשימה המשותפת
חברה פה לליכוד כדי "לדפוק" את הציונות. חד וחלק, זה המהלך. אם הרשימה
המשותפת לא הייתה בעד הייתי אומר: מילא, אני אולי מבין את זה. הרשימה
המשותפת היא התומכת הראשית בהצעת החוק הזאת, מן הטעם הפשוט, שהם מעוניינים
בחיסול קק"ל.

היו"ר יואב קיש:

מרצ תומכים או לא?

מיקי רוזנטל (המחנה הציוני):

כדי "לדפוק" את ההתיישבות.

דב חנין (הרשימה המשותפת):

הטענה שלך היא שציונות זה התחמקות ממס?

מיקי רוזנטל (המחנה הציוני):

חס וחלילה.

היו"ר יואב קיש:

אמנם אני אשם, שאני שאלתי מה מרצ רוצים, אבל אין יותר קריאות.

מיקי רוזנטל (המחנה הציוני):

אני בעד שקק"ל תשלם מסים. הבנתם? אמרתי את זה בקול רם. השאלה היחידה היא אם
אנחנו עושים את זה בחקיקה חד-צדדית או עושים את זה בהבנה.

מיקי לוי (יש עתיד):

אם יגבו מהם מסים – כל "העבודה" מצביעה בעד.

מיקי רוזנטל (המחנה הציוני):

לפיכך קודם כול זה נושא חדש, מן הטעם הפשוט, שרק היום הממשלה קיבלה החלטה.
לא יכול להיות שזה לא נושא חדש. בהוויה, בטכניקה זה נושא חדש, כי הממשלה
קיבלה החלטה. אם הממשלה לא הייתה נאלצת לקבל החלטה אז זה היה נושא ישן. עצם
העובדה שהממשלה נאלצה לקבל היום החלטה – מדובר בנושא חדש.

דוד ביטן (הליכוד):

פרוצדורלית היה צריך לקבל החלטה.

היו"ר יואב קיש:

דוד ביטן, אני קורא לך לסדר פעם ראשונה.

דוד ביטן (הליכוד):

מה עשיתי?

היו"ר יואב קיש:

הפרעת.

מיקי רוזנטל (המחנה הציוני):

שנית, לא הונחו בפני הוועדה כל המסמכים הרלוונטיים. אני לא מבין מה
המהירות, מה קרה. יש ילדים שאין להם כסף והם מתים – על זה אנחנו לא מחליטים
מהר. על קק"ל – חס וחלילה שמישהו נעלב פה, על זה אנחנו צריכים להחליט מייד.

היו"ר יואב קיש:

תודה רבה. הדובר הבא הוא בצלאל סמוטריץ'.

בצלאל סמוטריץ' (הבית היהודי):

אדוני היושב-ראש, תודה. אני מתחיל במילה אחת על פרוצדורה. אפילו ב"צוק
איתן" לא זומנו פה דיונים בבהילות כזאת. ועדת הכנסת מפנה את כל יומה, מכנסת
דיון מהרגע להרגע, כאילו זה פיקוח נפש, כאילו הסורים על הגדֵרות, כאילו אין
נכים, אין קשישים, אין כלום, הכי חשוב עכשיו זה חוק קק"ל. אי אפשר לחכות
בסבלנות, צריך לזמן ישיבת ממשלה מאתמול להיום בבוקר, הממשלה מתכנסת ב-9,
ועדת הכספים מתכנסת ב-11. חבר'ה, חכו, נדון, נבחן, נשקול את ההשלכות.

למה זה נושא חדש? במהות זה נושא חדש, בשל סיבה פשוטה, מכיוון שכאשר הצעת
החוק הזאת עברה בקריאה הראשונה – אני מזכיר, אנחנו לדעתי בפרוצדורה כמעט
חסרת תקדים, שמעלים מן האוב סעיף שפוצל מחוק ההסדרים. אני אדרוש על זה אחר
כך חוות דעת משפטית בוועדת הכספים, אם וכאשר אתם לא תקבלו את עמדתי.

דב חנין (הרשימה המשותפת):

אנחנו מעלים מן האוב כל הזמן.

היו"ר יואב קיש:

דב חנין, אני קורא אותך לסדר פעם ראשונה.

בצלאל סמוטריץ' (הבית היהודי):

מעלים מן האוב סעיף מחוק ההסדרים שהוגש לא בתקציב האחרון אלא בחוק ההסדרים
של התקציב הקודם. הרי חוק ההסדרים הוא בכלל חוק דרקוני מאוד, שלא ברור שיש
לו הצדקה חוקתית, ואם בכלל זה רק על רקע נסיבות ואילוצים תקציביים
מאוד-מאוד ספציפיים לאותו תקציב שאתה רוצה להעביר שאליו אתה מצמיד את חוק
ההסדרים.

מיקי לוי (יש עתיד):

עכשיו זה לא במסגרת חוק ההסדרים.

בצלאל סמוטריץ' (הבית היהודי):

זה בדיוק מה שאני אומר. עכשיו אתה לוקח הצעת חוק שהעברנו אותה בכנסת בקריאה
הראשונה על סמך נתונים תקציביים ייחודיים מאוד שעמדו לנגד עינינו כאשר
הצבענו עליה בקריאה הראשונה בתקציב 2015-2016. היום אנחנו בעולם אחר בכלל,
עם נתוני תקציב אחרים, עם עודפי גבייה, עם אני-לא-יודע-מה. מה ההצדקה?

יואב קיש, מותר לך לטעון שיש הצדקה חדשה, מותר לטעון שגם היום יש הצדקה
חדשה לסעיף הזה, אבל אז תתחיל מחדש, תבוא לקריאה הראשונה. זה נושא חדש,
במובן הזה שהרקע שעל בסיסו הכנסת הצביעה על הצעת החוק הזאת בקריאה הראשונה
– ולכן אתם מתחילים עכשיו במחטף, ישר רצים לקריאה השנייה והשלישית – הוא
רקע אחר לחלוטין שכולו חדש. בעצם מזה אני מתחיל. כל המהות, של להביא את
הצעת החוק הזאת עכשיו על בסיס נתונים כלכליים אחרים לחלוטין מאלה שעמדו
בפני הכנסת כאשר היא הצביעה בקריאה הראשונה – זה עצמו הופך את זה לנושא
חדש.

אני חוזר ואומר, אני חושב שאתם מוליכים כאן מהלך חקיקה לא תקין. הדבר הנכון
היה, אם הממשלה חושבת שיש לזה הצדקה, שתביא את זה בצורה מסודרת, תפרסם
תזכיר, תביא לקריאה הראשונה, תייצר דיון מן ההתחלה, לא תנסה להעלות מן
האוב, להחיות עכשיו בתחיית המתים איזה הצעת חוק שעברה אז בנסיבות אחרות
לחלוטין.

אני אומר לך, חבר הכנסת גפני, אנחנו הרי מגדולי המתנגדים להתערבות של בג"ץ.

משה גפני (יהדות התורה):

תסתכל עליי בעיניים ותגיד לי למה באמת אתה מתנגד.

בצלאל סמוטריץ' (הבית היהודי):

אבל אתם פעם אחר פעם מבזים את הכנסת, אתם פעם אחר פעם נותנים יד, כל פעם
משיקולים אחרים, לפעולות לא לגיטימיות של הממשלה, שמזלזלת בכנסת, מזלזלת
בעבודתה. זה הכי נושא חדש שיש.

מיקי רוזנטל (המחנה הציוני):

גפני, על הכול אני מוכן לסלוח לך, פרט לכך שדחפת אותי להיות באותו מחנה עם
סמוטריץ'...

בצלאל סמוטריץ' (הבית היהודי):

גפני, הציניות לא במקומה. אנחנו לא נוכל לבוא בטענות אחר כך כשתתערבו לנו
בחוקים אם אנחנו לא מכבדים את עצמנו, אתם לא מכבדים את הכנסת ומוכנים לשתף
פעולה עם בליץ כזה של הממשלה, שפשוט עובר כאן על כל הפסים הלבנים שיכולים
להיות, חוצה את הכול.

רועי פולקמן (כולנו):

אבל הצעת החוק היא אותה הצעת חוק, אין בה חדש.

בצלאל סמוטריץ' (הבית היהודי):

אני מסביר: הצעת החוק עברה בקריאה הראשונה לפני 3 שנים על בסיס- - -

רועי פולקמן (כולנו):

זה לא השתנה.

בצלאל סמוטריץ' (הבית היהודי):

זה כן השתנה. אני מסביר לך. כל ההצדקה של חוק ההסדרים – שהוא חוק דרקוני
שלא ברור בכלל שהוא עובר את מבחני החוקתיות שלנו בדמוקרטיה, יש עליו המון
ויכוחים – כל ההצדקה של חוק ההסדרים זה אילוצים כלכליים מיוחדים של חוק
תקציב מסוים, שאתה חייב להצמיד לו רפורמות כלכליות שיש להן קשר אינהרנטי
לתקציב. היה כאן תקציב 2015-2016, הייתה תמונת מצב כלכלית, היו אילוצים
כלכליים.

רועי פולקמן (כולנו):

זה אותו דבר. לא השתנה כלום.

בצלאל סמוטריץ' (הבית היהודי):

בוודאי שהשתנה. כל תמונת המצב הכלכלית, שעל בסיסה העברנו את הצעת החוק הזאת
בקריאה הראשונה, שונה לחלוטין היום. אתם רוצים להביא את זה – תביאו את זה
מן ההתחלה, מקריאה ראשונה, על סמך נתונים עובדתיים חדשים, על סמך תמונה
כלכלית חדשה.

היו"ר יואב קיש:

חברים, הרשימה סגורה. התחלנו דיון, אנשים נרשמו והרשימה נסגרה.

בצלאל סמוטריץ' (הבית היהודי):

אני אומר שזה נושא חדש במובן הכי מהותי. אשמח לשמוע אחר כך את עמדת היועצת
המשפטית בעניין הזה. במובן הכי מהותי – לא הקטע הפוליטי אלא במובן הכי
מהותי.

דוד ביטן (הליכוד):

עשינו טעות ששלחנו את סמוטריץ' ללמוד משפטים...

בצלאל סמוטריץ' (הבית היהודי):

תודה רבה ששלחת אותי...

היו"ר יואב קיש:

חבר הכנסת ביטן, אני קורא אותך לסדר פעם שנייה.

בצלאל סמוטריץ' (הבית היהודי):

אין פה שום רציפות הגיונית של הליך חקיקה, של קריאה ראשונה, קריאה שנייה
וקריאה שלישית. הצורה שבה מביאים את הצעת החוק הזאת היא הכי לא תקינה
מבחינת ההתנהלות של הכנסת. אתם רוצים להביא את הצעת החוק – עוד פעם, אני לא
אומר כרגע את עמדתי על הצעת החוק, אלא רק מבחינת הנושא החדש.

היו"ר יואב קיש:

תודה. אני עובר על רשימת הדוברים כדי שיהיה ברור. הרשימה נסגרה. חבר הכנסת
גפני, אחריו חבר הכנסת יואל חסון, אתן לנציג קק"ל לדבר ולנציג הממשלה ואז
נצביע.

משה גפני (יהדות התורה):

אני הגשתי בקשה לנושא חדש על כל הצעת החוק.

מיקי רוזנטל (המחנה הציוני):

גפני, תסביר לנו את ההבדל בין דיני נפשות לדיני ממונות, בבקשה, עכשיו. זה
הזמן, האמן לי.

משה גפני (יהדות התורה):

אני אחוז התרגשות מהנאומים האידיאולוגיים לגבי הנושא הזה, למשל של חבר
הכנסת סמוטריץ'. אני רוצה להגיד כך: ראשית, אני ביקשתי מוועדת הכנסת דיון
על הטענה שזה נושא חדש. זה נושא חדש מכיוון שאנחנו ביקשנו בדיון הקודם
בוועדת הכספים- - -

בצלאל סמוטריץ' (הבית היהודי):

אתה גם תצביע בהצבעה שזה נושא חדש?

משה גפני (יהדות התורה):

תיכף אגיד על מה אני אצביע.

בצלאל סמוטריץ' (הבית היהודי):

אם אתה טוען שזה נושא חדש אז אל תעשה מעצמך צחוק.

היו"ר יואב קיש:

חברים, לא להפריע. חבר הכנסת גפני בזכות דיבור.

משה גפני (יהדות התורה):

ואז ביקשתי "נושא חדש" כי זאת הטענה שעלתה בוועדה בישיבה הקודמת וביקשנו
החלטת ממשלה, רצינו הסברים של היועץ המשפטי כי אנחנו לא מעבירים חוק בצורה
כזאת. הממשלה אכן עשתה את זה, ייאמר לזכותה. זה לא במהירות. הם קיבלו את
העמדה שלנו, קיבלו החלטה. אני בא לוועדת הכנסת ואומר: היה שינוי וועדת
הכנסת תפקידה להכריע. אני שואל בתמימות האם זה נושא חדש, כן או לא.

בצלאל סמוטריץ' (הבית היהודי):

אתה שואל או טוען? זה הבדל גדול.

היו"ר יואב קיש:

חבר הכנסת סמוטריץ', אני קורא לך לסדר פעם ראשונה. לא להפריע.

רוברט אילטוב (ישראל ביתנו):

אבל אנחנו רוצים להבין אם הוא חושב שזה נושא חדש או לא.

היו"ר יואב קיש:

בסוף הוא יגיד.

רוברט אילטוב (ישראל ביתנו):

אם הוא מעלה את הטענה הזאת בוועדה אז מה הוא אומר? אני לא מבין.

היו"ר יואב קיש:

חברים, אני מתחיל להוציא החוצה. עכשיו חבר הכנסת גפני בזכות דיבור.

משה גפני (יהדות התורה):

אני מבקש שוועדת הכנסת, שהיא הוועדה שמחליטה בעניין הזה, תקבל החלטה אם זה
נושא חדש או לא נושא חדש. יש לי טיעונים למה זה לא נושא חדש, מכיוון שבמהות
כשזה הגיע לוועדת הכספים אחרי שזה עבר במליאת הכנסת העיקרון היה אותו
עיקרון, הדברים היו אותם דברים. התשתיות מסביב אינן רלוונטיות, אנחנו
מדברים בדיוק על אותה הצעת חוק.

היו"ר יואב קיש:

גפני, ברשותך, אני מבקש לשאול אותך בדיוק לגבי העניין הזה. ראשית, אני רוצה
להבהיר, כי מבחינתי זה חשוב להתנהלות ולהחלטה: לא מדובר בנושא חדש לתפיסתך,
כך הבנתי, כי הכול מצומצם. לא יהיה מבקר המדינה ולא יהיו מגבלות מכרזים,
ומה שיהיה הוא רק נושא הכסף, שזה היה קיים מלכתחילה. זה יהיה הבסיס ותו לא,
לא יהיה שום דבר בחוק מעבר לזה. זה הסיכום שקיבלנו.

דוד ביטן (הליכוד):

יש את נושא הפיקוח של מבקר המדינה.

היו"ר יואב קיש:

לא, לא יהיה נושא מבקר המדינה, זה נושא חדש.

מיקי לוי (יש עתיד):

יש הרבה הסתייגויות, חבל לך. יש 80 הסתייגויות שלי, כפול 11 זה 130 שעות.

היו"ר יואב קיש:

בהצעת החוק הזאת אין את מבקר המדינה. אם אתה אומר לי עכשיו שיש את נושא
מבקר המדינה אז בוודאי שהטענה על נושא חדש היא לגיטימית.

מיקי לוי (יש עתיד):

יואב קיש, יהיו מאות הסתייגויות שלי ושל המחנה הציוני. זה ייקח שבועות.
בבקשה תנסו אותנו.

היו"ר יואב קיש:

נושא מבקר המדינה לא נמצא בהצעת החוק. אז הסיכום הוא זה.

מיקי רוזנטל (המחנה הציוני):

רק בשביל הדיוק, למען הפרוטוקול, יש שינוי בנוסח לגבי המכרזים. אם תחליטו
שזה לא נושא חדש – בסדר, אבל אי אפשר להגיד שלא שינו את הנוסח. שינו את
הנוסח בעניין חובת המכרזים. חובת המכרזים זה לא נושא בשבילכם, זה לא מעניין
אתכם בכלל.

היו"ר יואב קיש:

לא אמרתי שלא שינו את הנוסח. אני אומר בצורה הכי ברורה, אם ייכנס נושא מבקר
המדינה בהחלט אפשר לטעון שזה נושא חדש.

משה גפני (יהדות התורה):

אדוני היושב-ראש, לגבי הטיעון על נושא חדש – מה שמופיע כיום ועומד על סדר
היום של ועדת הכספים הוא מה שעומד על סדר היום. חבר הכנסת ביטן אומר שהוא
יגיש הסתייגות על נושא מבקר המדינה במהלך הדיון.

היו"ר יואב קיש:

אם יהיו התפתחויות אז בסדר.

משה גפני (יהדות התורה):

ואז אתה יכול להגיד, היות והוא העלה את נושא מבקר המדינה, או היות והם העלו
80 הסתייגויות- - -

מיקי רוזנטל (המחנה הציוני):

אנחנו רוצים להבטיח את הזכויות של העובדים. הזכויות של העובדים יהיו בהסכם,
לא יעזור כלום לאף אחד.

דוד ביטן (הליכוד):

אנחנו לא ההסתדרות.

מיקי לוי (יש עתיד):

זה לא משנה.

היו"ר יואב קיש:

מיקי לוי, אני קורא אותך לסדר פעם ראשונה.

משה גפני (יהדות התורה):

מה שעומד על סדר היום הוא הדבר הבא: אני ביקשתי, על אף שבמהות אין בעניין
הזה נושא חדש, ביקשתי בכל אופן שזה יבוא לוועדת הכנסת, הצעת החוק כולה,
בגלל שאנחנו ביקשנו שינויים. יש שינויים בנוסח, יש שינויים במהות, יש דברים
שלגביהם התקבלה החלטת ממשלה. מן הראוי שוועדת הכנסת תחליט. אני אצביע נגד
הטענה על נושא חדש. למה?

מיקי רוזנטל (המחנה הציוני):

כי אתה בקואליציה.

משה גפני (יהדות התורה):

לא. אגיד עוד משפט על הקואליציה. אני אצביע נגד טענת נושא חדש בגלל שהלהט
שחבר הכנסת סמוטריץ' דיבר על נושא חדש ועל תקדים, פשוט לא להאמין איך אפשר
להגיד דברים כאלה בלהט. אביא דברים של חבר הכנסת סמוטריץ', שהם באמת נושא
חדש, והעברנו אותם בוועדה. אבל נניח לעניין הזה.

אני אומר רק דבר אחד: אני נפעם כולי מן ההתרגשות, מן הלהט של האידיאולוגיה
לגבי הצעת החוק הזאת. פשוט קשה להאמין איך חבר הכנסת סמוטריץ' והשמאל
הולכים יחד.

יואל חסון (המחנה הציוני):

כפי שאתה והרשימה המשותפת ומרצ הולכים ביחד.

בצלאל סמוטריץ' (הבית היהודי):

אני הולך עם האמת שלי ועם העיקרון שלי. כל אחד עם האמת שלו. אפשר לקבל חוות
דעת של היועצת המשפטית?

היו"ר יואב קיש:

בעוד רגע. אנחנו ממשיכים. חבר הכנסת יואל חסון, בבקשה.

יואל חסון (המחנה הציוני):

אדוני היושב-ראש, בואו קודם כול ניקח נשימה ונבין שכל הדרמה הזאת וכל
ההתקפה הזאת, אנחנו תוקפים מוסד היסטורי, הקרן הקיימת לישראל של העם
היהודי.

דב חנין (הרשימה המשותפת):

פגיעה בזכות יסוד שלא לשלם מסים.

היו"ר יואב קיש:

הבא שיפריע ייקרא לסדר.

יואל חסון (המחנה הציוני):

הקרן הקיימת לישראל היא מוסד חשוב בהיסטוריה של העם היהודי. בואו נירגע.
לפעמים יש לי תחושה שאנחנו קצת שוכחים מול מי אנחנו עומדים. עד היום יש
לגוף הזה זכויות רבות מאוד, ויש גם ביקורת על הגוף הזה. אגב, ראשת התנועה
של מפלגתי הייתה הראשונה שהובילה תהליך של רפורמה ושקיפות כלפי הקרן הקיימת
לישראל, ואנחנו גם בעד ביקורת מדינה על הקרן הקיימת לישראל כשהעניין יגיע,
אם יגיע. אבל בואו נירגע ונבין שגם חלו שינויים ותהליכים בשנים האחרונות
בקרן הקיימת לישראל שצריך להעריך אותם ולכבד אותם.

לגופו של עניין, הייתה פה על השולחן, ואת זה צריך, אדוני היושב-ראש, לקחת
בחשבון, הייתה כאן התחייבות של ממשלת ישראל, היה כאן הסכם, כאשר באופן
מובהק ההפרה מגיעה מצד מדינת ישראל. צריך לשאול, ואני מבקש שאנשי משרד
האוצר יתייחסו לזה- - -

בצלאל סמוטריץ' (הבית היהודי):

זה גם חושף אותנו לסכנה של תביעה על סך 2.2 מיליארד שקלים.

היו"ר יואב קיש:

שי באב"ד, אני מבקש שתתייחס לזה בהמשך.

יואל חסון (המחנה הציוני):

מה המשמעות של ההפרות האלה מבחינת חשיפת מדינת ישראל לתביעה?

דוד ביטן (הליכוד):

אי אפשר לחייב את הכנסת- - -

היו"ר יואב קיש:

חבר הכנסת ביטן, אני קורא לך לסדר פעם שנייה וחצי.

יואל חסון (המחנה הציוני):

מה המשמעות של הפרה כזאת מבחינה תקציבית, חשיפת הנזק הכספי למדינת ישראל,
שהקרן הקיימת לישראל יכולה לתבוע את מדינת ישראל במיליארדי שקלים על הפרת
הסכם?

בצלאל סמוטריץ' (הבית היהודי):

זה לא נושא חדש?

יואל חסון (המחנה הציוני):

אני יודע שיש כוונה והבנה, גם מצד הקרן הקיימת לישראל, והסכימו לתת את הכסף
שנדרש למטרות לאומיות ולמטרות שהתבקשו בשנה הראשונה. רוצים התחייבות לשנה
השנייה – אפשר להגיע להסכמה על הדבר הזה. אני מציע מאוד לא לפגוע ולא ללכת
למסלול הזה.

דב חנין (הרשימה המשותפת):

זה דיון לגופו ולא הדיון על טענת נושא חדש.

היו"ר יואב קיש:

חבר הכנסת דב חנין, אני קורא אותך לסדר פעם שנייה.

יואל חסון (המחנה הציוני):

שאלת אותי איך אנחנו עכשיו הולכים עם חבר הכנסת סמוטריץ'. אני יכול לשאול
באותה מידה איך אתם הולכים עם הרשימה המשותפת. יש כאן עניין אחד גמור, אין
כאן ויכוח על הצורך וכל ההתגייסות הנדרשת מצד הקרן הקיימת לישראל למטרות
לאומיות. אני חושב שכל מי שהוא ציוני צריך להבטיח את המשך קיום הקרן הקיימת
לישראל, תוך שיתוף פעולה עם ממשלת ישראל.

משפט אחרון על הקצאת משאבים: אני חושש ומוטרד מאוד לגבי אותם מיליארד, 2
מיליארד, 3 מיליארד שקלים, לאילו מטרות הם ילכו בדיוק? מי יקבע מה המטרות
האלה?

היו"ר יואב קיש:

הם יהיו בתקציב.

יואל חסון (המחנה הציוני):

איך אני יודע שראש הממשלה לא ישתמש בהם כקופה פרטית שלו בלי שקיפות? אני
רוצה לקבל תשובות על כל השאלות שלי.

היו"ר יואב קיש:

יש לנו עוד שני דוברים. לפני שהם ידברו, ניתן ליועצת המשפטית להגיד. אחרי
היועצת המשפטית של ועדת הכספים שתתייחס נשמע את ארנן פלמן מקק"ל ואת שי
באב"ד מנכ"ל משרד האוצר, אלה יהיו הדוברים האחרונים. בבקשה.

שי באב"ד:

וגם אסי מסינג, היועץ המשפטי של משרד האוצר. אני מבקש שהוא יתייחס, ואני
אתייחס אחריו.

שגית אפיק:

צריך להבחין פה בין שלוש סוגיות.

הסוגיה הראשונה היא סוגיה שדיברנו עליה גם בוועדת הכספים, שעוסקת בשאלת
העלאתו של פרק שפוצל מחוק ההסדרים וקידום החקיקה שלו מחדש בוועדה. הסוגיה
הזאת לא נוגעת לשאלת "נושא חדש" בהיבט הפרוצדורלי, מכיוון שברגע שמונח פרק
על שולחן הוועדה, יושב-ראש הוועדה יש לו מנדט להביא אותו, לחוקק אותו ולקדם
אותו ולהמשיך בחקיקה שלו לקריאה שנייה ושלישית. זו הסוגיה הראשונה.

דוד ביטן (הליכוד):

זה נקבע בפסק-הדין על מתווה הגז שהגיש השמאל, ששם לא יכלו לחייב את הכנסת
לא לחוקק.

יואל חסון (המחנה הציוני):

יש משמעויות- - -

שגית אפיק:

הסוגיה השנייה היא שאלת ההפרה לכאורה של הממשלה של הסכמים שהיא קבעה עם
קק"ל.

בצלאל סמוטריץ' (הבית היהודי):

מבחינתך ההליך הזה, של ללכת אחורה, הוא הליך תקין?

שגית אפיק:

דיברתי על זה בוועדה. בתחילת הדיון היום התייחסתי לזה בוועדה.

בצלאל סמוטריץ' (הבית היהודי):

בישיבה הקודמת לא התייחסת ואמרת שבפעם הבאה תדברי על זה. לא נתת חוות דעת
על זה.

שגית אפיק:

דיברתי בתחילת הדיון. אמרתי שאני מבחינה בין הדיון הראשון לדיון שהתקיים
היום בוועדה. למה? כי לפני הדיון הראשון לא הונח בפניכם הנוסח המעודכן.

בצלאל סמוטריץ' (הבית היהודי):

זה משהו אחר. אני מדבר על עצם הפרקטיקה הזאת, שלוקחים סעיף מחוק ההסדרים
שהיה רלוונטי אז ומעלים אותו מן האוב.

שגית אפיק:

חוק ההסדרים הוא רעה חולה אבל אין מה לעשות.

היו"ר יואב קיש:

סליחה, זה לא דיון אישי בין שגית אפיק לבין בצלאל סמוטריץ'. אני מבקש ממך
לסיים את דבריך.

שגית אפיק:

הסוגיה השנייה היא שאלת ההפרה לכאורה של הממשלה של הסכמים, או אפילו החלטת
ממשלה שהיא קיבלה בעבר והיום קיבלה החלטת ממשלה מחודשת. הסוגיה הזאת לא
מחייבת את הכנסת בכובעה כמחוקקת. נכון שהכנסת בכובעה כמפקחת צריכה להתייחס
לשאלות הללו, והוועדה תוכל לדון בשאלות הללו במהלך הדיון בחקיקה עצמה, אבל
כפי שהוסבר, גם הנושא הזה לא קשור לשאלת "הנושא החדש".

הסוגיה השלישית היא מה זה בעצם "נושא חדש". אנחנו מסתכלים על הנוסח שהונח
בפניכם בכחול לעומת הנוסח שמונח כרגע בפני הוועדה. בסופו של דבר, השוני שיש
בין שני הנוסחים האלה לא כזה גדול שאפשר לומר שמדובר פה בנושא חדש. יש פה
שינוי של שיעורי המס שרוצים להטיל עליהם.

היו"ר יואב קיש:

גם צמצום.

שגית אפיק:

יש פה צמצום, יש פה הרחבה. אבל בסופו של דבר, אם אנחנו צריכים לבדוק האם יש
פה נושא חדש במשמעות של נוסח אחר לחלוטין שמשנה את המהות שהייתה מלכתחילה
בפני הוועדה, זה לא קיים.

בצלאל סמוטריץ' (הבית היהודי):

ומה עם ההחלה של המכרזים?

היו"ר יואב קיש:

זה לא הדיון. זה הדיון שיתקיים בוועדת הכספים אחר כך.

בצלאל סמוטריץ' (הבית היהודי):

זה לא נושא חדש? בהתחלה זה נכלל רק על מיזמים לאומיים. עכשיו מחקו את
התיקון וכללו הכול.

היו"ר יואב קיש:

מי נציג קק"ל? ארנן פלמן, בבקשה.

דב חנין (הרשימה המשותפת):

מה קק"ל מבינים ב"נושא חדש"?

היו"ר יואב קיש:

אני שואל אותם כי חשוב לי לשמוע את דעתם בכל הסיפור.

דב חנין (הרשימה המשותפת):

בדיון על "נושא חדש"? זה דיון לוועדת הכספים. למה זה בוועדת הכנסת?

היו"ר יואב קיש:

מצדי אתה יכול לצאת ולחזור אחרי שהוא יסיים לדבר. אני יכול להחליט לתת לדבר
למי שאני רוצה שידבר בדיון.

דב חנין (הרשימה המשותפת):

זה תקדים לדיונים על "נושא חדש". מעולה.

היו"ר יואב קיש:

אם יושב-ראש הוועדה מחליט – כך יקרה.

דב חנין (הרשימה המשותפת):

בסדר גמור, יפה מאוד, נשמח לתקדימים כאלה.

ארנן פלמן:

קודם כול, אני רוצה להודות על ההזדמנות להביא את עמדת הקרן הקיימת לישראל.
אני מבקש, אם אתה יכול, אדוני היושב-ראש, לסטות קצת מרשימת הדוברים, הייתי
מבקש שתסכים שהיועץ המשפטי שלנו ישלים.

היו"ר יואב קיש:

לא. אתה הדובר היחיד מטעם הקרן הקיימת לישראל.

נדב עשהאל:

רק נקודה, יש טעות של הוועדה.

היו"ר יואב קיש:

לא. תוציא אותו החוצה, בבקשה, אני לא רוצה אותו פה בוועדה. שהיועץ המשפטי
ייצא החוצה.

מיקי לוי (יש עתיד):

למה? מה הוא עשה?

היו"ר יואב קיש:

הוא הפריע. זה אזהרה אחרונה. אל תתפרץ יותר. זכות הדיבור של ארנן פלמן.
חברי הכנסת מקבלים שלוש אזהרות. את נציגי הציבור אני מוציא מייד. בבקשה.

ארנן פלמן:

תודה רבה. אני מקווה שלא תוציא אותי מן החדר לפני שאני מדבר.

משה גפני (יהדות התורה):

מי כבודו?

ארנן פלמן:

אני סגן יושב-ראש הקרן הקיימת לישראל, יושב-ראש ועדת הכספים של הקרן הקיימת
לישראל, ובחיים הפרטיים שלי אני ממלא מקום יושב-ראש הליכוד העולמי. אני איש
ששייך לקואליציה.

משה גפני (יהדות התורה):

יש לך הרבה כוח.

ארנן פלמן:

קודם כול, תודה רבה.

בצלאל סמוטריץ' (הבית היהודי):

אתה מהליכוד? אז איך הצבעת בדירקטוריון נגד ההחלטה שהליכוד הביא?

היו"ר יואב קיש:

בצלאל סמוטריץ', אני קורא לך לסדר פעם שנייה. בבקשה, ארנן פלמן, יש לך 3
דקות, לא יותר.

ארנן פלמן:

אם לא יפריעו לי.

היו"ר יואב קיש:

בין אם יפריעו ובין אם לא יפריעו – 3 דקות. בבקשה.

ארנן פלמן:

מוזר לי וממש יוצא דופן לדון היום, ביום הצהרת בלפור, על שמירת העקרונות
הציוניים שהביאו להקמת המדינה.

יואל חסון (המחנה הציוני):

הנה ענת ברקו, הנה הגיעה "מכונת ההצבעה".

היו"ר יואב קיש:

יואל חסון, אני קורא אותך לסדר פעם שנייה.

בצלאל סמוטריץ' (הבית היהודי):

יואל חסון, שלא יגידו שגם אתה שוביניסט.

שולי מועלם-רפאלי (הבית היהודי):

אדוני היושב-ראש, אני מבקשת למחוק מהפרוטוקול את מה שנאמר. יואל, זה לא
מתאים לך.

היו"ר יואב קיש:

אני מסכים אתך. יואל חסון, שנתחיל לספור כמה פעמים אתה היית "מכונת הצבעה"?

יואל חסון (המחנה הציוני):

לא הייתי "מכונת הצבעה" מעולם.

ענת ברקו (הליכוד):

אתה תמיד "מכונת הצבעה".

יואל חסון (המחנה הציוני):

אני יודע על מה אני מצביע.

היו"ר יואב קיש:

אני קורא אותך לסדר פעם ראשונה. אני קורא אותך לסדר פעם שנייה.

יואל חסון (המחנה הציוני):

אני רוצה להתנצל. אם חברת הכנסת ברקו נפגעה על כך שקראתי לה "מכונת הצבעה",
אני חוזר בי, אני מתנצל.

היו"ר יואב קיש:

תודה רבה. בבקשה, ארנן פלמן.

ארנן פלמן:

אמרתי שמוזר לי שביום כזה אנחנו דנים על עתידה של הקרן הקיימת לישראל.

היו"ר יואב קיש:

תיגש לעניין. יש לך רק עוד 2 דקות.

ארנן פלמן:

קודם כול, הופתעתי שהיועצת המשפטית של ועדת הכספים לא מציינת שהסעיף בחוק
ההסדרים היה צריך להיות משוּך על ידי הממשלה כבר בנובמבר 2015. כל הדיון
הזה, לפי דעתי, בלתי חוקי בעליל מכיוון שהממשלה השאירה את הסעיף הזה
בהתעלמות מן ההסכם שנחתם בנובמבר 2015. יש חובה על הממשלה לקיים הסכמים.
אני לא חושב שחתמנו עם איזה רוכל ברחוב. חתמנו על הסכם עם ממשלת ישראל
וממשלת ישראל התחייבה בסעיף 8: "סמוך לאחר חתימתו של הסכם זה מתחייבת
המדינה לבטל את הליכי החקיקה של הצעת החוק הממשלתית". אני חושב שכל הדיון
הזה פסול ביסודו.

הבקשה שהופנתה לקרן הקיימת לישראל, גם על ידי ראש הממשלה – אני השתתפתי
באותה ישיבה, ישבנו אחד מול השני, אני קיבלתי את הבקשה של ראש הממשלה.
למחרת היום באו שי באב"ד ויורם הורוביץ לקרן הקיימת והגישו בקשה אחת בלבד,
למיליארד שקל. אתמול נתנו את ההתחייבות של הקרן הקיימת.

שי באב"ד:

זה תיאור לא נכון של הדברים.

ארנן פלמן:

אני אומר לך שאתה משקר. יש לי כאן את התמליל של הישיבה.

חברים, הקרן הקיימת לישראל לא נבנתה ביום אחד. 115 שנים של עשייה ציונית
יכולות להסתיים היום. אין לקרן הקיימת אפשרות להעביר 2 מיליארד שקל לממשלה.
אני אומר את זה במלוא האחריות.

בצלאל סמוטריץ' (הבית היהודי):

עכשיו אני רוצה לראות את הליכודניקים מצביעים בעד. תסגרו את קק"ל בשביל
הגחמות של כחלון.

היו"ר יואב קיש:

תודה רבה. אני רוצה להגיד שני דברים.

רועי פולקמן (כולנו):

בצלאל סמוטריץ', בכל שנה יש 1.4 מיליארד שקל.

בצלאל סמוטריץ' (הבית היהודי):

אתה רוצה עכשיו 80% מן ההכנסות של קק"ל בכל שנה. זה מה שכתוב בהצעת החוק.

שגית אפיק:

ירדנו בהיקף.

היו"ר יואב קיש:

זכות הדיבור לשי באב"ד, בבקשה.

משה גפני (יהדות התורה):

רק שנדע, כל זה לא נוגע לחקיקה של הכנסת.

בצלאל סמוטריץ' (הבית היהודי):

גפני, הכנסת מחוקקת הצעת חוק ממשלתית. תפסיק עם "הראש הקטן".

משה גפני (יהדות התורה):

שהממשלה תמשוך את זה.

שי באב"ד:

הצעת החוק שמונחת כאן היום, למרות כל ההתלהמות וכל הרגשות וכל האמוציות,
בעינינו מתייחסת לדבר מהותי אחד שבו כנסת ישראל צריכה להכריע: האם מי שמחלק
את הרווחים של קק"ל זה קק"ל או האם מי שצריך לחלק את הרווחים של קק"ל זה
ממשלת ישראל באמצעות כנסת ישראל שמחוקקת את זה. זה השאלה המהותית. עמדת
הממשלה נחרצת מאוד. היא הייתה כך גם בעבר ואושרה הבוקר שוב. היא אומרת את
הדבר הבא: מי שצריך לחלק את הרווחים האלה ומי שצריך לקבוע את סדר העדיפות
הלאומי הוא אך ורק ממשלת ישראל באמצעות כנסת ישראל בחקיקה. כך זה צריך
להיעשות, לשם זה יוּעד. זה מטרת החוק, לא שום דבר אחר. לכן אין פה הלאמה
ואין פה ניסיון להרוג את קק"ל או להרוס את קק"ל או כל דבר אחר. כל הרעיון
הוא רק בנושא של חלוקת הכספים.

אורן אסף חזן (הליכוד):

למה לא עשיתם את זה בשיתוף פעולה?

היו"ר יואב קיש:

אורן חזן, אני קורא אותך לסדר פעם ראשונה. אם תמשיך – אוציא אותך.

אורן אסף חזן (הליכוד):

אני רוצה רק להבין, אני רוצה להצביע מתוך הבנה.

היו"ר יואב קיש:

אני קורא אותך לסדר פעם שנייה. תודה.

שי באב"ד:

זה מטרת הצעת החוק שמונחת היום בפנינו. יש פה הרבה מאוד כוחות וניסיונות
למנוע את זה: הקופה תישאר של קק"ל, הם יעשו את התיעדוף הלאומי, הם יחליטו
אילו פרויקטים כן ואילו לא.

רק לתיאור העובדות, כי זה חשוב מאוד, כי מה שהוצג פה לא דומה בכלל למציאות:
קיבלנו החלטת ממשלה בתקציב 2017-2018, שמיליארד שקל יבואו מקק"ל. נכון, זה
לא היה בהסכם. באנו בניסיונות להגיע למשא ומתן עם קק"ל במשך יותר מ-8
חודשים. במהלך 8 החודשים האלה – להגיד שקק"ל "נפנפה אותנו מכל המדרגות"
וזלזלה בנו זה אנדרסטייטמנט. לא התייחסו.

בצלאל סמוטריץ' (הבית היהודי):

הקולגות זלזלו בך?

שי באב"ד:

זה לא עניין של פגיעה. זה עניין שאנחנו כממשלה- - -

ארנן פלמן:

למה אתה לא מתייחס להסכם?

שי באב"ד:

אני לא עונה לך עכשיו.

היו"ר יואב קיש:

ארנן פלמן, אל תפריע, אני מוציא את מי שמפריע.

שי באב"ד:

אני לא הפרעתי לך.

היו"ר יואב קיש:

הוא עכשיו בזכות דיבור.

ארנן פלמן:

דווקא הוא כן הפריע לי.

קריאה:

אתה לא חבר כנסת, אתה זוכר.

בצלאל סמוטריץ' (הבית היהודי):

שי באב"ד, תמשיך להתעצבן. הוא מאבד עשתונות, הוא מכופף פה את כולם. תמשיך
להשתולל, מנהל המדינה.

היו"ר יואב קיש:

חבר הכנסת בצלאל סמוטריץ', אנחנו חברים וגם לי יש לא מעט שאלות לגבי החקיקה
הזו, אבל מצד שני, אני מבקש שהדיון הזה יתנהל כפי שצריך להתנהל דיון. שי
באב"ד, מנכ"ל משרד האוצר, אל תנהל דיון עם אף אחד. תדבר לפרוטוקול על מה
שנשאלת ואל תענה לשאלות וצעקות. מי שיצעק ייצא החוצה. בבקשה.

שי באב"ד:

אני חוזר ואומר, ההשתלשלות של האירועים הייתה כזאת: הייתה החלטת הממשלה
להביא מיליארד שקל, שזה תוקצב, וכנגד זה נאמר שאם לא נצליח להביא את
מיליארד השקלים יהיה קיצוץ רוחבי שיחול על משרדי הממשלה בהיקף של מיליארד
שקלים. במשך 8 חודשים ניסינו להביא את מיליארד השקלים האלה. "נוּפנפנו מכל
המדרגות", וגם הסבירו לנו, כפי שמסבירים עכשיו, שאין כסף ל-2019, שאין כסף
ל-2018 ואין יכולת ולא ניתן לעשות את זה.

בסופו של התהליך הזה הגענו לדירקטוריון של קק"ל. באותה עת לא היה ידוע
שתקציב 2019 נמצא על הפרק. ביקשנו מדירקטוריון קק"ל להעביר מיליארד שקל
לשנת 2018. אחסוך לכם את תיאור קבלת הפנים המביישת והמבזה שהייתה גם לי וגם
ליושב-ראש הסגל במהלך ישיבת הדירקטוריון הזאת, שאחר כך נתנו לה תיעוד
בחדשות בערוץ 2.

בסופו של דבר חזרנו עם הדבר הזה לראש הממשלה, הסברנו לו שהתשובה הייתה
שלילית ומאותו רגע ראש הממשלה, ביחד עם שר האוצר ועם ממשלת ישראל, החליטו
שחוזרים להליך החקיקה.

מייד כשחזרנו לתהליך החקיקה היה סיכום בין יושב-ראש הקואליציה – שהביא
סיכום, כי אנחנו רצינו להמשיך עם החקיקה – לבין יושב-ראש קק"ל, לעבדכם
הנאמן וליושב-ראש מטה משרד האוצר, נדב שיינברגר. במסגרת הזו יושב-ראש
הקואליציה באיזשהו מקום כופף את הידיים גם של יואב וגם שלי ואמר: נסגור
הסכם שבמסגרתו יהיה מיליארד שקל לשנת 2018 ומיליארד שקל לשנת 2019 ונוריד
את החקיקה. לא רק שזה "נסגר" בחדר, יש פרוטוקול של ועדת הכספים שבו
יושב-ראש קק"ל מצהיר שזה מה שהוא מתכוון לעשות. יתרה מזה, הוא הצהיר גם
שלמחרת הוא מתכוון לתת מכתב של ההנהלה שיתמוך בזה, ב-6 בנובמבר יביא את זה
בהצבעה חיובית, ואם לא, הוא ידע שב-7 בחודש מתכנסת ועדת הכספים בראשות חבר
הכנסת גפני. זה ההליך האמיתי, אלה העובדות.

אתמול קק"ל הצביעו נגד אותו סיכום. הם אמרו: אנחנו מעבירים רק מיליארד שקל
אחד, לא מעבירים את מיליארד השקל השני, שזה מה שהוצהר עליו בוועדת הכספים
רק לפני 10 ימים.

המיליארד השני בא כתוצאה מכך שממשלת ישראל החליטה לצאת להליך תקציבי
שבמסגרתו אנחנו צריכים להיות כבר בינואר בממשלה ועד סוף המושב הזה להצביע
על תקציב שנת 2019. לכן, במקום שאנחנו נפתח בתהליך, שעכשיו נצטרך לבקש עוד
מיליארד שקל לשנת 2019 ונעבור את הוויה דולורוזה הזאת, מה שבכלל ברמה
המהותית לא נכון, כי הכספים אמורים להיות מחולקים על ידי הממשלה ולא על ידי
אף אחד אחר, אמרנו: נחסוך את זה.

בצלאל סמוטריץ' (הבית היהודי):

קק"ל היא גוף של הממשלה? לא. אני לא מבין את היסוד הזה.

שי באב"ד:

אסביר לך את היסוד. כל גוף משלם מסים במדינת ישראל כי המדינה נותנת תשתיות
ומשביחה את אותם נכסים שיש לו. קק"ל יש לה נכסים בבעלותה מלפני מאה שנים
והיא משביחה את הנכסים שלה.

בצלאל סמוטריץ' (הבית היהודי):

היא כמו כל מלכ"ר.

שי באב"ד:

היא לא מלכ"ר.

מיקי לוי (יש עתיד):

אבל עדיין הצעת החוק – זה לא נכון.

שי באב"ד:

שאלה אחרונה ששאלו אותי, ובזה אני מסיים, היא לאן הולך הכסף.

מיקי לוי (יש עתיד):

אני מבקש זכות דיבור, אני רוצה לשאול אותו.

היו"ר יואב קיש:

אין, נגמר. אחרי שהוא יסיים אני אחליט מה יהיה.

שי באב"ד:

שאלו כאן לאן הולך הכסף. הממשלה כבר אמרה, וזה מופיע בהצעת החוק: הכסף הזה
הולך אך ורק למטרות של תשתיות שקשורות בחינוך, בכבישים, בתחבורה, בבריאות,
שהם במטרות קק"ל בכל מקרה. לשם ילך הכסף. זה יהיה בתקציב, לא בשום דבר
חיצוני. ממשלת ישראל תצביע על זה וכנסת ישראל תצביע על זה. זה לא ייעשה
בגחמה כזו או אחרת של גוף כזה או אחר.

מיקי לוי (יש עתיד):

עדיין אני חושב שלא נכון להגיד סכום מסוים. תלכו על מסים. אבל זה לא בתוך
הצעת החוק. תכניס את זה לתוך הצעת החוק.

היו"ר יואב קיש:

מיקי לוי, אני קורא אותך לסדר פעם שנייה. אתה תצא החוצה.

החוק מדבר על השנים 2018 ו-2019 בלבד?

שי באב"ד:

לא. כשהיה סיכום, היה סיכום על סכום: ב-2018 וב-2019 מיליארד שקל בכל שנה.
הסיכום היה לגבי השנים 2018 ו-2019 ללא קשר להצעת החוק. הצעת החוק מדברת על
חלוקת אחוזים, שכרגע היא 80% למדינה ו-20% נשאר לקק"ל. זה מה שקובעת הצעת
החוק בנוסח המקורי שלה, כאשר לא נכנסנו לסכומים, וזה מכאן ולהבא.

יואל חסון (המחנה הציוני):

כמה זה יהיה בכל שנה?

מיקי לוי (יש עתיד):

בוא תהפוך את זה למסים, אז נתמוך בך. כולנו רוצים לתמוך בך.

שי באב"ד:

החוק אומר: מסים. ככל שהם רוצים פטור ממסים הם יכולים- - -

מיקי לוי (יש עתיד):

אנחנו רוצים מסים. אסור לתת להם את זה כהוצאה.

היו"ר יואב קיש:

אני מבקש לומר שני דברים וכדאי שתקשיבו היטב. מן הסתם תהיה רביזיה על
ההחלטה הזאת. נצביע עכשיו ותהיה רביזיה בעוד חצי שעה. בחצי השעה הזאת, חבר
הכנסת ביטן, אני מבקש שתיכנסו אליי למשרד ביחד עם בצלאל סמוטריץ' ועם ארנן
פלמן.

דוד ביטן (הליכוד):

אני גמרתי איתם. אני לא מתכוון להיכנס.

היו"ר יואב קיש:

אני מבקש שתבוא. תהיה רביזיה. אם לא תהיה רביזיה אז לא תהיה פגישה.

דוד ביטן (הליכוד):

לא, אני גמרתי איתם. אני לא נכנס לשום פגישה איתם. "סגרתי" איתם והם רימו
אותנו. בזה נגמר הסיפור. אתם רוצים לחזור לסיכום שהיה אתי?

מיקי לוי (יש עתיד):

לך על מסים.

היו"ר יואב קיש:

אני מעלה להצבעה את הבקשה של חבר הכנסת גפני, שכוללת הכול בפנים, לגבי טענת
נושא חדש.

בצלאל סמוטריץ' (הבית היהודי):

הנוסח הנוכחי שעכשיו על השולחן?

משה גפני (יהדות התורה):

על הכול אני טוען: נושא חדש.

היו"ר יואב קיש:

מי שמצביע בעד – מצביע בעד הטענה על נושא חדש, מי שמצביע נגד – מצביע נגד
הטענה על נושא חדש. נערוך הצבעה שמית.

הצבעה

יואב קיש – נגד

דוד ביטן – נגד

נורית קורן, במקום חה"כ דוד אמסלם – נגד

אברהם נגוסה – נגד

אמיר אוחנה – נגד

ענת ברקו, במקום חה"כ מיקי זוהר – נגד

יעל כהן פארן במקום חה"כ איילת נחמיאס ורבין – בעד

מיקי רוזנטל במקום חה"כ רויטל סויד – בעד

יואל חסון – בעד

דב חנין, במקום נציג הרשימה המשותפת – נגד

אחמד טיבי – נגד

מיקי לוי, במקום חה"כ אלעזר שטרן – בעד

רועי פולקמן – נגד

בצלאל סמוטריץ', במקום חה"כ שולי מועלם – בעד

יצחק וקנין, במקום חה"כ יואב בן צור – נגד

רוברט אילטוב – נגד

משה גפני, במקום חה"כ ישראל אייכלר – נגד

הטענה בדבר נושא חדש לא נתקבלה.

היו"ר יואב קיש:

12 מתנגדים, 5 בעד. ההחלטה נפלה: אין מדובר בנושא חדש.

מיקי לוי (יש עתיד):

רביזיה.

בצלאל סמוטריץ' (הבית היהודי):

אני מבקש רביזיה.

היו"ר יואב קיש:

לגבי הרביזיה- - -

משה גפני (יהדות התורה):

בעוד חצי שעה תהיה הצבעה על הרביזיה. קחו ובחשבון, מנוי וגמור אתי להעביר
את הצעת החוק הזאת. אני אומר לכם, אתם חברים בוועדת הכספים, אתם נמצאים שם
כל הזמן, מנוי וגמור אתי להעביר את הצעת החוק הזאת. ככל שאתם רוצים לסחוב
את הזמן, נסחוב את הזמן.

מיקי לוי (יש עתיד):

לא. אם יכניסו מסים במקום מה שנכתב כעת אצביע בעד. אנחנו רוצים להגיע
להסכמות.

היו"ר יואב קיש:

ב-14:35 תהיה רביזיה. הדיון סגור.

הישיבה ננעלה בשעה 14:05.
