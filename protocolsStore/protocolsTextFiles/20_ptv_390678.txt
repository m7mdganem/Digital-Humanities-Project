הכנסת העשרים

מושב שלישי

פרוטוקול מס' 272

מישיבת ועדת הכנסת

יום שני, ט"ז בתמוז התשע"ז (10 ביולי 2017), שעה 11:30

סדר היום:

1. בקשת הממשלה להקדמת הדיון בהצעת חוק, לפני הקריאה ראשונה

2. "עובדי ערוץ הכנסת"

נכחו:

חברי הוועדה:

יואב קיש – היו"ר

אמיר אוחנה – מ"מ היו"ר

ישראל אייכלר

מכלוף מיקי זוהר

אברהם נגוסה

רועי פולקמן

חברי הכנסת:

ישראל אייכלר

אילן גילאון

יעל גרמן

דב חנין

יעל כהן-פארן

רחל עזריה

רועי פולקמן

מוזמנים:

  ------------------------------------------------------------------------
  עוזר ליועמ"ש-ר"מ, משרד האוצר                         –   ישי צבי פרלמן
  ---------------------------------------------------- --- ---------------
  יועץ השר, משרד התמ"ת                                 –   רואי יגנה

  תחקירנית, ערוץ הכנסת                                 –   נעה משיח

  במאי ראשי, ערוץ הכנסת                                –   יניב דוד אליחי

  מאפרת, ערוץ הכנסת                                    –   שירי רחל מזרחי

  תחקירנית, ערוץ הכנסת                                 –   מוריה גריצר

  צלם, ערוץ הכנסת                                      –   ליאור פסח

  מנהל אולפן, ערוץ הכנסת                               –   ליאור נידם

  צלם, ערוץ הכנסת                                      –   שלמה סבן

  מנכ"ל, ערוץ שידורי הכנסת בע"מ (החדש)                 –   מוטי שקלאר

  עורך ראשי, ערוץ שידורי הכנסת בע"מ (החדש)             –   חגי גולן

  חשב הכנסת והממונה על הגמלאות, עובדי הכנסת            –   חיים אבידור

  מנהל חשבונות בכיר, עובדי הכנסת                       –   נדב מאיר כספי

  ארגון העיתונאים                                      –   משה רונן

  מוזמן/ת                                              –   שני אטלי

  מוזמן/ת                                              –   מירי נאור אליאס

  מוזמן/ת                                              –   איתי בר זיו
  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

אסתר מימון

בקשת הממשלה להקדמת הדיון בהצעת חוק, לפני הקריאה ראשונה

היו"ר יואב קיש:

שלום לכולם, אנחנו מתחילים את הישיבה. יש לנו שלושה נושאים על הפרק: האחד
זה דיון בנושא עובדי ערוץ הכנסת, לבקשתה של חברת הכנסת יעל כהן-פארן,
שנמצאת אתנו. הנושא השני, אני רוצה להתחיל אתו, וזה בקשות הממשלה להקדמת
הדיון בהצעות החוק הבאות לפני קריאה ראשונה: הצעת חוק לתיקון פקודת מס
הכנסה והצעת חוק לעידוד השקעות הון (עידוד בניית דירות מגורים להשכרה).
נציג האוצר, בבקשה תציג את שני החוקים. תיכף נראה מה עושים ואז ניכנס לדיון
על עובדי הכנסת. בבקשה.

ישי צבי פרלמן:

החוק הראשון, התיקון לפקודת מס הכנסה, מתייחס לאיך מעריכים מלאי של
יהלומנים. יש חשיבות מאוד גדולה לצורכי מס לשווי המלאי. יש לנו בעיה בהקשר
של היהלומנים, בעסקים האלה יש בעיה בהערכת שווי המלאי. אנחנו רוצים לקבוע
מתווה שדרכו יחושב המלאי. זו הצעה דומה מאוד להצעה שכבר מונחת על שולחן
הכנסת, הצעת חוק לתיקון פקודת מס הכנסה (תיקון מס' 240), עכשיו אנחנו
מדברים על 241. חשוב לנו שזה יקודם במהירות.

היו"ר יואב קיש:

למה הדחיפות? זה מה שאני מנסה להבין.

ישי צבי פרלמן:

קודם כול זה שהנושא כבר - - -

דב חנין (הרשימה המשותפת):

אתם רוצים שהיום זה יגיע לקריאה ראשונה?

ישי צבי פרלמן:

אנחנו מקווים שכן.

היו"ר יואב קיש:

בשביל זה הפטור, אחרת אתם לא צריכים פטור.

היו"ר יואב קיש:

בכל פעם שמבקשים פה פטור זה בשביל שזה יגיע באותו יום למליאה. אני רוצה
להבין מה הדחיפות בנושא הסדרי המס עם היהלומנים.

ישי צבי פרלמן:

המושב הולך להסתיים, וזה משהו שאנחנו רוצים הרבה זמן. יש הצעת חוק מאוד
דומה, בדיוק באותו נושא, על שולחן הכנסת במשך מספר חודשים.

דב חנין (הרשימה המשותפת):

אז זה לא דחוף.

היו"ר יואב קיש:

דב, אני לא רוצה לנהל את הדיון כך.

דב חנין (הרשימה המשותפת):

אמרו שזה יקודם לאורך - - -

היו"ר יואב קיש:

הבנו. מה הנושא השני בבקשה? הנושא השני זה הצעת חוק עידוד השקעות הון
(עידוד בניית דירות מגורים להשכרה). זה נושא שמשנה את המסלול בחוק עידוד
השקעות הון. אולי רועי פולקמן יציג.

דב חנין (הרשימה המשותפת):

אתה נציג האוצר?

רועי פולקמן (כולנו):

לא, אבל אני נציג החוק הזה.

ישי צבי פרלמן:

אנחנו משנים את המסלול, הופכים את המסלול ממסלול שדורש אישורים למסלול
שדורש הרבה פחות ביורוקרטיה. אנחנו משנים את התנאים כדי שהדירות שייבנו
במסלול הזה, שיקבלו את הטבות המס, יהיו באמת דירות שעוזרות לשוק במתחמים
גדולים, ונותנים הטבות מס יותר גבוהות למי שמשכיר לתקופה מאוד ארוכה את
הדירות שלו. אם הוא משכיר ל-15 שנה הן הרבה יותר גדולות מאשר אם הוא משכיר
רק לחמש שנים, ויש חשיבות בהקשר הזה שתהיה ודאות ליזמים שרוצים להתחיל
לבנות, להוציא היתרי בנייה, שיידעו מה קורה. וככל שנצליח לקדם את החקיקה
במהלך המושב הזה, כך תיווצר יותר ודאות ונוכל להתחיל יותר מהר.

רועי פולקמן (כולנו):

בגלל שיש פה הטבות משמעותיות ליזמים לבנייה לשכירות – זה תיקון חוק שטרית –
אם אנחנו לא גומרים את זה במושב, יתעכבו פרויקטים.

יעל כהן-פארן (המחנה הציוני):

אתה רוצה לגמור את זה בשבועיים?

רועי פולקמן (כולנו):

כן, כי זה חוק פשוט.

יעל כהן-פארן (המחנה הציוני):

מה - - -

רועי פולקמן (כולנו):

יעל, אני אסביר. ייתקעו פרויקטים. למה ייתקעו? כי בכל סוג כזה של הטבה,
ברגע שאתה בא ואומר לציבור, לציבור היזמים, שאתה הולך לתמרץ בנייה לשכירות,
אז יזם יגיד: אני לא מתקדם, אני מחכה להשלמת ההטבה. לא חבל על חצי שנה
עכשיו?

אמיר אוחנה (הליכוד):

חבל. חבל.

רועי פולקמן (כולנו):

צריך לנהל דיון, אבל ברגע שדברים כאלה יוצאים – זה היה קצת מורכב, רצינו
כבר לפני חודש להביא את החוק, זה לקח זמן - - -

יעל כהן-פארן (המחנה הציוני):

כן, יש פה מורכבות. המורכבות נפתרה ברמה הממשלתית ולא תובא לדיון בכנסת?

רועי פולקמן (כולנו):

תובא, אבל יש צורך בדחיפות.

היו"ר יואב קיש:

חברים, אני רוצה להקדיש את הזמן של רוב הדיון לעובדי הכנסת.

דב חנין (הרשימה המשותפת):

משפט.

היו"ר יואב קיש:

בבקשה, דב, משפט.

רועי פולקמן (כולנו):

דב, אתה הכי צריך להיות בעד זה.

היו"ר יואב קיש:

בבקשה, דב.

דב חנין (הרשימה המשותפת):

אני לא מכיר את שני החוקים. החוק השני, חבר הכנסת פולקמן, שאתה מציג, באופן
עקרוני נראה לי שאני בעדו.

אני מציע, אדוני היושב-ראש, שכן תתבצע בדיקה, גם אם יינתן פטור מחובת הנחה.
בדרך כלל לא מקובל בכנסת ביום שיש למפלגה ועידה או אירוע פנימי, מפלגתי,
להעביר דברים שהם שנויים במחלוקת, וחברינו ממפלגת העבודה - - -

ישראל אייכלר (יהדות התורה):

זה לא שנוי במחלוקת.

היו"ר יואב קיש:

דב, אני אגיד לך מה אני הולך לעשות, זה מאוד פשוט. אני חושב שחוק עידוד
השקעות הון שמדבר על הורדת מס, שזה חוק טוב, אני אתן לו פטור, והחוק השני
של מיסוי יהלומים, אני דוחה, אני לא נותן לו פטור. משרד האוצר יחכה את הזמן
שצריך בשביל שהכנסת תקבל את הזמן שהיא צריכה.

בוועדה הזאת אנחנו שוקלים כל בקשה לפטור לגופו של עניין. מה שבאמת עושה טוב
לאזרח ומייעל, מידית אנחנו משתדלים לתת לו פטור, אבל בכל מקרה אנחנו
מבקשים, לא רק ממשרד האוצר – דרך אגב, משרד האוצר בעניין הזה, לזכותו
ייאמר, הוא מבין את המדיניות – אלא משאר המשרדים להביא לבקשת פטור רק דברים
שיצדיקו את הפטור, כי אם לא, הכנסת צריכה את הזמן גם לדון בחקיקה.

אמיר אוחנה (הליכוד):

לפני ההצבעה האם אפשר להבין מהאוצר מה קרה עכשיו? יש איזה פריצת דרך
במשא-ומתן? זה היה אז שנוי במחלוקת. האם הגעתם להסכמות?

ישי צבי פרלמן:

ביהלומים?

אמיר אוחנה (הליכוד):

כן. מה קרה עכשיו שאתם מבקשים פטור מהחובה?

היו"ר יואב קיש:

הם רוצים לגמור.

אמיר אוחנה (הליכוד):

מה השתנה?

ישי צבי פרלמן:

אם תראה את הנוסח של תיקון 240, הוא השתנה. השינוי בנוסח נעשה בעקבות
משא-ומתן עם היהלומנים.

היו"ר יואב קיש:

זה כבר סגור. אין פה דחיפות. אני מעלה להצבעה את בקשת הפטור לחוק לעידוד
השקעות הון (תיקון מס' 74) (עידוד בניית דירות מגורים להשכרה) . מי בעד,
שירים את ידו?

הצבעה

בעד – 7

נגד – אין

נמנעים – אין

בקשת הממשלה להקדמת הדיון בהצעת חוק לעידוד השקעות הון (תיקון מס' 74)
(עידוד בניית דירות מגורים להשכרה), התשע"ז-2017, אושרה.

היו"ר יואב קיש:

ההצעה התקבלה. מי בעד הצעת חוק לתיקון פקודת מס הכנסה – לתת לזה פטור –
שירים את ידו. מי נגד? מי נמנע?

היו"ר יואב קיש:

הצבעה

בעד – אין

נגד – פה אחד

נמנעים – אין

בקשת הממשלה להקדמת הדיון בהצעת חוק לתיקון מס הכנסה (תיקון מס' 241),
התשע"ז-2017, לא אושרה.

היו"ר יואב קיש:

ההצעה לא התקבלה. תודה רבה.

"עובדי ערוץ הכנסת"

היו"ר יואב קיש:

אנחנו עוברים לדיון בנושא עובדי הכנסת. רק לפני זה, אני רוצה לראות אם
מישהו מהאורחים שלנו רוצה להירשם כדי לדבר. תציגו את עצמכם בבקשה שיידעו מי
נציגי הערוץ החדש.

מוטי שקלאר:

אני מנכ"ל הערוץ.

חגי גולן:

אני עורך ראשי.

היו"ר יואב קיש:

נעים מאוד. שלום. אני מברך אתכם שבאתם. אני חושב שזו הפעם הראשונה שלכם פה
בוועדת הכנסת, שאחראית על חוק ערוץ הכנסת. אני מאחל לכם הרבה בהצלחה. מי יש
לנו מהעובדים?

משה רונן:

אני מארגון העיתונאים, הארגון היציג של העובדים.

היו"ר יואב קיש:

יש עוד מישהו מהעובדים?

נועה משיח:

אני. אני חברת ועד של עובדי ערוץ הכנסת. אם עוד אחד מהעובדים ירצה לדבר - -
-

היו"ר יואב קיש:

יושבים מאחורייך עובדים ועובדות. מאה אחוז. חברת הכנסת יעל כהן-פארן.

יעל כהן-פארן (המחנה הציוני):

האם יש נציג למפעיל הנוכחי של ערוץ הכנסת?

היו"ר יואב קיש:

נציג של המפעיל הנוכחי נמצא פה? – לא. אני לא רואה פה אף אחד. בבקשה. זה
פחות נוגע אליו.

יעל כהן-פארן (המחנה הציוני):

אולי יש התנהלות שצריך לברר מולו.

קודם כול, אני מודה לך, אדוני היושב-ראש, שניאות לקיים את הדיון לאחר
שהנשיאות לא אישרה אותו. אני חושבת שזה דיון מאוד חשוב. הנה בעוד שעה יש
דיון בוועדת הכספים על מפעל למחזור, במקרה זה, שהולך להיסגר בנגב. לא יכול
להיות שלא ניתן את הדעת לכך שערוץ הכנסת עובר ידיים ופשוט שכחו מהעובדים.
כמעט כל העובדים קיבלו מכתבי פיטורים, בודדים בלבד עוברים לזכיין החדש,
ואנחנו כאן בכנסת, חברי הכנסת, לא יכולים לשבת ולשתוק, ובגלל זה יזמתי את
הדיון.

רועי פולקמן (כולנו):

על בסיס מה את אומרת את זה? אולי נשמע את הנתונים?

יעל כהן-פארן (המחנה הציוני):

אולי נשמע את הנתונים בהמשך. על בסיס מה שהועבר אלי מארגון העובדים של
עובדי ערוץ הכנסת.

רועי פולקמן (כולנו):

כמה נקלטו? כמה לא נקלטו? נשמע את הנתונים קודם.

יעל כהן-פארן (המחנה הציוני):

נכון ליום רביעי בשבוע שעבר, כשדנו בכך כאן בוועדה והחלטנו לקיים את הדיון,
למיטב ידיעתי קרוב ל-100 עובדים קיבלו מכתבי פיטורים ובודדים נקלטו לעבודה
בערוץ החדש.

רועי פולקמן (כולנו):

יואב, אם אפשר, אולי נתחיל עם העובדות.

היו"ר יואב קיש:

היא ביקשה את הדיון, אז אני נותן לה רגע לדבר. כמובן שנשמע מה שיחליטו, כי
זה מידע - - -

יעל כהן-פארן (המחנה הציוני):

קודם כול, בדיוק זאת המטרה של הדיון, לשמוע את העובדים, לשמוע את המפעילים,
להבין איפה הבעיה.

פוליטיקאים לא מתערבים בענייני הערוץ. הוא זכיין חדש, בסדר גמור, זאת
ההחלטה. אבל בסופו של דבר כמו שיש פה שירותי הסעדה ויש זכיין, גם שם עושים
בכל כמה שנים החלפה של זכיין, אבל יש איזה תנאים לקבל את העובדים הישנים
אצל הזכיין החדש, והזכיין די מחויב. נכון שזה לא אותו דבר, זה מכרז של
הכנסת וזה מכרז של המועצה לכבלים ולוויין. ערוץ הכנסת זה הערוץ הציבורי
היחיד שהיא מפקחת עליו. אולי היא לא רגילה לעסוק בערוצים ציבוריים, אני לא
יודעת, אבל יש פה עניין של שמירה על זכויות העובדים הקיימים, לפחות לחשוב
עליהם, להעלות אותם בדפי המכרז, כאיזה תנאי מינימלי. לא היתה שום התייחסות.
100 עובדים בודדים, כולם בעוד שבועיים חסרי עבודה. תודה רבה.

היו"ר יואב קיש:

תודה. קודם כמה מילים גם לרקע, גם בעקבות מה שנאמר פה. ראשית, המכרז כבר
יצא. אנחנו לא עוסקים בדיעבד שלא היתה התייחסות במכרז לעובדי הערוץ הקודם.
יכול להיות שזו טעות, אבל זה לא משהו שנדון בו עכשיו. ספציפית לגבי מה שכן
אפשר לדבר, נשמח לשמוע את תמונת המצב כמו שאתם מכירים אותה. בסופו של דבר,
ופה חשוב להגיד, הכנסת היא לא גורם מכתיב פה בעניין הזה - -

יעל כהן-פארן (המחנה הציוני):

נכון.

היו"ר יואב קיש:

- - שלא ייווצר הרושם כאילו באנו להכתיב, אפילו ברמה של היכרות עם העובדים.
זה נושא שנוגע לחברי הכנסת, פנו לדיון ואנחנו רוצים לשמוע. הכול נעשה פה
ברוח טובה, ברמה של לראות מה אפשר לעשות שיהיה טוב לעובדים, יהיה טוב לערוץ
ולמפעילים החדשים ולנו כחברי כנסת שבאופן בסיסי יש אינטרס לדאוג לאנשים
שהיו אתנו פה בבניין במשך שנים רבות.

ברור שבסופו של דבר, ואני אומר עוד פעם, הכנסת פה היא לא גורם מכתיב, ולכם
יש את מלוא הסמכות לפעול לפי המכרז שזכיתם בו. מכבדים את זה ומבינים את זה.
פשוט רצינו שתבינו, גם אתם, שתשמעו מה חברי הכנסת חושבים בעניין וכמובן גם
את עובדי הכנסת, שחלקם נמצאים אתנו פה. אני מניח, דרך אגב, שלעובדים זה מצב
לא קל להגיע לפה, לא לכל אחד זה נוח. אני מעריך שבאתם. ברור לי שזה מצב
טעון גם מבחינתכם. מוטי, בבקשה. תציג בבקשה את תמונת המצב כמו שאתה מכיר
אותה ונמשיך משם. תודה.

מוטי שקלאר:

בוקר טוב לכולם. אני לא יכול לדבר בשם המפעיל הקודם, לא אנחנו מוסרים מכתבי
פיטורים. לצורך העניין ערוץ 2 הוא אחראי על העובדים. כמה מהם הוא קולט אצלו
או לא, זו בעיה שלו. ההנחיה שלי היתה חד-משמעית לתת עדיפות לעובדים של ערוץ
הכנסת. אמרתי את זה לאורך כל הדרך, עד השלב של התוכן. כל מה שלא קשור להיבט
התוכני, אני לא נותן עדיפות. להיפך, עדיפות לאנשים שבעינינו אמורים לממש את
המדיניות שלנו בערוץ.

אילן גילאון (מרצ):

אנחנו צפויים לשינויים בתכנים?

מיכל רוזין (מרצ):

כן, זה מה שכרגע הוא - - -

מוטי שקלאר:

כן.

היו"ר יואב קיש:

חבר'ה, רגע לא להפריע. בא מפעיל חדש - - -

אילן גילאון (מרצ):

לא מפריע, אני שואל שאלה.

היו"ר יואב קיש:

אני רוצה לשמוע אותו. אחרי זה יהיה זמן לשאלות. בבקשה.

מוטי שקלאר:

חלק מאוד משמעותי מהמכרז, למי שלא יודע, נגע בניקוד לפרק התוכן. כלומר,
היתה תחרות על התוכן. מטבע הדברים כל אחד הביא את התכנים שלו - - -

היו"ר יואב קיש:

את המדיניות שלו לעניין.

מוטי שקלאר:

למשל אצלנו, בהצעה שלנו, וזה כבר כשלעצמו מסביר את הבעייתיות שעולה כאן,
40% מההפקות, פחות או יותר, הן הפקות חוץ. חברי כנסת אמורים לצאת גם מחוץ
לבניין, זה חלק מהרעיון, בתוכניות כאלה ואחרות. מטבע הדברים זה גורע הפקות
שהיו פה עד היום, ומטבע הדברים זה פחות כוח-אדם.

היו"ר יואב קיש:

יהיה פה צמצום. גם אם היית לוקח את כל העובדים הרלוונטיים היה צמצום
בכוח-האדם לפחות ב-40%?

יעל כהן-פארן (המחנה הציוני):

הוא עושה מיקור חוץ.

מוטי שקלאר:

נגיע לתכלס לצורך העניין, לשורה התחתונה, סך-כול העובדים שיעבדו אצלנו
בערוץ הכנסת הם בין 50 ל-55, מקסימום 60 אחרי הפגרה, עד שנראה איפה הדברים
עומדים.

רועי פולקמן (כולנו):

לא הבנתי, זה סך-כול העובדים בערוץ?

מוטי שקלאר:

זה המקסימום.

היו"ר יואב קיש:

כי הוא עושה מיקור חוץ.

מוטי שקלאר:

30 מתוך ה-50, ועדיין לא נחתמו חוזים – עם רובם לא נחתמו חוזים, זה צריך
להיות בשבוע הבא, אבל פחות או יותר מי שניהל את המשא-ומתן או השיח עם מירב
העובדים זה יורם כהן, שהיה מנהל חטיבת החדשות בערוץ 1 ועבר לעבוד אצלנו,
אפרופו התאגיד וסיפוריו. הוא ישב עם כולם, מתוך האנשים הללו הוא קלט פחות
או יותר 30 עובדים שנקלטו מערוץ הכנסת.

יעל כהן-פארן (המחנה הציוני):

30 מתוך 100.

היו"ר יואב קיש:

מתוך 50. הוא מעסיק 50.

מוטי שקלאר:

נכון שמול ה-100 זה בעיה. מקסימום המועסקים אצלי זה בין 50 ל-60, זה לא
שברחתי מעובדי הכנסת. חלק מעובדי הכנסת שרצינו אמרו לנו לא, החל מכך שתנאי
ההעסקה שלנו פחות טובים מתנאי ההעסקה הקודמים, המשך במשמרות שבנויות אחרת
בתפיסת העבודה שלנו, וחלק מהאנשים גם לא נהנו מהשכר, כי שילמנו קצת פחות
מאשר בערוץ 2 בחלק מהמקרים, חלק העדיפו ללכת למקומות אחרים וחלק העדיפו
להישאר בערוץ 2, שניים-שלושה, לא יותר מזה, גם הם לא קלטו מי יודע מה לצורך
העניין. זה הביא פחות או יותר למספרים הללו. בפירוש ההכוונה היתה להגיע
למקסימום העובדים מערוץ הכנסת.

יש לי מחויבות, ואני לא רוצה פה להתכחש אליה – יש לי גם מחויבות פה ושם
לעובדי ערוץ 20, שגם הם מועסקים שם ואין להם עוד מעט תעסוקה, זה
שניים-שלושה מהם, לא יותר, העברנו. כמובן שההנהלה היא הנהלה אחרת.

יעל כהן-פארן (המחנה הציוני):

כמה עובדי הנהלה יש בתוך ה-60-50?

מוטי שקלאר:

בתוך ההנהלה בין חמישה לשבעה. חלק מהתפקידים המרכזיים כמו מנהל הארכיון,
במאי ראשי וכן הלאה, זה עובדים של ערוץ הכנסת.

יעל כהן-פארן (המחנה הציוני):

מבחינת המשא-ומתן, איך יכול להיות שבעוד שבועיים וחצי, ממש שבועיים ויומיים
בפועל, שלושה שבועות רשמית, ומרבית האנשים – אתה מדבר על 30 שעוד לא נחתם
אתם חוזה העסקה, הם לא יודעים. חוסר הוודאות הוא אדיר.

מוטי שקלאר:

הם יודעים. אני לא יודע מי אומר למי מה. כל אלה שאמורים להיות מועסקים על
ידינו יורם כהן אישית לפני נסיעתו לחוץ-לארץ, נסיעה שתכנן לפני הגעתו
לערוץ, הוא עבר עם כל העובדים שאמורים להיות מועסקים על-ידינו ואמר להם שהם
מועסקים. חוזה לא נחתם. שבוע הבא זה רק חתימה, זה הכול.

היו"ר יואב קיש:

עוד שאלה שקשורה בעקיפין לשיח פה, כל הנושא של הוצאת חברי הכנסת החוצה
ושקשורים גם למיקור החוץ, אם אתה יכול לפרט.

אילן גילאון (מרצ):

זה היית צריך לשאול בזמן המכרז.

היו"ר יואב קיש:

אני לא שואל בזמן המכרז. לא אני שואל, מישהו אחר שאל, אבל עכשיו אני שואל.

אילן גילאון (מרצ):

זו התרומה היחידה שהיתה יכולה להיות לכנסת.

היו"ר יואב קיש:

אני שואל עכשיו. בבקשה.

חגי גולן:

הזכיר מוטי את נושא התוכן. קודם כול שיהיה ברור שכאשר דיברנו על הנושא של
התוכן, יש שתי מחויבויות במכרז שהתחייבנו עליהן, ולכן נגזר מהעניין הזה זה
היקף האנשים שאנחנו יכולים לקלוט מעובדי הערוץ הקיים, עובדי ערוץ 2.

קודם כול, למען הסדר הטוב, ברמה הפורמלית כל עובדי ערוץ 2 פוטרו בגלל המעבר
לחברה אחרת.

היו"ר יואב קיש:

אי-אפשר להמשיך, זה ברור.

יעל כהן-פארן (המחנה הציוני):

בגלל סיום הזיכיון, זה לא מעבר לחברה אחרת.

היו"ר יואב קיש:

מה שהוא אמר שזה זכיין חדש. אם לצורך העניין, היה אותו זכיין זה היה משהו
אחר. ברור שבזכיין חדש זה מה שקורה.

חגי גולן:

לגבי תוכן, יש לנו שתי מחויבויות במכרז, שדיבר עליהן מוטי. האחת, 40%
מההפקות הן הפקות חוץ. כשאתה שואל מה זה, זה הופיע במכרז, אבל אני אחזור על
קצה המזלג.

היו"ר יואב קיש:

לא ראיתי את המכרז.

חגי גולן:

יש תוכניות שנקראות "ח"כ נולד", "יום יום חג" – יש כל מיני תוכניות שמופקות
באמצעות ובשיתוף פעולה של חברי הכנסת, אבל מחוץ למשכן. אלה ה-40% שעליהם
דיבר מוטי. נכון להיום אצל המפעיל הקיים רוב רובן של התוכניות צולמו
באולפן, ואז לא היה צורך להתקשר עם מפיקים חיצוניים, כשאנחנו עושים את זה
באמצעות כוחות חיצוניים, ולכן נדרשים פה פחות אנשים. זה דבר אחד.

דבר שני שמופיע במכרז, שהוא גם מחויבות שלנו לעניין הזה, שאנחנו התחייבנו
גם על מגישים לתוכניות השונות עם שמות ספציפיים ואנשים ספציפיים וזה מופיע
במכרז. אנחנו מפוקחים על-ידי המועצה בהקשר הזה שאותם מגישים אכן יעבדו
בערוץ. זאת אומרת, אנחנו מחויבים להעסיק את האנשים האלה, כי שמם מופיע
במכרז.

ישראל אייכלר (יהדות התורה):

איזה מועצה?

חגי גולן:

הכבלים והלוויין.

היו"ר יואב קיש:

זה המכרז שלהם?

יעל כהן-פארן (המחנה הציוני):

מועצת הכבלים והלוויין זה הרגולטור.

ישראל אייכלר (יהדות התורה):

ערוץ הכנסת כפוף למועצת הכבלים?

היו"ר יואב קיש:

כן. זה לא מהיום, זה כבר הרבה שנים.

ישראל אייכלר (יהדות התורה):

אני זוכר שערוץ הכנסת היה ערוץ הכנסת.

היו"ר יואב קיש:

הרב אייכלר, הם גורם מקצועי שתפקידו היה - - -

דב חנין (הרשימה המשותפת):

אין דיון מסודר?

היו"ר יואב קיש:

צודק דב שהזכיר לי. בבקשה.

חגי גולן:

הזכרתי את הנושא של המגישים כי הוא קריטי. בסופו של דבר המגישים הם חלק
מאותם אנשים שלנו יש מחויבות על-פי המכרז להביא. היה עלול להשתמע קודם שזה
עניין של אג'נדה או תפיסת עולם, או דברים מהסוג הזה. זה לא רלוונטי. ברור
שזה בא לידי ביטוי במכרז עצמו, אבל אנחנו מחויבים להעסיק את המגישים האלה.

היו"ר יואב קיש:

הבנתי. תודה. אולי מישהו מנציגי העובדים רוצה לדבר?

משה רונן:

כן.

היו"ר יואב קיש:

בבקשה.

משה רונן:

אני מארגון העיתונאים, הארגון היציג של עיתונאי ערוץ הכנסת. היושב-ראש אמר
שהכנסת איננה גורם מכתיב. אנחנו לא פונים אל הכנסת כגורם מכתיב, הכנסת דנה
גם כאשר מפטרים אנשים במפעלים בבית שאן או בקרית גת. הכנסת דנה בכל הדברים
האלה. יש כאן 100 עובדים שעבדו שתי קומות מתחתינו ובבת אחת בעוד שבועיים הם
הולכים הביתה. הזכירה חברת הכנסת פארן שכאשר יש זכיין חדש במזנון הכנסת,
הכנסת דואגת שהמלצרים והעובדים של הזכיין הקודם יישארו, וכאן שום דבר כזה
לא נעשה.

(היו"ר אמיר אוחנה, 11:56)

אמר מר שקלאר שכ-30 איש יועסקו. השאלה, מה זה יועסקו? שמעתי מאפרת שעבדה
כאן חמישה ימים בשבוע, ועכשיו מציעים לה לעבוד יום אחד בשבוע. היא נכללת
בין אחת מה-30 שיועסקו, כשהיא תעבוד ב-20% משרה? האם זה נחשב שאתם שומרים
עליה?

מוטי שקלאר:

אני לא יודע אם זו אותה מאפרת. יש מאפרת אחת שהצענו לה לעבוד במשרה מלאה,
היא העדיפה להיות פרילנס. יש גם העדפות שלהם וההשתלמות שלהם מולנו. אין טעם
להיכנס לרזולוציה עובד-עובד עכשיו.

משה רונן:

רק הבאתי דוגמה. יש כאן אולפן חדש למטה. הכנסת משקיעה בו. זה לא אולפן של
הזכיין, זה אולפן של הכנסת. הכנסת השקיעה בו מיליונים, הכנסת משקיעה בו
עכשיו כספים כדי לשדרג אותו להיות אולפן HD. האולפן הזה יעמוד ריק, למרות
שהכנסת משקיעה כספי ציבורי כדי לשדרג אותו.

מוטי שקלאר:

למה הוא יעמוד ריק?

משה רונן:

הוא יעמוד ריק חלק מהשבוע, כי אתה מוציא חלק מההפקות החוצה.

מוטי שקלאר:

יש מספיק הפקות.

משה רונן:

יש לי מה להגיד על מיקור חוץ, על הפקות חוץ. ראשית, אנחנו מתנגדים להעסקת
עובדי קבלן. הפקות חוץ זה עובדי קבלן. עקרונית אנחנו מתנגדים לזה, לא רק
מטעמים יוניוניסטיים, אלא גם מטעמי אתיקה עיתונאית. עיתונאים בערוץ הכנסת
עד היום ועיתונאים ברוב כלי התקשורת במדינת ישראל מכפיפים את עצמם לכללי
האתיקה של מועצת העיתונות או לכללי אתיקה אחרים שנקבעו, שמוכרים, שידועים.
אדם שקיבל זיכיון או מיקור חוץ – אני לא יודע איך לקרוא להם – הקבלנים
שיפיקו את התוכנית במיקור חוץ לא מחויבים לשום דבר. ייתכן שיהיה להם כלכלי
לקבל כסף מגורם חיצוני כדי לשנות תכנים. איזה פיקוח יהיה לנו עליהם? אנחנו
לא יודעים מי הם, הם יתחלפו. היום יש קבלן אחד, מחר קבלן אחר. מישהו רוצה
לעשות תוכנית שתפאר איזה בנק, הבנק יממן אותו, מה הכנסת תוכל לעשות? מה
הציבור יוכל לעשות? יש כאן עניין של אתיקה שמאוד מעניינת את ארגון
העיתונאים.

(היו"ר יואב קיש, 11:58)

בסופו של דבר מה שאני מבקש מאנשי הזכיין החדש: נצלו כמה שיותר את האולפן
הקיים, נצלו כמה שיותר את העובדים. לא יכול להיות שמתוך 100 עובדים רק 30
עובדים. אני לא מדבר על הטלנטים שמופיעים על המסך, זה ברור שזה קשור לתנאי
הזיכיון, אבל נתבי תמונה, צלמים, תחקירנים.

הדבר האחרון שיש לי לומר זה לגבי ההצעות. אני שומע מהעובדים, אני לא שומע
מכם. אני שומע שאנשים שהיו עורכי תוכניות מקבלים הצעה לשנמוך בתפקידם. הם
מקבלים הצעה להיות תחקירנים זוטרים. אנשים שעבדו 13 שנים בערוץ הכנסת ובבת
אחת אומרים להם: קח תפקיד הרבה יותר זוטר במשכורת הרבה יותר זוטרה, זו דרך
לא אלגנטית להיפטר מאנשים כשאתה לא רוצה אותם, וחבל.

היו"ר יואב קיש:

אתה מדבר על אנשים שהיו מחויבים להביא לתפקידי תוכן? הוא אומר שחלקם הם
מחויבים במכרז.

משה רונן:

יש אנשים שיופיעו על המסך, אני לא מדבר על האנשים האלה. אלה אנשים שמחויבים
לפי תנאי המכרז. רוב עובדי ערוץ הכנסת אינם - - -

היו"ר יואב קיש:

אני מנסה להבין למי אמרת שהיה שנמוך.

משה רונן:

תחקירנים, עורכי תוכניות.

היו"ר יואב קיש:

תחקירן זה לא איזה תפקיד - - -

משה רונן:

אדם שהיה עורך תוכנית הציעו לו להיות תחקירן.

היו"ר יואב קיש:

לתחקירן לא הציעו. אמרת "תחקירנים".

נועה משיח:

יש תפקידים נוספים שנעשתה לגביהם התאמה בהתאם לזה שנפח העבודה בערוץ יורד.
אם מישהו היה עוזר במאי, שואלים אותו אם הוא מוכן להיות עוזר הפקה.

שינוע בתוך המערכת זה בסדר ואנשים יכולים לעשות יותר מתפקיד אחד, אין שום
בעיה. השאלה היא מה ההשלכות מבחינת היקף משרה, מבחינת שכר.

מיכל רוזין (מרצ):

זה גם שנמוך במעמד.

נועה משיח:

אני לא יכולה להגיד לכל עובד שלי: אל תיקח שום הצעה, תהיה מובטל. יש הוגנות
בהצעה של תפקידים אחרים, ואפשר לעשות איזה שינוע, אבל להוריד בהיקף משרה,
להביא דרישות לחמישה ערבים בשבוע, אנחנו אנשי משפחה אחרי הכול.

עם כל הכבוד למר שקלאר – אני מאוד שמחה על זה שאני שומעת מספר הרבה יותר
גבוה ממה שאני מודעת אליו, אבל בינתיים זו לא התחושה בקרב העובדים. גם מי
שהוא לקראת חתימה לדבריך לא מרגיש בטוח, לא מרגיש שחתמו אתו. יש לי מספר
קטן בחצי לפחות ממה שאמרת. אני אשמח מאוד שייקלטו הרבה-הרבה יותר, זאת
המטרה של הישיבה שלנו, אבל אני מצטערת, אנחנו בעוד שבועיים ואנחנו לא רואים
איך זה קורה.

היו"ר יואב קיש:

ההליכים האלה התעכבו בגלל שיורם כהן לא בארץ?

מוטי שקלאר:

- - -

היו"ר יואב קיש:

מתי הוא מתוכנן לחזור?

מוטי שקלאר:

הוא אמור לחזור, אני חושב מחר.

היו"ר יואב קיש:

אתה אומר שבשבוע הקרוב - - -

מוטי שקלאר:

בשבוע הבא.

היו"ר יואב קיש:

נעבור לרשימת הדוברים. חבר הכנסת דב חנין.

מוטי שקלאר:

עוד הערה קטנה. 100 העובדים זה כולל פרילנסרים וכולל מגישים.

משה רונן:

עד כמה שאני מבין זה 100 עובדים קבועים.

מוטי שקלאר:

בסך-הכול ערוץ הכנסת מבחינת עובדים זה 80, כך לפחות אמר לי אורי פז בזמנו.
שוב, כשאנחנו מקבלים - - -

היו"ר יואב קיש:

פרופורציות.

מוטי שקלאר:

כן, נקבל פרופורציות.

היו"ר יואב קיש:

דב חנין, בבקשה.

דב חנין (הרשימה המשותפת):

תודה, אדוני היושב-ראש, לפני שאני אומר מה שאני רוצה לומר על הדיון הזה אני
חייב גילוי נאות, הכניסה שלכם לערוץ הכנסת מלווה אצלי ואצל חברי כנסת רבים
בחששות גדולים, אתם יכולים להבין את זה. אתם מזוהים עם הימין הקיצוני - - -

היו"ר יואב קיש:

דב, דב, ימין קיצוני? עם כל הכבוד.

דב חנין (הרשימה המשותפת):

אני אומר את דעתי.

היו"ר יואב קיש:

יש להם תפיסה מדינית של הימין.

דב חנין (הרשימה המשותפת):

יואב, אתה מזדהה עם זה, זה בסדר גמור.

היו"ר יואב קיש:

כמו שיש אולי ערוצים אחרים שיש להם תפיסה אחרת.

דב חנין (הרשימה המשותפת):

אין בעיה. זכותך להיות מזוהה אתם, הכול טוב.

היו"ר יואב קיש:

הם זכו במכרז. דב, אל תעשה מזה - - -

מוטי שקלאר:

אנחנו אחות של ערוץ 20, אנחנו לא ערוץ 20.

דב חנין (הרשימה המשותפת):

חשוב לי שתשמעו את הדברים מסביב לשולחן.

ישראל אייכלר (יהדות התורה):

דב, אני מקווה שאתה לא רומז שעד היום היה שם השמאל הקיצוני.

היו"ר יואב קיש:

בדיוק.

דב חנין (הרשימה המשותפת):

לא היה השמאל הקיצוני. הלוואי.

אילן גילאון (מרצ):

אין שמאל קיצוני, הוא לא קיים.

דב חנין (הרשימה המשותפת):

אני מחכה לשמאל מתון.

אילן גילאון (מרצ):

אין שמאל קיצוני, הוא לא קיים. ברגע שהוא קיצוני, הוא לא שמאל.

היו"ר יואב קיש:

אז גם אין ימין קיצוני.

דב חנין (הרשימה המשותפת):

חשוב שתשמעו את הדברים האלה כאן. אני רוצה לומר אותם כאן כגילוי נאות. אתם
צריכים לדעת שזאת האווירה שקיימת בכנסת, לא אצל חבר הכנסת קיש.

מיכל רוזין (מרצ):

צד שלם של המפה הפוליטית.

אילן גילאון (מרצ):

חבר הכנסת קיש – בלב שלו יש בדיוק מה שיש בלב שלנו, רק שהוא לא יכול להגיד
מה דעתו.

היו"ר יואב קיש:

לא.

דב חנין (הרשימה המשותפת):

מר שקלאר, אותך אני מכיר כאיש תקשורת מאוד ותיק ומוערך. אני אומר לך את זה,
אתה צריך לדעת שזאת האווירה, הנטל עליכם. אתם צריכים להיות ערים לזה.

עברתי הלאה, עכשיו אני מדבר לגופם של העניינים. יש שלוש נקודות שאני רוצה
להעלות בדיון הזה. הנקודה הראשונה היא העובדים. עוד מעט נגיע פה בכנסת
לדיון בוועדת הכספים על סגירת מפעל, 100 עובדים שהולכים הביתה, חובתה של
הכנסת לטפל בעובדים שנזרקים הביתה, וזה נכון לגבי עובדים במפעל בנגב, וזה
בוודאי נכון לגבי עובדים שנמצאים בבניין הזה יחד אתנו. וחובתה של הכנסת
לבדוק שנעשה הכול כדי שעובדים לא ילכו הביתה. זו חובתנו, כמה שפחות עובדים.
אני לא אומר שלא ילך שום עובד, אבל בטח כשמדובר על חלק גדול מהעובדים
שהולכים הביתה, זה מאוד-מאוד מטריד, זה מאוד-מאוד מדאיג, וזה לא קשור כרגע
לתחום התקשורת. מה שאני אומר כרגע זה נכון לגבי כל מפעל בארץ.

בוודאי ובוודאי שהכנסת מאוד רגישה לנושא של עובדים ותקשורת. אני לא רוצה
לומר לך, כי אתה בוודאי עקבת, אבל ראש הממשלה בעצמו כמעט הוביל את כולנו
לבחירות על רקע חשש מאוד גדול שהיה לו לגורלם של עובדי רשות השידור.

יעל כהן-פארן (המחנה הציוני):

האמנת לו?

דב חנין (הרשימה המשותפת):

אני כרגע מתייחס לראש הממשלה בכבוד, כיוון שקודם הרגזתי את יואב אז אני לא
רוצה להמשיך בקו הזה, אני רוצה להיות נחמד אליו. ראש הממשלה אמר את זה, מה
הוא חשב, אני לא יודע. הוא אמר: החשש לגורל עובדי הציבור מטריד. הוא אמר את
זה על רף המטוס בטיסתו לסין, זה מה שהטריד אותו. הוא עמד לנסוע למעצמה
הכלכלית והמדינה הכי מאוכלסת בעולם ודאג לעובדי רשות השידור, שאוי ואבוי,
פרנסתם אינה מובטחת. אני חושב שדבריו אלה של ראש הממשלה, הדברים שנאמרו,
אני לא שופט כוונות ובוחן מה עומד מאחוריהן, הם דברים שראויים להתייחסות.
מה שנכון לגבי עובדי רשות השידור נכון גם לגבי עובדי ערוץ הכנסת.

נקודה שלישית. לנו ככנסת יש חובה מיוחדת לאנשים שעובדים אתנו בבית הזה. יש
לנו חובה כלפי האנשים האלה. אנחנו מנסים לעמוד בחובה הזאת כשמדובר על עובדי
מזנון הכנסת. אנחנו יצרנו פה, אדוני יושב-ראש ועדת הכנסת – יצרנו פה מנגנון
בהידברות עם מנכ"ל הכנסת ועם גורמים אחרים, למרות שמדובר בזכיינים. מדובר
בזכיינים, אבל לא אפשרנו לזכיינים לעשות מה שהם רוצים. קבענו נורמות, כי
אנחנו בבית הזה רוצים להתנהל אחרת.

יעל כהן-פארן (המחנה הציוני):

למרות שהם עדיין עובדי קבלן לצערנו.

דב חנין (הרשימה המשותפת):

לא השגנו את כל מה שרצינו - - -

היו"ר יואב קיש:

דב, נא לסיים בבקשה.

דב חנין (הרשימה המשותפת):

לא השגנו את כל מה שרצינו, אבל כפינו על הזכיינים נורמות והתנהגות שהם לא
רצו בהן, כולל העסקה לאורך כל השנה.

אני אומר את הדברים כאן, מכיוון שאני חושב שאתם צריכים לדעת שככה מתנהלים
דברים בכנסת, ואני חושב שאתם צריכים לקחת את זה עכשיו מראש כשאתם מתכננים
את מעשיכם ומכלכלים את הדברים לקראת העתיד.

נקודה אחרונה שהיא לגמרי שייכת לכנסת זה הכסף שלנו. הכסף שלנו הוא לא שלנו
פרטי, הוא כסף של הציבור. הכנסת השקיעה באולפן ה-HD של ערוץ הכנסת הרבה
מאוד כסף. הייתי במקרה בדיון שעסק בשאלה הזאת, ואני חושב שזאת השקעה מאוד
ראויה. אנחנו מצפים שכשאנחנו משקיעים כסף, ישתמשו בזה. זה שאתם עושים
מיקורי חוץ, זה בא על חשבון ההפקות שאתם עושים כאן בבניין, וזה אומר שכן,
האולפן הזה חלק מהזמן יעמוד ריק, וחבל.

היו"ר יואב קיש:

זה המכרז רצה. זה הדירוג של מכרז.

דב חנין (הרשימה המשותפת):

חבר הכנסת קיש, ניסיוני בכנסת הוא רק עשר שנים, אבל מעולם לא התייחסנו
לעצמנו כראש סיכה בכנסת. ועדת הכנסת לא רואה את עצמה כראש קטן. אנחנו
מנהלים את הבניין הזה. עם כל הכבוד למכרז, הכול בסדר, אני לא מתערב בשאלות
של המכרז, לא נכנס לוויכוחים המשפטיים ביניכם לבין ערוץ 2, ממש לא מתעסק
בזה, אבל אני מדבר על ההתנהלות - - -

חגי גולן:

אני יכול להעיר - - -

היו"ר יואב קיש:

אני אתן לך לענות.

דב חנין (הרשימה המשותפת):

ההתנהלות הנורמטיבית פה בתוך הבניין, איך מנצלים משאבים, איך מתייחסים
לעובדים, זה לגמרי-לגמרי ענייננו.

היו"ר יואב קיש:

בבקשה, חגי.

חגי גולן:

התייחסות לנושא ה-HD. שיהיה ברור, יש לנו אינטרס גדול שיהיה אולפן HD, זה
משפר את הנראות של הערוץ, זה משפר את האיכות של הערוץ, אנחנו מאוד שמחים על
כך שהכנסת לקחה את ההחלטה הזאת. המכרז שזכינו בו בנוי על לוח שידורים מאוד
מפורט ומאוד מוקפד עם חלוקה ברורה בין השעות. כרגע על פי המכרז 40%
מהתוכניות אמורות להיות בהפקות חוץ, כפי שאמרנו. אם ניענה לקריאתו של חבר
הכנסת חנין ונעשה פה 100% מהתוכניות, תהיה לנו בעיה מול מועצת הכבלים,
אנחנו מפירים את המכרז.

היו"ר יואב קיש:

דב, צריך להבין את זה. אני מסכים אתך שהכנסת וחברי הכנסת, גם הוועדה הזאת
ויושב-ראש הכנסת, לכולנו יש תפקיד בולט וחשוב בניהול חיי הבית הזה. צודק.
בערוץ הכנסת יש הנושא המקצועי, כשהנושא המקצועי מטופל דרך הרשות שהוציאה את
המכרז, ובכל תהליך המכרז אנחנו ככנסת לא היינו מעורבים בו. במכרז הרי היה
מה שנקרא "תחרות יופי", זאת אומרת, לא כסף, כי יש תקציב מוגדר, אלא דווקא
על התוכן היה הוויכוח. כנראה סביב הפקות החוץ האלה – אני לא מכיר לעומק את
המשמעות שלהן ומה הם נותנים – החליטו בניקוד המכרז לתת להם את הציון הגבוה
ובגלל זה הם נבחרו. עכשיו אתה אומר להם: תחזרו לפורמט הקודם, כי כך אני
רוצה. זה קצת בעייתי. אנחנו לא יכולים להיכנס למקום הזה, אני אומר לך לפחות
את דעתי. בשאר הנימוקים שאמרת אני בהחלט מבין את העמדות, רק רציתי לחדד את
העניין הזה, את כל התפעול, וגם אתה לא רוצה שהכנסת תיכנס לענייני התוכן. כל
הנושא של התוכן מנוהל בצורה נפרדת מהכנסת והאורגנים פה בכנסת. יש גוף אחד
שעובד בשיתוף עם הערוץ, זו הוועדה המשותפת, אני לא יודע אם בראשות מנכ"ל
הכנסת, שמיועדת לטפל בכל מיני בעיות או נושאים שעולים לדיון, בהתאם לחוק
ערוץ הכנסת, אבל בכל מה שקשור לתוכן עצמו, כולנו פה מתרחקים מזה כמו מאש,
ולא הייתי מציע שנפעל לשנות את הדבר הזה.

יעל כהן-פארן (המחנה הציוני):

התוכן זה לא העניין, זה העניין של החלטה ניהולית איך אתה מבצע את התוכן
הזה, וההחלטה שלהם היא מיקור חוץ מטעמים של התייעלות - - -

היו"ר יואב קיש:

זה מה שהביא להם את הניצחון במכרז.

יעל כהן-פארן (המחנה הציוני):

הם לא אמרו שהם יעשו מיקור חוץ, הם אמרו שהם יעשו תוכניות מחוץ - - -

היו"ר יואב קיש:

קחי את המכרז, אני לא יודע אם הוא עכשיו זמין. המכרז היום הוא מסמך ציבורי?

מוטי שקלאר:

- - -

היו"ר יואב קיש:

קחי את המסמך, תסתכלי מול מה הם התחייבו, ובמה ההתחייבות שלהם נתנה להם
לנצח את המכרז. דרך אגב, אני לא יודע אם יש בג"ץ על זה, כן או לא - - -

יעל כהן-פארן (המחנה הציוני):

יש בג"ץ, יש דיון בעוד שבוע.

מוטי שקלאר:

לא על התוכן.

היו"ר יואב קיש:

לא על התוכן, על משהו אחר. לכן לגבי ההחלטה של המיקור חוץ לא הייתי נכנס.
אם זה היה חשוב לנו לצורך העניין, ואולי עשינו טעות, היינו צריכים להגיד
למועצת הכבלים והלוויין, אבל לא חשבנו על זה. אנחנו במקום אחר ובטח ובטח לא
ניכנס עכשיו לניקוד של המכרז שלא התעסקנו בו מלכתחילה. חבר הכנסת אילן
גילאון, בבקשה.

אילן גילאון (מרצ):

תודה, אדוני. גילוי נאות, תמיד חשבתי – לא בכדי אמרת שזה עובדי הכנסת –
שערוץ הכנסת זה הצד הכי טוב בכנסת עד עכשיו. עוד גילוי נאות, אני לא מתערב
בשום דבר טכני, אני עדיין תקוע בתקופה של מצלמת הבטא, זה המקסימום שאני
יכול להגיד לך. זה ממש לא מה שמשנה.

הדיון הזה נראה טיפה סוריאליסטי, כי תתפלא, לי אין אפילו טענות למוטי
ולחגי. הם באו למכרז, יש להם העניין שלהם. הטענות שלי לגבי עצמנו, ונדמה לי
שגם אתה מתוך אותה תחושה מקיים את הדיון הזה, כי צריך לצאת באיזה באופן ידי
חובה. קל וחומר אם אנשים האלה היו חלק אינטגרלי מהכנסת. יותר מזה, לפני שנה
פניתי ליושב-ראש הכנסת, ממש לפני שהתחלף המנכ"ל, והספקתי לפנות גם למנכ"ל
הקודם, כדי להכניס לתוך המכרז את התנאי הזה, שעובדי הערוץ היום יהיו גם חלק
מתוך המכרז הבא. זה מקובל. אפשר להכניס תנאים בתוך מכרז שיהיו כך וכך אנשים
עם מוגבלויות, להבדיל אלף אלפי הבדלות, ותיקים ואחרים וכו' וכו'.

היו"ר יואב קיש:

כולנו עם מוגבלויות, אני מזכיר לך.

אילן גילאון (מרצ):

אין ספק, אני חתום על זה שכולנו עם מוגבלויות.

בעניין הזה הדיון נראה לי טיפ טיפה מאוחר, למעט דבר אחד, הכנסת צריכה להיות
אחראית, כי לא בכדי אמרת, אלה הם עובדי הכנסת בסופו של דבר.

היו"ר יואב קיש:

עובדי ערוץ הכנסת. אם זה נאמר, זה נאמר בטעות.

אילן גילאון (מרצ):

אני לא מפחד מהתכנים האלה, דווקא להפך. מהבחינה הזאת הם יצטרכו לעמול קשה
כדי להוכיח ולהפריך את מה שאתה אומר. אני מכיר את שני האנשים האלה, והם
אנשים הגיוניים, אני סומך עליהם. מה שאכפת לי כרגע, באמת מהאנשים האלה
שעבדתי אתם כתף אל כתף במשך כל השנים האלה, ופתאום טראח. במקרה הרע זאת
טעות, ובמקרה הטוב זו מדיניות, ועל זה אני מאוד-מאוד מצר. איפה הטעות שלנו,
שלך, שלי, של דב?

היו"ר יואב קיש:

שלא חשבנו על זה לפני המכרז.

אילן גילאון (מרצ):

שאת המהומה הזאת היינו צריכים לעשות - - -

היו"ר יואב קיש:

לפני הוצאת המכרז.

אילן גילאון (מרצ):

זה שלא עשינו את זה זו האחריות שלנו.

היו"ר יואב קיש:

זו האחריות שלנו. אני מסכים אתך.

אילן גילאון (מרצ):

זאת האשמה שלנו, ולכאן צריך לגרור את העניין איך אנחנו נותנים פתרונות
לאנשים בסופו של דבר. בזעיר אנפין זה בדיוק בקליפת אגוז הסיפור של רשות
השידור, אם תרצה. כשאתה עכשיו מסתכל על הדברים איך שהם קרו – טראח - - -

היו"ר יואב קיש:

פה אתה לא מדייק, כי דווקא ברשות השידור היתה המון חשיבה על העובדים, כל
הזמן.

אילן גילאון (מרצ):

כן. בכלל במדינה יש המון חשיבה. שמעתי, דב ציטט את מנהיג הפועלים, בנימין
נתניהו, בעלותו למטוס בסין, כמה הוא דאג למשפחות ולפועלים.

היו"ר יואב קיש:

לא. היתה חשיבה אמיתית.

אילן גילאון (מרצ):

הנקודה הפרקטית כרגע, ובזה נדמה לי שאנחנו יכולים לעשות מעשה, זה איך אנחנו
תופסים אדם-אדם ומתייחסים אליו באופן פרטי, בסידור אתם, כטוב לבם. ישבתי עם
האנשים האלה, הם קיבלו את המכרז, אני לא יודע מה יסתבר בבית המשפט, אין לי
מושג, אני לא מתערב בזה. אנחנו צריכים לדעת מה קורה עם האנשים האלה. ודאי
שנורמטיבית זה לא נכון מיקור חוץ, זו רעה חולה.

היו"ר יואב קיש:

אז מה אתה מציע?

אילן גילאון (מרצ):

אני מציע שכל אדם שנמצא בערוץ הכנסת, שאנחנו נהיה אחראים על מסלול ההעברה
שלו - - -

היו"ר יואב קיש:

תכלס.

אילן גילאון (מרצ):

כמו שעשו ברשות השידור.

יעל גרמן (יש עתיד):

שיחות לא רשמיות. פשוט לקיים שיחות, כמו שאמר אילן.

אילן גילאון (מרצ):

כל אדם בנפרד, לראות איפה אנחנו יכולים לעזור לו להשתלב. יש פתיחה של קשת
ורשת עכשיו שמתחילים שידורים פעמיים בשבוע. אנחנו צריכים לעזור לאנשים
הללו, זה אנשים שהיו בתוך הבית שלנו. איך אמרנו? למלצרים אנחנו עוזרים, למה
שלא - - -

היו"ר יואב קיש:

התכוונתי אם אפשר היה לעשות משהו יותר מוסדר, לא רק ברמה האישית.

אילן גילאון (מרצ):

אם הייתי היום יושב-ראש הכנסת, הייתי עושה להם freezing וקולט אותם כאן.
אין מה לעשות.

היו"ר יואב קיש:

הוא לא יכול.

אילן גילאון (מרצ):

יש כאן אחריות כבדה מאוד למה זה לא התקבל ולמה הוא לא התקבל.

היו"ר יואב קיש:

את זה הוא לא יכול לעשות. אני מכיר את המגבלות, הוא לא יכול.

אילן גילאון (מרצ):

אז על מה הדיון כאן? כבר ביקשתי ממוטי שיקלוט כמה שיותר אנשים - -

היו"ר יואב קיש:

גם אני ביקשתי אישית.

אילן גילאון (מרצ):

- - שלא ידפוק אותם בשכר, שייתן להם הכי טוב. דיברנו על זה, נכון? כבר אני
אומר לך. זה פסה, too late. כרגע פניתי לטוב לבו. זה בכלל לא כולל אותם מה
אנחנו עושים ואיך משלמים על הטעות של עצמנו.

יעל גרמן (יש עתיד):

ברגע שיצא המכרז, אין לנו מה לעשות.

חגי גולן:

שלא ייווצר הרושם שאנחנו מתנגדים לקלוט אותם.

היו"ר יואב קיש:

לא, לא. זה לא הרושם. זה לא הרושם, חגי. אם תעמדו במספר של 30 מתוך 50
עובדים, זה בהחלט ראוי. שני הדוברים האחרונים – חברת הכנסת מיכל רוזין
וחברת הכנסת גרמן. בבקשה.

מיכל רוזין (מרצ):

תודה. קודם כול, גילוי נאות, כן יש לי בעיה אתית עם הערוץ. רק לפני מספר
שבועות ועדת האתיקה של הכנסת השעתה לשבוע חבר כנסת שבשיתוף פעולה עם הערוץ
תקף אותי מילולית, וכך נקבע בהחלטה. הוא הושעה לשבוע מהכנסת, ונקבע בהחלטה
שזה היה בשיתוף פעולה מלא של הערוץ.

אילן גילאון (מרצ):

ערוץ 20.

מיכל רוזין (מרצ):

ערוץ 20.

מוטי שקלאר:

אנחנו לא ערוץ 20.

היו"ר יואב קיש:

יש לך בעיה עם ערוץ 20 - -

מיכל רוזין (מרצ):

זה היה בשיתוף פעולה מלא.

היו"ר יואב קיש:

- - לא עם ערוץ הכנסת החדש. יש לך בעיה עם ערוץ 20.

מיכל רוזין (מרצ):

חבר הכנסת הודה שזה היה בשיתוף פעולה מלא וועדת האתיקה קבעה את זה.

היו"ר יואב קיש:

לא להפריע לחברת הכנסת רוזין יותר, גם לא מאחורה. אני לא רוצה להוציא
החוצה. עכשיו רק חברת הכנסת רוזין. בבקשה.

מיכל רוזין (מרצ):

כן יש לי חשש אתי ואני יכולה להתחבר לדברים שנאמרו פה.

אני רוצה לדבר על אווירה, כי ברור לי המכרז, ברורים לי הגבולות, ומה שאילן
אמר ולפניו חברי הכנסת האחרים, אני מצטרפת לחלוטין, ואני בטוחה שהרצון שלכם
היה לקלוט כמה שיותר.

יש פה שתי סוגיות. סוגיה אחת זה הטלנטים – והיינו באותו דיון בדיוק על
התאגיד ברשות השידור – יש הבדל. הטלנטים, העיתונאים הבכירים שימצאו את עצמם
ויסתדרו, זה קשה, אבל הם יכולים להיות גם במקומות אחרים.

אני רוצה לדבר דווקא על אותם עובדים ועובדות מוחלשים ומוחלשות, אותם אלה
שבאים ואומרים להם: אין בעיה, אנחנו מוכנים להעסיק אתכם, בתנאי שתעבדו
חמישה ערבים בשבוע. שוב, זה מה שאנחנו שומעים, יכול להיות שזה לא נכון. זה
מה שמגיע לפתחנו. אומרים להם: תעבדו מכסה כזאת או אחרת בשעות כאלה או
אחרות. יש פה אימהות חד-הוריות, יש פה עובדים זוטרים יותר, אני אפילו לא
יודעת לחלק אותם, אם זה צלם, אם זה עוזר הפקה או אם זה מאפרת. בגדול, אותם
אנחנו צריכים לראות בפוקוס, אילן, ואני מקווה שתסכים אתי, כי אלה אותם
אנשים שייזרקו ויתקשו למצוא עבודה גם בערוצי התקשורת האחרים.

אני רוצה לדבר קצת על יחס. אתם אומרים "אנחנו לא ערוץ 20", אני מקבלת,
למרות שיש פה בית - - -

אילן גילאון (מרצ):

אנחנו דוגלים בזכות להגדרה עצמית לכולם...

מיכל רוזין (מרצ):

אני כן רוצה להגיד שכאשר יורם כהן, והוא לא נמצא פה – אני אומרת את זה לכם
בתור מידע שהגיע אלי או פנייה שהגיעה אלי – כשהוא אומר לעובדים: אותי זרקו
מרשות השידור ואף אחד לא דאג לי, אז גם אתם תסתדרו, זה טיעון מאוד-מאוד
בעייתי.

היו"ר יואב קיש:

הוא אפילו לא פה בשביל להגן על עצמו. אולי הוא לא אמר את זה?

מיכל רוזין (מרצ):

יש גם עניין של יחס, איך מתייחסים בשיחות האלה, איך מדברים בשיחות האלה,
האם אומרים - -

היו"ר יואב קיש:

שילמדו מהתאגיד איך לעשות את השיחות.

מיכל רוזין (מרצ):

- - שהם מוכנים שמישהי תעבוד, אבל חמישה ערבים בשבוע היא מחויבת לעבוד עד
24:00 בלילה. היחס פה יכול לשנות המון בגישה של הערוץ, בגישה של העובדים
ובשיתוף הפעולה הזה. ופה, אילן, אנחנו נכנסים. פה אנחנו נכנסים לדאוג, דבר
ראשון, למוחלשות ולמוחלשים, שהם לא הטלנטים שיכולים למצוא בקלות במקום אחר,
ודבר שני, האם זה מתנהל באופן ראוי, הגון, ולא מתוך עמדה שעושים להם טובה,
מצד אחד, או שהם לא חייבים להם כלום. תודה.

היו"ר יואב קיש:

תודה. אחרונת הדוברים – חברת הכנסת יעל גרמן.

יעל גרמן (יש עתיד):

תודה רבה לך, אדוני היושב-ראש, ראשית, אני חושבת שמגיעה תודה רבה ליוזמת,
ליעל כהן פארן. היא נלחמה כאריה, ובסופו של דבר הגיעה לכך שהנה, אנחנו דנים
בזה. אני לא יודעת למה פעמיים סירבו לדון בזה.

יעל כהן-פארן (המחנה הציוני):

שלוש פעמים.

יעל גרמן (יש עתיד):

סוף טוב הכול טוב, ברכותיי גם לכל המצטרפים. זו הערה ראשונה.

יעל כהן-פארן (המחנה הציוני):

תודה.

יעל גרמן (יש עתיד):

הערה שנייה. אני מתנצלת, ניהלתי דיון בוועדת החוקה וברגע שסיימתי והצבענו,
הגעתי. אין לי ספק שמבחינה לגלית אין לנו מה לעשות. ברגע שהיה מכרז, ברגע
שאנשים עמדו בתנאי הסף – אולי עכשיו מערערים על זה בבית המשפט – אין מה
לעשות. ודאי שאנחנו לא יכולים היום בדיעבד לבוא ולשנות תנאי סף, זה לא יעלה
על הדעת, אין דבר כזה שבמכרז משנים בדיעבד תנאי סף, כי אז אולי עוד אנשים
היו יכולים לבוא. זה מפר את השוויון בפני החוק. אין בכלל על מה לדבר.

אני מרגישה שאנחנו יושבים כאן חסרי מעמד, אני מודעת לזה שאנחנו כאן למעשה
חסרי אונים וחסרי מעמד, ובכל זאת, ולמרות זאת, אכפת לנו, אכפת לנו מפני
שאנחנו רואים אותם כאנשים שהם חלק מאתנו, אנשים שכל הזמן מסתכלים עלינו
ומוציאים קטעים מצחיקים כאלה ואחרים, ערוץ 99 זה חלק בלתי נפרד מהחיים שלנו
הפרלמנטריים בכנסת לטוב ולרע. אני לא יכולה להעלות על דעתי, כמו כל החברים
שלי שיושבים כאן, שאותם אלה שעבדו במסירות, חלקם עשר שנים אולי, חלקם קצת
פחות, פתאום ימצאו את עצמם זרוקים בלי שאף אחד דואג להם, ואני חוזרת
ואומרת, אפילו שאני יודעת שאין לי שום מעמד חוקי, ויכול להיות שאתם יכולים
לעשות את זה, לכן אנחנו פה כדי לפנות אליכם.

בפעם האחרונה שהייתי בערוץ הכנסת אמרו לי שמתוך ה-30 שצריכים להיקלט נקלטו
רק עשרה, אני לא יודעת מה המצב עכשיו, לא הייתי בתחילת הדיון, אז אולי מסרו
דיווח. מסרו דיווח כמה נקלטו עד היום?

יעל כהן-פארן (המחנה הציוני):

אמרו שכל האנשים עוד לא סגרו - - -

היו"ר יואב קיש:

אמרו שזה בתהליכים, זה עוד לא נגמר.

יעל גרמן (יש עתיד):

רק לעשרה פנו.

היו"ר יואב קיש:

לא. לא רק לעשרה פנו.

יעל גרמן (יש עתיד):

פנו לכל ה-30?

יעל כהן-פארן (המחנה הציוני):

הם אומרים, אנחנו לא יודעים.

היו"ר יואב קיש:

עוד לא נחתמו ההסכמים. הבחור שאחראי על זה לא נמצא בארץ, זה ימשיך בשבוע
הבא.

יעל גרמן (יש עתיד):

חוסר ודאות זה הדבר הכי גרוע בכל מצב, במיוחד כשמדובר על פרנסה. אדם צריך
ודאות. קודם כול, אני פונה אליכם ומבקשת מכם שאותם אלה שהחלטתם לקחת, תפנו
אליהם ותגידו. מי שאתם חושבים שלא ראויים, גם תפנו אליהם ותגידו להם,
שאנשים יוכלו להתחיל לתכנן. זו הבקשה הראשונה שהיא אנושית, היא אלמנטרית,
אני חושבת שניתן לעשות אותה בלי בעיה. אבל אנחנו כאן גם כדי לפנות אליכם
ולבקש מכם לראות דרך איך אפשר להעסיק עוד, מעבר ל-30 שהתחייבתם עליהם, איך
אפשר להעסיק כמה שיותר. לנו אכפת.

היו"ר יואב קיש:

תודה.

משה רונן:

אם אפשר, משפט אחד להגיב על מה שאמרו חברי הכנסת.

היו"ר יואב קיש:

לא, סליחה. אני מצטער, אנחנו כבר חורגים מלוחות הזמנים. אני רוצה להגיד כמה
דברים שעלו פה, ואני מקווה שגם חברי הכנסת יצטרפו אלי לדברים. ראשית, לגבי
המכרז, אני חושב שעשינו שתי טעויות במכרז: האחת, שלא דרשנו התייחסות
לעובדים, שיהיה לפחות ניקוד, רף מינימום – סתם אני זורק, על מספרים אפשר
להתווכח – 30% מחויבים להשאיר וכל אחוז מעל נותן X ניקוד גם למכרז לתפיסתי.

אילן גילאון (מרצ):

לפני שנה פניתי ליושב-ראש - - -

היו"ר יואב קיש:

אני לא דיברתי אתך על זה, אני אישית לא חשבתי על זה. יש לי הצעה פרקטית. יש
לנו חוק ערוץ הכנסת – לכמה שנים המכרז שלכם?

מוטי שקלאר:

עשר.

היו"ר יואב קיש:

אני לא יודע מי יהיה פה בעוד עשר שנים, אז יהיו העובדים שלכם, נוסיף
שהמפעיל הבא – תהיה חשיבות במכרז לשימור העובדים, אפילו כסעיף הגדרתי בחוק
ערוץ הכנסת. זה מסר חשוב, ואני חושב שנשקול לקדם אותו גם בחקיקה בערוץ
הכנסת. זה רואה פני עתיד, זה לא מתקן את העבר.

לגבי שימוש באולפן, מה שנאמר על-ידי חבר הכנסת דב חנין, אני רואה את זה
כהחלטה מקצועית. אני חושב שאנחנו נוכל לגבש את דעתנו לאורך השנים של
השידורים של הערוץ עם הזכיין החדש ונוכל להתרשם האם זה חיובי או שלילי. אני
מקווה, בשם כולנו, שזה יעשה רק טוב לערוץ.

אני מסכים עם הבקשה שמופנית פה. עוד פעם אני אומר, זה לא בסמכות, זה ברמה
של בקשה, כן לנסות לקדם את הליך הגיוס מהר ככל האפשר, כדי להסיר את העננה
מאותם עובדים, ולהתחשב ככל האפשר גם באותם חלשים – אנחנו יודעים על מקרים
ספציפיים של חד-הוריות ומקרים כאלה – גם בגיוס.

דב חנין (הרשימה המשותפת):

אולי, אדוני, תמנה שלושה חברי כנסת - - -

היו"ר יואב קיש:

לא, לא, לא, לא.

אילן גילאון (מרצ):

הוועדה הזאת בהחלט סוברנית לקחת רשימה של כל העובדים ולעבור אחד-אחד.

היו"ר יואב קיש:

אני לא עושה את זה.

אילן גילאון (מרצ):

למה לא?

היו"ר יואב קיש:

בעניין הזה אני אומר שזה לא מתפקידנו, עם כל הכאב.

אילן גילאון (מרצ):

אין בזה שום אחריות.

היו"ר יואב קיש:

מה שאתה דיברת על אחריות אישית, בעניין הזה אנחנו כחברי כנסת יכולים
להתגייס. אני מסכים עם מה שאמרת. אפשר לפעול.

אילן גילאון (מרצ):

אדוני היושב-ראש, אתה יודע שזו אמירה בעלמא.

היו"ר יואב קיש:

לתפיסתי להתחיל להיכנס להם להליך הגיוס זה לא ראוי.

יעל כהן-פארן (המחנה הציוני):

הוא מתייחס להליך לקיחת האחריות כלפי העובדים שלא נקלטו.

אילן גילאון (מרצ):

הוא אומר אותו דבר ושכל אחד ייקח באופן וולונטרי את המשימה.

היו"ר יואב קיש:

מה אתה רוצה לעשות? בוא תסביר מה רצית.

אילן גילאון (מרצ):

לקחת את הרשימה ולראות איפה אנחנו יכולים למצב אנשים במקומות חדשים לשביעות
רצונם, כדי שלא יישארו - - -

היו"ר יואב קיש:

ללא קשר לערוץ הכנסת החדש.

אילן גילאון (מרצ):

ללא קשר לערוץ הכנסת החדש.

היו"ר יואב קיש:

חשבתי שאתה מנסה לעשות את זה - - -

אילן גילאון (מרצ):

לא.

היו"ר יואב קיש:

בגלל זה היתה ההתנגדות שלי.

אילן גילאון (מרצ):

האמת שרציתי להציע לתת להם לשדר פרסומות, ואז אפשר לקלוט את כולם.

היו"ר יואב קיש:

לא. אנחנו משלמים על זה.

עד כאן הסיכום לגבי המפעיל החדש. מה השם שלכם המשפטי, דרך אגב?

שירי רחל מזרחי:

ערוץ שידורי הכנסת בע"מ.

חגי גולן:

אנחנו חברה אחות של ערוץ 20.

אילן גילאון (מרצ):

בסוגריים, לא ערוץ 20.

היו"ר יואב קיש:

קודם כול, אנחנו מאחלים לכם בהצלחה. אילן, אני ממנה אותך לנסח החלטה, תביא
אותה. אם הוועדה תצביע בעד, אנחנו נצביע בעד ההחלטה הזאת, ללא קשר לפעילות
שלכם.

כמו שאמרתי, קודם כול, העובדים, אני מעריך שבאתם, אני מבין את הרגישות
בסיטואציה הזאת. אתם רואים שיש פה חברי כנסת שאכפת להם, לוועדה הזאת אכפת,
נשתדל לעזור במה שאפשר, עשינו טעויות שלא שילבנו את זה בהגדרת המכרז הקודם.

אילן גילאון (מרצ):

אגב זה דבר חסר תקדים מה שאתה עושה עכשיו, וכל הכבוד לך.

היו"ר יואב קיש:

אני מאמין בזה. נסיים את הדיון קודם כול בזה שאני מאחל לעובדים שימצאו גם
מקומות אחרים, אני מאחל למפעיל החדש בהצלחה לטובת כל הבית הזה. תודה לכם.
הישיבה סגורה.

הישיבה ננעלה בשעה 12:27.
