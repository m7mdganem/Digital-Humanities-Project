הכנסת השבע-עשרה נוסח לא מתוקן

מושב שלישי

פרוטוקול מס' 159

מישיבת ועדת הכנסת

יום שלישי, כ"ה בסיוון התשס"ח (6 בנובמבר 2007), שעה 9:30

סדר היום:

1.  חילופי אישים בוועדות משותפות

2.  קביעת ועדה לדיון בהצעת חוק מידע גנטי (תיקון – הוראת בית משפט על
    עריכת בדיקות גנטיות להורות), התשס"ז-2007, הצעת חה"כ איתן כבל
    (פ/2765/17)

3.  בקשת חבר הכנסת כבל להקדמת הדיון בהצעת חוק יסוד: נשיא המדינה (תיקון –
    איסור חנינה או קיצור תקופת מאסר לרוצח ראש ממשלה ממניע
    פוליטי-אידיאולוגי), (פ/3038/17), לפני הקריאה הטרומית

נכחו:

חברי הוועדה:

דוד טל – היו"ר

קולט אביטל

דוד אזולאי

רוברט אילטוב

אפי איתם

אלי אפללו

אורי אריאל

יצחק גלנטי

משה גפני

יצחק זיו

נאדיה חילו

יואל חסון

שלי יחימוביץ

איתן כבל

יעקב מרגי

גדעון סער

ליה שמטוב

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

יפה קרינצה

 

1. חילופי אישים בוועדות משותפות

היו"ר דוד טל:

בוקר טוב, אני פותח את הישיבה. הנושא הראשון על סדר היום הוא חילופי אישים
בוועדות משותפות.

ועדה משותפת לוועדת הכלכלה וועדת המדע והטכנולוגיה לדיון בהצעת חוק התקשורת
(בזק ושידורים) (תיקון מס' 33), התשס"ה-2005 מטעם ועדת המדע, במקום חבר
הכנסת זבולון אורלב יכהן חבר הכנסת בנימין אלון; במקום חבר הכנסת שלמה
ברזניץ יכהן חבר הכנסת יצחק בן-ישראל; במקום חברת הכנסת מרינה סולודקין
יכהן חבר הכנסת יוחנן פלסנר. מטעם ועדת הכלכלה, במקום חבר הכנסת אופיר פינס
יכהן חבר הכנסת יורם מרציאנו.

בוועדה המשותפת לוועדת המדע והטכנולוגיה ולוועדת הפנים והגנת הסביבה לדיון
בהצעה לסדר היום בנושא היערכות לרעידות אדמה בישראל, מטעם ועדת המדע: במקום
חבר הכנסת זבולון אורלב, שכיהן כיו"ר הוועדה יכהן חבר הכנסת בנימין אלון
כיו"ר הוועדה.

בוועדה המשותפת לוועדת העבודה, הרווחה והכנסת ולוועדת המדע והטכנולוגיה של
הכנסת לדיון בהצעת חוק ניסויים רפואיים בבני אדם, מטעם ועדת המדע: במקום
חבר הכנסת שלמה ברזניץ יכהן חבר הכנסת יצחק בן-ישראל; במקום חברת הכנסת
מרינה סולודקין יכהן חבר הכנסת יוחנן פלסנר. תודה רבה.

2. קביעת ועדה לדיון בהצעת חוק מידע גנטי (תיקון – הוראת בית משפט על עריכת
בדיקות גנטיות להורות), התשס"ז-2007, הצעת חבר הכנסת איתן כבל (פ/2765/17)

היו"ר דוד טל:

הסעיף הבא הוא קביעת ועדת לדיון בהצעת חוק מידע גנטי (תיקון – הוראת בית
משפט על עריכת בדיקות גנטיות להורות), התשס"ז-2007, הצעת חוק של חבר הכנסת
איתן כבל. חבר הכנסת כבל, נשמעה הצעה להעביר את הצעת החוק לוועדת החוקה,
חוק ומשפט. יש לנו המלצה של הלשכה המשפטית שלנו, שמדברת על ועדת המדע
והטכנולוגיה. יתרה מכך, יושב ראש ועדת המדע והטכנולוגיה מבקש להעביר את
הצעת החוק לדיון בוועדת המדע והטכנולוגיה מן הנימוק שחוק מידע גנטי נמצא
בתחום סמכותה של הוועדה, ואף מליאת הכנסת העבירה לוועדת המדע הצעת חוק
דומה, של חבר הכנסת אביגדור יצחקי.

אני מניח שאדוני לא מתנגד שזה יעבור לוועדת המדע, אסביר גם לך גם למה - - -

איתן כבל:

נהפוך הוא, אני אשמח.

דוד טל:

תודה רבה. אנחנו מאשרים את ההצעה הזאת. אין מתנגדים, תודה. הצעת החוק עברה
לוועדת המדע.

3. בקשת חבר הכנסת איתן כבל להקדמת הדיון בהצעת חוק יסוד: נשיא המדינה
(תיקון – איסור חנינה או קיצור תקופת מאסר לרוצח ראש ממשלה ממניע
פוליטי-אידיאולוגי), (פ/3038/17), לפני הקריאה הטרומית

היו"ר דוד טל:

הנושא הבא הוא בקשת חבר הכנסת כבל להקדמת הדיון בהצעת חוק יסוד: נשיא
המדינה (תיקון – איסור חנינה או קיצור תקופת מאסר לרוצח ראש ממשלה ממניע
פוליטי-אידיאולוגי) לפני הקריאה הטרומית. חבר הכנסת כבל, בבקשה.

איתן כבל:

חברי הוועדה, הנחתי את הצעת החוק שמונחת בפניכם וביקשתי לקבל פטור מחובת
הנחה. משמעות החוק היא שנשיא לא יכול לקצוב עונשו של רוצח ראש הממשלה.
ביקשתי להביא לכנסת הצעה לשריין את החוק הזה.

האירועים של הימים האחרונים מקצינים את העניין אפילו הרבה יותר ממה שחשבתי.
אני חושב שצריך שיהיה קונצנזוס סביב השולחן הזה, ובטח בכל הכנסת, שנמצא את
עצמנו מורידים מסדר היום בכלל את כל השאלות שנוגעות לשחרורו של הרוצח יגאל
עמיר וסוף-סוף נתחיל להתעסק בעניינים אחרים, לא ברוצח אלא בכל אשר קשור
לרצח עצמו. אני לא סבור שצריך להרחיב בחשיבות ובדחיפות של העניין. תודה.

היו"ר דוד טל:

יש לי רק שאלה אחת, חבר הכנסת כבל. אתה מדבר רק על מקרה שהרצח בוצע ממניח
פוליטי-אידיאולוגי. אם זה ממניע אחר אז זה בסדר?

איתן כבל:

זה מסוג הדברים שאני מציע שנדון בהם בוועדה.

קולט אביטל:

מכל מניע שהוא.

איתן כבל:

השאלה שאתה מעלה הועלתה בפניי. אני מציע שהדיון הזה יתקיים בוועדה.

היו"ר דוד טל:

אני רוצה להסביר משהו. אמרו לנו הרבה פעמים בכנסת שהגם שכולנו יודעים למה
כלה נכנסת לחופה, רצוי שלא ייווצר מצב שמייעדים הצעת החוק לאדם מסוים. אז
אנחנו נדבר על הצעת החוק באופן כללי. קודם נדבר על רוצח ראש ממשלה, כפי
שאתה מציין, ממניע אידיאולוגי-פוליטי, אבל אני חושב שאולי כדאי לנסות
ולהרחיב, ולראות כל רצח של אישיות פוליטית ברמה של ראש ממשלה. אבל אני מקבל
את דבריך, נדון בוועדה בנושא הזה ונקבל את ההחלטה. חבר הכנסת אפללו, בבקשה.

אלי אפללו:

אני חושב שמה שמציע חבר הכנסת כבל מאוד חשוב, בעיקר כשבימים האלה יש חגיגה
גדולה עם הדבר הזה. אני חושב שכולנו מתעבים את זה. אני לא חושב שאפילו חבר
כנסת אחד בבית הזה יחשוב אחרת. אני חושב שכל בר דעת יתמוך בהצעה של חבר
הכנסת איתן כבל. אנחנו רואים את החגיגות - - -

היו"ר דוד טל:

אני מזכיר, כרגע זה פטור מחובת הנחה.

אלי אפללו:

כן, אדוני היושב ראש, אני מבין שזה פטור מחובת הנחה. אני חושב שהחשיבות של
הפטור מחובת ההנחה היום גדולה. זה עומד לפתחנו, וכל מדינת ישראל מתעסקת
בעניין הזה. אנחנו נתמוך בזה.

היו"ר דוד טל:

תודה רבה. חבר הכנסת אורי אריאל, בבקשה.

אורי אריאל:

תודה, אדוני היושב ראש. אחרי ששמענו במוצאי שבת את הדברים של ראש מפלגתך,
מר כבל, הנכוחים והמפארים את רוצחו של ראש הממשלה, בלי לגעת בשום דבר אחר.
הוא היה מדויק וממוקד כדרכו. אין מורשת, כל היום אתם עסוקים בלפאר ולספר
סיפורים צהובים על הרוצח, ואין כבר מורשת, נגמר העניין.

מה הדחיפות? הרי הזכיר היושב ראש כרגע שאנחנו עסוקים בבקשה לפטור מחובת
הנחה. אני רוצה לשאול את ידידי, חבר הכנסת כבל, האם הבקשה נובעת מחשש שעוד
הלילה יירצח בישראל, חס וחלילה, עוד ראש ממשלה? או שיש חשש, חס וחלילה,
שמחר שר המשפטים והנשיא יקצבו את עונשו של הרוצח? עד כדי כך הדברים דחופים
שאתה מבקש פטור מחובת הנחה או שזה נועד לרצות ציבורים מסוימים לעניין
מסוים. מה קרה הלילה? מה הבהלה?

יש לי הצעה איך לפתור את העניין. אני מציע לחבר הכנסת כבל, ונוספים שתומכים
בעמדתו, להרחיב את עונש המוות על רוצחי ראש ממשלה ולחסל את הבעיה הזאת.
העיסוק המתמיד הזה מקשה על כולם. אם תצליח להעביר את הרחבת עונש המוות
הדברים יפתרו בצורה מהירה מאוד, ובא לציון גואל.

היו"ר דוד טל:

תודה רבה, אדוני. מה שאמר חבר הכנסת אורי אריאל נכון. אנחנו דנים כרגע
בפטור מחובת הנחה ואנחנו צריכים נימוק למה זה דחוף כרגע. יש הרבה מאוד
שיקולים, ובין יתר השיקולים מאוד חשוב שהכנסת תעביר מסר לכלל הציבור לגבי
הנושא הזה היום. הכנסת לא יכולה להיות אטומה ומחוסרת דעה ברגעים הללו. אשר
על כן, אני חושב שיש מקום לדון בפטור הזה ולפטור את חבר הכנסת כבל מחובת
הנחה. חברת הכנסת אביטל, בבקשה.

קולט אביטל:

אני לא התכוונתי לדבר, אבל אחרי דבריו של אורי אריאל אני חייבת להתייחס.
אני חושבת שכל ההתייפייפות הזו על זה שאנחנו עוסקים ברוצח ונושאים צהובים
היא לא לעניין אורי, ואתה יודע את זה בדיוק כמונו. אתה יודע מה קורה
בציבור, אתה יודע שיש יותר ויותר קולות שאומרים: מסכן, הוא לא כל כך אשם,
ואנשים שוכחים. אתה יודע שיש הסתה, אתה יודע שההסתה הזו נמשכת, אתה יודע
שההסתה הזו מדאיגה את כולנו. אני חושבת שהכנסת צריכה לקבוע עמדה ברורה
בעניין הזה.

אורי אריאל:

היא תקבע עמדה. מה זה קשור?

קולט אביטל:

יש ציבורים שלמים בארץ – ואתה יודע את זה - שממשיכים להסית דווקא בימים אלה
בצורה בלתי נסבלת, וצריך להתחיל לטפל בעניין הזה.

היו"ר דוד טל:

תודה רבה. יושב ראש הקואליציה, אתה רוצה להוסיף משהו?

אלי אפללו:

שמעתי את חבר הכנסת אורי אריאל, ואני חושב שלא צריך להתעלם. מה שראינו
אתמול בטלוויזיה זיעזע אותי; אנשים שתומכים בפומבי ועושים חגיגה. אני מתפלא
על עצם האמירה שלך, כי אני יודע שאתה חבר כנסת משכמו ומעלה. היא מקוממת,
ואם היית חוזר בך זה היה ראוי.

היו"ר דוד טל:

תודה. חבר הכנסת מרגי, בבקשה.

יעקב מרגי:

אדוני היושב ראש, אין יום מתאים להגיש בקשה לפטור מחובת הנחה כמו היום הזה.
נכון, אורי אריאל נגע בנקודה שמספיק עם הפסטיבלים סביב הרוצח, הוא לא ראוי
לשנייה של תקשורת, שנייה של במה. אני חושב שזה יום ראוי לאור כל התזמורות
וכל המנגינות המשונות שאנחנו שומעים, על שירי הלל ותשבחות לרוצח המתועב
הזה. זה היום הכי מתאים לתת פטור מחובת הנחה לחוק כזה. חבל שזה לא היה
אתמול.

יצחק גלנטי:

חבל שזה לא היה אתמול.

יצחק זיו:

אני רוצה לחזק את ההצעה של איתן כבל. אחרי מה שראינו באירוע האחרון במגרש
הכדורגל, זה מחזק את זה שלצאת מיד לדרך, אסור להתעכב. פטור מחובת הנחה זו
החובה שלנו.

היו"ר דוד טל:

תודה רבה. בבקשה, חברת הכנסת חילו.

נאדיה חילו:

אני חושבת שהצעת החוק הייתה צריכה להיות הרבה לפני היום. מהות הצעת החוק
מתאימה לרחשי ליבם ורצונם של הרבה מאוד אנשים, עם מסר מאוד ברור. המסר
בהצעת החוק הזו, הוא שיש לו את המשקל של החשיבות. יש בדחיפות מסר מאוד ברור
בעניין הזה, הרבה מעבר למהות. לכן, לאשר אותה בצורה מיידית.

היו"ר דוד טל:

תודה רבה, גברתי. אנחנו ממשיכים להצבעה. מי בעד אישור פטור מחובת הנחה?

הצבעה

בעד פטור מחובת הנחה - 15

נגד – 1

נמנעים – אין

הפטור אושר

היו"ר דוד טל:

תודה, הבקשה של חבר הכנסת כבל לקבלת פטור מחובת הנחה נתקבלה. תודה רבה, אני
נועל את הישיבה.

הישיבה ננעלה בשעה 9:50.
