הכנסת השבע-עשרה נוסח לא מתוקן

מושב שלישי

פרוטוקול מס' 193

מישיבת ועדת הכנסת

יום שני, כ"ט בטבת תשס"ח, 7.1.2008, שעה 10:30

סדר היום:

1.  קביעת מסגרת הדיון להצעות להביע אי-אמון בממשלה.

2.  קביעת ועדה לדיון בהצעת חוק למניעת אלימות במשפחה (תיקון – חובת שמיעה
    בטרם דחית בקשה), התשס"ח-2007, הצעת חברי הכנסת נאדיה חילו וגדעון סער
    (פ/3060/17).

3.  פניית יושב-ראש ועדת העבודה, הרווחה והבריאות בדבר טענת חריגה מגדר
    נושא הצעת חוק הנוער (טיפול והשגחה)(תיקון מס' 17), התשס"ו-2005
    (כ/109), הנדונה בוועדת העבודה, הרווחה והבריאות.

4.  בקשת חבר הכנסת ישראל חסון להקדמת הדיון בהצעת חוק אחריותן המשפטית של
    הנהלות אתרי האינטרנט על דברי הגולשים המגיבים באתריהן (תיקוני חקיקה),
    התשס"ח-2007 (פ/3171/17), לפני הקריאה הטרומית.

5.  בקשת הממשלה להקדמת הדיון בהצעת חוק משק החשמל (תיקון מס' 7),
    התשס"ח-2008, בכל הקריאות.

נכחו:

חברי הוועדה:

דוד טל – היו"ר

קולט אביטל

יולי יואל אדלשטיין

רוברט אילטוב

אלי אפללו

יצחק זיו

נאדיה חילו

יואל חסון

אחמד טיבי

אסתרינה טרטמן

יעקב מרגי

גדעון סער

מאיר פרוש

רונית תירוש

מוזמנים:

חה"כ מנחם בן-ששון

חה"כ אלחנן גלזר

חה"כ ישראל חסון

חה"כ רן כהן

חה"כ עתניאל שנלר

נחום איצקוביץ' - מנכ"ל משרד הרווחה והשירותים החברתיים

בתיה ארטמן - היועצת המשפטית, משרד הרווחה והשירותים החברתיים

מוטי וינטר -מנהל אגף שירותים אישיים וחברתיים, משרד הרווחה

והשירותים החברתיים

אמיר ברקן - ראש האגף הכלכלי, משרד ראש הממשלה

משה ברסימנטוב - רפרנט עבודה ורווחה, משרד האוצר

עו"ד נעם בריימן - סגן היועץ המשפטי, משרד התשתיות הלאומיות

עו"ד ג'ודי וסרמן - היועצת המשפטית של ועדת העבודה, הרווחה והבריאות

עו"ד שמרית שקד-גיטלין - לשכה משפטית, הכנסת

וילמה מאור - מנהלת ועדת העבודה, הרווחה והבריאות

מזכיר הכנסת: איל ינון

ייעוץ משפטי: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

1.  קביעת מסגרת הדיון להצעות להביע אי-אמון בממשלה

היו"ר דוד טל:

בוקר טוב. אני מתכבד לפתוח את ישיבת ועדת הכנסת. על סדר-היום קביעת מסגרת
דיון להצעות להביע אי-אמון בממשלה.

סיעות איחוד לאומי-מפד"ל-יהדות התורה, הליכוד ורע"מ-תע"ל-חד"ש-בל"ד הגישו
הצעות להביע אי-אמון בממשלה.

ההצעה הראשונה: החלטת ראש הממשלה שמשמעותה הפסקת הבנייה בירושלים, של איחוד
לאומי-מפד"ל-יהדות התורה; המועמד להרכיב את הממשלה הינו חבר הכנסת בנימין
אלון.

ההצעה השנייה: הקפאת הבנייה ביהודה ושומרון והגבלתה בירושלים ורצח ישראלים
על-ידי אנשי הרשות הפלסטינית, של הליכוד; המועמד להרכיב את הממשלה הינו חבר
הכנסת בנימין נתניהו.

ההצעה השלישית: מדיניותה כלפי האזרחים הערבים בכלל ותושבי הכפרים הבלתי
מוכרים בפרט, של רע"מ-תע"ל-חד"ש-בל"ד; המועמד להרכיב את הממשלה הינו חבר
הכנסת טלב אלסאנע.

קביעת מסגרת דיון להצעות אי-אמון בממשלה – כדרכנו בקודש, חבר הכנסת גדעון
סער - עשר דקות למציעים ושלוש דקות לכל סיעה?

גדעון סער:

כן.

היו"ר דוד טל:

תודה. מי בעד? מי נגד? מי נמנע?

ה צ ב ע ה

בעד – פה אחד

היו"ר דוד טל:

אשר על כן, נקבע בהצבעה פה אחד – מסגרת דיון של עשר דקות למציעים ושלוש
דקות לכל סיעה.

2.  קביעת ועדה לדיון בהצעת חוק למניעת אלימות במשפחה (תיקון – חובת שמיעה
    בטרם דחית בקשה), התשס"ח-2007, הצעת חברי הכנסת נאדיה חילו וגדעון סער
    (פ/3060/17)

היו"ר דוד טל:

אנחנו עוברים לנושא השני: קביעת ועדה לדיון בהצעת חוק למניעת אלימות
במשפחה.

גדעון סער:

אדוני היושב-ראש, אני רוצה לעדכן את הוועדה.

היו"ר דוד טל:

בבקשה. יש הסכמות?

גדעון סער:

כן. בשיחה שהיתה לי עם יושב-ראש ועדת העבודה, הרווחה והבריאות, חבר הכנסת
גלנטי, ביום רביעי בערב, הוסכם בינינו להעביר את הצעת החוק הזאת – שהיא
הצעת חוק משותפת שלי ושל חברת הכנסת נאדיה חילו – לוועדה לקידום מעמד האשה.

היו"ר דוד טל:

האם יש התנגדויות, רבותי?

ארבל אסטרחן:

מדובר על תיקון לחוק למניעת אלימות במשפחה. הוא לא מדבר רק על נשים או רק
על אלימות בין בני זוג – חוק שנחקק בוועדת החוקה.

גדעון סער:

אני חשבתי שזה מול ועדת העבודה והרווחה, אבל לא חשוב. מה שאני רוצה להגיד,
שבמנדט של הוועדה שלנו זה נושא אלימות נגד נשים, ועם כל הכבוד, 99% או 95%
מהבקשות האלה שעליהן אנחנו מדברים באותו תיקון חוק, זה בנושאים של אלימות
נגד נשים. זה גם על דעת חברת הכנסת נאדיה חילו.

היו"ר דוד טל:

אדוני, הנושא ברור. השולחן הפוליטי יאמר את דברו. רבותי, מי בעד ההצעה כפי
שהביא אותה חבר הכנסת סער, ירים את ידו. מי נגד? מי נמנע?

ה צ ב ע ה

בעד - 4

נגד – אין

נמנעים – אין

ההצעה להעביר את הצעת חוק למניעת אלימות במשפחה (תיקון – חובת שמיעה בטרם
דחית בקשה), התשס"ח-2007, לדיון בוועדה לקידום מעמד האשה, נתקבלה.

היו"ר דוד טל:

אני מאשר שהנושא יועבר לוועדה לקידום מעמד האשה.

3.  
    פניית יושב-ראש ועדת העבודה, הרווחה והבריאות בדבר טענת חריגה מגדר
    נושא הצעת חוק הנוער (טיפול והשגחה)(תיקון מס' 17), התשס"ו-2005
    (כ/109), הנדונה בוועדת העבודה, הרווחה והבריאות

היו"ר דוד טל:

אנחנו עוברים לפניית יושב-ראש ועדת העבודה, הרווחה והבריאות בדבר טענת
חריגה מגדר נושא הצעת חוק הנוער, הנדונה בוועדת העבודה, הרווחה והבריאות.

האם יש מישהו מהאוצר שרוצה להציג את העמדה? כנראה שהגיעו להסכמות ולהבנות.
ג'ודי, את רוצה להתייחס לשאלה האם הנושא חדש, לא חדש? אני סבור שוועדת
העבודה, הרווחה והבריאות גילתה את דעתה ואמרה שהנושא לא חדש.

ג'ודי וסרמן:

לא נכון, אדוני. מדובר בהצעת חוק שהחילו עליה דין רציפות מהכנסת הקודמת.
התחילו לדון בהצעת החוק הזאת כבר ב- 2005, כאשר חבר הכנסת שאול יהלום היה
יושב-ראש הוועדה, חבר הכנסת חיים כץ היה יושב-ראש הוועדה. הנושא נדון
ארוכות-ארוכות בוועדת העבודה, הרווחה והבריאות.

הנושא של טיפול של ילדים במסגרת חוץ-ביתית נדון, וגם טיפול ילדים בקהילה
נדון במסגרת הצעת החוק. נכון שהנוסח שעלה לקריאה ראשונה ואושר בקריאה
ראשונה טיפל רק במסגרת החוץ-ביתית, רק בטיפול בילדים בפנימיות.

טענת האוצר שהנושא של טיפול בילדים בקהילה הוא "נושא חדש".

היו"ר דוד טל:

  גברתי, אני חושב שיש הסכמות. עד כמה שידוע לי - -

ג'ודי וסרמן:

  לי לא ידוע על הסכמות.

היו"ר דוד טל:

  - - בשעה 01:30 בלילה אתמול הגיעו להסכמות שהנושא הוא לא "נושא חדש".
  ואשר על כן,

רבותי, אנחנו נעבור להצבעה, אם אין איזשהן הבהרות והשגות אחרות.

  מי בעד ומי נגד "נושא חדש" או לא "נושא חדש"?

גדעון סער:

  אפשר להבהיר את הנושא?

היו"ר דוד טל:

היועצת המשפטית הבהירה, אלא אם כן אדוני מבקש.

גדעון סער:

אני רוצה שיובהר מה הנושא במחלוקת.

ג'ודי וסרמן:

הצעת החוק שאושרה בקריאה ראשונה מדברת על זכאות של קטין נזקק לטיפול במסגרת
חוץ-ביתית.

גדעון סער:

של חבר הכנסת רן כהן, לא?

ג'ודי וסרמן:

מדובר על הצעת חוק של חבר הכנסת רן כהן – תיקון לחוק הנוער. ילד שבית-המשפט
או ועדת ההחלטה קבעו שהוא קטין נזקק – ונזקק למסגרת חוץ-ביתית – תהיה לו
זכות, והמדינה אחראית לספק לקטין נזקק את המסגרת החוץ-ביתית. זאת הצעת החוק
שאושרה בקריאה ראשונה.

כפי שאמרתי קודם, במהלך ההכנות גם לקריאה ראשונה וגם לקריאה שנייה ושלישית,
נדון פעם אחר פעם גם ההיבט של ילדים שנזקקים לסידור בקהילה – לא למסגרת
חוץ-ביתית.

יש עכשיו מגמה גוברת והולכת במשרד הרווחה של הקמת תשתיות בקהילה לטיפול - -
-

היו"ר דוד טל:

השאלה אם זה "נושא חדש" או לא.

ג'ודי וסרמן:

השאלה אם הטיפול בקהילה זה "נושא חדש".

גדעון סער:

מי מבקש לראות בזה "נושא חדש"?

ג'ודי וסרמן:

האוצר. האוצר מבקש לראות בטיפול בקהילה "נושא חדש".

גדעון סער:

מה עמדת חבר הכנסת רן כהן?

היו"ר דוד טל:

חבר הכנסת רן כהן מבקש שלא לראות בזה "נושא חדש".

גדעון סער:

אז אני עם חבר הכנסת רן כהן.

היו"ר דוד טל:

למה אדוני ככה יאמר? אתה תמיד שוקל כל דבר לגופו.

גדעון סער:

לגופו של עניין, הקטינים האלה – צריך לדאוג להם.

היו"ר דוד טל:

נכון. לדעתי, אתה צודק, אבל לא מהטעם שחבר הכנסת רן כהן העלה את ההצעה.

רבותי, מי בעד להכיר בנושא הזה לא כ"נושא חדש", ירים את ידו. מי נגד? מי
נמנע?

ה צ ב ע ה

בעד – 3

נגד – 6

נמנעים – אין

אחמד טיבי:

אני מבקש רוויזיה.

היו"ר דוד טל:

רבותי, אנחנו נצביע על רוויזיה, אבל אדוני יושב-ראש הקואליציה. למיטב
ידיעתי, אנשי האוצר ואנשי משרד העבודה והרווחה הגיעו בליל אמש, בשעה מאוחרת
של הלילה, להבנות ולהסכמות, שזה לא "נושא חדש". אם אתה רוצה, תתייעץ לפני
שאני מעלה את בקשת הרוויזיה להצבעה. נמצא פה מנכ"ל משרד הרווחה, אולי יאמר
את דברו, ויאמר בצורה מוסמכת האם יש הסכמות.

בבקשה, אדוני נציג האוצר.

אמיר ברקן:

אמיר ברקן, ראש האגף הכלכלי במשרד ראש הממשלה. אני מבקש לקרוא הודעה מטעם
הממשלה לעניין הזה.

היו"ר דוד טל:

אתה נציג הממשלה?

אמיר ברקן:

משרד ראש הממשלה.

היו"ר דוד טל:

טעות שלי. סברתי שאתה נציג משרד האוצר.

אמיר ברקן:

בעקבות דיון שהתקיים אתמול אצל מנכ"ל משרד ראש הממשלה - - -

רן כהן:

זה הסתיים היום, ברבע לשתיים לפנות בוקר.

אמיר ברקן:

אני מבקש לקרוא את מתווה הסיכום שעליו הוסכם אמש:

"1. הצעת חבר הכנסת רן כהן, הכוללת פתרונות חוץ-ביתיים וקהילתיים, תיבחן
על-ידי היועצת

המשפטית של ועדת העבודה והרווחה של הכנסת."

היו"ר דוד טל:

אם חסרה לה עבודה – עכשיו הוספת לה.

אמיר ברקן:

"במידה ואין בהצעה – כפי שהצהיר חבר הכנסת כהן – הקניית זכות לפרט לעניין
פתרון קהילתי, אלא הסדרת יחסי התקציב בין פתרונות חוץ-ביתיים לפתרונות
קהילתיים, תתמוך הממשלה בהצעה, בכפוף להוספת סעיף בחוק המכפיף את הפתרונות
לחוק יסודות התקציב".

"2. ממשלת ישראל תקבל החלטה בתוך שבועיים עד שלושה, המסדירה את אחריות
וסמכות שר הרווחה למימוש החוק, כולל אחריות כוללת לשמירת התמהיל ברמה
הכוללת בין סוגי הפתרונות השונים, מתוך מטרה להעדפת הפתרונות הקהילתיים."

"בהחלטה זו יעוגן תקציב רב-שנתי לטיפול בילדים ונוער בסיכון. בהסכמת המציע,
המשך תהליך החקיקה יתבצע לאחר קבלת החלטת הממשלה."

היו"ר דוד טל:

והדבר הזה, אני מבין, מוסכם על דעת משרד הרווחה.

אמיר ברקן:

כן.

היו"ר דוד טל:

ועל דעת משרד האוצר, אדוני נציג משרד האוצר?

משה ברסימנטוב:

כרגע, משרד ראש הממשלה ידבר בשם הממשלה.

היו"ר דוד טל:

אני רוצה לדעת את דעתכם, מפני שאתם אמרתם שזה "נושא חדש". אני עומד להצביע
אם העניין הוא "נושא חדש" או לא "נושא חדש".

משה ברסימנטוב:

חבר הכנסת טל, כדי להכריע אם זה "נושא חדש" או לא "נושא חדש", אנחנו נצטרך
הכרעה משפטית, כפי שאמר מר ברקן, של היועצת המשפטית של ועדת העבודה
והרווחה.

היו"ר דוד טל:

אז אתה מבקש שלא נצביע כרגע?

אחמד טיבי:

הרוויזיה תהיה מחר.

היו"ר דוד טל:

נציג האוצר, אני מבין מדבריך, אדוני, שהדבר צריך להיבחן שוב. אשר על כן,
אין בעצם מקום לדון בשאלה האם זה "נושא חדש" או לא "נושא חדש", ואתה מבקש
שאנחנו נדחה את מועד ההצבעה – הגם שהצבענו, אבל חבר הכנסת אחמד טיבי ביקש
רוויזיה.

יעקב מרגי:

הסמכות להכריע אם זה "נושא חדש" היא שלנו.

היו"ר דוד טל:

חבר הכנסת מרגי, זה נכון – לך, לחברי הוועדה, ניתנה הסמכות להכריע אם זה
"נושא חדש" או לא "נושא חדש", אבל היות ויש פה איזשהן הבנות והסכמות,
העניין יידחה ביום-יומיים, ולאחר שייבחן על-ידי היועצת המשפטית הנכבדה של
ועדת העבודה, הרווחה והבריאות - - -

יעקב מרגי:

אולי למשרד הרווחה יש עמדה בנושא.

היו"ר דוד טל:

אני אתן גם למנכ"ל משרד הרווחה מפלוגה ב' לומר את דברו, אבל לפניו יתייחס
חבר הכנסת רן כהן.

רן כהן:

אדוני היושב-ראש, אני לא אאריך בדברים – באמת סיימנו אותם בשעה רבע לשתיים
בלילה.

אחמד טיבי:

סיכום כזה – אי-אפשר בצהריים, אגב?

רן כהן:

לא יודע למה העניינים האלה נגמרים רק בשעות הקטנות, אבל זאת עובדה.

מדובר על עניין מאוד מאוד גורלי, ויש סיכוי להישג לא רע מבחינת ילדים
בסיכון. מה שהגענו אליו – בעזרתו של מנכ"ל משרד ראש הממשלה – הוא לסיכום
שקרא אותו מר אמיר ברקן, שאומר את הדבר הבא.

ועדת העבודה, הרווחה והבריאות, בראשותו של היושב-ראש גלנטי, קיבלה כבר בעצם
בחוק את מה שעבר במליאה בקריאה ראשונה, שילדים בסיכון שזקוקים לסידור
חוץ-ביתי – מסודר להם סידור חוץ-ביתי.

אנחנו דנים עכשיו בשאלה מה קורה עם הטיפול בילדים בקהילה. אני סברתי – ואת
זה קיבל גם ראש אגף התקציבים, מר רמי בלניקוב - שהמשך החוק לא מחייב שכל
ילד שזקוק לטיפול בקהילה, יקבל אוטומטית את השירותים, כיוון שעל-פי הצעת
משרד הרווחה מוגדר תקציב שינתב לשירות בקהילה.

מי שצריכה בסופו של דבר להכריע במעמד של העניין הזה היא היועצת המשפטית של
ועדת העבודה, הרווחה והבריאות, גברת ג'ודי וסרמן, וחוות-דעתה מאוד מאוד
קובעת לגבי מה שיקרה.

היו"ר דוד טל:

מה זה קובעת? האם היא מחייבת את משרד ראש הממשלה?

רן כהן:

כן.

היו"ר דוד טל:

יפה. הבנתי.

רן כהן:

היא מחייבת את הממשלה.

היו"ר דוד טל:

הממשלה, האוצר.

רן כהן:

בעניין הזה, משרד ראש הממשלה מוביל את הדיון. התוצאה – ולכן מזה אני מסיק
את המסקנה שלי – אמורה להיות בת שני קטעים. ראשית, שהחוק יעבור גם לגבי
סידור חוץ-ביתי וגם לגבי הקהילה – זה יהיה הישג אדיר מבחינת ילדי ישראל;
ושנית, שהממשלה, בהחלטת ממשלה, תחליט על תקציב מוגדל לילדים בסיכון.

הובטח לי שהעניין יבוא להשלמת החקיקה – ואני אצטרך לפנות לשם כך ליושב-ראש
של הוועדה שלי – שהשלמת החקיקה תהיה לאחר החלטת הממשלה, שתתקיים כך אני
מקווה, תוך שבועיים.

לכן, אני מצטרף לבקשה שההצבעה בנושא הזה על הרוויזיה תהיה אם אפשר בעוד
שבוע.

היו"ר דוד טל:

תודה רבה. אנחנו נמצא את הזמן והמועד המתאימים לנושא הזה. אם כך, אני מבין
מהסיכום הזה שהיועצת המשפטית של ועדת העבודה, הרווחה והבריאות של הכנסת –
היא תכריע בעצם בנושא, וכל הכרעה שלה תהווה החלטה לכאן או לכאן.

רן כהן:

לשבט או לחסד. אין מחלוקת.

היו"ר דוד טל:

הדברים ברורים לי. רק רציתי להבהיר. אם מנכ"ל משרד הרווחה ירצה להוסיף –
בבקשה.

מנכ"ל משרד הרווחה והשירותים החברתיים נחום איצקוביץ':

קודם כול, החוק הזה הוא חשוב וראוי. יש בו את האיזון בין הקהילתי לבין
הסידור החוץ-ביתי.

הוויכוח צריך להיות מוכרע לטובת הילדים, כמובן. אני רק מבקש אם אפשר –
לטובת העבודה המשפטית – לצרף גם את היועצת המשפטית שלנו, שמצויה בתחום שנים
רבות, על מנת שתוכל לסייע.

רן כהן:

זה מוסכם.

היו"ר דוד טל:

אדוני המנכ"ל, אני חושב שאם היועצת המשפטית שלכם תמסור חוות-דעת כזאת או
אחרת, היועצת המשפטית של ועדת העבודה, הרווחה והבריאות תשמח לעיין בזה,
ובשיקולים שלה היא תכניס גם את חוות-הדעת שתוגש על-ידי היועצת המשפטית של
משרד הרווחה.

רבותי, אם כך, הנושא הזה נדחה ולא יוצבע היום.

4.  
    בקשת חבר הכנסת ישראל חסון להקדמת הדיון בהצעת חוק אחריותן המשפטית של
    הנהלות אתרי האינטרנט על דברי הגולשים המגיבים באתריהן (תיקוני חקיקה),
    התשס"ח-2007 (פ/3171/17), לפני הקריאה הטרומית

היו"ר דוד טל:

אנחנו עוברים לנושא הבא: בקשת חבר הכנסת ישראל חסון להקדמת הדיון בהצעת חוק
אחריותן המשפטית של הנהלות אתרי האינטרנט על דברי הגולשים המגיבים באתריהן
(תיקוני חקיקה), לפני הקריאה הטרומית.

חבר הכנסת ישראל חסון, בבקשה אדוני.

 ישראל חסון:

תודה לך, אדוני היושב-ראש. אנחנו התחלנו לטפל בחוק הזה לפני כשנה פלוס,
וניסינו להגיע לאיזושהי הידברות עם עורכי האתרים. הם התחייבו להקים צוות
שיקבע קוד כזה או אחר להתנהלות של האתרים. נקבעה פגישה נוספת אתם, ומאחר
שאז הודענו שאנחנו משהים את חקיקת החוק, הם לא התייצבו לדיון, ומה שנקרא,
סחבו את ידיהם מהעניין.

אחמד טיבי:

או "צפצפו" על חברי הכנסת.

 ישראל חסון:

כן. זה גם בא לידי ביטוי בהתייחסויות שלהם. אנחנו שינינו את הצעת החוק
מהצעת החוק המקורית. הצעת החוק מדברת על כך שכל עורך אתר - - -

היו"ר דוד טל:

אני לא רוצה להיכנס לתוכן. אני חושב שהסברת הסבר ממצה וברור. מדוע אתה מבקש
פטור מחובת הנחה – אני חושב שזה ברור. האם יש למישהו התייחסות?

אנחנו נעבור להצבעה, רבותי. מי בעד מתן פטור מחובת הנחה להצעת החוק של חבר
הכנסת חסון, ירים את ידו. מי נגד? מי נמנע?

ה צ ב ע ה

בעד - רוב

אלי אפללו:

אנחנו רק בעד שחבר הכנסת חסון יאמר את מה שסוכם.

היו"ר דוד טל:

את זה הוא יאמר מעל במת הכנסת.

אלי אפללו:

לא, גם פה.

 ישראל חסון:

אנחנו מעבירים את הצעת החוק במסלול של ועדת שרים לענייני חקיקה.

היו"ר דוד טל:

כמקובל בוועדה הזאת. רבותי, אני מבקש לומר ואני לא רוצה לחזור על הדברים
הללו כל דיון, מפני שבשבוע שעבר מישהו טען שלא אמרתי את הדברים.

הרי ברור לכולנו שאני יכול להותיר את הפטור מחובת הנחה עד עוד שבוע. אנחנו
רוצים גם לייעל קצת את עבודת הוועדה, וגם ממילא לחסוך כמה ימים מהמגישים,
מהמציעים, בפטור מחובת הנחה.

אנחנו פוטרים מחובת הנחה על דעת זה שמגישי ההצעות יודעים שזה צריך לעבור
ועדת שרים לענייני חקיקה. תודה רבה.

אני מסכם כך. חבר הכנסת חסון קיבל פטור מחובת הנחה להצעת החוק שלו, לפני
הקריאה הטרומית.

5.  
    בקשת הממשלה להקדמת הדיון בהצעת חוק משק החשמל (תיקון מס' 7),
    התשס"ח-2008, בכל הקריאות

היו"ר דוד טל:

בפנינו בקשה לפטור מחובת הנחה להצעת חוק משק החשמל, של הממשלה. מי מציג את
הנושא? בבקשה, אדוני.

נעם בריימן:

עורך-דין נעם בריימן, משרד התשתיות.

היו"ר דוד טל:

אתם מבקשים פטור בכל הקריאות.

נעם בריימן:

אנחנו מבקשים פטור מחובת הנחה בכל הקריאות. מדובר בתיקון לחוק משק החשמל,
שמטרתו ביטול ההפרדה בין חברה ממשלתית לחברה שאינה ממשלתית, לצורך הגבלות
במתן רשיונות.

כיום, על-פי חוק משק החשמל, בעקבות תיקון מס' 5 לחוק, נוצרה הבחנה שלפיה
חברה ממשלתית יכולה להחזיק בשני רשיונות לשנים שעד 2012-2013.

היו"ר דוד טל:

אדוני רק יסביר מה יקרה אם אנחנו לא נפטור את ההצעה מחובת הנחה. איזה נזק
עלול להיגרם למשק הלאומי או לממשלה, או למי מהשרים?

נעם בריימן:

אני אסביר, אדוני, ברשותך. נוצר מצב, בעקבות תיקון מס' 5 לחוק, שהתגלה
לאחרונה, שבעצם יש חברה שאינה ממשלתית שרשיונה פג לפני מספר ימים, והיא
כיום פועלת בלי רשיון.

היו"ר דוד טל:

האם מותר לך לומר את שם החברה?

נעם בריימן:

חברת החשמל למזרח ירושלים. החברה משרתת 80,000 צרכנים ישראלים. מדובר במצב
שנכפה עליה כתוצאה מתיקון שלא נתן את דעתו על המצב הזה.

אנחנו רוצים לצמצם כמה שיותר את הזמנים בהם החברה הזאת פועלת ללא רשיון.

היו"ר דוד טל:

ברור.

גדעון סער:

אדוני היושב-ראש, יש כאן דבר ממש מוזר. אני מבין שהתגלתה תגלית...

היו"ר דוד טל:

לא. הם רוצים לתקן ולצמצם את העוול שנגרם כרגע.

גדעון סער:

לפי תקנון הכנסת, יכולה מחר הכנסת - - -

ארבל אסטרחן:

מחרתיים.

גדעון סער:

אני רוצה להבין איזה נזק ייגרם, מה הנזק שנגרם אם לא יינתן פטור מחובת
הנחה. הרי לא יכול להיות שלגבי אותו זמן באמת מינימלי שיש לממשלה, של 48
שעות, יבואו לפה – למעשה לא יציגו שום נימוק.

אולי אדוני הבין. אם אדוני יבין – אני אקבל ממנו את ההסבר.

יעקב מרגי:

האבחנה הזאת יכולה להיות נכונה לגבי כל בקשת פטור מחובת הנחה של הממשלה.

היו"ר דוד טל:

לא, אני מבין את השאלה.

גדעון סער:

מה הטעם?

היו"ר דוד טל:

לא רק מה הטעם. בחוק שהתקבל עד עכשיו, איזה עוול נגרם לחברה הזאת ממזרח
ירושלים?

נעם בריימן:

העוול הוא ברור. הפעילות הזאת ללא רשיון היא פעילות אסורה מכוח החוק. אנחנו
לא רוצים שחברה, שמשרתת - - -

גדעון סער:

הם כבר עבריינים.

היו"ר דוד טל:

מה מנע מתן הרשיון לחברה הזאת לפני חודש? מדוע חיכיתם עד עכשיו?

נעם בריימן:

היו ויכוחים בין משרדי ממשלה לגבי אופי התיקון.

גדעון סער:

אנחנו אמורים לחפות על המחדלים שלכם? - - -

 יואל חסון:

לא, אנחנו נחפה.

קריאות:

- - -

היו"ר דוד טל:

אנחנו שומעים כרגע את נציג משרד התשתיות. בבקשה, תסביר לנו.

נעם בריימן:

היו ויכוחים מהותיים בין משרדי הממשלה לגבי אופן התיקון וההסדרה של הנושא
הזה.

היו"ר דוד טל:

בין איזה משרדים? שנדע רק באילו משרדים מדובר.

נעם בריימן:

היה מדובר פה גם במשרד האוצר, גם במשרד התשתיות, גם לרשות לשירותים
ציבוריים חשמל היתה דעה בנושא הזה. ההסדרה היא חשובה, היה ברור לכולם ולא
היה ספק בנושא הזה, אבל ההסכמה על האיך, על הדרך והמנגנון הראוי, הוסכמה רק
לאחרונה, ולכן הגענו באיחור מסוים לכאן.

אנחנו מבקשים עדיין, במצב הקיים, לא להאריך את המצב שבו החברה הזאת פועלת
ללא רשיון.

היו"ר דוד טל:

אדוני, אני רוצה לומר לך: אל תשתמשו בזה כאיזושהי דרך שאתם יכולים לנהוג בה
פעם אחר פעם אחר פעם.

נעם בריימן:

חס וחלילה.

היו"ר דוד טל:

זה לא ייתכן. היה לכם פרק זמן ארוך מאוד כדי להגיע להבנות, להסכמות. אתם
צופים את פני העתיד, אתם יודעים שבסוף חודש ינואר או בתחילת חודש ינואר פג
הרשיון, יש לכם מספיק זמן להיערך שלושה חודשים לפני כן ולסיים את כל
הדיונים. אל תאמצו זאת כשיטה מפני שהוועדה הזאת לא תהיה חותמת גומי לכל
בקשה של הממשלה.

אני אומר את זה בצורה ברורה מאוד. אדוני ראש הקואליציה, אני מבקש שתעביר את
הנושא הזה גם לידיעת מזכיר הממשלה. הוועדה הזאת לא תהיה חותמת גומי לכל
ויכוח כזה שמתמשך. הם יכולים להתבדר להם בזמן שלהם, לאחר מכן הם יבואו לכאן
לבקש את הסעד מהוועדה הזאת.

חבר הכנסת סער, אתה רוצה להוסיף?

גדעון סער:

בהחלט, אדוני.

היו"ר דוד טל:

רציתי להעלות זאת להצבעה.

גדעון סער:

מה אומר לנו נציג הממשלה? אנחנו השתהינו, אנחנו התעכבנו, אנחנו שקלנו
והתחבטנו – ואתם תעשו את זה בהליך מיידי, צ'יק-צ'ק, בלי יכולת לעיין.

ולכן, אני מודיע, אדוני היושב-ראש. אני הייתי ממליץ לסיעתי לתמוך בהצעת
החוק הזאת אם היא היתה באה במסלול רגיל, אבל אם יתקבל פטור מחובת הנחה –
הדבר הזה יהפוך ל- debate ואנחנו ניאלץ להתנגד.

יעקב מרגי:

אנחנו נתחיל לעקוב אחרי כל בקשות הפטור מחובת הנחה.

היו"ר דוד טל:

חבר הכנסת סער, ראה-נא. יכול כרגע משרד התשתיות לומר: אני בעצם מושך את זה,
הדיון יהיה בעוד 48 שעות.

גדעון סער:

מה יקרה?

היו"ר דוד טל:

ואז הוא אומר – מבחינתו, הנזק אולי לא יהיה כזה גדול - -

גדעון סער:

כלום.

היו"ר דוד טל:

- - הוא רוצה לצמצם את הנזק שיכול להיגרם.

גדעון סער:

אין לו שום נזק.

היו"ר דוד טל:

אם אנחנו רוצים לנהוג בצורה דווקנית – אפשר ודאי לעשות את זה, אולי כדי
ללמד לקח למען יראו וייראו, אבל אני חושב שצריך לשקול זאת לגופו.

קולט אביטל:

אדוני היושב-ראש, מי שעומד בראש ועדת הכלכלה זה חבר סיעתו של חבר הכנסת
גדעון סער, ובמשך הזמן אנחנו ראינו שגם בעניין משק הגז היו דיונים ממצים,
מעמיקים, על כל אות ועל כל פסיק, והדבר לא הובא להצבעת חברי הכנסת בלי אותו
דיון מעמיק.

גדעון סער:

אבל בלי פטור. על הגז לא היה פטור מחובת הנחה.

היו"ר דוד טל:

זה היה חלק מחוק ההסדרים.

קולט אביטל:

בסדר, אבל העניין הוא כדי לאפשר לוועדה להתחיל לטפל בחוק הזה כראוי.

יולי יואל אדלשטיין:

הם ביקשו פטור בכל שלוש הקריאות.

היו"ר דוד טל:

זאת הבקשה של משרד התשתיות כרגע.

ארבל אסטרחן:

תחילת החוק ב-1 בינואר?

היו"ר דוד טל:

יש למי מהחברים עוד להוסיף? תודה רבה, אנחנו עוברים להצבעה.

מי בעד מתן פטור מחובת הנחה להצעת החוק של הממשלה, בכל הקריאות, ירים את
ידו. מי נגד? מי נמנע?

ה צ ב ע ה

בעד – רוב

נגד – 2

נמנעים – אין

בקשת הממשלה להקדמת הדיון בהצעת חוק משק החשמל (תיקון מס' 7), התשס"ח-2008,
בכל הקריאות, נתקבלה.

היו"ר דוד טל:

משרד התשתיות קיבל פטור מחובת הנחה. אני מבקש להסב את תשומת-לבו של השר - -
-

 מנחם בן-ששון:

רוויזיה.

היו"ר דוד טל:

מי אמר רוויזיה?

 מנחם בן-ששון:

רוויזיה בדקה הזאת. לימדתם אותי...

היו"ר דוד טל:

אני סברתי שרק היושב-ראש לא יכול להשתמש בכוחו כיושב-ראש הוועדה ולבקש
רוויזיה, אבל שחבר הכנסת בן-ששון, יושב-ראש ועדה נכבדה, מבקש רוויזיה - - -

ארבל אסטרחן:

אני רוצה להבהיר שלא עושים רוויזיה בשביל שלא תהיה רוויזיה – לא אם זאת
המטרה. לא צריך לעשות שימוש לרעה במכשיר הזה.

היו"ר דוד טל:

אנחנו לא בוחנים כליות ולב, גברתי היועצת המשפטית – הגם שהנושא שקוף. אנחנו
מעלים להצבעה את בקשת הרוויזיה. מי בעד הרוויזיה, ירים את ידו. מי נגד? מי
נמנע?

ה צ ב ע ה

בעד – 2

נגד – רוב

נמנעים – אין

בקשת חבר הכנסת מנחם בן-ששון לרוויזיה על החלטת ועדת הכנסת בדבר הבקשה
להקדמת הדיון בהצעת חוק משק החשמל (תיקון מס' 7), התשס"ח-2008, לא נתקבלה.

היו"ר דוד טל:

הרוויזיה לא התקבלה.

תודה רבה, הישיבה נעולה.

הישיבה ננעלה בשעה 11:00.
