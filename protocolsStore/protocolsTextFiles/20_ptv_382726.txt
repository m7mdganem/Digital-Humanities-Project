הכנסת העשרים

מושב שלישי

פרוטוקול מס' 249

מישיבת ועדת הכנסת

יום רביעי, ל' בניסן התשע"ז (26 באפריל 2017), שעה 10:35

סדר היום:

סדרי דיון מיוחדים להצעת חוק השידור הציבורי הישראלי (תיקון מס' 7),
התשע"ז-2017 בקריאה שנייה ושלישית – רביזיה

נכחו:

חברי הוועדה:

יואב קיש – היו"ר

דוד ביטן

יואב בן צור

שולי מועלם-רפאלי

מרב מיכאלי

אברהם נגוסה

חברי הכנסת:

איתן ברושי

ענת ברקו

יעל כהן-פארן

טלי פלוסקוב

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

שלומית כהן

סדרי דיון מיוחדים להצעת חוק השידור הציבורי הישראלי (תיקון מס' 7),
התשע"ז-2017 בקריאה שנייה ושלישית - רביזיה

היו"ר יואב קיש:

אני פותח את הישיבה. אני שמח שדווקא בהצבעה על הרביזיה יש לנו יותר חברים
מההצבעה על הצעת ההחלטה.

מרב מיכאלי (המחנה הציוני):

הזדרזת. היו פקקים.

היו"ר יואב קיש:

לא הזדרזתי. נתתי לכם להגיע ב-10:00.

שולי מועלם-רפאלי (הבית היהודי):

הוא נתן לך עוד דקה. הוא הכריז 10:01.

היו"ר יואב קיש:

אני פותח את הרביזיה. הרביזיה הוגשה על-ידי יואב בן צור. אני אתן לו לנמק
אותה, ואחר כך באופן יוצא מן הכלל, בגלל החשיבות - - -

יואב בן צור (ש"ס):

לא, אל תיקח לי את זה. אני אתן לה, לא אתה תיתן לה. אחר כך היא תהיה חייבת
לי.

היו"ר יואב קיש:

אתה צודק. מנמק הרביזיה יואב בן צור, בבקשה.

יואב בן צור (ש"ס):

הגשתי רביזיה, כי ידעתי שמרב לא הייתה פה. עשיתי לה את העבודה, ורציתי לתת
לה לנמק. אז הנה, בבקשה מרב, תנמקי.

היו"ר יואב קיש:

יפה מאוד. מרב, בבקשה.

מרב מיכאלי (המחנה הציוני):

לפי דעתי יש לך משקפיים חדשים.

יואב בן צור (ש"ס):

חדשות.

מרב מיכאלי (המחנה הציוני):

חדשים. תתחדש.

היו"ר יואב קיש:

מרב מתקנת ללשון זכר? מה קורה?

שולי מועלם-רפאלי (הבית היהודי):

גברתי, מה שהיה פה זה אהבת ישראל. אנחנו בימים של ספירת העומר, ורק לציין
שזה 15 יום לעומר.

מרב מיכאלי (המחנה הציוני):

תודה רבה לך, גברתי. רציתי לציין שמנהל הסיעה של הבית היהודי, יוחאי, מגדל
זקן מפאת ספירת העומר, וזה מאוד הולם אותו. אז אני חושבת שלפרוטוקול צריך
להגיד שהוא צריך לשקול את ה"לוק" הזה.

שולי מועלם-רפאלי (הבית היהודי):

זה מצולם ומוקלט.

מרב מיכאלי (המחנה הציוני):

אדוני היושב-ראש, פעמים רבות אנחנו מגישות הסתייגויות רבות ואנחנו כן
מגיעים להסכמות. אבל במקרה הזה אנחנו כאופוזיציה, למרות שמדובר בחוק שיש בו
לכאורה רק שני סעיפים, למרות שבמהות שלו הוא מונע מתאגיד לשידור לעלות
לאוויר, למרות שיש בו רק שני סעיפים מבחינה פורמאלית אנחנו עמלנו והצלחנו
להגיש מספיק הסתייגויות בשביל לאפשר לנו פיליבסטר, שלפחות ברמה תיאורטית
באמת יביא אותנו – לא צריך שמונה יממות, מספיק שתיים – כדי שהחוק ב-30
בחודש ייכנס לתוקף ותתעקר מטרת החוק למנוע את עלייתו לשידור. לכן אנחנו
כאופוזיציה לא יכולות לוותר מיוזמתנו על הניסיון לפיליבסטר הזה. אנחנו
כמובן מתנגדות לזה שהקואליציה לא נותנת לנו את זכותנו לנסות לעמוד ולדבר
שתי יממות בשביל באופן דמוקרטי להצליח לסכל את החקיקה, שהיא בעינינו
שערורייתית ובאמת פוגענית כלפי העיתונות החופשית, כלפי חופש הביטוי, כלפי
הדמוקרטיה במדינת ישראל. ולכן להלן אנחנו מתנגדות גם לסדרי הדיון.

היו"ר יואב קיש:

ראשית, זה ברור. זה לגיטימי. אבל בסופו של דבר הכנסת תפקידה לחוקק וזו
זכותה לחוקק, ואנחנו כן מתעקשים גם על זכותה על העניין הזה. פה בקואליציה
יש כוונה להעביר את החקיקה הזאת, ולכן אנחנו פועלים לפי זכותנו בתקנון לפי
סעיף 98.

ביטן, אתה רוצה להגיד משהו?

דוד ביטן (הליכוד):

הנושא הזה של הגשה מאוחרת של החוק הזה נבע מכך שהיועץ המשפטי לממשלה, בגלל
שהוגשו בג"צים, דרש – כי זה חוק פשוט, יכולנו להגיש אותו לפני שבועיים
וחצי, ואז לא היינו עומדים במצב שאנחנו צריכים פה בדיוק ברגע האחרון –
כתשובה לבג"ץ היא שהחוק הזה יוגש יחד עם החוק השני. זאת אומרת, כדי שכל
התמונה תהיה מלאה ולא רק הקריאה. במצב הזה, כיוון שהחוק השני מאוד
מסובך - -

מרב מיכאלי (המחנה הציוני):

זה לא קורה. הדרישה הזאת לא מתמלאת.

דוד ביטן (הליכוד):

- - והיו צריכים לנהל המון ישיבות לגביו, נבחר מועד שאפשר היה להגיש את
הדחייה, ואז זה הגיע למועד האחרון. גם לאור העניין הזה, היועץ המשפטי קיצר,
כי מדובר בחוק טכני בלבד, מ-21 יום לשבוע.

מרב מיכאלי (המחנה הציוני):

לשבועיים.

דוד ביטן (הליכוד):

זאת אומרת, רואים פה מצב שהקואליציה לא הלכה לאיזשהו מהלך רק בגלל שהיא
רצתה לעשות את זה, אלא זה נכפה עליה משיקולים משפטיים ואחרים. לכן במצב
הזה, לאור זה שהחוק הזה הוגש ברגע האחרון בגלל שהוגשו בג"צים, ובגלל עמדת
היועץ המשפטי לממשלה שכיבדנו אותה, ולאור העובדה שבמקרה הזה יש תאריך יעד
סופי, וגם שאנחנו נמצאים בפגרה, אני חושב שהשיקול לתת לפי סעיף 98 הוא
שיקול נכון במקרה הזה. לאור העובדה שאתם לא מתחשבים בנסיבות האלה ורוצים
בצדק מבחינתכם לעשות שימוש בזכויות שלכם. זה המצב, ולכן לא הייתה לנו
ברירה.

מרב מיכאלי (המחנה הציוני):

אדוני היושב-ראש, הכנסת בוודאי זכותה לחוקק, אבל פה לא מדובר בכנסת, מדובר
בממשלה. דבר שני, צריך להגיד שאנחנו מלכתחילה כופרות בצורך לשנות את חוק
התאגיד המקורי.

היו"ר יואב קיש:

זה נאמר. אני מעלה להצבעה את הרביזיה שהוגשה. מי בעד הרביזיה? מי נגד? מי
נמנע?

הצבעה

בעד הרביזיה – 3

נגד – 7

נמנעים – אין

הרביזיה לא נתקבלה.

היו"ר יואב קיש:

הרביזיה לא התקבלה. תודה. ניפגש ב-12:00 במליאה. הישיבה נעולה.

הישיבה ננעלה בשעה 10:45.
