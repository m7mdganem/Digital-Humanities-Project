פרוטוקולים/ועדת הכנסת/7647

ירושלים, י"ח בטבת, תשס"ד

12 בינואר, 2004

הכנסת השש-עשרה נוסח לא מתוקן

מושב שני

פרוטוקול מס' 88

מישיבת ועדת הכנסת

יום רביעי, י"ג בטבת התשס"ד (7 בינואר 2004), שעה 12:45

סדר היום: פניית יושב-ראש ועדת הכספים בדבר טענת חריגה מגדר הנושא בהצעת
חוק

המדיניות הכלכלית החדשה לשנת הכספים 2004 (תיקוני חקיקה), התשס"ד-2003

נכחו:

חברי הוועדה: רוני בר-און – היו"ר

רוחמה אברהם

יולי אדלשטיין

ישראל אייכלר

דליה איציק

אברהם בורג

דניאל בנלולו

רוני בריזון

ענבל גבריאלי

מיכאל גורלובסקי

זהבה גלאון

רשף חן

אחמד טיבי

דוד טל

שאול יהלום

אהוד יתום

דני יתום

אליעזר כהן

יצחק כהן

משה כחלון

גדעון סער

מאיר פרוש

שלום שמחון

עמרי שרון

מוזמנים: אברהם הירשזון – יו"ר ועדת הכספים

יועצת משפטית: אנה שניידר

מנהלת הוועדה: אתי בן-יוסף

קצרנית: רויטל יפרח

פניית יושב-ראש ועדת הכספים בדבר טענת חריגה מגדר הנושא בהצעת חוק המדיניות
הכלכלית לשנת הכספים 2004 (תיקוני חקיקה), התשס"ד-2003

היו"ר רוני בר-און:

אני מתכבד לפתוח את ישיבת ועדת הכנסת. חברים, אנחנו לא נתקדם כך, יש מליאה
מלאה, אנשים עומדים ומדברים כבר 3 שעות. יושב-ראש הכנסת מבקש שנעשה את זה
בזריזות ואני מבקש שיתוף פעולה שלכם. זו ישיבה מספר 88 של ועדת הכנסת,
שעניינה: בקשה לדון בחריגה מגדר הנושא ("נושא חדש") בסעיפים 74(4) ו-75(4)
בהצעת חוק המדיניות הכלכלית לשנת הכספים 2004 (תיקוני חקיקה), התשס"ד-2003.
מי ביקש נושא חדש?

יצחק כהן:

אני, בשמו של נסים דהן.

היו"ר רוני בר-און:

התקבל אצלי מכתבו של יושב-ראש ועדת הכספים, חבר הכנסת אברהם הירשזון, כהאי
לישנא:

"במהלך הדיון בסעיפים שבנדון, שנערך בוועדת הכספים, הועלת על-ידי חבר
הוועדה טענת חריגה מגדר הנושא. מכוח הסמכות לפי סעיף 120(א) לתקנון הכנסת,
אבקשך להעמיד על סדר יומה של ועדת הכנסת את הנושא האמור." אני מבקש מכאן
ולהבא, שהחבר שמעלה את הנושא הזה יצוין בפניה ואם לחבר הזה היה מספיק עניין
להעלות את זה - -

יצחק כהן:

הוא לא ידע שהוא צריך לעשות את זה.

היו"ר רוני בר-און:

אני אתיר לך, לפנים משורת הדין לטעון נושא חדש במקומו. חבר הכנסת יצחק כהן
יטען במקום נסים דהן. ישיב, יושב-ראש ועדת הכספים. נקבל חוות דעת של היועצת
המשפטית, נצביע ונתקדם הלאה. תודה רבה. בבקשה, חבר הכנסת כהן. הזמן בלתי
מוגבל.

יצחק כהן:

אדוני היושב ראש, הממשלה הביאה בחוק ההסדרים של המדינה מנגנון כמעט
אוטומטי, שלא פוגע בסמכויות שר הפנים, שבמצבים קיצוניים של רשויות מושחתות,
שלא ממלאות את תפקידן בהגדרה ושעברו את הרף התחתון בהרבה מאוד נושאים
ופרמטרים, כולל גבייה, כולל ניהול מושחת ודברים מאוד קיצוניים, שפה, באופן
אוטומטי, כמובן שיש פיטורים שנופלים בתוך החוק, שתמונה להם ועדה קרואה
על-ידי השר כמובן. פרץ משבר קואליציוני - -

מאיר פרוש:

על רקע מה?

יצחק כהן:

על רקע מה שאשרה ועדת הכספים. פרץ משבר קואליציוני שאנחנו יודעים עליו כמה
ימים, מאז אישור החוק בוועדת הכספים, מיום שישי ועד היום, כולל מה שאנחנו
שומעים מהתקשורת, שהיתה ישיבה בביתו של טומי לפיד, שניסו לדסקס את זה. בכל
אופן, הם קבעו שזה משבר ושהם יצביעו נגד התקציב. במהלך הימים האחרונים,
הגיעו להסכם עם שינוי, וטיבם של הסכמים קואליציוניים, שכשהממשלה נסחטת
על-ידי סחטנים, בסוף היא מביאה נושא שמקובל על-ידי הסחטנים. הנושא שהביאה
הממשלה על-ידי הסחטנים, שהיתה נגד העניין הזה ושכנעו אותנו להצביע נגד, כי
זה לטובת הממשלה, אז הסחטנים בסופו של דבר השיגו הסכם והניחו אותו על
שולחננו ולדעתנו זה נושא חדש, בגלל שהקריטריונים אמורים להיות בגוף החוק
והסחטנים השיגו הסכם נסחט שזה יהיה בתקנות שיפורסמו - -

דניאל בנלולו:

- - -

יצחק כהן:

גם מושחתים וגם סחטנים. מה שהונח על שולחן הוועדה, זה ללא ספק נושא חדש, גם
לדעתי. בשיחה עם פקידי האוצר, הם אמרו שזה למורת רוחם של אנשי האוצר
והממשלה. אלמלא המשבר שפרץ כתוצאה מהסחיטה של שינוי, זה לא היה מגיע
במתכונת הזאת. אין לנו ספק שזה נושא חדש. תודה רבה לכם.

היו"ר רוני בר-און:

אני רוצה להזכיר לחברי הוועדה ובמיוחד לחדשים שבה, נושא שמוכר כנושא חדש
נפסק הטיפול המשפטי בו, וצריך להחזיר אותו פעם נוספת לקריאה ראשונה. בבקשה,
אדוני יושב-ראש ועדת הכספים.

מאיר פרוש:

אדוני היושב ראש, אפשר להסביר לנו במה מדובר?

היו"ר רוני בר-און:

הנה, הוא הולך להסביר את זה. בבקשה, חבר הכנסת הירשזון.

אברהם הירשזון:

אדוני היושב ראש, אנחנו בוועדה דנו בסעיף בפרק ב' של הרשויות המקומיות
ואנחנו סברנו שזה לא נושא חדש. אחד מחברי הוועדה, חבר הכנסת דהן ביקש לטעון
טענת נושא חדש. מרגע שהוא טען טענת נושא חדש, אנחנו חייבים להביא את זה
לישיבת ועדת הכנסת לדיון. אכן כך נהגנו. אנחנו איננו טוענים טענת נושא חדש
ואשמח לשמוע את היועצים המשפטיים בנושא הזה.

היו"ר רוני בר-און:

חבר הכנסת פרוש נכנס טיפה באיחור. אפשר בקליפת אגוז לומר מה היה. חבר הכנסת
פרוש, אני מנסה לקבל את זה בשבילך. הגברת מירי פרנקל-שור, בבקשה. היועצת
המשפטית של ועדת הפנים ואיכות הסביבה.

מירי פרנקל-שור:

סעיף 143 לפקודת העיריות, לפני שתוקן קובע הוראות לעניין סמכות שר הפנים,
מתי ניתן למנות בין היתר, ועדה קרואה. באה הממשלה והכינה את הצעת החוק ועדת
הכספים, והונח על שולחן הכנסת סעיף שמתייחס לעניין סמכות שר הפנים בפקודת
העיריות. אני אומרת במאמר מוסגר, שכל פעם שאני אומרת פקודת העיריות זה
מתייחס גם בתמונת ראי למועצות המקומיות. הוא מתייחס להסדר שמתייחס ל-4
דברים: לגבי שיעור גירעון שוטף, לגבי שיעור גירעון מצטבר, לגבי שיעור גביית
תשלומי ארנונה ולגבי שיעור גביית אספקת מים. הוא אומר, שבהגיע העירייה
לשיעור מסוים חייב השר למנות ועדה קרואה. אבל, לכלל הזה נקבע באותו חוק
ובאותה הצעת חוק שהונחה על שולחן הכנסת, שני יוצאים מן הכלל. יוצא מן הכלל
אחד מדבר על סמכות שר הפנים, בשיקול דעתו, לקבוע הוראות שונות לעניין
עירייה, שלמרות שהגיע לאותם שיעורים, אין הוא חייב למנות ועדה קרואה. סעיף
נוסף שמוציא את ההוראה הזאת מן הכלל, שקובע שלגבי שנת כספים מסוימת, הוא
יכול לשנות את השיעורים הקבועים לאותה שנה.

מה ההצעה שאליה הגיעו שר האוצר ושר הפנים? 1. עניין השיעורים נשאר גם בהצעה
החדשה וגם לעומת ההצעה שהונחה על שולחן הכנסת. את שיקול הדעת שנקבע לעניין
היוצאים מן הכלל אנחנו העברנו לתקנות ושם קבענו מדרגים. היות וכל הנושא, יש
לו אחיזה גם בכחול וגם בהצעת החוק שהונחה, לדעתי אין כאן עניין של נושא
חדש.

היו"ר רוני בר-און:

חוות דעתך המשפטית היא שאין כאן נושא חדש.

אנחנו עוברים להצבעה. מצביעים רק חברים קבועים או ממלאי מקום קבועים או
ממלאי מקום שיודעים להגיד לי את מי הם מחליפים. יש פה בחדר ממלא מקום שיודע
להגיד לי איזה חבר וועדה קבוע הוא מחליף?

גדעון סער:

אהוד יתום במקום מיקי איתן.

היו"ר רוני בר-און:

זה ממלא מקום קבוע, ידוע. עמיר פרץ, ידוע. אני מבקש מאחרים לא להצביע. מי
בעד להכיר בנושא הזה נושא חדש ירים את ידו.

הצבעה

בעד – 8

נגד – 12

נקבע שזה לא נושא חדש. הישיבה נעולה. תודה רבה.

(הישיבה ננעלה בשעה 13:00)
