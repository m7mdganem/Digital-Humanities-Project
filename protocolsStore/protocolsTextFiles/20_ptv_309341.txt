הכנסת העשרים

מושב ראשון

פרוטוקול מס' 5

מישיבת ועדת הכנסת

יום שלישי, כ"ב בסיון התשע"ה (09 ביוני 2015), שעה 12:10

סדר היום:

החלטה בדבר הגדלת מספר הסגנים ליושב-ראש הכנסת, לפי סעיף 10 לחוק הכנסת,
והמלצה בדבר בחירת סגנים נוספים ליושב-ראש הכנסת.

נכחו:

חברי הוועדה:

דוד ביטן – היו"ר

ישראל אייכלר

יואב בן צור

יחיאל חיליק בר

צחי הנגבי

אברהם נגוסה

איימן עודה

רועי פולקמן

שי פירון

יואב קיש

שרון גל

נחמן שי

מוזמנים:

מזכירת הכנסת ירדנה מלר הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יעקב סימן טוב

החלטה בדבר הגדלת מספר הסגנים ליושב-ראש הכנסת, לפי סעיף 10 לחוק הכנסת,
והמלצה בדבר בחירת סגנים נוספים ליושב-ראש הכנסת.

היו"ר דוד ביטן:

אני פותח את הישיבה.

שרון גל:

טוב, אדוני היושב ראש, חברי הכנסת, אני רוצה בדקה וחצי – נעשה את זה קצר –
לנמק. אני חושב שהבנתם את הטיעונים בפעם הקודמת. אני לא רוצה לבזבז את הזמן
היקר של אף אחד כאן. אם נתייחס רגע לסוגיית הסגנים אני רוצה להציע שפשוט
הוועדה תחליט להגדיל את מספר הסגנים בעוד סגן אחד, ובמתווה הזה אנחנו נמצא
את הפתרון. אני חושב שזה הולם, זה דמוקרטי, זה חשוב.

אני רוצה להזכיר לכם שאפרופו מה שעלה כאן, סיעות קטנות: הייתה כנסת, לא
מזמן, שהייתה בה סיעה עם ארבעה חברי כנסת, רע"מ-תע"ל, וחבר הכנסת אחמד טיבי
היה סגן יושב ראש. ברור לחלוטין שסיעה שהיא אופוזיציה מימין לממשלה, שאין
לה שום ייצוג בתוך המתווה או המבנה של האופוזיציה, באופן די מכוון; אבל אני
מבין את כללי המשחק הפוליטיים, ואין לי טענות בעניין הזה. אבל אני חושב שיש
כאן, מעבר, כאמור, העניין הפוליטי, גם את העניין הענייני, הדמוקרטי. ואני
אומר לכם: אישרנו את זה קודם, חבר הכנסת צחי הנגבי ואני, כאן, לפני
שנכנסנו, בלי קשר לדיון, שהגלגל מסתובב. זה שיר ידוע.

היו"ר דוד ביטן:

זה נכון.

שרון גל:

ותאמינו לי שאף אחד כאן, בחדר הזה - - -

קריאה:

הוא מסתובב.

היו"ר דוד ביטן:

מסתובב, אבל הרבה זמן הוא כבר מסתובב לצד שלנו, אז אני לא יודע.

שרון גל:

אף אחד בחדר הזה לא היה רוצה למצוא את עצמו בסיטואציה שהוא נבחר ציבור,
שהוא חבר כנסת, ואין לו שום יכולת להשפיע: לא בנשיאות ולא בוועדות.

יואב קיש:

- - -

שרון גל:

רגע, חבר הכנסת יואב קיש. אני לא יודע מה ה-incentive שלך, כל כך זה. אני
אומר פה דברים שקשורים בדמוקרטיה, תאמין לי. ואתה מספיק אינטליגנט כדי
להבין: זה לא קשור לקואליציה-אופוזיציה. זה לא קשור לכיפופי ידיים.

יואב קיש:

אבל אתם שישה חברים - - -

שרון גל:

זה לא קשור ליחסי כוחות. הלוא לפני רגע נתתי לך דוגמה על סיעה עם ארבעה
חברים - - -

יואב קיש:

הם היו ברוטציה של שלוש סיעות. אז זה לא - - -

שרון גל:

מאה אחוז. אז בוא נעשה רוטציה. אז תוסיף.

יואב קיש:

אז אמרתי, תלך לאופוזיציה - - -

שרון גל:

אני לא אלך לאופוזיציה. אני לא אלך לאופוזיציה כי אתה מבין שאין לנו, אנחנו
לא משתפים פעולה עם השמאל.

יחיאל חיליק בר:

אז אתה גם לא רוצה לשתף פעולה וגם רוצה ליהנות מאי שיתוף הפעולה. נו, באמת.

שרון גל:

חבר הכנסת חיליק בר, אני קראתי את כל הספרים שקיבלנו כאן כשהגענו לכנסת. לא
קראתי בשום מקום שיש תקנות או חוק או משהו שמחייב אותי לשתף פעולה עם
אופוזיציה משמאל.

יחיאל חיליק בר:

גם אין לי לכאורה לשתף פעולה איתך עם שישה מנדטים - - - אנחנו רק גדולים,
לצערך, ממך פי ארבעה.

שרון גל:

תשמע, אין מקום לגבהות לב הזאת.

יחיאל חיליק בר:

רק פי ארבעה גדולים מישראל ביתנו. אתה מצטער שלא פחות.

שרון גל:

בוא, סיעת, איך זה נקרא – המחנה הציוני?

יחיאל חיליק בר:

כן.

שרון גל:

או יש שיאמרו הפוסט ציוני.

יחיאל חיליק בר:

הפוסט ציונים זה אתם - - - למדינה דו לאומית.

שרון גל:

אני לא צריך ממך לא ציונים ולא שתשתף איתי פעולה.

יחיאל חיליק בר:

אתם כשתקבלו את חבר הכנסת אחמד טיבי ראש ממשלה ואת אבו מאזן – זה הפוסט
ציונות האמיתית. רק אצלכם. רק אצלכם.

שרון גל:

זה רשום בפרוטוקול שאתה נגד חבר הכנסת אחמד טיבי. חבל, הוא לא יצביע איתך
בעניינים שעקרוניים לכם.

יחיאל חיליק בר:

שום בעיה. שום בעיה. אתה יכול לצטט אותי.

שרון גל:

כמו, למשל: לסמן מוצרים בהתנחלויות.

יחיאל חיליק בר:

הנה, חבר הכנסת איימן עודה כבר שמח. כבר שמח.

שרון גל:

אז בוא.

יחיאל חיליק בר:

לא, שרק לא יטיף לנו פה מוסר. בסדר.

שרון גל:

אני לא מטיף מוסר לאף אחד.

יחיאל חיליק בר:

הם פתאום הדמוקרטים הגדולים – חבר הכנסת שרון גל. שומר הדמוקרטיה. עשה לי
טובה. אתה מבין מה זה אופוזיציה, אתה מבין מה זה אופוזיציה-קואליציה – זה
הבסיס של הדמוקרטיה.

קריאה:

הדיון אפילו לא - - -

שרון גל:

זהו, הדיון אפילו לא בשידור. אני מדבר על עניין עקרוני. אתה מתקשה - - -

אז אני חושב שוב, אני אומר: אם סיעת רע"מ-תע"ל בכנסת עם ארבעה מנדטים היה
לה סגן יושב ראש, שזה בסדר גמור, זה לגמרי דמוקרטי ואין לי שום טענה; אני
רק אומר שאתם צריכים לחשוב רגע, אם אתם רוצים להדיר לחלוטין סיעה עם שישה
מנדטים, שהיא האופוזיציה היחידה מימין לממשלה הזאת, שאין לה שום חיבור
אידיאולוגי עם האופוזיציה. ואגב, אופוזיציה לא צריכה להיות דבר הומוגני.

יחיאל חיליק בר:

נכון. מסכים איתך.

היו"ר דוד ביטן:

זה נכון.

שרון גל:

חבר הכנסת חיליק בר.

יחיאל חיליק בר:

מסכים איתך לגמרי.

שרון גל:

זה שחלק בציבור חושב שאם הלכנו לאופוזיציה אז אנחנו חלק מהאופוזיציה ברמה
הרעיונית, התשובה היא: חד משמעית, לא. אנחנו אופוזיציה מימין לממשלה.

יחיאל חיליק בר:

חבר הכנסת שרון גל, תתפלא, אנחנו גם לא הומוגניים לגמרי עם מרץ ולא עם חבר
הכנסת איימן עודה. יש הרבה הבדלים. הכול בסדר.

שרון גל:

לא, לא יודע. בסדר. מאה אחוז.

יחיאל חיליק בר:

אבל אתה יודע מה צריך לאחד אותנו? שאנחנו - - -

שרון גל:

אז זה לא ויכוח ביני לבינך. אגב, אתה, חבר הכנסת חיליק בר, הרי אתה לא
תיפגע מזה כהוא זה אם יוחלט כאן, כמחווה של רצון דמוקרטי טוב, שיהיה עוד
סגן יושב ראש ברוטציה. אין לך שום - - -

יחיאל חיליק בר:

אז אני יכול לענות על זה?

שרון גל:

לא, אני אומר, אני רק זורק את זה לאוויר שנייה.

יחיאל חיליק בר:

אתה דווקא תתפלא.

שרון גל:

מה?

היו"ר דוד ביטן:

אתה רוצה מה – שיהיו 10?

שרון גל:

- - -

יחיאל חיליק בר:

לא, לא. אני רק רוצה להגיד לך, אדוני היושב ראש: אני לא מתנגד - - -

שרון גל:

אגב, עם היושב ראש יש לכם בכל מקרה רוב בנשיאות, כמו שצריך שיהיה
לקואליציה.

היו"ר דוד ביטן:

לפני שהוא מתחיל אני רוצה להגיד לך דבר: אנחנו, בדרך כלל, לא צריכים להתערב
במינויים של האופוזיציה. הם לא צריכים להתערב במינויים של הקואליציה. יש
איזושהי הבנה בעניין הזה בכנסת, ולדעתי בכל, גם בעיריות ובכל מקום.

אנחנו נתנו לאופוזיציה את הסגנים שמגיעים לה. אנחנו בקואליציה עשינו
רוטציות. אצלכם זה לא מסתדר. לכן, הוויכוח הוא פנימי בתוך האופוזיציה, לא
קשור אלינו.

שרון גל:

אין ויכוח. אין מושג כזה: ויכוח פנימי, אדוני היושב ראש. מה זה ויכוח
פנימי - - -?

היו"ר דוד ביטן:

עכשיו, לעניין העקרוני: יש לך פה את - - - אתה, מה שאתה אמרת. אני כבר מבין
שהאופוזיציה לא תיתן לך נציג. יש לך פה את יושב ראש - - -

שרון גל:

אני לא בטוח - - -

יחיאל חיליק בר:

לא, אני רוצה להגיד לך, אדוני היושב ראש, משפט: אנחנו לא בהכרח מתנגדים.
ההיפך, לא מתנגדים להגדלת הוועדות.

שרון גל:

יופי.

יחיאל חיליק בר:

לא מתנגדים להגדלת הסגנים.

שרון גל:

יופי. אז תצביע איתי.

יחיאל חיליק בר:

זה גם עניין של הקואליציה אבל. פה מדובר על סעיף של הגדלת סגנים, שאתה צריך
להצביע בעדו.

היו"ר דוד ביטן:

יש לך פה את יושב ראש הקואליציה. תפנה אליו. אם תשכנע את הקואליציה במה
שאתה אומר, אנחנו נתמוך בזה. אין בעיה. אם לא תשכנע אז תהיה לנו בעיה. יכול
להיות שהקואליציה תוותר - - -

יחיאל חיליק בר:

אגב, אם אתה רוצה הגדלה – בטח אל תתנגד לסעיף הזה.

היו"ר דוד ביטן:

אולי כמחווה לרצון טוב, אולי הם יצטרפו עוד מעט לקואליציה, בוא נתחיל איתם:
במקום שר חוץ ניתן להם סגן יושב ראש הכנסת ברוטציה.

שרון גל:

אנחנו לא.

היו"ר דוד ביטן:

דווקא רעיון לא רע.

שרון גל:

אמר חבר הכנסת רוברט אילטוב שקיבלנו הצעות - - - מזה. אני יודע שקשה להתרגל
בבית הזה לסיעה שבאמת דבקה בעקרונות שלה. זה לא מסחרה, זה עניין עקרוני.

היו"ר דוד ביטן:

אין בעיה. אז אני סיימתי, רוצה להעלות את זה להצבעה. מי בעד הרביזיה? מי
נגד?

הצבעה

בעד הרביזיה – 1

נגד – רוב

נמנעים – אין

הרביזיה לא נתקבלה.

היו"ר דוד ביטן:

אני גם עשיתי רביזיה על ההחלטה של השמות. אז מי בעד - - -

שרון גל:

לא, אתה צריך לנמק אותה אבל.

היו"ר דוד ביטן:

אני לא מנמק. אני לא חייב לנמק. איפה זה כתוב?

קריאות:

- - -

יחיאל חיליק בר:

רגע, מה מצביעים על הרביזיה שלך?

שרון גל:

לא, לדעתי - - -

היו"ר דוד ביטן:

לא, אני העליתי. אמרתי, כדי שהם לא יגישו עוד רביזיה.

שרון גל:

רגע, רגע - - -

אתי בן יוסף:

רק על - - -

שרון גל:

הוא לא חייב לנמק אותה? לא יכול להסביר למה?

היו"ר דוד ביטן:

לא, אני לא מנמק. למה אני מנמק?

ארבל אסטרחן:

הוא לא חייב. - - - הזכות להסביר - - -

היו"ר דוד ביטן:

הם שכנעו אותי שהם מתאימים. מה אני אגיד לך.

עכשיו, מי בעד הצעת הרביזיה שלי? אין. אף אחד לא בעד. מי נגד?

הצבעה

בעד הרביזיה – אין

נגד – רוב

נמנעים – אין

הרביזיה לא נתקבלה.

הישיבה ננעלה בשעה 12:18.
