הכנסת העשרים

מושב ראשון

פרוטוקול מס' 14

מישיבת ועדת הכנסת

יום רביעי, ז' בתמוז התשע"ה (24 ביוני 2015), שעה 17:20

סדר היום:

הצעה להקמת ועדות לעניין מסויים, לפי סעיף 108 לתקנון הכנסת

נכחו:

חברי הוועדה:

דוד ביטן – היו"ר

ישראל אייכלר

יואב בן צור

אחמד טיבי

מרב מיכאלי

מירב בן ארי

תמר זנדברג

אורלי לוי אבקסיס

יפעת שאשא ביטון

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדס צנוירט

הצעה להקמת ועדות לעניין מסויים, לפי סעיף 108 לתקנון הכנסת

היו"ר דוד ביטן:

שלום רב, אני מתכבד לפתוח את הישיבה.

חברים, הגענו להסכמה כלשהי לגבי הרכב הוועדות. ישראל ביתנו פתאום- - -

אורלי לוי אבקסיס:

לא פתאום.

היו"ר דוד ביטן:

קפצו בשנייה האחרונה על היושב-ראש. אבל אני רק רוצה לומר שדיברתי עם
אילטוב, והוא לא טען שום טענה בעניין, שתדעי. כל מה שהוא ביקש זה עוד נציג
בוועדת הגיל הרך.

אורלי לוי אבקסיס:

אין הוועדה לגיל הרך; יש ועדה לזכויות הילד. זה עד גיל 18, אגב. ילדים
במדינת ישראל זה עד גיל 18.

אדוני היושב-ראש, אני רוצה להסב את תשומת לבך, עדיין, גם בוועדות הלא
סטטוטוריות יש לנו תת-ייצוג. בנושאים, למשל, של הוועדה של המלחמה בנגע
הסמים, זו ועדה שלא רק שביקשנו; אנחנו חושבים שיש לנו הרבה מה לתרום שם. יש
פתרון נורא פשוט – להגדיל את מספר החברים, ואז אתה יכול להוסיף אחד
לקואליציה ואחד לאופוזיציה. לא ייתכן שמפלגות שקטנות מאתנו מקבלות ייצוג
גדול מאתנו.

מרב מיכאלי:

אין מפלגות קטנות מכם.

אורלי לוי אבקסיס:

יש – מרצ, גברתי, אלא אם כן סיפחתם אותם למחנה הציוני, או לרשימה המשותפת.

היו"ר דוד ביטן:

אגב, מרצ קיבלה רק נציג אחת משלוש הוועדות האלה, ואתם שניים. אני לא יודע
על מה את מדברת.

אורלי לוי אבקסיס:

אדוני היושב-ראש, אלה הוועדות הלא סטטוטוריות. בוועדות הסטטוטוריות עדיין
אנחנו תת-ייצוג.

היו"ר דוד ביטן:

בואי נעזוב רגע את נגע הסמים. בואי קודם נדבר על מה שהוסכם, ואז על מה שלא
הוסכם.

הוועדה הראשונה – לפניות הציבור. הוועדה תהיה בת תשעה חברים, כדלקמן:
הליכוד: שני נציגים - חבר הכנסת אליעזר מוזס, ונציג נוסף, שהליכוד ייתן
בעתיד. המחנה הציוני: שני נציגים.

יואב בן צור:

גם אתם לא, אני רואה.

היו"ר דוד ביטן:

אין לנו מי. ניתן את זה, כנראה, למישהו, אבל בינתיים זה רשום על הליכוד. זה
לא משנה. נתנו גם לאגודה את הנציג. אין בעיה. לחברים שלנו אין עניין ואין
יכולת. יש יותר מדי ועדות.

המחנה הציוני: שני נציגים. הרשימה המשותפת: נציג אחד – חבר הכנסת אוסאמה
סעדי. כולנו: נציג אחד – חבר הכנסת רועי פולקמן. יש עתיד: נציג אחד. ישראל
ביתנו: נציג אחד. יהדות התורה: נציג אחד – חבר הכנסת ישראל אייכלר. יש
הסכמה?

מי בעד?

הצבעה

בעד ההצעה – פה אחד

ההצעה אושרה.

היו"ר דוד ביטן:

זכויות הילד. הוועדה תהיה בת תשעה חברים, כדלקמן: הליכוד: שני נציגים – חבר
הכנסת יואב קיש ואורי מקלב. המחנה הציוני: נציג אחד. אם יש לכם שמות, תביאו
לנו עכשיו, כי אני הולך לקרוא את זה במליאה. הרשימה המשותפת: נציג אחד –
חבר הכנסת יוסף ג'בארין. יש עתיד: נציגה אחת - חברת הכנסת קארין אלהרר.
כולנו: נציגה אחת – חברת הכנסת יפעת שאשא ביטון. הבית היהודי: נציג אחד –
חבר הכנסת מוטי יוגב. ש"ס: נציג אחד – חבר הכנסת יעקב מרגי, וישראל ביתנו:
נציג אחד - אורלי לוי.

ישראל אייכלר:

הגברת סופה לנדבר ביקשה.

אורלי לוי אבקסיס:

בפניות הציבור אנחנו ממנים את סופה לנדבר.

היו"ר דוד ביטן:

אז תוסיפו אותה. בפניות הציבור – אני חוזר, כי כבר היתה הצבעה – זה אייכלר.
הצבענו על זה, לא צריך הצבעה – רק אני אומר. זכויות הילד – הצבענו על יפעת
היושב-ראש.

הוועדה לזכויות הילד. מי בעד?

הצבעה

בעד ההצעה – פה אחד

ההצעה אושרה.

היו"ר דוד ביטן:

פה אחד.

הוועדה לנגע הסמים והאלכוהול. בבקשה.

אורלי לוי אבקסיס:

אדוני היושב-ראש, גם ביחס למספר המנדטים, גם ביחס לוועדות משנה שמקבלות
ועדות לא סטטוטוריות שמקבלות נציגות, ואנחנו מגלים שהיא הוועדה היחידה אולי
באופוזיציה שלא מקבלת אפילו לא יושב-ראש בוועדת משנה, אנחנו מוחים על כך,
ואנחנו מבקשים לתקן. לכן אנחנו, בכל הקשור לוועדה המיוחדת במאבק בנגע הסמים
והאלכוהול, לחכות עד שנגיע להסדרים נוספים או למשא ומתן, לפחות למצות- - -

היו"ר דוד ביטן:

אני הצלחתי לארגן את האופוזיציה, כדי שנגיע להסכם על ההרכב.

אורלי לוי אבקסיס:

אדוני היושב-ראש יכול להעלות את מספר החברים, כך שיישמר היתרון היחסי של
הקואליציה, ועדיין יש לנו ויכוח לגבי היושב-ראש. לא ייתכן שמפלגה קטנה
מאתנו- - -

היו"ר דוד ביטן:

הבעיה היא רק חבר?

אורלי לוי אבקסיס:

חבר, ואנחנו רוצים לדון על היושב-ראש- - -

היו"ר דוד ביטן:

היושב ראש זה מרצ, חברת הכנסת שיושבת לידך.

אורלי לוי אבקסיס:

שוב אנחנו רוצים להעיר ולמחות, ואנחנו רואים בך יושב-ראש ועדת הכנסת, כמי
שאמור לייצג פה את מכלול האינטרסים של שקיפות ושל עבודה הוגנת.

היו"ר דוד ביטן:

אנחנו חודשים ימים מתעסקים בזה חודש ימים.

אורלי לוי אבקסיס:

אני מבקשת מאדוני היושב-ראש לא רק להוסיף נציג, אלא לשקול מחדש את העניין
של יושב-ראש- - -

היו"ר דוד ביטן:

אני לא יכול. זה השם שקיבלתי מכל סיעות האופוזיציה.

אורלי לוי אבקסיס:

אני נורא מצטערת. אני מבקשת שוב לשקול את הדברים. אנחנו רוצים למצות את
עניין המשא ומתן בעניין הזה. לא ייתכן שלכל מפלגות האופוזיציה, גם קטנות
מאתנו- - -

היו"ר דוד ביטן:

כולם הציעו את חברת הכנסת זנדברג, אז עם מי לנהל משא ומתן? הם 53, ואתם 6.

אחמד טיבי:

אדוני, יש עוד מעט ארוחה שוברת צום. נא להתחשב בזה. אני רוצה להאיץ את
הדיון.

אני רוצה לומר את עמדתי בקשר ליושב-ראש הוועדה. הוסכם באופוזיציה – אמנם לא
פה אחד, כי האופוזיציה, יש בה חריגים- - -

אורלי לוי אבקסיס:

הוסכם לחסל מפלגה שלמה, וזה משרת את האינטרסים שלכם, של המפלגה המשותפת.
לכן אינך יכול לייצג את האופוזיציה או את עמדתנו בנושא הזה.

אחמד טיבי:

זו עמדה של המחנה הציוני.

אורלי לוי אבקסיס:

לא. אדוני היושב-ראש, אני מבקשת לתת לנו את היכולת ואת ההזדמנות למצות- - -

היו"ר דוד ביטן:

אבל חודש אנחנו מתעסקים עם זה. חודש. זאת האמת. ועכשיו בשנייה האחרונה- - -

אורלי לוי אבקסיס:

זה לא בשנייה האחרונה. הבטיחו לנו רוטציה בוועדה הזאת. היינו אמורים לקבל
את הרוטציה הראשונה בהתאם לגודל המפלגה.

אחמד טיבי:

אין לנו בעיה שיתוסף ח"כ- - -

היו"ר דוד ביטן:

אוסיף ל-11 את הוועדה הזאת.

אחמד טיבי:

מה עוד שהמועמדת לנהל את הוועדה היא חברת כנסת מנוסה, ראויה- - -

אורלי לוי אבקסיס:

מנוסה תרתי משמע.

היו"ר דוד ביטן:

יכול להיות שחברת הכנסת לוי היתה צריכה להיות.

אחמד טיבי:

אני הייתי תומך בחברת הכנסת אורלי לוי אבקסיס לוועדת העבודה והרווחה, אבל
גם שם יש מועמד מצוין.

היו"ר דוד ביטן:

אני מציע כך- - -

אורלי לוי אבקסיס:

אדוני היושב-ראש, ברגע שאתה מגדיל את המספר, זה פותח לנו את האפשרות עדיין
לנהל דין ודברים יחד- - -

היו"ר דוד ביטן:

מה זה קשור, המספר?

אחמד טיבי:

אז אני מבקש להשאיר את זה סגור, לא להוסיף.

היו"ר דוד ביטן:

נעשה כך: נאשר את זה, 11 עם היושב-ראש. היושב-ראש יהיה לשנתיים בלבד. אמנם
במליאה לא אומר את זה, אבל בפרוטוקול הוועדה – היושב-ראש יהיה רק לשנתיים.
חצי קדנציה. הרי את לא יודעת מתי יהיו בחירות. לא יותר משנתיים.

תמר זנדברג:

יותר משנתיים. ארבע שנים ושבעה חודשים.

היו"ר דוד ביטן:

חצי קדנציה. זה בדיוק חודש. נעלה את זה ל-11 חברים. אחד יהיה נציג של ישראל
ביתנו. יש לכם שם?

אורלי לוי אבקסיס:

נעביר את השם.

היו"ר דוד ביטן:

ואחד יהיה נציג נוסף לליכוד, כאשר אנחנו נסתדר עם הקואליציה.

לגבי היושב-ראש, הוא יהיה מחצית קדנציה, חמד עמאר, ויש לכם זמן. תמיד אפשר
להחליף יושבת-ראש. אתם תנהלו משא ומתן. אם תגיעו להסכמה אחרת, אנחנו פה -
תביאו את זה לפה.

מי בעד?

הצבעה

בעד ההצעה – פה אחד

ההצעה אושרה.

היו"ר דוד ביטן:

היושבת-ראש היא תמר זנדברג, לשנתיים.

תודה רבה, הישיבה נעולה.

הישיבה ננעלה בשעה 17:35.
