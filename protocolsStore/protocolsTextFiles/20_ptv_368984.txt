הכנסת העשרים

מושב שלישי

פרוטוקול מס' 213

מישיבת ועדת הכנסת

יום שני, ג' בשבט התשע"ז (30 בינואר 2017), שעה 21:15

סדר היום:

קביעת סדרי הדיון בהצעת חוק להסדרת ההתיישבות ביהודה והשומרון, התשע"ז-2016
(כ/672) בקריאה השניה והשלישית, בהתאם לסעיף 98 לתקנון הכנסת.

נכחו:

חברי הוועדה:

יואב קיש – היו"ר

עבדאללה אבו מערוף

שולי מועלם-רפאלי

אברהם נגוסה

חברי הכנסת:

מיכל בירן

מיכאל מלכיאלי

אוסאמה סעדי

עודד פורר

מנהל/ת הוועדה:

אתי בן יוסף

רישום פרלמנטרי:

לאה קיקיון

קביעת סדרי הדיון בהצעת חוק להסדרת ההתיישבות ביהודה והשומרון, התשע"ז-2016
(כ/672) בקריאה השניה והשלישית, בהתאם לסעיף 98 לתקנון הכנסת.

היו"ר יואב קיש:

שלום לכולם, אני מתכבד לפתוח את הדיון.

אוסאמה סעדי (הרשימה המשותפת):

אדוני היושב-ראש, חברי חברי הכנסת. אני חושב שההצעה שנתקבלה בוועדת הכנסת
היא באמת הצעה שמעידה על כל ההליך של חוק ההסדרה מתחילתו ועד סופו. אם עד
עכשיו עסקינן בפן המהותי של החוק הזה שנאמר עליו רבות, גם על ידי היועץ
המשפטי לממשלה, גם על ידי היועצים המשפטיים בכנסת, הפעם אנחנו מדברים על
הפן הפרוצדוראלי, הפן ההליכי, ואתם פה שוברים את כל המוסכמות ועוברים את כל
הקווים האדומים. ההצעה הזו היא הצעה שהיא לעג לרש, שלמעשה מרוקנת את כל
המהות של ההתנגדויות ושל ההסתייגויות לטמיון ועושה מהעניין הזה של עבודת
האופוזיציה עבודת פלסתר, ואני מוחה בכל תוקף על עמדתו של הייעוץ המשפטי של
הכנסת שמפרש את סעיף 98 לתקנון בצורה הזו.

מה זה במקטעים, לא ברציפות, ההצבעה כבר ביום שני אחרי סוף שבוע, תבואו,
תדברו לקירות, כל אחד ידבר על מה שהוא רוצה, שיתבשל בתוך המיץ של עצמו רבע
שעה, עשרים דקות, חצי שעה? אנחנו רוצים לשכנע אולי את חברי הכנסת, אולי גם
להסביר לציבור הרחב. אתם צוחקים עלינו, שנבוא בשעה 1 לפנות בוקר, 2 לפנות
בוקר, 4 לפנות בוקר – במקטעים, ב-5 לפנות בוקר. אתם תלכו להנאתכם, תשנו,
ואני צריך לבוא ב-8 או 9 בבוקר ולחזור לעבוד - - -

היו"ר יואב קיש:

ב-9 בבוקר? מה רע?

אוסאמה סעדי (הרשימה המשותפת):

אבל זה שיעבוד ב-4, ב-5 הוא צריך לבוא לכנסת ב-11 בבוקר לעשות את עבודתו
ולמלא את תפקידו בוועדות. זה באמת לעג לרש כל הסיפור הזה. אני אומר לכם:
אנחנו לא נשלים עם המצב הזה, ואנחנו כבר חושבים איך לפעול נגד החלטה
דרקונית, בלתי סבירה בעליל, בלתי מדתית בעליל, לא מאוזנת, ואנחנו אומרים
לכם שתהיינה השלכות. כבר אנחנו חושבים איך להתמודד עם העניין הזה, וכל
סיעות האופוזיציה, אנחנו נפעל נגד החלטה כזו.

היו"ר יואב קיש:

אני רק רוצה לציין שנעשו כל המאמצים להגיע להסכמות, באמת – מעל ומעבר, ואני
חושב שבעניין הזה הקואליציה הלכה אפילו יותר ממה שהיה אפשר לצפות.

אני מעלה להצבעה את נושא הרביזיה. מי שבעד הרביזיה זה אומר שהוא רוצה לפתוח
את ההחלטה. מי שנגד – דוחה את הרביזיה. מי בעד הרביזיה? ירים את ידו.

הצבעה

בעד הרביזיה – 3

נגד – 5

נמנעים – אין

הרביזיה לא נתקבלה.

היו"ר יואב קיש:

הרביזיה נדחתה. תודה לכם, הישיבה נעולה.

הישיבה ננעלה בשעה 21:20.
