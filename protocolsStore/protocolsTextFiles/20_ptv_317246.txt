הכנסת העשרים

מושב שני

פרוטוקול מס' 75

מישיבת ועדת הכנסת

יום שלישי, י"ט בכסלו התשע"ו (01 בדצמבר 2015), שעה 11:30

סדר היום:

1. ערעורים על החלטת נשיאות הכנסת שלא לאשר דחיפות הצעות לסדר היום

2. פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
מעמדן של ההסתדרות הציונית העולמית ושל הסוכנות היהודית לארץ-ישראל (תיקון
מס' 2) (מעמד החטיבה להתיישבות), התשע"ו-2015.

נכחו:

חברי הוועדה:

דוד ביטן – היו"ר

יואב בן צור

אברהם נגוסה

רועי פולקמן

יואב קיש

אלעזר שטרן

חברי הכנסת:

בני בגין

ענת ברקו

באסל גאטס

משה גפני

יעל גרמן

דב חנין

מנואל טרכטנברג

מיקי רוזנטל

ניסן סלומינסקי – יו"ר ועדת החוקה, חוק ומשפט

קסניה סבטלוטבה

בצלאל סמוטריץ

אוסאמה סעדי

נורית קורן

מיכל רוזין

מוזמנים:

  ------------------------------------------------------------------------
  אודי אדירי          –     משרד האוצר
  ------------------- ----- ----------------------------------------------
  רחלי אדרי           –     יועמ"ש התנועה לחופש המידע

  ------------------------------------------------------------------------

ייעוץ משפטי:

ארבל אסטרחן

אלעזר שטרן

מנהלת הוועדה:

אתי בן יוסף

רישום פרלמנטרי:

לאה קיקיון

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

שלום לכולם, אני מתכבד לפתוח את הדיון.

ניסן סלומינסקי (יו"ר ועדת החוקה, חוק ומשפט):

אני מבקש לא להעלות את זה לדיון.

קריאות:

- - -

מיקי רוזנטל (המחנה הציוני):

הבקשה היא שלי, ואני רוצה שזה יוצבע, מה זאת אומרת?

היו"ר דוד ביטן:

קודם כל, אני קובע אם יהיה דיון או לא, או שתהיה הצבעה או לא.

דב חנין (הרשימה המשותפת):

אבל אתה הזמנת אותנו. באמצע דיון מהיר.

יעל גרמן (יש עתיד):

הזמנתם אותנו ל-11 וחצי.

מיקי רוזנטל (המחנה הציוני):

זה מה שאמרתי.

דב חנין (הרשימה המשותפת):

שוברים את כל סדרי העבודה בכנסת, עושים פה מחטף.

מיכל רוזין (מרצ):

אפשר להבין למה נדחה? אולי שיבהירו לנו.

היו"ר דוד ביטן:

טוב, רבותי, אני מתחיל עם ערעור נשיאות הכנסת - - -

מיכל רוזין (מרצ):

רגע, אולי תסביר - - -

היו"ר דוד ביטן:

יש נושא קודם.

מיכל רוזין (מרצ):

הבנתי, אבל אתה יכול להגיד על הנושא הבא, כדי שאנשים יידעו אם להישאר פה,
או ללכת?

היו"ר דוד ביטן:

פעם בכמה ישיבות יש עניין שתהיי פה, אז זהו, מה הבעיה? תיכף.

מיכל רוזין (מרצ):

אבל עומד חבר כנסת סלומינסקי ואומר שלא יהיה דיון. אז בוא נבין.

היו"ר דוד ביטן:

חבר הכנסת סלומינסקי לא קובע אם יהיה דיון או לא. אצלו בוועדה הוא קובע,
וגם שם - - -

יעל גרמן (יש עתיד):

לכן אנחנו שואלים אותך אם יהיה דיון.

היו"ר דוד ביטן:

אני תיכף אדע, אני עוד לא יודע, עוד לא החלטתי.

יעל גרמן (יש עתיד):

הוזמנו ל - - -

קריאות:

- - -

היו"ר דוד ביטן:

אני לא יודע, חבר'ה, לא נכנסתי לזה, באתי ישר. אני עכשיו מתחיל את הדיון,
ואני אסתכל על זה.

באסל גטאס (הרשימה המשותפת):

הוא בא עם מצב רוח קרבי.

היו"ר דוד ביטן:

מי הגיש את הערעור?

באסל גטאס (הרשימה המשותפת):

אני הגשתי עם מיכל.

היו"ר דוד ביטן:

פעמיים אישרתי לך את הערעור, אתה יודע את זה. פעם אחת אישרתי וחטפתי מראש
הממשלה, אבל אישרתי. אבל כל פעם אתה מגיש ערעור?

באסל גטאס (הרשימה המשותפת):

אל"ף, בוא נסכים אם המשחק מכור מראש, וכל פעם הקואליציה מצביעה בלי שיקול
דעת, אז על מה כל העבודה הפרלמנטרית? אנחנו מגישים, הגשנו, חברי כנסת
מהקואליציה ומהאופוזיציה, בנושא - - -

נורית קורן (הליכוד):

דוד, תהיה מרוכז רגע.

באסל גטאס (הרשימה המשותפת):

שוב אני אומר: אם המשחק מכור מראש, וברור ש- - -

היו"ר דוד ביטן:

לא, אתה יודע שלא. בנושא הזה של ערעורים הוא לא מכור מראש.

באסל גטאס (הרשימה המשותפת):

לכן, בדיוק. ההצעה הוגשה, הצטרפו חברי כנסת מהקואליציה, ומהאופוזיציה.

היו"ר דוד ביטן:

על מה ההצעה לסדר?

באסל גטאס (הרשימה המשותפת):

הצעה דחופה על המצב המדיני. ביקור קרי באזור.

היו"ר דוד ביטן:

מה דחוף פה? הוא בא 20 פעם בשבוע. זה לא דחוף. כל פעם שהוא יבוא נאשר הצעה
לסדר?

באסל גטאס (הרשימה המשותפת):

אם זה לא דחוף, אם העניין המדיני לא דחוף, כשאתה בא ואומר כל יום בכנסת,
ומנגח, אפילו, שיש מצב שבו אנשים נהרגים כל יום, מצב מתוח - -

היו"ר דוד ביטן:

זה לא מדיני, זה ביטחוני.

באסל גטאס (הרשימה המשותפת):

- - ובא מזכיר המדינה של ארצות הברית לארץ, וזה לא מביא את הכנסת לדיון
מדיני, שבועות רצופים, אין. הכנסת לא דנה בעניין המדיני. שבועיים רצוף כל
ההצעות נדחות.

אז אני מבין שיש - - - , נורית, סגנית היושב ראש, גם הצטרפה, סמוטריץ' ואני
- - -

היו"ר דוד ביטן:

אני רוצה להבהיר את המדיניות שלנו לעניין הערעורים האלה. קודם כל, הוועדה
היא ועדה מעין שיפוטית בעניין הזה, כי היא ערכאת ערעור להחלטת הנשיאות,
והנשיאות כוללת את כל הסיעות, כולל את הסיעה שלך. אולי הוא לא היה בדיון
הפעם, אני לא יודע - - -

נורית קורן (הליכוד):

הוא לא היה, הוא לא היה.

היו"ר דוד ביטן:

אז זה חמש הצעות שהן מעבר לדיונים של הסיעות עצמן. אז קודם כול יש שתי
שאלות שאנחנו צריכים לשאול: למה אתה לא יכול, ורוזין, וכולם, לעשות שימוש
במכסה של הסיעה? דבר שני, מה הדחיפות של ההצעה, אתם יודעים מה? ודבר שלישי,
שאני מסתכל – זה מה ההצעות שכן אושרו.

מיכל רוזין (מרצ):

בדיוק. בוא נדבר על ההצעות שכן אושרו.

היו"ר דוד ביטן:

אז קודם כל, לפני שאני אגיד את דעתי, נשמע את דעת הנשיאות.

באסל גטאס (הרשימה המשותפת):

אולי מיכל גם תיתן - - -

היו"ר דוד ביטן:

הגשת ערעור?

מיכל רוזין (מרצ):

לא. אבל הייתי חלק מההצעה לסדר. למה אני לא יכולה לדבר?

היו"ר דוד ביטן:

זו לא תכנית "כבקשתך" פה. יש את המערער ויש את התשובה של הנשיאות. בבקשה.

מיכל רוזין (מרצ):

אבל אחר כך אוכל להעיר הערה, בבקשה?

היו"ר דוד ביטן:

אולי כן. זה לא דיון כללי. אני אתן לך, אולי. רק בגלל שזה את.

באסל גטאס (הרשימה המשותפת):

שאלת על הדחיפות. חלק מההצעה מתייחס גם לבקשת נתניהו מהקהילה הבינלאומית
להכיר בבנייה בהתנחלויות, בגושי ההתנחלויות, כתנאי ל - - - אבל זה משהו שיש
בו פן של דחוף.

היו"ר דוד ביטן:

- - - אם זה היה דחוף - - -

באסל גטאס (הרשימה המשותפת):

אז שום דבר לא דחוף.

היו"ר דוד ביטן:

מה, יפסיקו את ההתנחלויות? מה, יפנו אותן?

באסל גטאס (הרשימה המשותפת):

אתה יודע מה? בוא נראה מה דחוף יותר, שאושר.

נורית קורן (הליכוד):

הנשיאות יושבת ומחליטה מה הנושאים שיעלו על סדר היום במליאה. והוחלט הפעם
הזאת לקחת כמה נושאים שהיו חשובים והם פשוט יותר רלבנטיים לשבוע הזה, ולכן
זה מה שהוחלט. נכון, אני רשומה גם בהצעת הסדר הזאת, אני הייתי בדעת מיעוט.
ביקשתי לקחת בחשבון את ההצעה, אבל אתה יודע דמוקרטיה, ככה זה מוחלט.

באסל גטאס (הרשימה המשותפת):

מה ההצעות שאושרו?

היו"ר דוד ביטן:

דוח ה-OECD על הישגים נמוכים של תלמידים בישראל - לדעתי לא דחוף, אפשר תמיד
לדון בזה גם עוד חודש.

נורית קורן (הליכוד):

אבל בהקשר הזה, שזה רלבנטי לעכשיו. כשהנשיאות שוקלת דברים היא שוקלת גם שהם
יידונו במליאה כי יש להם רלבנטיות לאותו שבוע. אחר כך הם כבר לא כל כך
רלבנטיים.

מיכל רוזין (מרצ):

משפט המפתח, רלבנטיות.

קריאות:

- - -

היו"ר דוד ביטן:

נושא שני - מוכנות ישראל לוועידת האקלים בפריז. זה די דחוף.

מיכל רוזין (מרצ):

רלבנטי להשבוע.

היו"ר דוד ביטן:

שלישי – הכרזת ההסתדרות על סכסוך עבודה במגזר הציבורי, זה גם כן דחוף, אין
שאלה.

קשיים ברפורמה בשירות הציבורי – זה ככה-ככה, הייתי אומר.

נורית קורן (הליכוד):

אתה יודע למה? ההסבר של הנשיאות - החלטת ממשלה עכשיו הולכת להפסיק את
הרפורמה, ולכן חשוב עכשיו כן לדון בזה, כדי שהממשלה לא תפסיק את הרפורמה.
זה עולה על סדר היום של הממשלה.

היו"ר דוד ביטן:

אז זו תשובה נכונה.

באסל גטאס (הרשימה המשותפת):

אבל יש משהו מדיני דחוף?

היו"ר דוד ביטן:

המלצתו המתגבשת של מנכ"ל משרד ראש הממשלה להשאיר את הטיפול בצער בעלי חיים
בידי משרד החקלאות ולא בידי המשרד להגנת הסביבה. יש דחיפות? אני אגיד לך
במה – בעצם העובדה שעכשיו הוא מגבש את ההחלטה, הוא צריך לשמוע את הכנסת. אז
בוא נגיד שהדבר היחידי שהוא לא דחוף זה דוח ה- OECD.

באסל גטאס (הרשימה המשותפת):

- - - שום דבר מדיני.

היו"ר דוד ביטן:

זה לא שייך. לא חייבים כל שבוע שיהיה מדיני. אם הייתם רוצים באמת דיון
אמיתי, לגופו של עניין, בלי קואליציה-אופוזיציה, אתם ראיתם ש-4 מתוך ההצעות
הדחופות, הן יותר דחופות מההצעה שלך. נתחיל מזה. עכשיו יש לנו את ה-OECD
ואותך. קרי מגיע - - - עכשיו הוא לא מגיע, כי הוא לא אוהב את ראש הממשלה כל
כך, הם לא מסתדרים.

דב חנין (הרשימה המשותפת):

הזדמנות אחרונה היתה לדון בזה, כי הוא לא יגיע יותר.

היו"ר דוד ביטן:

אבל הוא מגיע כל הזמן, - - - דן על הנושאים. אז מה, כל פעם שהוא יטוס לפה
ניתן הצעה לסדר? נראה לך?

מיכל רוזין (מרצ):

אני רוצה את רשות הדיבור שהובטחה לי.

היו"ר דוד ביטן:

את יודעת שאני לא חייב לתת לך.

מיכל רוזין (מרצ):

אתה לא חייב לתת לי, אבל אני חושבת שזה נושא ראוי.

באסל גטאס (הרשימה המשותפת):

מה אתה מדבר, על מי? הוא תייר? תגיד לי, הוא תייר?

היו"ר דוד ביטן:

הוא כמו תייר, הוא מסתובב. ראית תוצאות? התוצאה היחידה שהוא עשה זה ההסכם
עם איראן.

באסל גטאס (הרשימה המשותפת):

זו גם טענה לדיון. אולי נמנע ממנו לבוא לבקר בארץ?

מיכל רוזין (מרצ):

אני רוצה להגיד שלוש טענות חשובות בהקשר הזה, כי באמת, הערעור הזה בא אחרי
תסכול מזה זמן. אני בכנסת הרבה לפני שהייתי חברת כנסת. למעלה מ-20 שנה אני
פה, ואני עבדתי עם חברי כנסת ועם שרים. לא היה שבוע בכנסת, אני אומרת לך את
זה, ואפשר לבדוק את זה, בעבר – לא היה, כמעט ולא היה שבוע בכנסת, ואולי
הוותיקים פה יעמידו אותי על טעותי או על צדקתי. לא היה שלא היה דיון שהיה
דיון מדיני, בוודאי כאשר - - -

היו"ר דוד ביטן:

מה עם המכסות של הסיעות?

מיכל רוזין (מרצ):

תן לי בבקשה לטעון שלוש טענות קצרות, ברורות, ענייניות. לא היה שלא היה
במליאת הכנסת, מכיוון כפי שאתה גם יודע, בוועדות הכנסת שיכולות, כל אחת
מהן, לדון בדיונים דחופים בנושאים האלה שכבר קראת, שכן אושרו, לא היא
במליאת הכנסת שזה המקום המרכזי בו מתקיימים דיונים מדיניים, חוץ מאשר
בוועדת החוץ והביטחון, ששם כמעט ואין דיונים מדיניים, אבל זו ועדה סגורה
שרוב חברי הכנסת אינם יכולים להיות שותפים לדיונים בה. לכן, כמעט ולא היה
שבוע במהלך השנים שלא היה דיון מדיני במליאת הכנסת. בוודאי, חבר הכנסת
ביטן, אני ממש רוצה את הקשב שלך, אני לא מדברת רק לשם הדיבור. אני סומכת על
שיקול הדעת שלך ואני חושבת שאתה יכול גם לשקול לפעמים שיקולים שהם לא רק
אופוזיציה-קואליציה, על מנת להבין - - -

היו"ר דוד ביטן:

בסדר. עשיתי את זה כמה פעמים.

מיכל רוזין (מרצ):

דרך אגב, גם הצטרף להצעה הזו חבר הכנסת סמוטריץ, מהצד השני. זה לא עניין של
ימין-שמאל.

נורית קורן (הליכוד):

גם אני בהצעה הזו.

באסל גטאס (הרשימה המשותפת):

אבל את לא נחשבת בצד השני.

מיכל רוזין (מרצ):

אני מבקשת להגיד שלוש טענות. למה? כי הייאוש פשה בקרבנו. זו הסיבה, חבר
הכנסת ביטן, ואני אסביר. מכיוון ששבוע אחרי שבוע, חבר כנסת זה או אחר מגיש
הצעה לסדר, מדינית, ושבוע אחר שבוע ההצעה הזו נדחית. מזה ארבעה שבועות לא
היה דיון מדיני במליאת הכנסת. יתרה מכך, אני אומרת שוב. כאשר מגיע לפה קרי,
והוא לא מגיע כל שבוע, אני אשמח שתגיד לי מתי בפעם האחרונה הוא היה -
ובוודאי כאשר כל הכותרות בעיתונים מדברים על דיבורים מדיניים לפה ולשם – זה
לא משנה אם אנחנו בעד או נגד – מן הראוי להעלות את העניין במליאת הכנסת.
העובדה שארבעה שבועות דוחה דיונים כאלה - -

היו"ר דוד ביטן:

את יודעת שהדיונים האלה ביום רביעי בלילה, אף אחד לא מקשיב להם.

מיכל רוזין (מרצ):

- - ומצד שני אתה מסתכל רק על השבוע הזה, אני מציעה לך להסתכל אחורה.

באסל גטאס (הרשימה המשותפת):

למה אתה מזלזל בכנסת?

היו"ר דוד ביטן:

- - -

מיכל רוזין (מרצ):

חבר הכנסת ביטן, אנא הקשב לי. תסתכל אחורה, מאשרים כל פעם מחדש. נורא קל
לאשר על צער בעלי חיים, ועל חתולים, ואני בעד, ואני חושבת שזה נושאים
חשובים בהחלט, ובהחלט – על גניבת כבשה מעדר, וכל מיני נושאים באמת הכי
דחופים על סדר היום, אבל ביקור קרי ומשמעויות של מה שאומר ראש הממשלה ועתיד
האזור שלנו לא כל כך דחופים בשביל לדון, השבוע.

אז עם כל הכבוד, אם ההגדרה היא רלוונטיות לאותו שבוע, בוודאי שביקור קרי
הוא כן רלוונטי לאותו שבוע. אם ההגדרה היא דחיפות הנושא, אז בוודאי שיש
דחיפות, כאשר ראש הממשלה יוצא בהצהרות - - -

היו"ר דוד ביטן:

הוא כבר טס והוא נסע חזרה. מה יש פה דחיפות? הוא יבוא עוד פעם.

מיכל רוזין (מרצ):

סליחה, אני עכשיו לא פותחת בהצעה לסדר. אני יכולה להגיד לך מה יש דחיפות
בזה, מבחינת התוכן, אבל לא נתת לי את האפשרות לפתוח פה. למה? כי אתה לא
רוצה. אתה רוצה שהוא יבוא וייסע, וזה ישתתק ויהיה. אני מדברת פה - - -

היו"ר דוד ביטן:

את מדברת כבר שלוש דקות. תעצרי, תעצרי בבקשה.

מיכל רוזין (מרצ):

סליחה. כללי הכנסת פה. אני, באמת, גם אם לא תקבל את הערעור הזה – אני חושבת
שזו נורת אזהרה לנשיאות הכנסת שהנושאים מדי שבוע שהיא מקבלת הם נושאים הרבה
פעמים – בוא נאמר, בשולי סדר היום, ולא בכותרות הראשיות, ולא מן הסתם כשזה
קורה יש חשש שמליאת הכנסת תהיה מקום משמעותי לדיון ציבורי נוקב, אמיתי,
ובכך אנחנו מביאים לזילות הכנסת.

היו"ר דוד ביטן:

רצית להגיד משהו, חבר הכנסת שטרן?

אלעזר שטרן (יש עתיד):

אדוני היושב ראש, הקשבתי לך אתמול בלילה. באמת, אני מאמין לכל מילה שאתה
אומר, ואתה דיברת, בין השאר, גם על כבודה של הכנסת. אנחנו, כמו כל מקום
עבודה, לפחות כמו כל מקום עבודה, אנחנו חרדים מזה מאוד. מאוד. אני חושב שמה
שקרה - - -

היו"ר דוד ביטן:

יש לך את ההצעה לסדר? מישהו יש לו את זה?

מיכל רוזין (מרצ):

אני יודעת. איפה חבר הכנסת סמוטריץ? גם סמוטריץ העלה.

אלעזר שטרן (יש עתיד):

אתה, אדוני היושב ראש, תלית את זה בעוד אלף שקל-פחות אלף שקל לחבר כנסת.
אני אומר לך, זה חשוב וזה באמת משפיע על המעמד שלנו, אבל זה הרבה הרבה מעבר
לזה. מה קרה פה היום בבוקר, בוועדת החוקה, וממשיך כאן, אני מוכרח להגיד לך,
בזה שאני יושב פה. אני אגיד לך מה עשו.

באסל גטאס (הרשימה המשותפת):

אתה רוצה שאני אקריא את ההצעה?

אלעזר שטרן (יש עתיד):

בין מה שעבר לקריאה ראשונה ובין מה שיושב ראש הוועדה שעומד כאן הביא לדיון,
שמיים וארץ. בסדר? במילה פה ומילה שם. בין מה שאנחנו באים לדיון ובין מה
שחברי הקואליציה שלך באים לדיון. עכשיו, אנחנו עולים משם לדיון על נושא
חדש, פה. אתה כיושב ראש אומר לנו שאתה עוד לא יודע מתי נדון בזה. עכשיו
אנחנו עולים, אני לא רוצה להגיד לך - - -

היו"ר דוד ביטן:

אתה מדבר על הנושא השני?

אלעזר שטרן (יש עתיד):

בכלל, שאני יושב פה- - -

מיכל רוזין (מרצ):

היה צריך להתחיל בדיון השני, כי כולם עסוקים בזה. אף אחד לא פנוי לדיון הזה
ברצינות. בואו נחליף את הסדר, חברה'.

יעל גרמן (יש עתיד):

אבל הדיון השני לא יהיה, ולא רוצים לומר לך את זה.

דב חנין (הרשימה המשותפת):

זה לא - - -. העלינו את הנושא כנושא חדש. אבל אתה עושה מחטף.

מיקי רוזנטל (המחנה הציוני):

אבל זו לא החלטה שלך. נושא חדש ביקשו חברי הכנסת, ולא אתה. הוא יכול להחליט
אם הוא רוצה לדון בזה או לא. אתה לא יכול להחליט על זה.

באסל גטאס (הרשימה המשותפת):

המצב המדיני, זה לא משהו שיכול - -

מיקי רוזנטל (המחנה הציוני):

אבל אתה לא יכול למשוך את זה. אתה יכול להגיד שאתה רוצה לדחות את זה, כי יש
הנהלת קואליציה, זכותך להגיד את זה.

היו"ר דוד ביטן:

קראתי את ההצעה. אין בהצעה הזאת שום דבר מיוחד או דחוף. אתם רוצים לא להיות
קואליציה-אופוזיציה? הסתכלתי על ההצעה, אני מוכן שיקראו אותה, אפילו. אין
בה שום דבר. יש בה עוד פעם - - -

קריאה:

אנשים נהרגים.

קריאות:

- - -

היו"ר דוד ביטן:

אתם רוצים שנאשר לכם את זה.

מיכל רוזין (מרצ):

- - -ענייני לגמרי.

היו"ר דוד ביטן:

אני אומר אין מצב. מה שכן אני מוכן - - -

באסל גטאס (הרשימה המשותפת):

אני לא מבין איך אנשים יום ולילה - - -

היו"ר דוד ביטן:

אנחנו נדחה את הערעור הזה, מכיוון שאין בו שום דבר דחוף. לצערי הרב גם ב
OECD אין דבר דחוף אבל עדיין שיקול דעת הנשיאות בעניין הזה – אם שתי הצעות
לא דחופות והיא צריכה לתת חמש, אז היא נתנה לאחד מהם. אני לא יכול להיות
במקום שיקול הדעת הזה. מה שאני מציע, בהסכמה אפילו- שנדחה את ההצעה, וכשהוא
הגיש הצעה דחופה, הלכתי נגד ראש הממשלה, ואישרתי אותה, והוא יודע את זה,
וקיבלתי על הראש, כולל זה, ועמדתי על דעתי שאנחנו ועדה מעין שיפוטית, אנחנו
נשקול את זה לגופו של עניין. אני מציע שלא נאשר אבל נפנה לנשיאות ונבקש מהם
שייקחו לתשומת לבם שהרבה זמן לא אושרו הצעות דחופות בנושא מדיני וביטחוני,
ושיתנו קדימות לעניין הזה, זה הכל. אם אתם מסכימים, נגמור את זה ככה. אז
שבוע הבא אולי תקבל.

באסל גטאס (הרשימה המשותפת):

מבטיח?

קריאה:

הוא לא יכול להבטיח.

מיכל רוזין (מרצ):

אבל אני בטוחה שבהגינותו, באסל, בפעם הבאה כשנבוא עם ערעור על הצעה לסדר
מדינית, הוא יקבל את הערעור.

נורית קורן (הליכוד):

חוץ מזה שאפשר, באמת, לנצל את זה בהצעה לסדר רגילה.

היו"ר דוד ביטן:

מי בעד הצעת היושב ראש?

הצבעה

בעד – רוב

נגד – מיעוט

הצעת היושב ראש בנוגע לערעור נתקבלה.

היו"ר דוד ביטן:

טוב, רבותי, אני מוריד את הנושא הזה מסדר היום כרגע.

פניית יו"ר ועדת החוקה, חוק ומשפט בדבר טענת חריגה מגדר נושא הצעת חוק
מעמדן של ההסתדרות הציונית העולמית ושל הסוכנות היהודית לארץ-ישראל (תיקון
מס' 2) (מעמד החטיבה להתיישבות), התשע"ו-2015.

היו"ר דוד ביטן:

אנחנו עוברים לנושא הבא בסדר היום.

דב חנין (הרשימה המשותפת):

אי אפשר. צריך להנחות את ועדת החוקה לעצור את המחטף שמתבצע כאן, כאשר בעצם
מביאים לנו הצעת חוק חדשה לחלוטין, זה לא נושא חדש, זו הצעת חוק חדשה. הם
ממשיכים בדיון.

היו"ר דוד ביטן:

אני לא עושה כרגע דיון, אני אעשה מחר. אני רציתי לעשות דיון בלי הצבעה. אבל
אוקיי, לא צריך. אני דוחה את זה לזמן אחר. לגבי מה שאתה אומר - אם אתה אומר
שזו הצעת חוק חדשה - -

דב חנין (הרשימה המשותפת):

חדשה לגמרי.

היו"ר דוד ביטן:

- - אז אולי תפנה ליועץ המשפטי שיצהיר.

מיקי רוזנטל (המחנה הציוני):

זה סמכות של הוועדה.

היו"ר דוד ביטן:

אבל לגבי העניין הזה של לא להמשיך בדיון.

מיקי רוזנטל (המחנה הציוני):

עוצרים את הדיונים או לא עוצרים את הדיונים? אנחנו צריכים לדעת.

קריאות:

- - -

אוסאמה סעדי (הרשימה המשותפת):

מה לא עוצרים את הדיון חוזרים ל- - -

דב חנין (הרשימה המשותפת):

יש מפלגות שהן רק קישוט.

מיקי רוזנטל (המחנה הציוני):

הרעיון של נושא חדש נועד להפסיק את הדיון. ברגע שאתה דוחה את ההחלטה, שזו
פררוגטיבה שלך, חייבים להפסיק את הדיון.

היו"ר דוד ביטן:

יש מחלוקת. אולי בסוף אתם - - - חלק מחברי הקואליציה טוענים שאתם צודקים.

מיכל רוזין (מרצ):

לא הבנתי. הוא רצה את הדיון, קבע ישיבה של ועדת כנסת, עכשיו הוא מושך והוא
חוזר לוועדת החוקה?

דב חנין (הרשימה המשותפת):

אני מבקש להביא את הנושא להצבעה.

מיקי רוזנטל (המחנה הציוני):

הרעיון של נושא חדש הוא כדי שלא יימשך הדיון. אם אתה - - - אז יש בעיה.

היו"ר דוד ביטן:

אני מוריד את זה, אבל רוצים להגיד לי למה לא להוריד.

ניסן סלומינסקי (יו"ר ועדת החוקה, חוק ומשפט):

הם פשוט מטעים אותך. הנושא הזה נידון אצלנו ובדקו, כולל היועץ המשפטי לכנסת
- - -

היו"ר דוד ביטן:

היא אומרת שאין בעיה.

ניסן סלומינסקי (יו"ר ועדת החוקה, חוק ומשפט):

אין בעיה, הנושא החדש צריך להיות נידון בסוף הדיון. אפשר להמשיך את הדיון.

מיקי רוזנטל (המחנה הציוני):

לא היה ולא נברא. לא היה ולא נברא. מרגע שוועדת הכנסת התכנסה לדון - - -
חדש או לא, צריך - - -

יעל גרמן (יש עתיד):

אני יכולה לדבר זכות דיבור?

דב חנין (הרשימה המשותפת):

כל המטרה היא למנוע דיוני סרק בכנסת. הפרשנות שאומרת שאפשר להמשיך ל- - -
היא פרשנות שמנותקת לחלוטין מכל המטרה של הרעיון של - - - . המטרה היא
למנוע בזבוז זמן של הכנסת.

סתיו שפיר (המחנה הציוני):

אני מבקשת הצעה לסדר.

היו"ר דוד ביטן:

לא, אין הצעה לסדר.

סתיו שפיר (המחנה הציוני):

מה זאת אומרת אין? אנחנו לא התחלנו אפילו את הדיון.

היו"ר דוד ביטן:

אין הצעה לסדר.

סתיו שפיר (המחנה הציוני):

אי אפשר להמשיך את הדיון בוועדת הכספים.

מיכל רוזין (מרצ):

אי אפשר לכנס ועדת כנסת על נושא - - -

סתיו שפיר (המחנה הציוני):

אתם שמים לב מה קורה בממשלה שלכם?

מיקי רוזנטל (המחנה הציוני):

אחרי שהתכנסה ועדת הכנסת לדון בנושא חדש, או שהיא דנה בזה - - -

היו"ר דוד ביטן:

את יכולה לבקש רשות דיבור - - -

איפה הסדרנים? תוציאו בבקשה את העוזרת שלה, עם הצילומים. תוציאו אותה
לגמרי. את לא יכולה להתפרץ.

סתיו שפיר (המחנה הציוני):

אני מבקשת הצעה לסדר.

היו"ר דוד ביטן:

את יכולה לבקש רשות דיבור, לא להתפרץ. תוציאו אותה, בבקשה.

קריאות:

- - -

אלעזר שטרן (יש עתיד):

גם אני רוצה לפני - - -

דב חנין (הרשימה המשותפת):

מה המטרה של נושא חדש? זו השאלה.

אלעזר שטרן (יש עתיד):

אני אסביר לך מה - - -

מיכל רוזין (מרצ):

אבל אפשר חשוב שהיועץ המשפטי יקשיב לך.

אלעזר שטרן (יש עתיד):

הוא גם מנסה לאנוס אותו. תבין.

מיקי רוזנטל (המחנה הציוני):

אני מציע שבמקום את החוק קחו צ'ק. למה אתם צריכים את החוק? קחו צ'ק, ישר.
למה לבלבל את המוח?

מיכל רוזין (מרצ):

כי צ'ק הוא חד פעמי, מה אתה לא מבין? הם רוצים הרבה צ'קים.

מיקי רוזנטל (המחנה הציוני):

בממשלה הבאה הם ייקחו את זה במזומן.

אלעזר שטרן (יש עתיד):

אני רוצה רק להגיד לך באופן עקרוני מה הבעיה, ולמה זה קשור למה ש - - -
שאתה אמרת. יש פה הצעת חוק שעברה ועדת שרים ועברה קריאה ראשונה. אליבא
דכולי עלמא - - -

היו"ר דוד ביטן:

אבל אנחנו עושים דיון לגופו של עניין, ואני לא רוצה - - -

אלעזר שטרן (יש עתיד):

לא, לא דיברתי על התוכן. לא מדבר.

היו"ר דוד ביטן:

נשאלת השאלה היחידה, השאלה היחידה שנשאלת – האם עצם העובדה שאני מוריד את
זה מסדר היום ולא עושה הצבעה, האם ועדת החוקה יכולה להמשיך, או לא יכולה
להמשיך. זו השאלה.

מיכל רוזין (מרצ):

מה הנוהל של נושא חדש.

היו"ר דוד ביטן:

אל תיכנסו אתי לגופו של עניין.

אלעזר שטרן (יש עתיד):

תן לי להסביר לך מה אתה יכול לעצור. מה שקרה, שהכנסת הצביעה בקריאה ראשונה
על ועדת שרים וקיבלה את זה, וזה עבר. בין מה שהכנסת קיבלה, לבין מה שאנחנו
כאילו רוצים להמשיך דיון, בגלל שאתה לא מחליט יש הבדל של שמיים וארץ. מה
אנחנו עושים פה, בעצם זה שאתה לא מוכן להחליט על נושא חדש? אני אומר לך, גם
לטענת ח"כים מהקואליציה - -

יעל גרמן (יש עתיד):

בני בגין.

אלעזר שטרן (יש עתיד):

- - זה חוק אחר.

היו"ר דוד ביטן:

בוא נשמע את היועץ המשפטי.

אלעזר שטרן (יש עתיד):

רק לך אני אומר, במשפט האחרון – כיוון שאתה נמנע מלדון בזה - - -

היו"ר דוד ביטן:

הבנתי. אז אני אשאל אותו שאלה ברורה. בסדר? האם לאור הטענה שנטענה, אופי
הטענה, ולאור הטענה שלו, לא טענה כללית אלא טענה ספציפית, לנושא חדש – עצם
זה שאני מקיים דיון היום, האם עד לקיום הדיון והחלטה בוועדה כזו ועדת החוקה
צריכה להפסיק את הדיון בחוק עצמו?

ניסן סלומינסקי (יו"ר ועדת החוקה, חוק ומשפט):

מה החוק? מה החוק?

יעל גרמן (יש עתיד):

בנוסח של סמוטריץ.

מיקי רוזנטל (המחנה הציוני):

בנוסח החדש.

היו"ר דוד ביטן:

רק לגבי השאלה – לא לגבי עצם הנושא החדש, אם הוא צודק או לא.

יעל גרמן (יש עתיד):

בנושא החדש.

היו"ר דוד ביטן:

אם יש את הטענה, לפי אופי הטענה, האם הם מחויבים להפסיק את הדיון או לא.

אני מוכן לקבל - - - אתה רוצה לחשוב על זה לפני זה? הנה, הוא יגיד. מה שהוא
יגיד – נעשה, בסדר?

קריאות:

- - -

מיקי רוזנטל (המחנה הציוני):

אפשר לקיים דיון עקרוני, כללי.

היו"ר דוד ביטן:

אבל אמרתי במפורש – לפי אופי - - -

ניסן סלומינסקי (יו"ר ועדת החוקה, חוק ומשפט):

לפני הצבעה

קריאות:

לא, לא הצבעה.

מיקי רוזנטל (המחנה הציוני):

יש שתי שאלות שונות.

אוסאמה סעדי (הרשימה המשותפת):

דוד, סליחה. יש נוסח אנחנו לא יודעים על איזה נוסח - - -

ניסן סלומינסקי (יו"ר ועדת החוקה, חוק ומשפט):

מה זה קשור אליו?

אוסאמה סעדי (הרשימה המשותפת):

אין נוסח סמוטריץ - - -על מה אתה רוצה שנדון?

היו"ר דוד ביטן:

מספיק. זה לא נושא שלי, אבל אני מוכן לסיים את העניין הזה.

אלעזר שטרן:

אני רוצה לחלק את התשובה שלי לשני מישורים – המישור התקנוני והמישור
הציבורי. במישור התקנוני אני חוזר על הדברים שאמרתי קודם בוועדת החוקה –
מסתבר, בוועדת חוקה, לפחות, הנוהג בדרך כלל היה שכאשר נטענת טענת נושא חדש
אפשר להמשיך לדון בהצעת החוק, לא לסיים את הדיון אבל אפשר להמשיך בדיון
כסדרו.

הסתבר, תוך כדי הדיון, ובעקבות פנייתו של חבר הכנסת גפני, שבוועדות הכנסת
השונות יש, כנראה, נהגים שונים.

מיכל רוזין (מרצ):

גם בוועדה הזאת, עם היושב ראש הזה.

היו"ר דוד ביטן:

זה לא מדויק, כי בוועדת הכספים היו נושאים חדשים בתקציב והמשכת לדון.

קריאה:

לא נכון. אף פעם לא. כל פעם שנטענה טענת נושא חדש הופסק הדיון.

משה גפני (יהדות התורה):

- - -

מיכל רוזין (מרצ):

וגם סלומינסקי עצר דיונים של ועדת החוקה וירדנו עליך, בנושא החוק הנורבגי
ירדנו עליך חמש פעמים.

היו"ר דוד ביטן:

בגלל שזה אותם אנשים הפסקנו, לא לא בגלל - - -

ניסן סלומינסקי (יו"ר ועדת החוקה, חוק ומשפט):

קיבלנו את התשובה של היועץ המשפטי של הכנסת, שאמר שנכון שאין נוהל אחיד
ולכן זה תלוי ביושב ראש.

מיכל רוזין (מרצ):

הוא אמר – אני צריך לכנס את היועצים המשפטיים, כי יש פה בעיה באחידות. יש
פה בעיה.

ניסן סלומינסקי (יו"ר ועדת החוקה, חוק ומשפט):

אבל מה הוא אמר? שזה תלוי כרגע ביושב ראש הוועדה, ויושב ראש הוועדה אמר
שאפשר להמשיך את הדיון, לא יהיו שום הצבעות ושום דבר לפני שנדון פה.

אוסאמה סעדי (הרשימה המשותפת):

על מה נדון? על איזה נוסח - - - זה בדיוק העניין. זה שונה. דוד, זה שונה.

בני בגין (הליכוד):

יש נוסח אחד, כפי שאני התבטאתי למטה. הנוסח הוא הנוסח שירד לוועדה מהמליאה.

מיכל רוזין (מרצ):

אבל אם מחר בבוקר יש הצבעות, אז מתי נדון על הנוסח החדש?

יעל גרמן (יש עתיד):

- - - מקובל, אבל הוא לא רוצה לדון בזה.

בני בגין (הליכוד):

הוא כבר רוצה.

מיכל רוזין (מרצ):

אבל חבר הכנסת בגין, מה אם מחר בבוקר נקבעו הצבעות? מתי נקיים דיון על
הסעיפים החדשים והנושאים החדשים? אתה אמרת הרגע - - -

זאב בנימין בגין (הליכוד):

תגישו אותם כהסתייגויות.

מיכל רוזין (מרצ):

זה לא הסתייגות. המציע מביא, עם יושב ראש הוועדה סעיפים שלמים? הייעוץ
המשפטי לממשלה מביא את הסעיפים, לא הסתייגות.

יעל גרמן (יש עתיד):

אבל לא שמענו את חוות הדעת עד הסוף.

מיכל רוזין (מרצ):

הוא לא הביא את זה כהסתייגות.

היו"ר דוד ביטן:

למה אי אפשר לשמוע את חוות הדעת?

ניסן סלומינסקי (הבית היהודי):

- - -

יעל גרמן (יש עתיד):

אנחנו רוצים לשמוע את חוות הדעת המשפטית.

היו"ר דוד ביטן:

די, אני לא חייב לעשות את הדיון הזה. אני יכול לעצור את הישיבה, והכל יהיה
ועדת החוקה. אבל אני מנסה לראות אם אתם צודקים, ואז נלך לקראתכם. אם לא –
אז לא.

אלעזר שטרן:

אז כמו שאמרתי – במהלך הדיון, בעקבות הפניה של חבר הכנסת גפני, נערכה
התייעצות עם המשנה ליועץ המשפטי, סיגל קוגוט, ועם היועץ המשפטי איל ינון,
ההנחיה שלו, שאני קיבלתי ממנו, שמבחינה משפטית נקיה ועדת החוקה יכולה
להמשיך בדיון בהצעת החוק שיש.

יעל גרמן (יש עתיד):

באיזו מהן? באיזו גרסה?

קריאות:

רגע, רגע.

אלעזר שטרן:

להמשיך לדון בהצעה, כולל בתיקונים. אי אפשר לסיים את הדיון - -

היו"ר דוד ביטן:

בלי להצביע.

אלעזר שטרן:

- - בלי להצביע אי אפשר לסיים את הדיון. יש שאלה אחרת שזה שאלה במישור
הציבורי, וזה לא התחום שלי, אתם צריכים להחליט בו – מה המשמעות של העובדה
שהוועדה פה כונסה, שהעלו חברי הכנסת. זה לא במישור המשפטי. זה במישור
הציבורי של הנראות - - -

אלעזר שטרן (יש עתיד):

- - -

מיקי רוזנטל (המחנה הציוני):

ברגע שהוועדה כונסה. אתה לא מתייחס לזה. הוועדה התכנסה לדון על נושא חדש.

היו"ר דוד ביטן:

מה שאני מציע. אני מציע פתרון -משפטית, היועץ המשפטי אומר שאין שום בעיה.
אי אפשר להצביע אבל אין שום בעיה. מה שאני מציע, אתה יכול לקבל את זה או לא
– תכנס את ועדת החוקה, ותקיים הצבעה על עצם המשך הדיון.

מיכל רוזין (מרצ):

מה זה הדבר הזה?

ניסן סלומינסקי (יו"ר ועדת החוקה, חוק ומשפט):

יש לנו - - - שעה של דיון, נכון? עד רבע ל- 13:00.

מיקי רוזנטל (המחנה הציוני):

אז למה אתה מתעקש? הרי אנחנו לא יודעים - - - זה לא בסדר . - - - שאנחנו
רוצים לשמוע אותה.

היו"ר דוד ביטן:

הוא הרי לא יכול להצביע על שום דבר.

קריאות:

- - -

מיכל רוזין (מרצ):

מה זאת אומרת? מתי נדון על הסעיפים החדשים אם מחר בבוקר יש הצבעה? האם אתה
דוחה את ההצבעות ממחר בבוקר?

קריאות:

- - -

ניסן סלומינסקי (יו"ר ועדת החוקה, חוק ומשפט):

יש לנו חצי שעה לשמוע לפחות את אותם - - -

מיקי רוזנטל (המחנה הציוני):

איזה חוק - - -

קריאות:

- - -

מיכל רוזין (מרצ):

האם אתה מבטל את ההצבעות של מחר בבוקר?

ניסן סלומינסקי (יו"ר ועדת החוקה, חוק ומשפט):

רבותיי, כל עוד לא יהיה כאן דיון - - -כל עוד לא היה דיון פה, בטח שלא תהיה
הצבעה. על מה אתם מדברים?

קריאות:

- - -

היו"ר דוד ביטן:

אני מודה לכם, אני נועל את הישיבה.

הישיבה ננעלה בשעה 12:17.
