הכנסת השש-עשרה נוסח לא מתוקן

מושב שלישי

פרוטוקול מס' 237

מישיבת ועדת הכנסת

יום רביעי, ט"ז באייר התשס"ה (25 במאי 2005), שעה 10:30

סדר היום: קביעת יושב-ראש הוועדה המשותפת לוועדת החוץ והביטחון וועדת
החוקה, חוק ומשפט לעניין הכרזת מצב חירום

נכחו:

חברי הוועדה: רוני בר-און - היו"ר

אהוד יתום

עמרי שרון

איתן כבל

אפרים סנה

איתן סער

מיכאל רצון

מוזמנים: יובל שטייניץ - יו"ר ועדת החוץ והביטחון

ירדנה מלר - סגנית מזכיר הכנסת

מירי פרנקל-שור - יועמ"ש לוועדת החוץ והביטחון

יועצת משפטית: ארבל אסטרחן

מנהלת הוועדה: אתי בן-יוסף

קצרנית: אסתר מימון

1.  
    קביעת יו"ר הוועדה המשותפת לוועדת החוץ והביטחון וועדת החוקה, חוק
    ומשפט לעניין הכרזת מצב חירום

היו"ר רוני בר-און:

בוקר טוב. אני מתכבד לפתוח את ישיבת הכנסת, ישיבה מס' 237, על סדר-היום
שלנו חילופי גברי לוועדה המשותפת לוועדת החוץ והביטחון וועדת החוקה, חוק
ומשפט לעניין מצב חירום.

מתעורר הצורך להאריך את תוקף התקנות בעניין הכרזת מצב חירום, והוועדה,
בהרכבה הנוכחי, טעונה שינוי בעקבות חילופי גברי בוועדת החוץ והביטחון.

הרכב הוועדה המקורי, שהוא של עשרה חברים, היה כדלקמן: מטעם ועדת החוץ
והביטחון – חמי דורון היו"ר, אהוד יתום, חיים רמון, שלמה בניזרי ואורי
אריאל. מטעם ועדת החוקה, חוק ומשפט - גדעון סער, ניסן סלומינסקי, יולי
אדלשטיין, אברהם רביץ וזהבה גלאון.

ב-18 באוקטובר 2004 החליף דני יתום את חיים רמון מטעם ועדת החוץ והביטחון,
והחליף יצחק לוי את ניסן סלומינסקי מטעם ועדת החוקה, חוק ומשפט.

כעת החליפה סיעת שינוי בוועדת החוץ והביטחון את חבר הכנסת דורון בחבר הכנסת
אילן שלגי. נמצא אפוא שיושב-ראש הוועדה איננו עוד אותו חבר שהיה יושב-ראש
הוועדה, וההצעה המוצעת היא שחבר הכנסת שלגי יחליף את חבר הכנסת דורון
בוועדה. האם זה נכון, אדוני יושב-ראש ועדת החוץ והביטחון?

יובל שטייניץ:

כן.

היו"ר רוני בר-און:

חבר הכנסת אהוד יתום, שהוא ממילא חבר בוועדה ימונה ליושב-ראש הוועדה.

על-פי הוראות תקנון הכנסת, ועדת הכנסת היא זו שקובעת, על-פי הוראות סעיף
16(ב), את יושב-ראש הוועדה המשותפת, ואני הוא זה שמודיע על עניין חילופי
הגברי. לעניין חילופי הגברי אינני צריך אישור מכם, אבל אני מבקש את אישורכם
למינויו של חברנו, אהוד יתום, כיושב-ראש הוועדה. האם מישהו מבקש להתייחס?

יובל שטייניץ:

מאחר ששינוי עברה לאופוזיציה חשבתי שמתבקש שהיושב-ראש יהיה חבר הקואליציה,
וזה רק טבעי שאהוד יתום יעשה את זה.

היו"ר רוני בר-און:

האם עוד מישהו מבקש להתייחס? תודה רבה. אני מציע אפוא למנות את אהוד יתום
ליושב-ראש הוועדה המשותפת לוועדת החוץ והביטחון ולוועדת החוקה, חוק ומשפט
לבחינת הצורך להכריז על מצב חירום. זאת ההגדרה התקנונית. מי בעד ההצעה
הזאת, ירים את ידו. תודה, נא להוריד. מי נגד? מי נמנע?

הצבעה

בעד – פה אחד

מינויו של אהוד יתום ליושב-ראש הוועדה המשותפת של ועדת החוץ והביטחון וועדת
החוקה, חוק ומשפט לבחינת הצורך להכריז על מצב חירום אושר.

היו"ר רוני בר-און:

אנחנו מברכים אותך.

הישיבה נעולה.

הישיבה ננעלה בשעה 10:35
