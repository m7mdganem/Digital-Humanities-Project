הכנסת העשרים

מושב שלישי

פרוטוקול מס' 216

מישיבת ועדת הכנסת

יום שני, י' בשבט התשע"ז (06 בפברואר 2017), שעה 12:00

סדר היום:

1.  הצעה להקמת ועדה מיוחדת לעניין "חטופי תימן" – לפי סעיף 108 לתקנון.

2.  הצעה לתיקון תקנון הכנסת בעניין יוזם ראשון של הצעת חוק פרטית – הצבעה.

3.  המלצה לחילופין בראשות הוועדה המיוחדת לדיון בהצעת חוק התכנון והבנייה

  (תיקון פיצול דירות ובסעיפים מהצעת חוק ההסדרים) .

  ד. דיון בנושא צמצום החקיקה הפרטית והגברת הפיקוח של הכנסת על הממשלה.

  ה. בקשת יו"ר ועדת הכלכלה למיזוג הצעות חוק:

1.  הצעת חוק לתיקון פקודת התעבורה (מרכז שירות ארצי לעניין כרטיס רב קו,
    התשע"ה-2015 (פ/742/20);

2.  הצעת חוק להסדרת השימוש בכרטיס חכם בתחבורה הציבורית, התשע"ו-2016 –
    הצ"ח ממשלתית.

  ו. בקשת יו"ר ועדת הכלכלה למיזוג הצעות חוק:

1.  הצעת חוק הגבלת אשראי ספקים למוסדות המדינה, התשע"ה-2015 (פ/662/20);

2.  הצעת חוק חובת המכרזים (תיקון – מוסר תשלומים), התשע"ה-2015
    (פ/1948/20);

3.  הצעת חוק מוסר תשלומים לספקים, התשע"ו-2016 – הצ"ח ממשלתית.

  ולמזגן עם הצעות החוק של חברי הכנסת רוברט אילטוב ואראל מרגלית שמוזגו זה
  מכבר.

  ז. בקשת יו"ר ועדת העבודה, הרווחה והבריאות למיזוג הצעות החוק:

1.  הצעת חוק לתיקון פקודת הסטטיסטיקה (ביטול העבירה של סירוב או הימנעות
    למלא שאלון), התשע"ו-2016 (פ/2474/20);

2.  הצעת חוק לתיקון פקודת הסטטיסטיקה (מס' 5)(סייג לחובה למסור פרטים
    ולענות על שאלות ועונשין), התשע"ז-2017 (פ/500/20).

  ח. בקשת יו"ר ועדת הפנים והגנת הסביבה להעברת הצעה לדיון מהיר בנושא:
  "שני מקרי מוות של נשים בזנות בתוך שבועיים" מוועדת הפנים והגנת הסביבה
  לדיון בוועדה לקידום מעמד האישה ושוויון מגדרי.

נכחו:

חברי הוועדה:

יואב קיש – היו"ר

איילת נחמיאס ורבין – מ"מ היו"ר

אמיר אוחנה

ישראל אייכלר

רוברט אילטוב

יואב בן צור

יואל חסון

אלעזר שטרן

חברי הכנסת:

קארין אלהרר

משה גפני

דב חנין

יעל כהן-פארן

עליזה לביא

אורלי לוי אבקסיס

יוליה מלינובסקי

אורי מקלב

רויטל סויד

אוסאמה סעדי

רחל עזריה

נורית קורן

מיקי רוזנטל

מוזמנים:

  ---------------------------------------------------- --- ---------------
  עוזר שרת המשפטים לענייני חקיקה                       –   גיל ברינגר

  נשיא המכון הישראלי לדמוקרטיה                         –   יוחנן פלסנר

  מנהל קשרי ממשל, המכון הישראלי לדמוקרטיה              –   ארנון מאיר

  ראש המחלקה המשפטית, פורום קהלת                       –   אביעד בקשי

  לובי 99                                              –   אברהם לב

                                                           דורון סלע

                                                           אליהו יצחק

                                                           אורלי ארז
  ---------------------------------------------------- --- ---------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

בקשת יו"ר ועדת הכלכלה למיזוג הצעות חוק:

1. הצעת חוק לתיקון פקודת התעבורה (מרכז שירות ארצי לעניין כרטיס רב קו,
התשע"ה-2015 (פ/742/20);

2. הצעת חוק להסדרת השימוש בכרטיס חכם בתחבורה הציבורית, התשע"ו-2016 –
הצ"ח ממשלתית

היו"ר יואב קיש:

שלום לכולם. נא לשבת. אני רק אומר לכל הצלמים, שבטח באו בשביל הדיון בנושא
הרפורמה בחקיקה, שנתחיל את הדיון הזה בערך עוד כרגע שעה. בינתיים יש לנו
כמה דברים אחרים על סדר-היום.

ישראל אייכלר (יהדות התורה):

הם באו בשביל התימנים, על מה אתה מדבר?

היו"ר יואב קיש:

אם באתם לתימנים, גם טוב. אנחנו תיכף מקימים ועדה, ילדי תימן. אז סדר-גודל
של עשר דקות עד שנסיים ונחזור לנושא הזה.

טוב, חברים, שלום. כמה דברים לסדר-יום – שני שינויים. בסעיף ח': בקשת
יושב-ראש ועדת הפנים והגנת הסביבה, שביקש להעביר דיון מהוועדה שלו לוועדה
לקידום מעמד האישה – הוא משך את ההודעה שלו בעניין, ולכן הסעיף יורד
מסדר-היום.

ובנוסף, גם את נושא ההצבעה בסעיף ב' של שינוי תקנון הכנסת – גם זה יורד
מסדר-היום, כדי לאפשר לנו את הזמן בנושא של הדברים שאנחנו רוצים להתמקד
עליהם.

נתחיל עם הדברים היותר פשוטים וסטנדרטיים. יש לנו סעיף ה': בקשת יושב-ראש
ועדת הכלכלה למיזוג הצעות חוק. ונורית, אני יודע שאת רוצה שנעשה את ההצעה
של חטופי תימן, אבל עוד מעט.

נורית קורן (הליכוד):

הכול בסדר. לא, כי אם יש עוד זמן, אז אני הולכת להצביע בוועדת החינוך.

היו"ר יואב קיש:

חמש-עשר דקות. לא, תישארי אתנו.

הצעת חוק לתיקון פקודת התעבורה (פ/742/20), עם הצעת חוק להסדרת השימוש
בכרטיס חכם בתחבורה הציבורית, הצעת חוק ממשלתית. זו הבקשה למיזוג. מישהו
רוצה להתייחס? בסך הכול דיברתי עם היושב-ראש, ואין פה דברים מיוחדים, זה על
דעת הצדדים.

אז מי בעד? ירים את ידו. מי נגד? מי נמנע? נמנע אחד.

קריאה:

כי אני לא יודע על מה.

הצבעה

בעד המיזוג – רוב

נגד – מיעוט

נמנעים – 1

ההצעה למיזוג הצעות החוק אושרה.

היו"ר יואב קיש:

ההצעה התקבלה. אין בעיה.

בקשת יו"ר ועדת הכלכלה למיזוג הצעות חוק:

1. הצעת חוק הגבלת אשראי ספקים למוסדות המדינה, התשע"ה-2015 (פ/662/20);

2. הצעת חוק חובת המכרזים (תיקון – מוסר תשלומים), התשע"ה-2015
(פ/1948/20);

3. הצעת חוק מוסר תשלומים לספקים, התשע"ו-2016 – הצ"ח ממשלתית

ולמזגן עם הצעות החוק של חברי הכנסת רוברט אילטוב ואראל מרגלית שמוזגו זה
מכבר

היו"ר יואב קיש:

אני מצביע על מיזוג של בקשה של יושב-ראש ועדת הכלכלה איתן כבל, למזג את
הצעת חוק הגבלת אשראי ספקים למוסדות המדינה (פ/662/20), עם הצעת חוק חובת
המכרזים (פ/1948/20), עם הצעת חוק מוסר תשלומים לספקים, הצעת חוק ממשלתית;
ולמזג עם הצעות החוק של חברי הכנסת רוברט אילטוב ואראל מרגלית, שמוזגו זה
מכבר.

אני בעד ההחלטה למזג את ההצעות, לפי בקשת היושב-ראש. מי בעד? ירים את ידו.

הצבעה

בעד המיזוג – פה אחד

ההצעה למיזוג הצעות החוק אושרה.

היו"ר יואב קיש:

זה פה אחד. בסדר, התקבל פה אחד.

יואל חסון (המחנה הציוני):

אני מגיש רוויזיה.

היו"ר יואב קיש:

על מה אתה רוצה רוויזיה, יואל?

יואל חסון (המחנה הציוני):

אתה יודע מה? אני לא מבקש. הכול כאן עובר כל כך חלק, שזה הטריד אותי.

היו"ר יואב קיש:

ככה זה, ככה זה.

יואל חסון (המחנה הציוני):

שמשהו כאן קורה מתחת - - -

נורית קורן (הליכוד):

זה יושב-ראש ועדת הכלכלה, זה שלכם.

בקשת יו"ר ועדת העבודה, הרווחה והבריאות למיזוג הצעות החוק:

1. הצעת חוק לתיקון פקודת הסטטיסטיקה (ביטול העבירה של סירוב או הימנעות
למלא שאלון), התשע"ו-2016 (פ/2474/20);

2. הצעת חוק לתיקון פקודת הסטטיסטיקה (מס' 5)(סייג לחובה למסור פרטים
ולענות על שאלות ועונשין), התשע"ז-2017 (פ/500/20)

היו"ר יואב קיש:

יש לנו עוד משהו שאני מניח שיעבור חלק – בקשת יו"ר ועדת העבודה, הרווחה
והבריאות למיזוג הצעות החוק: הצעת חוק לתיקון פקודת הסטטיסטיקה
(פ/2474/20), עם הצעת חוק לתיקון פקודת הסטטיסטיקה (פ/500/20). אחת מהן
שלך, חבר הכנסת אייכלר?

ישראל אייכלר (יהדות התורה):

הראשון.

היו"ר יואב קיש:

אז יש בקשה למזג את שתיהן. אתה רוצה להגיד משהו, אייכלר?

ישראל אייכלר (יהדות התורה):

לא, פשוט מאוד החוק מאוד התקדם, ומישהו, מישהי הצמידה חוק, ובבקשה.

היו"ר יואב קיש:

בבקשה, לבריאות מה שנקרא. אז מי בעד? שירים את ידו.

אלעזר שטרן (יש עתיד):

לא, רק אם אפשר להגיד מה זה מישהו או מישהי כאילו?

ישראל אייכלר (יהדות התורה):

מועלם זה מישהו או מישהי.

היו"ר יואב קיש:

חברת הכנסת מועלם.

אלעזר שטרן (יש עתיד):

אה, ככה עובדים? זה בהמשך לחוק הבא.

היו"ר יואב קיש:

רגע, בבקשה להצביע, מי שבעד, לא ראו.

אלעזר שטרן (יש עתיד):

כאילו סופרים פה חוקים, לא?

הצבעה

בעד המיזוג – פה אחד

ההצעה למיזוג הצעות החוק אושרה.

היו"ר יואב קיש:

ההצעה התקבלה פה אחד.

אלעזר שטרן (יש עתיד):

למה היא הצמידה אבל?

ישראל אייכלר (יהדות התורה):

לא יודע.

היו"ר יואב קיש:

אתה יכול לשאול אותה אחר כך. זה לא הדיון.

המלצה לחילופין בראשות הוועדה המיוחדת לדיון בהצעת חוק התכנון והבנייה
(תיקון פיצול דירות ובסעיפים מהצעת חוק ההסדרים)

היו"ר יואב קיש:

יפה. רחל עזריה פה? נתחיל עם הנושא היותר קצר, זה סעיף ג' בסדר-היום: המלצה
לחילופין בראשות הוועדה המיוחדת לדיון בהצעת חוק התכנון והבנייה (תיקון
פיצול דירות ובסעיפים מהצעת חוק ההסדרים). דרך אגב, השם הזה הולך ומתארך.

רחל עזריה (כולנו):

משתנה.

היו"ר יואב קיש:

משתנה, בדיוק. הייתה המלצה ללכת לשם קבוע, אני כבר אומר לך: תבחני את זה
ותשקלי את זה בכובד ראש, יש לזה יתרון מסוים.

ארבל אסטרחן:

יש לזה רק יתרונות.

רחל עזריה (כולנו):

יש לזה רק יתרונות. למה זה לא קרה?

היו"ר יואב קיש:

יש לזה גם חסרונות, אבל נדבר על זה אחר כך. כן, אייכלר.

ישראל אייכלר (יהדות התורה):

אני רוצה להגיד משהו בעניין.

היו"ר יואב קיש:

בבקשה.

ישראל אייכלר (יהדות התורה):

פשוט לחברי ועדת הכנסת. אני רוצה שתדעו – הלא תדעו אם שמעתם – החוק לפיצול
דירות הוא חוק טוב, ויזמתי אותו והצעתי אותו. מה שקרה, שבא אלי כהן, ומרצון
טוב, הוא ראה שראשי הערים, שלא רוצים זוגות צעירים ולא רוצים משפחות גדולות
מתנגדים, אז הוא אמר: בוא נעשה את זה רק לצמודי קרקע.

ומה שקרה, אדוני היושב-ראש וחברי הוועדה, שמי שיקבל את ההטבה הזאת זה רק
צמודי קרקע, זאת אומרת אלה שיש להם אפשרות לרכוש דירה של צמודי קרקע.
והבנייה הרוויה, שזה היה מוציא לערים עשרות אלפי דירות להשכרה זולה
לצעירים, לרווקים, לסטודנטים, זה ירד מהחוק. אבל אולי היושבת-ראש החדשה
תוכל להחזיר לפחות חלק - - -

רחל עזריה (כולנו):

אז בוא נשב ונדבר.

היו"ר יואב קיש:

לא, רחל, לא, לא.

ישראל אייכלר (יהדות התורה):

- - לפחות חלק מהבנייה הרוויה. לא יכול להיות - - - בין דיירי בנייה רוויה
לדיירי בנייה צמודת קרקע.

היו"ר יואב קיש:

חבר הכנסת אייכלר, רשמנו את הערתך. כמו שאתה יודע, בוועדה הזו אנחנו לא
דנים בחוק עצמו.

ישראל אייכלר (יהדות התורה):

אני יודע.

היו"ר יואב קיש:

אנחנו כרגע דנים במינוי של חברת הכנסת רחל עזריה ליושב-ראש לוועדה הזו,
במקום מי שמונה כמינוי זמני, חבר הכנסת רועי פולקמן.

ארבל אסטרחן:

יש שם משותפת.

אתי בן יוסף:

לא, זה ביקשתי שמות, שיחליף רועי.

היו"ר יואב קיש:

זה המהלך.

אני רוצה להגיד מילה לפני שנצביע. רחל, אני חושב שהוועדה הזו עשתה בראשותו
של חבר הכנסת אלי כהן עבודה מאוד משמעותית מאז שהכנסת התחילה את פעילותה,
הכנסת ה-20. אני מאחל לך, מה שנקרא להמשיך בפעילות. ובאמת אין ספק שאני
מכיר אותך, יש לך את היכולות, יש לך את האמביציה, יש לך את האג'נדה, ואני
מאחל לך המון בהצלחה בעניין הזה.

רחל עזריה (כולנו):

תודה.

היו"ר יואב קיש:

אז ברכות.

אז מי בעד ההחלפה? שירים את ידו.

הצבעה

בעד החילופין – פה אחד

החילופין בראשות הוועדה המיוחדת לדיון בהצעת חוק התכנון והבנייה (תיקון
פיצול דירות ובסעיפים מהצעת חוק ההסדרים), אושרו.

היו"ר יואב קיש:

פה אחד. תודה רבה, ההחלטה התקבלה.

רויטל סויד (המחנה הציוני):

בהצלחה, בשעה טובה.

נורית קורן (הליכוד):

כמה שיותר נשים בוועדות – הכול טוב.

היו"ר יואב קיש:

יואל, עכשיו אם אתה רוצה לעשות לה התקף לב - - -

אני רק אומר, חברת הכנסת עזריה, שביום רביעי ב-10:30, בעזרת השם, נעשה את
הדיון בוועדת הרפורמות, לצורך העניין, ונחליף את היושב-ראש. תודה.

רחל עזריה (כולנו):

תודה רבה.

הצעה להקמת ועדה מיוחדת לעניין "חטופי תימן" – לפי סעיף 108 לתקנון

היו"ר יואב קיש:

אנחנו עכשיו עוברים לסעיף א' בסדר-היום, ולאחר מכן נדון בנושא הרפורמה.
סעיף א': הצעה להקמת ועדה מיוחדת לעניין "חטופי תימן" – לפי סעיף 108
לתקנון.

אני מקריא את מינוי הוועדה: הצעת ועדת הכנסת להקמת ועדה לעניין מסוים לפי
סעיף 108 לתקנון הכנסת. שם הוועדה: הוועדה המיוחדת לפרשת היעלמותם של ילדי
תימן, המזרח והבלקן.

ישראל אייכלר (יהדות התורה):

איפה ילדי רומניה?

נורית קורן (הליכוד):

מזרח ובלקן.

היו"ר יואב קיש:

המזרח והבלקן.

נורית קורן (הליכוד):

לא, זה מזרח ובלקן.

היו"ר יואב קיש:

תימן, מזרח והבלקן.

ישראל אייכלר (יהדות התורה):

מזרח זה גם מזרח אירופה?

נורית קורן (הליכוד):

כן, הבלקן זה כולל את הכול.

היו"ר יואב קיש:

סמכויות הוועדה: הוועדה המיוחדת תדון בפרשת היעלמותם של ילדי תימן, המזרח
והבלקן (להלן – הפרשה), ובכלל זה תעסוק בעניינים אלו –

פיקוח על יישום החלטת הממשלה שכותרתה ״חשיפת חומרי ועדת החקירה הממלכתית
בעניין פרשת היעלמותם של ילדים מבין עולי תימן בשנים 1954-1948״ – החלטה
מספר 2040 מיום 13 בנובמבר 2016 – כפי שבאה לידי ביטוי בין היתר בצו ועדות
חקירה (היתר עיון בחומרי ועדת חקירה), התשע״ז-2016.

פיקוח על פעילות הממשלה להגיע לחקר האמת בפרשה.

עיון במסמכים המצויים בארכיון המדינה בנושא הפרשה.

ריכוז תלונות של משפחות הרואות עצמן קשורות לפרשה.

מאגר DNA שעניינו התאמה בין קרובי משפחה בקשר לפרשה.

איתור קברים בהתאם לאמור בפרוטוקולים של ועדת החקירה הממלכתית בעניין פרשת
היעלמותם של ילדים מבין עולי תימן בשנים 1948-1954, ובוועדות בדיקה נוספות.

תקופת עבודתה של הוועדה: הוועדה המיוחדת תפעל עד ליום 6 בנובמבר 2017. אני
מבקש שהוועדה תגיש דוח סיכום הפעילות – איך אנחנו מגדירים את זה?

ארבל אסטרחן:

אם עוברת אליה הצעה לסדר, למשל, אז היא תגיש מסקנות - - -

היו"ר יואב קיש:

אז בוא נגיד ככה: אם לא תהיה הצעת סדר או הצעת חוק, בכל מקרה אני מבקש
שהוועדה תגיש דוח סיכום פעילות לתאריך זה.

נורית קורן (הליכוד):

אז רק שנייה, יש לי פה שאלה לגבי ה-6 בנובמבר.

רויטל סויד (המחנה הציוני):

שאז הכנסת מתפזרת.

היו"ר יואב קיש:

מי שחשב שהכנסת מתפזרת ב-6 בנובמבר, התשובה היא לא.

יואל חסון (המחנה הציוני):

האמת, אחרי שהוועדה תסיים את עבודתה - -

רויטל סויד (המחנה הציוני):

הכנסת יכולה להתפזר.

יואל חסון (המחנה הציוני):

- - אין סיבה לכנסת להמשיך, היא יכולה להתפזר. אפשר להסכים על זה.

היו"ר יואב קיש:

זה תשעה חודשים.

נורית קורן (הליכוד):

אחרי שמישהו אצלכם - - - והתנצל.

ארבל אסטרחן:

אבל מה קורה אם יש הצעת חוק או הצעה לסדר על שולחן הוועדה במועד שנקבע?

היו"ר יואב קיש:

הוועדה צריכה לסיים. ואם היא לא תסיים, ההצעות הלאה יוחזרו לוועדת הכנסת,
והיא תחליט לאיזה ועדה זה הולך.

נורית קורן (הליכוד):

כן. עכשיו, רק יש לי שאלה לגבי 6 בנובמבר. יש עכשיו פגרות. מה אנחנו עושים
עם הפגרות? יש לי תשעה חודשים.

היו"ר יואב קיש:

את יכולה לעשות דיונים.

נורית קורן (הליכוד):

אני יכולה לעשות אבל שישה דיונים בזמן הפגרה. לא, רגע, יש לי הצעה. ההצעה
שלי, שהוועדה תקום לתשעה חודשים לא כולל פגרה, כי זו ועדה מיוחדת שתהיה לה
עבודה.

רויטל סויד (המחנה הציוני):

לא תהיה כנסת.

נורית קורן (הליכוד):

ולכן אני מבקשת שזה יהיה כתוב.

היו"ר יואב קיש:

נורית, אנחנו כרגע מגדירים את זה לפי הכתב, כפי שהתקבל, עם הסיכומים. אני
מוכן לשקול, ואם צריך, נאריך את זה בהתאם לבקשתך. כרגע אנחנו פועלים לפי
הכתב.

נורית קורן (הליכוד):

אבל אני רוצה שזה כבר יהיה כתוב, כי עכשיו יש חודש וחצי - - -

היו"ר יואב קיש:

אי-אפשר עכשיו.

נורית קורן (הליכוד):

למה אבל לא?

אוסאמה סעדי (הרשימה המשותפת):

עדיף לך למהר.

נורית קורן (הליכוד):

נו, אבל הכול יהיה מהר. אבל עוד מעט יוצאים לפגרה.

היו"ר יואב קיש:

אני רוצה רק לסיים לקרוא.

יואל חסון (המחנה הציוני):

מה הרכב אופוזיציה-קואליציה?

היו"ר יואב קיש:

אני מקריא.

ג. הרכב הוועדה –

הוועדה תהיה בת 14 חברי כנסת:

לסיעת הליכוד 3 חברים: חברת הכנסת נורית קורן, שהיא גם תכהן כיושב-ראש
הוועדה, חברת הכנסת נאוה בוקר וחבר הכנסת יהודה גליק;

לסיעת המחנה הציוני – 2 חברים. יואל, אתם מוזמנים להציע את השמות, נודיע את
זה במליאה אפילו היום או מחר.

ארבל אסטרחן:

לפני ההודעה במליאה.

היו"ר יואב קיש:

שמות לא חייב.

ארבל אסטרחן:

רצוי שיהיה.

נורית קורן (הליכוד):

רצוי שיהיה, כדי שנסכם.

היו"ר יואב קיש:

רצוי. בכל מקרה, ביום רביעי ב-10:00 נעשה את ישיבת הפתיחה של הוועדה, אחרי
שנודיע במליאה.

יואל חסון (המחנה הציוני):

מה היחס? אני לא מצליח לעשות את החישוב.

היו"ר יואב קיש:

הנה, 8-6.

יואל חסון (המחנה הציוני):

למה יחס כזה דרמטי? מה קרה?

היו"ר יואב קיש:

מה דרמטי? זה בדיוק היחס.

סיעת הרשימה המשותפת – חבר אחד;

סיעת יש עתיד – 2 חברים: יעל גרמן, עליזה לביא;

לסיעת כולנו – חבר אחד;

לסיעת הבית היהודי – חבר אחד;

לסיעת ש״ס – חבר אחד;

לסיעת יהדות התורה – חבר אחד: ישראל אייכלר?

ישראל אייכלר (יהדות התורה):

כן.

היו"ר יואב קיש:

כן.

לסיעת ישראל ביתנו – רוברט, נשמח לקבל חבר;

ולסיעת מרצ – חבר;

אוסאמה סעדי (הרשימה המשותפת):

באופוזיציה למה זה חולק ככה?

יואב בן צור (ש"ס):

סיעת ש"ס?

נורית קורן (הליכוד):

ש"ס כתוב – אחד.

יואב בן צור (ש"ס):

מה כתוב? יואב בן צור.

היו"ר יואב קיש:

ש"ס – אחד: יואב בן צור.

יואל חסון (המחנה הציוני):

אני רוצה להתייחס, בבקשה.

היו"ר יואב קיש:

תקבלו להתייחס.

אני רוצה להגיד רגע, לפני שנתחיל את ההתייחסויות: ראשית, אני חושב שזה מהלך
מאוד חשוב, שבעקבות כל ההתפתחות בנושא והעבודה שנעשתה, גם בממשלה וגם פה
בכנסת בהובלתה של חברת הכנסת נורית קורן, אני חושב שזה מהלך מתבקש. אני
מאוד מקווה באמת שנצליח בתקופה הקצרה הזו למצות את המהלך, ואם לא, אז כמובן
שהנושא הזה יכול לחזור שוב לדיון בוועדת הכנסת.

אני רוצה לספר לכם סיפור, חברים, שלא כולם מכירים אותו. זה היה לפני
הבחירות האחרונות, לדעתי לפני הפריימריז האחרונים – את לא יודעת על מה אני
מדבר?

נורית קורן (הליכוד):

לא.

היו"ר יואב קיש:

לא. אתה אולי היית, ידידי. היינו בכנס של חברי ליכוד, אני וחברת הכנסת
נורית קורן, שאז לא היינו חברי כנסת, היינו מועמדים לפריימריז, בסניף
הוד-השרון, ושאלנו את האנשים: מה הדברים שחשוב לכם, מה הדברים שמעניינים –
נזכרת, היא מחייכת כי היא זוכרת. ואחד החברים הרים את היד והתחיל לספר
סיפור אישי קורע לב, באמת, על איך הוא מרגיש שקרעו לו את המשפחה, שהיו
קשורים כמובן להיעלמות של ילדי תימן. ואני זוכר את חברת הכנסת נורית קורן
מבטיחה לו שהיא, בעזרת השם, אם היא תגיע לכנסת, היא לקחה את זה כמשימה
לטיפול.

אני חושב שהיא הוכיחה את עצמה, אני חושב שהיא הובילה מהלך מאוד משמעותי,
והצליחה לגייס כמובן גם את ראש הממשלה ותמיכתו, והשר צחי הנגבי, שגם לו
מגיע תודה גדולה על העבודה שהוא עשה.

ואני חושב, נורית, שבעניין הזה את אולי מצד אחד סוגרת מעגל, אבל גם פותחת
מעגל חדש נוסף. אז שיהיה המון בהצלחה. ואתן לחברים להתייחס. מי מבקש? כן,
בבקשה, יואל.

יואל חסון (המחנה הציוני):

טוב, אני קודם כול רוצה לברך על העלאת הנושא הזה לסדר-היום, נושא שבאמת
עשרות שנים היה סביבו סימן שאלה גדול מדי, ואני שמח שיכול להיות שכמה מאות
או אלפי משפחות שחיו בסוג של אפלה יוכלו בקרוב לדעת לפחות מה קרה ומה ארע,
וגם נוכל להכיר או לדעת, האם הדבר הזה היה באמת מאורגן, ממוסד או שאלו
דברים אחרים? לא נדע אולי לעולם, אבל לפחות טוב שמטפלים בזה, וטוב שבעיקר
נותנים למשפחות איזשהו מקור של ידע ותקווה ואופק להבין מה קרה.

אז אני מברך על היוזמה הזאת. אני מברך, קודם כול, אותך, חברת הכנסת קורן,
על זה שלקחת את זה כדגל משמעותי. אני שמח מאוד שהממשלה פתחה את הארכיון
ואפשרה לכולם להיכנס ולקרוא. וגם כמובן צריך לפרגן לרינה מצליח, שעוררה את
העניין הזה באופן ציבורי.

היו"ר יואב קיש:

אין ספק.

נורית קורן (הליכוד):

שהיא סייעה במאבק.

יואל חסון (המחנה הציוני):

סייעה במאבק, ובאמת הביאה את זה למקום הזה. ובאמת ברכות לכולם.

עכשיו, לגבי הוועדה. קודם כול, אני חייב לומר שאני דווקא תומך במה שחברת
הכנסת קורן אמרה. אני חושב שאם כבר מקימים ועדה כזאת, חברת הכנסת קורן
צודקת שהיא צריכה לקבל זמן ללא הגבלה, ויכולת לעבוד באופן – ואני מכיר
אותה, היא חברת כנסת מהחרוצות בבניין והיעילות בבניין.

נורית קורן (הליכוד):

תודה על המחמאות.

יואל חסון (המחנה הציוני):

באמת, אני אומר את זה מכל הלב. ואני חושב שאת צריכה את הזמן לעשות את זה
בלי לחץ. ובאמת בתקופת פגרה זה מאוד מאוד קשה לכנס ועדה מעבר למה שמותר. זה
עניין של חופשות של עובדים, וזה עניין שצריך את אישור היושב-ראש, וזה
עניינים מסובכים כאלה. ואני אומר לכם: הנה, כמי שמייצג פה את האופוזיציה,
נשמח - - -

היו"ר יואב קיש:

אתם תתמכו.

יואל חסון (המחנה הציוני):

אני אומר: נתמוך בה. אם כבר עושים, אז למה חצי עבודה?

רחל עזריה (כולנו):

רגע, אבל תוכלי לעשות דיונים גם בפגרה אם תרצי.

יואל חסון (המחנה הציוני):

לא, הסבירו שלא. יש מגבלה.

נורית קורן (הליכוד):

אבל שישה דיונים. הוועדות יכולות רק שישה דיונים.

רחל עזריה (כולנו):

לא, אני אומרת, לפי השיטה שאת מציעה.

יואל חסון (המחנה הציוני):

לא, היא רוצה פשוט להאריך את התקופה.

נורית קורן (הליכוד):

לא, שהתקופה תהיה לא כולל הפגרות, כי אז אנחנו לא עובדים.

היו"ר יואב קיש:

על זה נדון בנפרד, אני לא מעלה את זה פה. תתמכו, וזה טוב לשמוע שהאופוזיציה
תומכת.

יואל חסון (המחנה הציוני):

לא, אם כבר עושים.

היו"ר יואב קיש:

מאה אחוז.

יואל חסון (המחנה הציוני):

שנייה, יש לי עוד התייחסות.

היו"ר יואב קיש:

כן. אבל נא לסיים, יואל.

יואל חסון (המחנה הציוני):

אני מסיים. אם כבר עושים, אז בוא נעשה עד הסוף. ולמה לא לאפשר לה את העבודה
באופן מלא? אני גם לא מבין למה מראש זה הוגדר כזמני. אם יש עבודה, אז שיעשו
את העבודה.

היו"ר יואב קיש:

טוב.

יואל חסון (המחנה הציוני):

עכשיו, לגבי הרכב הוועדה, יש לי לגבי זה הערות. קודם כול, אני לא מבין את
היחס שהמחנה הציוני קיבל. אני לא מבין למה סיעה של 11 חברי כנסת קיבלה אותו
יחס של סיעה של 24 חברי כנסת. אז זה לא מקובל עלינו היחס הזה, אנחנו צריכים
לקבל לפחות שלושה. והליכוד רוצה להעלות לעצמו עוד אחד – הוא יכול, אבל
אנחנו צריכים לקבל, לגבי כל יחס הגיוני לפי המפתח, לא לקבל שניים אלא לקבל
שלושה.

היו"ר יואב קיש:

אוקיי.

יואל חסון (המחנה הציוני):

ואם כבר מקבלים שלושה - - -

היו"ר יואב קיש:

אני מקבל. נוסיף לכם אחד ולליכוד אחד. בסדר. ואז נשמר את היחס.

יואל חסון (המחנה הציוני):

עכשיו, לגבי היחס.

היו"ר יואב קיש:

היחס הוא 6-8, אתה לא יכול לעשות אחרת.

יואל חסון (המחנה הציוני):

תראו, חבר'ה, אני לא מבין למה בוועדה כזאת, שאין עליה ויכוח פוליטי - - -

היו"ר יואב קיש:

לא, לא. יואל, עזוב, זה לא ניכנס לדיון, לא אתחיל פה. אתה רוצה עוד אחד?
אני מוכן לקבל, ונוסיף לליכוד עוד אחד. בסדר. אני מקבל את ההערה. ההצעה
אומר שלליכוד יהיו ארבעה חברים, חבר אחד יושלם, ולמחנה הציוני שלושה חברים.
זה 16 חברים.

אורי מקלב (יו"ר ועדת המדע והטכנולוגיה):

אפשר עוד אחד ככה?

היו"ר יואב קיש:

תראו, ביום רביעי ב-10:00 נעשה שיחות שכולם יברכו, באמת רק שבגלל פתחתי.
התייחסויות ענייניות. בבקשה, חבר הכנסת מקלב.

אורי מקלב (יו"ר ועדת המדע והטכנולוגיה):

באמת, תודה רבה, אדוני היושב-ראש, רק התייחסות. אבל לפני זה תרשה לי לברך
את חברת הכנסת נורית קורן. קודם כול, אני מדבר על הפעילות הגדולה. אין ספק
שמאז שנכנסת הנפת את זה כדגל. יש שינויים מהותיים מאוד בכל המודעות,
בהתייחסות ובגישה. ואני גם מברך על הקמת הוועדה, כי בסופו של דבר אני שואל
למה אנחנו בכנסת צריכים להקים ועדות, ולמה אין לנו יכולת משילות מסוימת,
שנוכל להוביל דברים כאלה ערכיים, כאלה חשובים, ללא צורך בהקמת ועדה מיוחדת.
עצם הפעילות השוטפת הייתה צריכה לתת מענה לכל הבעיות שאת מעלה אותן. אבל
הנה העובדה, שבלי זה אי-אפשר להתקדם.

אבל אני רוצה להתייחס רק לנושא אחד של מאגר ה-DNA, שעניינו התאמה בין קרובי
משפחה בקשר לפרשה. לעסוק בעניין הזה – אין ספק, אף על פי שסיכמנו גם
בשיחות, החקיקה בעניין הזה תתקיים בוועדת המדע והטכנולוגיה, שהיא גם הממונה
על-פי חוק, וגם היא כבר מתעסקת עם הנושא הזה. אז חוץ מנושא של חקיקה בנושא
ה-DNA. לדון בעניין הזה זה חשוב מאוד, כפי שדיברנו על זה.

נורית קורן (הליכוד):

אז פה אני רוצה להבהיר.

היו"ר יואב קיש:

בבקשה, חברת הכנסת קורן.

נורית קורן (הליכוד):

שיש כבר איזה חקיקה, שחבר הכנסת מקלב הוביל אותה, והיא נמצאת בוועדה שלו.
לא אקח אותה מהוועדה הזאת. אבל כל חקיקה, או כל דבר אחר שיעסוק בעניינים של
פרשת ילדי תימן - - -

היו"ר יואב קיש:

לא, חקיקה ב-DNA.

נורית קורן (הליכוד):

על DNA, מה שיש - - -

היו"ר יואב קיש:

לא, אבל אם תהיה עוד חקיקה?

נורית קורן (הליכוד):

יכול להיות.

אורי מקלב (יו"ר ועדת המדע והטכנולוגיה):

גם לא. לא, ועדת המדע מנהלת את ה-DNA.

נורית קורן (הליכוד):

בסדר.

אורי מקלב (יו"ר ועדת המדע והטכנולוגיה):

לא נריב על זה, דיברנו.

היו"ר יואב קיש:

אוקיי, אז הסיכום הוא כזה: אלא אם יש הסכמה בין שני ראשי הוועדות אחרת, כל
חקיקה בנושא ה-DNA תהיה בוועדת המדע והטכנולוגיה.

נורית קורן (הליכוד):

לא, אני אומרת - -

היו"ר יואב קיש:

חקיקה.

נורית קורן (הליכוד):

- - חקיקה חדשה. יש חקיקה שכרגע נמצאת על השולחן.

היו"ר יואב קיש:

אורי, חשבתי שסיכמתם שגם חדשה?

נורית קורן (הליכוד):

אני לא לוקחת אותה משם.

היו"ר יואב קיש:

את לא יכולה לקחת.

נורית קורן (הליכוד):

לא, לא, ברור.

היו"ר יואב קיש:

אבל גם חדשה, אם תבוא.

נורית קורן (הליכוד):

אבל אם תהיה חקיקה חדשה, שמדברת על ועדת המדע – אם תהיה, כרגע אין, אם תהיה
חקיקה חדשה, שנינו נשב ביחד ונחליט.

אורי מקלב (יו"ר ועדת המדע והטכנולוגיה):

אם נסכים. אבל אנחנו מדברים על המידע הגנטי.

היו"ר יואב קיש:

אז אני אומר: בעיקרון במדע וטכנולוגיה. זה מה שהוא בא להגיד, וזה מה
שסיכמתם.

אורי מקלב (יו"ר ועדת המדע והטכנולוגיה):

אני רוצה להגיד: אני לא סתם אומר את זה, מידע גנטי קשור לסמכויות ועדת המדע
והטכנולוגיה. כל הנושא של המדע הגנטי, ה-DNA.

ובנושא החקיקה – אז דיונים בעניין הזה, הוועדה תדון, בסדר גמור. אבל כל
החקיקה של הנושאים האלה נשארת בסמכותה של ועדת המדע.

היו"ר יואב קיש:

בסדר. תודה.

נורית קורן (הליכוד):

לא, רגע, אני מציעה דבר אחר.

אורי מקלב (יו"ר ועדת המדע והטכנולוגיה):

אלא אם כן יש הסכמה.

נורית קורן (הליכוד):

שכל דבר שיהיה נושא של ה-DNA, שתהיה ועדת משותפת - - -

אורי מקלב (יו"ר ועדת המדע והטכנולוגיה):

לא, לא, לא, לא.

נורית קורן (הליכוד):

מה שיש אצלך כבר בסדר - - - נדבר.

אורי מקלב (יו"ר ועדת המדע והטכנולוגיה):

לא מה שיש אצלי. מה שבסמכות ועדת המדע בחקיקה – בסמכות של ועדת המדע
בחקיקה, לא נוכל לפזר את זה.

יואל חסון (המחנה הציוני):

אני מסכים עם חברת הכנסת - - -

היו"ר יואב קיש:

טוב, חברים.

יואל חסון (המחנה הציוני):

שנייה, אני רוצה להעיר הערה.

היו"ר יואב קיש:

לא, לא, יואל.

יואל חסון (המחנה הציוני):

חברת הכנסת קורן צודקת בעניין הזה. אם מקימים ועדה ייעודית לעסוק בנושא
הזה, שהולכת לאסוף חומר ואנשי מקצוע שיתעסקו, למה לא באמת להעביר אליה? מה
שכבר התחלת בסדר, אבל דברים חדשים – תנו לה לעבוד.

אורי מקלב (יו"ר ועדת המדע והטכנולוגיה):

אם אתה חושב שמצאת נישה להכניס לתוכה – לא הצלחת. עם כל הכבוד לאדוני, שאתה
רואה איזה נישה, מיד - - -

אוסאמה סעדי (הרשימה המשותפת):

למה המשותפת רק נציג אחד?

היו"ר יואב קיש:

אז אחליף מיש עתיד למשותפת.

אוסאמה סעדי (הרשימה המשותפת):

בסדר. רק תגיד - - - על חשבוננו.

נורית קורן (הליכוד):

חבר הכנסת מקלב, אני מציעה: כרגע אין על הסדר שום חקיקה בנושא ה-DNA, מלבד
מה שאתה מוביל. ולכן על זה אין לי בכלל שום - - -

היו"ר יואב קיש:

טוב. חברים, אני קובע ככה.

נורית קורן (הליכוד):

רק שנייה. אם עכשיו יעלה על הפרק, שהוועדה תדרוש לבדוק שרידי גופות, כדי
לאשר שאכן מי שנמצא שם הוא באמת מה שרשום בחברה קדישא, אז זה יהיה במסגרת
של הוועדה שלי ולא הוועדה שלך.

אורי מקלב (יו"ר ועדת המדע והטכנולוגיה):

שרידי גופות זה לא בסמכות של ועדת המדע.

היו"ר יואב קיש:

אז הנה, אז אני מחדד, ובזה נגמור הדיון.

אורי מקלב (יו"ר ועדת המדע והטכנולוגיה):

מה שבסמכות. זה לא בסמכות שלי, לא אכנס לזה.

היו"ר יואב קיש:

מה שבנושא מידע גנטי – בסמכות של ועדת המדע והטכנולוגיה. השאר – אם תהיה
בעיה, יגיע לוועדת הכנסת. תודה.

מי בעד הקמת הוועדה? שירים את ידו. אתה לא מצביע? אני רוצה לראות פה אחד.
מי נגד? אין. מי נמנע?

הצבעה

בעד הקמת הוועדה המיוחדת – פה אחד

ההצעה להקמת ועדה מיוחדת לעניין "חטופי תימן" אושרה.

היו"ר יואב קיש:

התקבל פה אחד. תודה.

אוסאמה סעדי (הרשימה המשותפת):

שתירשם ההסתייגות שלנו, שקופחנו - - -

היו"ר יואב קיש:

אמרתי לך: אתה רוצה, אחליף. אתה אומר לי: לא רוצה. בסדר.

אוסאמה סעדי (הרשימה המשותפת):

הנציג שלנו לוועדה – ג'מאל זחאלקה.

נורית קורן (הליכוד):

לא נתת לי לדבר.

היו"ר יואב קיש:

תודה רבה.

אלעזר שטרן (יש עתיד):

יואב, לנו יש שניים?

היו"ר יואב קיש:

כן.

אוסאמה סעדי (הרשימה המשותפת):

רשמת?

היו"ר יואב קיש:

מה?

אוסאמה סעדי (הרשימה המשותפת):

הנציג שלנו הוא התימני ג'מאל זחאלקה.

היו"ר יואב קיש:

בסדר.

אלעזר שטרן (יש עתיד):

יואב, בסדר, תצרף אותי.

היו"ר יואב קיש:

שטרן אצלם.

דיון בנושא צמצום החקיקה הפרטית והגברת הפיקוח של הכנסת על הממשלה

היו"ר יואב קיש:

טוב, חברים, דיון בנושא צמצום החקיקה הפרטית והגברת הפיקוח של הכנסת על
הממשלה. חברים, אני מבקש שקט.

אלעזר שטרן (יש עתיד):

יש לי בקשה לסדר.

היו"ר יואב קיש:

כן.

אלעזר שטרן (יש עתיד):

ניסיתי לראות מאתמול את ההצעה עצמה, לא ראיתי אותה כתובה.

היו"ר יואב קיש:

אנחנו גם לא קיבלנו. אני עושה דיון עקרוני.

אוסאמה סעדי (הרשימה המשותפת):

זה נושא - - - אז אין הצבעות עכשיו?

היו"ר יואב קיש:

אז אני מסביר.

יואב בן צור (ש"ס):

יואב, אני צריך ללכת לוועדה אחרת, אני רוצה להיות ראשון. תודה.

היו"ר יואב קיש:

בסדר. בקצרה, יואב? לא, לא תהיה הצבעה עכשיו.

אוסאמה סעדי (הרשימה המשותפת):

אוקיי.

היו"ר יואב קיש:

אין הצעה להצבעה. אם מישהו שאל. טוב, חברים, אני מבקש שקט.

אלעזר שטרן (יש עתיד):

יואב, אם אפשר - - -

היו"ר יואב קיש:

אז אגיד. אני בדיוק עכשיו מדבר.

אוסאמה סעדי (הרשימה המשותפת):

אבל בהמשך למה שאמר אלעזר. אם אין לנו משהו כתוב, למה לקיים דיון עקרוני?

היו"ר יואב קיש:

אתה רוצה, אתה לא חייב להיות בדיון. לא מוכרח. אני לא מכריח.

אוסאמה סעדי (הרשימה המשותפת):

לא, אבל אני רוצה להיות.

היו"ר יואב קיש:

אז הנה, אז תקשיב.

אוסאמה סעדי (הרשימה המשותפת):

אבל חשוב לנו שנקבל - לא רק מה שכתבו בעיתון.

היו"ר יואב קיש:

אז חבר הכנסת אוסאמה סעדי, אחרי הדיון הזה - - -

אוסאמה סעדי (הרשימה המשותפת):

אתה יודע מה כתוב בעיתון? קראתי כמה נוסחים בכמה עיתונים.

היו"ר יואב קיש:

טוב. אני הולך להוציא סיכום של הדיון הזה. והסיכום של הדיון הזה יהיה מאוד
חשוב. אתה לא רוצה, אל תהיה פה.

אוסאמה סעדי (הרשימה המשותפת):

לא, אני רוצה להיות.

היו"ר יואב קיש:

אז בבקשה. אז עכשיו, שמעתי את ההצעות לסדר, ואנחנו ממשיכים.

חברים, שלום. אני רוצה להגיד לכם שהופתעתי בדיוק כמו כל אחד מכם לשמוע
בתקשורת על איזושהי יוזמה להפחתת החקיקה הפרטית בכנסת. אני רוצה להגיד לכם:
במסגרת תפקידי, ואני חושב שמעבר לזה, כל חבר כנסת מרגיש את זה, שהוא מחויב
בשמירה על כבוד הכנסת, על הסמכויות שלה, על היעילות שלה. ובמסגרת זה חלק
בלתי נפרד מזה זו החקיקה הפרטית. לא תתקבל שום החלטה בכנסת הזו ככפייה של
שרים על חברי הכנסת, נקודה.

ישראל אייכלר (יהדות התורה):

בוא נעשה הצבעה.

היו"ר יואב קיש:

לא עושה הצבעה. ואני אומר עוד דבר: זה לא יהיה אופוזיציה-קואליציה. יהיה
חופש הצבעה מלא, והכנסת ברוב שלדעתי גם צריך להיות רוב משמעותי תצטרך
להוביל את זה. בשום פנים ואופן לא נעשה פה משמעת קואליציונית.

ואני רוצה להוסיף לשאלה שאולי עלתה בסדר-היום. הדברים האלה מחייבים דיון
מאוד משמעותי של חברי הכנסת עצמם, ולא אף אחד יכתיב לנו מלמעלה מה קורה
בעניין הזה. מי שחושב שהכנסת הזו רק תעביר חקיקה ממשלתית, אז הוא טועה,
והוא יכול לחשוב שאנחנו בשלטון אחר אבל לא בדמוקרטיה.

נכון, צריך תיקונים, יש פה בעיה של אולי חקיקה מוגזמת. אבל יש הבדל גדול
בין האפשרות לתת הצעות חוק לבין ההליך עצמו. למנוע מח"כ להגיש הצעת חוק
פרטית זו טעות. לחשוב עכשיו על איך מחלקים את העומס? בדיון הזה אני מוכן
להיות. ואם השרים מרגישים שיש עומס גדול מדי, אני מוכן להיות בדיון הזה
ולקבל כנגד באמת חובת התייצבות בוועדות, פיקוח, ודברים נוספים שאנחנו ממילא
וממילא עובדים עליהם.

אני יכול להגיד לכם שחברת הכנסת מרב מיכאלי וחבר הכנסת דוד ביטן ואנוכי
יושבים על הצעה של חיוב ייצוג בוועדות לא רק למשרדי ממשלה, גם לחברות
ציבוריות, גם לעמותות. כך שכשמדברים על מתווה הגז, המנהלים של חברות הגז
יהיו מחויבים להגיע לכנסת; וכשמדברים של "שוברים שתיקה", הם יגיעו לכנסת.

אז את זה אנחנו עושים כי זה חשוב לנו. ואם יש בעיה אחרת בנושא החקיקה
הפרטית, זה רק סביב השולחן הזה של ועדת הכנסת, עם יושב-ראש הכנסת, ועם חברי
הכנסת עצמם זה יוחלט, ולא ראשי הקואליציה. עם כל הכבוד לראשי הסיעות. ועם
כל הכבוד לראש סיעת יש עתיד יאיר לפיד, שאני לא יודע כמה הנוכחות שלו פה
בבית הזה, שהוא יתחיל לקבוע לנו כמה הצעות חוק פרטיות יעלו או לא יעלו.

עליזה לביא (יש עתיד):

קיש, מה - - -

אוסאמה סעדי (הרשימה המשותפת):

למה דווקא יש עתיד ולא השר - - -

היו"ר יואב קיש:

כי זה היה איילת שקד ויאיר לפיד, שאני אומר לכם - -

אלעזר שטרן (יש עתיד):

ויריב לוין.

היו"ר יואב קיש:

- - ששניהם מובילים את זה, ששניהם מובילים את זה.

אלעזר שטרן (יש עתיד):

יריב לוין לא?

היו"ר יואב קיש:

יריב לוין – שוחחתי אתו על זה. הוא אמר שאין לו שם הצעה כרגע שהוא דן עליה.
באופן עקרוני הוא רוצה לטפל בנושא החקיקה, וזה בערך מה שהוא יודע. אז מי
שהולך ועושה סיבוב על הראשים של הח"כים, זה לא היה יריב לוין. ואנחנו
יודעים היטב מי עשה סיבוב על הראש של הח"כים בעניין הזה.

אלעזר שטרן (יש עתיד):

מי? תגיד מי.

עליזה לביא (יש עתיד):

מי עשה סיבוב על הראש של הח"כים?

קריאה:

תגיד, תגיד.

היו"ר יואב קיש:

אגיד. אגיד. אגיד.

אלעזר שטרן (יש עתיד):

ואני רוצה להתייחס לזה.

היו"ר יואב קיש:

כולם פה רוצים להתייחס. אבל אני מציע שנתמקד בעיקר.

אלעזר שטרן (יש עתיד):

מה העיקר?

היו"ר יואב קיש:

אני מציע שנתמקד בעיקר. העיקר הוא ככה: כנסת ישראל היא הריבון, והמטרה זה
לאפשר לכנסת להיות יעילה יותר וחזקה יותר, ולא להיפך. לא נפגע במעמד של
הכנסת. אני מסכים עם הצורך לצמצם ולבחון היטב איך עושים את זה, תוך כדי
חיזוק החקיקה הפרטית. לא נאפשר עקירה מתוכן של המושג הזה חקיקה פרטית, כפי
ששמעתי בהצעה של שקד, לוין ולפיד.

אלעזר שטרן (יש עתיד):

תגיד, לפיד חתום על זה? הוא אמר שהוא תומך כמו הרבה אחרים. מה קרה לך,
יואב?

היו"ר יואב קיש:

טוב, אז אתם יודעים מה, אם לפיד לא תומך בביטול החקיקה הפרטית - -

אלעזר שטרן (יש עתיד):

לא אמרתי לך שהוא תומך או לא, אבל - - -

היו"ר יואב קיש:

הנה, - - אם הוא לא תומך אז אני נסוג בי מדברי, בסדר?

אלעזר שטרן (יש עתיד):

אוקיי.

היו"ר יואב קיש:

אוקיי. הרגעתי את חברי יש עתיד?

אלעזר שטרן (יש עתיד):

הסקרים מלחיצים אותך?

היו"ר יואב קיש:

הנה, שמעתי, הרבה.

אלעזר שטרן (יש עתיד):

מה, אתה מאבד עשתונות מהסקרים?

איילת נחמיאס ורבין (המחנה הציוני):

אגיד לך משהו, יואב: טוב לדעת שגם ביש עתיד יש - - -

היו"ר יואב קיש:

עכשיו אגיד לכם בצורה הכי פשוטה.

איילת נחמיאס ורבין (המחנה הציוני):

עכשיו אני יודעת שאתם מפלגה.

אלעזר שטרן (יש עתיד):

שכחת את יושב-ראש הכנסת.

היו"ר יואב קיש:

נכון. אתם מפריעים.

אלעזר שטרן (יש עתיד):

בכנסת הנוכחית יושב-ראש הכנסת הוא לא מיש עתיד.

היו"ר יואב קיש:

אלעזר, לא תקבל זכות דיבור. לא, אתה רשום פה, ואני מוחק אותך.

אלעזר שטרן (יש עתיד):

אני יודע. אבל יושב-ראש הכנסת - - -

היו"ר יואב קיש:

חברים, יושב-ראש הכנסת הוא שותף - - -

אוסאמה סעדי (הרשימה המשותפת):

אבל חשוב שנדע מה עמדת יש עתיד, בכדי שנתקיף או לא נתקיף.

היו"ר יואב קיש:

אתה לא צריך לתקוף. אגיד לכם פה בצורה הכי ברורה: דיברתי עם חברי כנסת מכל
הסיעות. לא דיברתי עם ראשי הסיעות. אגיד לך את האמת, הם פחות מעניינים אותי
בדיון הזה. וחברי הכנסת מכל הסיעות מתנגדים לפגוע - - -

רוברט אילטוב (ישראל ביתנו):

אם אתה אומר: אני לא רוצה לדבר עם ראשי הסיעות – אני נפגע. אם אתה אומר
ראשי מפלגות, אז אני לא נפגע.

היו"ר יואב קיש:

אז, רוברט, בשביל התספורת החדשה שלך, מדבר על ראשי מפלגות.

אלעזר שטרן (יש עתיד):

כבר בירכתי אותו. לפרוטוקול. לפרוטוקול.

יואל חסון (המחנה הציוני):

קודם כול, הוא בין המעטים שיכולים לעשות תספורת, אז זה כבר מחמאה.

היו"ר יואב קיש:

אני שמח שיש אתנו פה נציגות יפה גם של התקשורת וגם של הציבור, ואני אומר
לכם שנעשה דיון מעמיק ורציני בנושא. ולא נוציא הצהרות לתקשורת, וזה לא יהיה
ביום אחד, וזה לא יהיה בזבנג וגמרנו. ונקפיד, כמו שאמרתי, לשמר על הכוח של
הכנסת. נכון, היא צריכה חיזוק בנושא הפיקוח. התחלנו לדבר על זה, עשינו כבר
דיון אחד, עלו הצעות מהח"כים השונים לגבי שאילתות.

ואני יכול להגיד לכם דבר אחד, שבסוף אם אתם שואלים אותי מה אנחנו צריכים
בשביל הפיקוח – אנחנו צריכים שאם השרים והממשלה לא מכבדים את הכנסת, יהיה
להם מחיר בעניין הזה. כמו שקורה בשאילתות, שהם לא מכבדים את השאילתות ואף
אחד לא עושה עם זה כלום, אז אם כך שלא יעלו הצעות חוק של המשרד שלהם עד
שהשאילתות לא יטופלו. לדוגמה.

ולכן בואו לא נתעסק בדבר שהכי קל, זה בוא נראה איך מטפלים בחקיקה הפרטית.
סליחה, יש הרבה דברים אחרים שצריך לעשות. ואני מסכים – כן, אפשר להקל את
העומס בוועדת השרים בחקיקה הפרטית, אבל לא נפגע ביכולת של הגשת הצעות.

חברים, אנחנו עוברים לסדר הדוברים.

קארין אלהרר (יש עתיד):

- - -

היו"ר יואב קיש:

את יודעת כמה אנשים ביקשו לקדם ויש להם ועדה?

אתי בן יוסף:

- - -

אלעזר שטרן (יש עתיד):

מזמן. חשבתי שרשמת.

היו"ר יואב קיש:

למי שמבקש לקדם, אני נותן חצי דקה לך ולחברת הכנסת קארין אלהרר, ואני מבקש
אחרי זה להמשיך. בבקשה, יואב בן צור. חצי דקה, כן.

יואב בן צור (ש"ס):

רבותי, במקום לסנדל את חברי הכנסת, עדיף לקדם רפורמה בחקיקה, שתעודד מיזוג
חוקים דומים, קידום מהיר לחוקים בסוגיות דחופות, ויחס הוגן של יושבת-ראש
ועדת השרים, השרה שקד, להצעות חברי הכנסת. יש לנו הרגשה – או לא הרגשה,
ויותר מהרגשה – שחוקים של מפלגות מסוימות עוברים הרבה יותר מהר מאשר חוקים
של מפלגות אחרות.

קארין אלהרר (יש עתיד):

אמר נציג הקואליציה.

יואב בן צור (ש"ס):

כן, אני אומר בקול מלא, נציג הקואליציה. נכון, אני אומר את זה, ואני חושב
שזה הדבר הראשון שצריך לעשות. לפני שרוצים לחוקק לנו חוקים ורפורמות שונות,
קודם כול שיתייחסו, שיעשו איזושהי אפליה מתקנת, אחר כך בוא נדבר.

דבר ראשון, זה לא משילות. להגיד דבר כזה זה דיקטטורה, ואנחנו לא ניתן. זה
צעד אנטי דמוקרטי, ולא נסכים לו בשום אופן ופנים. אם לא נוכל לפעול בחקיקה
למען הציבור, אז לשם מה אנחנו נמצאים פה בכלל? מה אנחנו, ניצבים שמרימים את
היד ומורידים את היד? יש לנו יכולת. והשכל לא נמצא במקום אחד, הוא נמצא
בכמה מקומות, חילקו אותו לכל מיני אנשים. נכון, יש כאלה שיש להם הרבה יותר,
בשביל זה הם שרים, ויש חלק שקיבלו קצת פחות, אז הם חברי כנסת. זה נכון.

יואל חסון (המחנה הציוני):

מה קורה עם שרים שחוזרים להיות חברי כנסת? זה אחרי פגיעה מוחית?

יואב בן צור (ש"ס):

אז יש להם כפול.

היו"ר יואב קיש:

תודה. בסדר גמור.

יואב בן צור (ש"ס):

מילה אחת אחרונה. הרפורמה פשוט תפגע באמון הציבור, וביחס של אנשי הציבור
לכנסת. תודה רבה.

היו"ר יואב קיש:

תודה. חברת הכנסת קארין אלהרר.

קארין אלהרר (יש עתיד):

תודה רבה, אדוני היושב-ראש. אני רוצה להגיד את הדבר הבא: אני לא חושבת
שהתפקיד הבלעדי של הכנסת הוא לחוקק. הוא גם לחוקק. אבל אמרתי, אדוני
היושב-ראש, דרך אגב, בישיבה קודמת שיזם חבר הכנסת יואל חסון, שדיברנו על
הכלים הפרלמנטריים. אני לא חוזרת בי מאותה עמדה שהבעתי אז. תראו, זה הגיע
למצב, שלכנסת אין באמת יכולת לפקח על עבודת הממשלה. ולכן כל חבר כנסת שרוצה
להראות את עצמו מצהיר הצהרות חוק, שאתם יודעים וגם אני יודעת, שאין להן שום
תוחלת.

היו"ר יואב קיש:

אז את רוצה לבטל אותן?

קארין אלהרר (יש עתיד):

לא, רגע, אז תקשיב למה אני אומרת.

היו"ר יואב קיש:

אה, אוקיי. מקשיב.

קארין אלהרר (יש עתיד):

אני לא אומרת לבטל, חלילה, את יכולת החקיקה, אני לא אומרת, חלילה, להפוך את
זה למשהו שהוא לא במנדט של הכנסת. אבל אני אומרת: לאפשר לכנסת כלים
פרלמנטריים אמיתיים ועדכניים. לא שאילתה ולא הצעות לסדר – זה לא עדכני, זה
לא מתכתב עם המציאות.

ואני אומרת לכם, אני מסיימת, אני אומרת לכם שבדרך הזו חברי כנסת ימצאו את
עצמם הרבה פחות בצורך ובדחף להציע הצעות חוק שאין בינן לבין המציאות שום
דבר.

איילת נחמיאס ורבין (המחנה הציוני):

מופרכות.

היו"ר יואב קיש:

תודה. אני הולך לפי הרשימה – חבר הכנסת מיקי רוזנטל.

מיקי רוזנטל (המחנה הציוני):

תודה רבה, אדוני היושב-ראש. נראה ששרת המשפטים מתעבת חקיקה פרטית. היא גם
נדמה לי אמרה את זה, שאנחנו מחוקקים את עצמנו לדעת וכו' וכו'. רק שלא נאה
דורש, נאה מקיים. השרה עצמה, לפני שהיא הייתה שרה, הגישה מאות חוקים בכנסת
הקודמת.

ובכלל מה שנעשה בוועדת השרים הוא מקומם, מפני שאין דיון ענייני כמעט לגבי
שום חוק. הזמן הממוצע, לפי עדויות שאני שומע, להצעת חוק הוא דקות ספורות.
ובכלל כשיטה דוחים את הדיון בהצעות החוק לחודשים או לשבועות - -

קארין אלהרר (יש עתיד):

שלושה חודשים.

מיקי רוזנטל (המחנה הציוני):

- - באופן שיטתי, כדי לא לדון בהן בכלל. זה דבר אחד.

הדבר השני נוגע גם לפרוצדורה. שכמו שעכשיו אנחנו פה בוועדת הכנסת היינו
אומרים: אוקיי, ועדת השרים לענייני חקיקה תדון רק בעניינים שאנחנו נחליט
שראוי, קבענו את זה פה. אנחנו לא נכנסים לתחום העיסוק שלהם, ואסור שהם
ייכנסו לתחום העיסוק שלנו. היא אומנם שרת המשפטים, אבל היא חברת כנסת כמו
כל אחד מחברי הכנסת פה. ואם היא רוצה לעשות שינויים בעבודת הכנסת, עליה
לבוא לכנסת ולשכנע את חברי הכנסת, ולא להכתיב מלמעלה כאילו היא מורמת מעם,
או שיש לה יותר שכל מאחרים, או שהיא מבינה יותר את המערכת הישראלית.

מעמדה של הכנסת נפגע בשנים האחרונות, יש גריעה משמעותית מסמכויותיה. והדיון
צריך להיות מה עושים כדי שהכנסת תחזק, ולא מה עושים כדי שיהיה נוח לוועדת
השרים לענייני חקיקה.

היו"ר יואב קיש:

תודה.

מיקי רוזנטל (המחנה הציוני):

ואני מציע לשרת המשפטים הצעה ידידותית באמת: לשכנע את הכנסת ולהקים פה ועדה
בכנסת שתדון בעניינים האלה, בסמכויות הכנסת.

היו"ר יואב קיש:

זה ועדת הכנסת, אין ועדה אחרת שתדון בזה.

מיקי רוזנטל (המחנה הציוני):

מאה אחוז. אז אני מציע לך, אדוני, שסיכום ההחלטה יהיה, שוועדת הכנסת מקימה
ועדה, איך משפרים את עבודת הכנסת.

היו"ר יואב קיש:

לא צריך להקים ועדה. זה בדיוק ליבת העשייה של ועדת הכנסת.

מיקי רוזנטל (המחנה הציוני):

מאה אחוז.

עליזה לביא (יש עתיד):

תקדיש לזה לזמן.

היו"ר יואב קיש:

נקדיש זמן, ברור. התחלנו להקדיש הרי. נא לסיים, מיקי. רק תנו לו לסיים.

מיקי רוזנטל (המחנה הציוני):

שני משפטים. לעצם העניין, זה לא יכול שבכלל יתחילו מהמקל ולא מהגזר. השיטה
הזאת של להגיד בוא קודם כול נצמצם את החקיקה, אחר כך ניתן לח"כים כמה
עניינים, כאילו כדי - - -

היו"ר יואב קיש:

זה אני חושב מה שהרגיז פה את כל האנשים.

מיקי רוזנטל (המחנה הציוני):

זה לא דרך המלך. דרך המלך זה להבין מה הכנסת צריכה, לשאוף לשינויים שהיא
זקוקה להם, ולא לעשות את זה בהכתבה של הממשלה.

יש לי הרבה מה להגיד על כמות החקיקה, אבל בסופו של דבר זה הכלי האפקטיבי
היחיד כמעט שקיים היום לחבר כנסת הבודד – לא לסיעה – כי הצעת חוק לפעמים
היא לא נדונה, לפעמים היא נועדה לזרז את הממשלה לפעול.

היו"ר יואב קיש:

מאה אחוז.

מיקי רוזנטל (המחנה הציוני):

להרבה מאוד מטרות. וזה ראוי מאוד שלא יפגעו בכלי החשוב הזה.

היו"ר יואב קיש:

תודה רבה. אני נותן רגע לחבר הכנסת גפני דקה אחת.

משה גפני (יהדות התורה):

דקה אחת. אני באמצע דיון על מפעל שתולה.

אני מבקש לומר, ששמעתי את ההצעה הזאת, אני פשוט סברתי שאנשים לא מכירים את
עבודת הכנסת. הפעילות של חבר כנסת – וזה לא משנה בתוך סיעה, שלא בתוך סיעה
– זה החקיקה. החקיקה זה לא רק שאתה מעביר חוק, החקיקה זה שאתה מציף נושא,
החקיקה – שאתה מביא את הדברים בעוצמה, כשאתה יודע שמאחורי העניין הזה אתה
יכול לשכנע את החברים לתמוך, אתה יכול לשכנע אנשים אחרים.

מי שאומר לצמצם את החקיקה – הרי מה זה לצמצם את החקיקה? הפירוש שאני לא
יכול להניח חוקים, כשהנחת החוקים כשלעצמה - -

היו"ר יואב קיש

יש לה משמעות.

משה גפני (יהדות התורה):

- - היא חשובה מבחינה ציבורית. שאני לא יכול להביא את זה לדיון, כשזה
העבודה שלי. אני לא שר בממשלה, אני חבר בכנסת. כל הדברים מסביב הם סביב
הנושא הזה. מי שמציע את ההצעה הזאת – אני לא אומר על איילת שקד - - -

היו"ר יואב קיש:

או על יאיר לפיד. לא אומרים.

משה גפני (יהדות התורה):

לא, לא, אני לא אומר – לא מכירים את עבודת הכנסת. אני אומר לכם, אני פה
נמצא 27 שנים, העבודה המרכזית שלי כחבר כנסת זה החקיקה. אם מורידים ממני,
אני לא יכול להתווכח עם גיל על ועדת שרים לחקיקה.

איילת נחמיאס ורבין (המחנה הציוני):

גפני, הגעת בגיל 5, אני מבינה.

היו"ר יואב קיש:

תודה.

משה גפני (יהדות התורה):

אני מאוד מבקש, אם אכן מתקדמים עם זה, אני עוזב את הדיונים בוועדה - - -

היו"ר יואב קיש:

זה דיון ראשוני עקרוני. נוציא סיכום, ונתחיל בוועדת הכנסת. אם יש משהו, זה
יקרה רק בוועדה הזו, לא בשום מקום אחר.

משה גפני (יהדות התורה):

מצוין. תודה רבה.

איילת נחמיאס ורבין (המחנה הציוני):

גפני, לך תציל את שתולה.

משה גפני (יהדות התורה):

תודה רבה.

היו"ר יואב קיש:

שלום. אנחנו עוברים לחבר הכנסת יואל חסון, בבקשה.

יואל חסון (המחנה הציוני):

תודה לך, אדוני היושב-ראש. קודם כול, בואו נתחיל בעניין המקרו בגדול. מאז
הבחירה הישירה, גם אנחנו – שבוטלה, תודה לאל – וגם הציבור קצת התבלבל,
והפכו את הממשלה ואת ראש הממשלה לדבר העיקרי שמסביבו הכול עובד ומסתובב.
צריך לזכור, הכנסת היא נציג הריבון, לא הממשלה.

דב חנין (הרשימה המשותפת):

היא הריבון.

יואל חסון (המחנה הציוני):

נציג הריבון. הריבון זה הציבור, הציבור שולח את הכנסת, והיא זאת שמייצגת
באופן ישיר את האזרחים. הממשלה וגם ראש הממשלה לא נבחרים על-ידי הציבור
בכלל, הם נבחרים על-ידי הכנסת, על-ידי חברי הכנסת. במסגרת האירועים הכלליים
הפוליטיים שקורים בישראל, חל בלבול בדבר הזה. והבלבול הזה להיחלשות הולכת
ומתגברת של המוסד או של הכלי החשוב ביותר לציבור, וזה הכנסת. וכשהכנסת
חלשה, הציבור חלש.

עכשיו, בואו נדבר רגע על הנושא ששמו פה על השולחן. קודם כול, בעיני אחת
הבעיות המרכזיות שצריך לעשות, זה הגיע הזמן, ואם רוצים להיות כל כך אמיצים,
זה לעשות הפרדת רשויות אמיתית במדינת ישראל, ושלא לעשות חוק נורבגי לנבחרים
אלא חוק נורבגי לכולם, וששרים לא יהיו חברי כנסת. וקודם כול, שיהיו פה באמת
120 חברי כנסת, אולי פחות ראש הממשלה ויושב-ראש הכנסת, שיעבדו באמת בכנסת,
ולא יהיו גם בממשלה וגם בכנסת.

עכשיו, לגופו של עניין. אני קודם כול לא ממהר להתנגד, ואני גם לא ממהר
לתמוך. אני קודם כול אומר, ואני מסכים אתך, אדוני היושב-ראש, הדיון הזה לא
יהיה מעל הראש של חברי הכנסת, בוודאי לא מעל ראשם של חברי ועדת הכנסת. ועדת
הכנסת – זה צריך להגיע אל שולחנה, או ליזום את זה מטעמה.

היו"ר יואב קיש:

נזמן את השרה שקד, לבוא ולהציג פה את - - -

יואל חסון (המחנה הציוני):

מאה אחוז. והדברים ייעשו רק בדרך הזאת, ולא בשום דרך אחרת.

היו"ר יואב קיש:

נכון.

יואל חסון (המחנה הציוני):

עכשיו, אנחנו גם צריכים לגעת, אם רגע נוגעים בעניין עצמו, קודם כול הגיע
הזמן, בעניין חלק מהתהליך, זה לא באמת צמצום סמכויות הכנסת ושום התייחסות
לצד של הרשות המבצעת. כמו לדוגמה שקיפות בוועדת השרים, שזה לדעתי דבר חשוב
מאוד.

נושא של צמצום המשמעת הקואליציונית. גם בעניין הזה, אני יכול להגיד לכם את
זה בעבר, זה נראה כבר כאילו במאה הקודמת, אבל לפני עשר שנים, כשהייתי פה
יושב-ראש קואליציה, לא החלתי משמעת סיעתית על כל חוק וחוק. וקואליציונית גם
לא. היו חלק שהיה כלפיהם משמעת קואליציונית וחלק שלא. לא כל דבר היה
בדמינו, לא כל דבר היה ציפור נפש של הקואליציה. פה כל דבר זה ציפור נפש של
הקואליציה, העיקר להפיל. למה? כי זה של האיש של האופוזיציה או מסיבות
אחרות. זה גם נושא שצריך לדבר עליו.

היו"ר יואב קיש:

לסיים בבקשה.

יואל חסון (המחנה הציוני):

משפט אחרון. בנושא החקיקה – תראו, אמרה את זה חברת הכנסת אלהרר, אני חושב
שאנחנו, קצת בגלל טרפת החקיקה, ואני כן חושב שיש כאן טרפת חקיקה. אנחנו לא
עוסקים מספיק בפיקוח – בפיקוח – חברים, אנחנו אמורים לפקח.

תשוו פרלמנטים אחרים באותה שיטה שלנו. חבר פרלמנט אחד – אני פוגש חברי
פרלמנט במועצת אירופה, בפרלמנט של אירופה, הם אומרים לי: אם אני מצליח
להעביר חוק אחד פרטי או שניים בקדנציה, זה הישג אדיר, הישג אדיר. פה אנשים
עם איקסים, כמו באני לא יודע איפה. ולעומת זאת, אתה שואל אותו: אז מה אתה
עושה רוב הזמן? הוא אומר: אני מפקח. אני מקיים שימועים, אני מקיים דיונים,
אני מעלה נושאים לסדר-היום. הוועדות הן חזקות.

עכשיו, לא רק הוועדות חזקות, אלא גם חברי הוועדה חזקים. ופה, אם רוצים,
אגב, אפרופו על השימועים וכל הדברים האלה, צריך לדבר היום לא רק על מקום של
יושב-ראש הוועדה והוועדה אלא גם על חברי ועדה. יכול יושב-ראש ועדה
מהקואליציה לא לתת לאף אחד לדבר או להקצות דקה לכל אחד – לא התבצע שימוע
אמיתי. אלא יצטרכו, אם יש פה מערכת של שימוע, לוודא באמת שחברי הכנסת
החברים בוועדה הם שותפים באמת במהלך.

ולכן חקיקה מוגברת היא בסופו של דבר אות מתה. אנחנו פשוט מציפים אותיות
מתות לספר החוקים ולא מייצרים באמת שינוי.

היו"ר יואב קיש:

תודה.

יואל חסון (המחנה הציוני):

רגע, משפט אחרון.

היו"ר יואב קיש:

אמרת אחרון לפני - - -

יואל חסון (המחנה הציוני):

אחרון באמת.

היו"ר יואב קיש:

אחרון חביב.

יואל חסון (המחנה הציוני):

לגבי ועדת הכנסת – כמו שאמרתי, אני רוצה שזה יגיע לוועדת הכנסת, אבל זה לא
יכול לבוא בצורה מקרית, צריכה להיות פה תוכנית עבודה. צריכה להיות מונחת
תוכנית עבודה עם סדר דיון, עם החלטה שנכנסים כרגע לדיון, שקובעים אותו
לאורך זמן, כמו שעשו פה בהליך של הגז. רוצים לעשות רפורמה? אז תהיה פה
רפורמה שתתנהל פה, לא פתאום איזה חצי שנה אף אחד לא יעשה עם זה שום דבר,
אלא התנהלות עם לוח זמנים מסודר, שחברי הוועדה יוכלו לעקוב אחריו וגם להיות
מעורבים. תודה רבה.

היו"ר יואב קיש:

תודה. אני רוצה להגיד, יואל, רק לגבי מה שאמרת, שאני בהחלט מסכים אתך על
נושא הפיקוח וכל הדברים האלה, אבל השיטה שנעשתה בלי שבאמת הח"כים היו
מעורבים, באיזושהי הנחתה כזו בתקשורת, פשוט בעיני ביזיון, טעות קשה, וגם
גרמה לאנטי מאוד גדול. ולכן צריך לחשוב טוב לפני שהולכים לעשות מהלכים
כאלה.

סדר הדוברים, יש לנו את רויטל ואחרי זה אורלי. בבקשה.

אלעזר שטרן (יש עתיד):

אני לא מבין, ישבתי פה מהתחלה בשביל הכיף?

היו"ר יואב קיש:

אתה אחרי אורלי. אתה משום מה לא היית רשום. שמתי אותך אחרי אורלי.

רויטל סויד (המחנה הציוני):

אני הראשונה שהגעתי לפה.

עליזה לביא (יש עתיד):

גם אותי לא רשמת.

היו"ר יואב קיש:

רשמתי. רוברט רשום, כן. אמשיך אחרי זה להקריא. בבקשה, רויטל.

רויטל סויד (המחנה הציוני):

אומנם היוזמה הזו מקבלת איזושהי כותרת של יוזמת חקיקה.

היו"ר יואב קיש:

צמצום החקיקה.

רויטל סויד (המחנה הציוני):

צמצום החקיקה. יחד עם זאת, תשימו לב שהיא כוללת מספר רכיבים, ואסור שבטעות
לא נשים לב למטרה האמיתית שעומדת מאחורי היוזמה הזו. תשימו לב מה קורה, מצד
אחד אומרים: בוא נגביל את החקיקה לארבע-חמש הצעות חוק פרטיות. אני בטוחה
שאין פה – כל אחד מאתנו כחברי כנסת מסכים שיש יותר מדי חקיקה פרטית, יחד עם
זאת לא צריך לצמצם אותה באופן כל כך דרקוני לארבע-חמש הצעות חוק בשנה, זה
מוגזם.

ולצד זה, לכאורה עוטפים את זה באיזשהם קישוטים ואצטלה של איזושהי הגברת
פיקוח. ומה נותנים לנו בהגברת הפיקוח? שיבואו עוד אנשים לוועדות – בסדר,
ניחא; ועריכת שימוע ציבורי – אנחנו נעשה שימוע לתפקידים נבחרים. זאת אומרת,
מערכת המשפט, מועמדים לרמטכ"לות, יגיעו בפני הכנסת.

ישראל אייכלר (יהדות התורה):

זה רעיון מצוין.

רויטל סויד (המחנה הציוני):

אל תתערב. תגיד אחר כך מה שאתה רוצה, לא כשאני מדברת.

ישראל אייכלר (יהדות התורה):

זה רעיון מצוין.

רויטל סויד (המחנה הציוני):

אל תתפרץ לדברי.

היו"ר יואב קיש:

אייכלר.

רויטל סויד (המחנה הציוני):

מערכת המשפט והמועמדים לרמטכ"לות יצטרכו להגיע אחר כבוד בפני הכנסת. אם זו
לא פוליטיזציה של המערכות השונות, מהי פוליטיזציה? ואת זה אסור שאנחנו
נאפשר. מכיוון ששמרנו על המערכות האלה נקיות מפוליטיקה, ועכשיו לא ניתן.
ולכן גם הנחיתו לנו את זה על הראש.

ישראל אייכלר (יהדות התורה):

הן אף פעם לא היו נקיות מפוליטיקה.

רויטל סויד (המחנה הציוני):

עכשיו, תשימו לב משהו: אנחנו מדברים על כך שיש הפרדת רשויות, אנחנו מפקחים
על הממשלה. איזה פיקוח יש לנו על הממשלה? בוא נודה היום על האמת: אנחנו
כנסת חלשה, מעבירים לנו דברים מעל הראש, אנחנו לא מצליחים לפקח על הממשלה.
אז במקום שאנחנו, חבר הכנסת קיש, נייצר פה רפורמה, שאנחנו ניקח על עצמו,
ונגביל את החקיקה כמו שאנחנו חושבים שהיא צריכה להיות, ולא איזה ארבע-חמש
הצעות חוק פרטיות, מנחיתים לנו, על הראש, הממשלה, רפורמה כזו, שבאה ומגבילה
אותנו. וזה לא יהיה.

אז אנחנו כן רואים פה הפרדת רשויות, אבל לא כזו שהכנסת מפקחת על הממשלה,
אלא הממשלה מפקחת על הכנסת. ואסור לתת לזה לקרות.

היו"ר יואב קיש:

תודה.

רויטל סויד (המחנה הציוני):

וכל מי שלא רוצה את הפוליטיקה בתוך המערכות הבכירות, כמו למשל – הרי מה אמר
השר לוין גם בקדנציה הקודמת וגם עכשיו? הוא אומר: כל שופט צריך להגיע
ולהתייצב בפני הכנסת. אז הנה, הכנסנו את זה בדלת האחורית. אנחנו מדברים על
חקקת, על מחלת החקקת, שזה בעיני ביטוי נוראי, מדברים על מחלת החקקת, ובעצם
בדלת האחורית מכניסים פוליטיקה לצבא, למערכת המשפט. מסוכן מאוד ואסור לתת
לזה יד.

ואני קוראת לך, חברי חבר הכנסת קיש, כיושב-ראש ועדת הכנסת, מכיוון שיש דבר
שכולנו מסכימים עליו, זה לא רק החולשה של הכנסת, אלא גם העובדה שיש הצפה של
הצעות חוק פרטיות. בוא תביא אתה יוזמה, יחד עם הוועדה, מצד הכנסת, ולא
שמנחיתים לנו על הראש הצעות דרקוניות, שמחסלות לחלוטין את יכולת הפיקוח
שלנו על הממשלה.

היו"ר יואב קיש:

תודה. קודם כול, את צודקת מאה אחוז. אני אומרת לך שהתחלנו תהליך כזה. ישבנו
ודנו בנושא השאילתות, וביקשתי, פניתי לח"כים, וקיבלתי לא מעט אינפורמציה.
אני כבר אומר, אני מבקש מהיועצת המשפטית כבר עכשיו להכין מסמך, יחד עם
היועץ המשפטי של הכנסת, מסמך על חיזוק יכולות הפיקוח של הכנסת על הממשלה.
תוך כדי, אם תצטרכו להיעזר בממ"מ על למידה מפרלמנטים אחרים, זה גם משהו - -
-

איילת נחמיאס ורבין (המחנה הציוני):

אגלה לך סוד: קיבלתי מאיל ינון, ממש כשנכנסתי לתפקיד, קיבלתי מסמך שמדבר על
חיזוק העבודה הפרלמנטרית. יש מסמך שמונח. הם אפילו, סליחה שאני אומרת - - -

היו"ר יואב קיש:

אז אני מבקש את המסמך הזה, לראות כמה הוא מעודכן. אם הוא מעודכן – מצוין;
אם לא – נא לעדכן.

ארבל אסטרחן:

כולם פה אמרו שהם רוצים שההצעות יבוא מחברי הכנסת.

איילת נחמיאס ורבין (המחנה הציוני):

הצעות מצוינות.

היו"ר יואב קיש:

קודם כול, ההצעות יגיעו מחברי הכנסת, וההצעות יגיעו גם מכם. ואין שום בעיה.
ונסתכל על הכול ונחשוב. ואני אומר עוד פעם: נחזק את הפיקוח על הממשלה.
ולגבי נושאי הצעות החוק הפרטיות, זה לא יובא בהנחתה, זה ייעשה רק בהסכמה,
ולא כראשי מפלגות, אלא כעבודה של הוועדה הזו, למצב שאנחנו כחברי כנסת נרגיש
איתם בנוח.

עליזה לביא (יש עתיד):

כולל הנושא של שאילתות דחופות.

היו"ר יואב קיש:

כולל. לא אכנס עכשיו לפרטים.

עליזה לביא (יש עתיד):

כי גם כאן יש - - - ששואלים שרים אם לאשר שאילתה דחופה או לא לאשר שאילתה
דחופה, אדוני היושב-ראש - - -

היו"ר יואב קיש:

בסדר, אני לא רוצה להיכנס עכשיו – תיכף תקבלי את זכות הדיבור. אורלי לוי,
בבקשה.

אורלי לוי אבקסיס (ישראל ביתנו):

תודה רבה לך, אדוני היושב-ראש. אני חושבת שבחוכמה עשית כאשר גיבשת היום את
הוועדה ואת חברי הכנסת לומר את דעתם, כי בהתנהלות הדורסנית שאנחנו עדים
ייתרו לחלוטין את הוועדה שאתה עומד בראשה. לא ייתכן שהשרים זוממים על חברי
הכנסת – ואני בכוונה בוחרת את המילים הללו – ויוצרים יד או ברית שמאוד נוחה
למי שיושב בשלטון. הוא בראש ועדת שרים לחקיקה כדי להשתיק מה שלא נעים.

עכשיו, הכלי הזה של החקיקה, מעבר לנושא של לחוקק חוק, הוא כלי של להעלות
לסדר-היום נושאים חברתיים, בין היתר, נושאים שהם באמת פועל יוצא של איזשהו
אירוע.

עכשיו, חוקקתי לא מעט. ואם אומרים לי: תבחרי את ארבעה החוקים החשובים
ביותר, אני יכולה להגיד לך: כולם היו בני. קשה מאוד לבחור. את מי נעדיף?
ילדים בסיכון על פני קשישים חסרי באמת רשת ביטחון, על פני ילדים ובני נוער
בסיכון חסרי עורף משפחתי, נפגעי עבירה קטינים, נפגעות ונפגעי תקיפה מינית?
את מי נעדיף?

האם על-ידי כך חושבת השרה שקד – ואני באמת תמהה, האם נכון הדבר שיושב-ראש
הכנסת נתן יד לחקיקה שכזו, שבאה להצר את תפקיד הכנסת, כשהוא עומד ואמור
לעמוד כשומר הסף?

היו"ר יואב קיש:

אני אתו עוד לא דיברתי, אז אני לא יודע להגיד.

אורלי לוי אבקסיס (ישראל ביתנו):

לפחות בפרסומים, כפי שטענת לגבי לפיד, טענו לגבי היושב-ראש.

היו"ר יואב קיש:

את יודעת, אנחנו יודעים היטב מה זה הפרסומים.

אורלי לוי אבקסיס (ישראל ביתנו):

אשמח להבהרות.

היו"ר יואב קיש:

אנחנו יודעים היטב מה זה הפרסומים.

אורלי לוי אבקסיס (ישראל ביתנו):

אשמח. כי לא ייתכן שבמשמרת שלו, אנחנו עדים פעם אחרי פעם לקיצוץ הכנפיים
והכלים הפרלמנטריים של חברי הכנסת. וזה פיקוח וביקורת, לא רק הישיבה
בוועדה.

אז אגיד לכם מה: יש לנו גם כלי של ועדת חקירה פרלמנטרית. האם יש לנו את
הסמכות? ותגיד לי כמה פעמים בכלל אפשר להשתמש בכלי הזה.

קריאה:

נדיר.

אורלי לוי אבקסיס (ישראל ביתנו):

אז ייתנו לך כלי מסוים שלא תוכל להשתמש בו. שמי שיוכל להפעיל אותו שוב פעם
תהיה הקואליציה. אז ארבעה חוקים בשנה? ומה קורה אם תתפרץ איזושהי זוועה,
שאנחנו צריכים להגיב אליה?

עכשיו, אני רוצה לומר עוד משהו. מדי פעם קמה לה איזושהי אופנה, ובדרך כלל
מובילים אותה ארגונים כאלו ואחרים, ותסלחו לי, המכון לדמוקרטיה, יש לי הרבה
דברים טובים לומר לכם, ויש לי גם דברים שהם ביקורת. כך היה עם הבחירה
הישירה לראשות הממשלה.

יוחנן פלסנר:

התנגדנו.

אורלי לוי אבקסיס (ישראל ביתנו):

והכנסנו בשם המשילות את המדינה הזו לסחרחורת. אז שם עוד היה בר תיקון. ברגע
שנעביר את הצעת החוק הזו, אם היא תעבור, לא אמצא ולא תמצאו ממשלה
ופוליטיקאים שיסכימו להחזיר את הגלגל אחורה ולתת יותר כלים לחברי הכנסת.
ברגע שהסוסים האלו ישוחררו, לא המכון לדמוקרטיה, לא משתפי הפעולה, שבחלק
מהדברים יש הרבה רציונל מאחורי הדברים – לא זו הדרך. ברגע שנתיר את הפגיעה
בחבר הכנסת ובכלים הפרלמנטריים שלו בשם חיזוקה של המשילות או של הכנסת, לא
נוכל לחזור אחורה, כי הריבון רוצה לשלוט. אלה האיזונים המתבקשים.

ובבקשה, אדוני, אתם אחראים פה בוועדה על קביעת תקנון הכנסת. קחו לידיים
שלכם מהו מספר רלוונטי נכון של הצעות חוק, בוא נדון על זה. אסור להשאיר את
זה בידיים של מי שרוצה לשלוט בשליטה דורסנית. תודה.

היו"ר יואב קיש:

תודה. אני חייב להגיד שאני מצטרף - - -

יוחנן פלסנר:

- - - המכון הישראלי לדמוקרטיה הוביל את ההתנגדות לבחירה הישירה מהיום
הראשון ועד שהיא בוטלה.

אורלי לוי אבקסיס (ישראל ביתנו):

זה לא משנה, והייתה תנועה אחרת שניסתה. אני אומרת, זו בדיוק אותה אופנה
שחוזרת - - -

יואל חסון (המחנה הציוני):

מי שאשם בזה זה שוב נתניהו.

היו"ר יואב קיש:

קודם כול, מצאתי הרבה דברים שאני מזדהה עם מה שאת אומרת. אני רוצה להגיד
כמה דברים: תיכף תחליף אותי חברת הכנסת איילת ורבין.

אלעזר שטרן (יש עתיד):

רגע - - - אתה כאן? בגלל שאני צריך אותך.

היו"ר יואב קיש:

אוקיי, אז אשמע אותך, אתה הבא בתור, ואחרי זה אני הולך. אני חוזר אבל.

ישראל אייכלר (יהדות התורה):

איך יכול להיות שהרשימה שלך - - -

היו"ר יואב קיש:

יש את הרשימה.

תנו לי רגע לגמור להתייחס אורלי. אני מאוד מסכים עם מה שאמרת. לסיכומו של
מה שאמרת, לא יקרה דבר ממה שיצא לתקשורת, גם בזה יש קצת ערפל קרב, בלי
שהוועדה הזו היא זו שתעשה את זה. נשב על הדבר הזה, לא יונחת מלמעלה שום
דבר, לא תהיה משמעת קואליציונית בשום דבר, זו תהיה הצבעה של חברי הכנסת
בהחלטה מושכלת שהמהלך עושה טוב לכנסת ולחברים.

יואל חסון (המחנה הציוני):

לכנסת, לא צריך לחברים.

היו"ר יואב קיש:

לכנסת ולחברי הכנסת, שהם חברי הבית, זה מה שאני מתכוון. חברי הכנסת כולם.
הסדר – קודם כול הייתה אמורה לדבר חברת הכנסת איילת נחמיאס ורבין, אבל היא
תחליף אותי בניהול הישיבה, אחרי זה אלעזר שטרן, אוסאמה סעדי, ישראל אייכלר,
אמיר אוחנה, רחל עזריה, רוברט אילטוב, דב חנין, אורי מקלב, עליזה לביא,
ויוחנן פלסנר, חבר הכנסת לשעבר, שגם רצה את זכות הדיבור.

אני רוצה להגיד רק לגבי מה ייצא גם מהדיון. אני הולך וחוזר, פשוט צריך
הצבעה שלי באיזה ועדה על חוק שלי. נקיים דיון נוסף עם השרה איילת שקד.

רוברט אילטוב (ישראל ביתנו):

יש לנו ישיבת קואליציה.

היו"ר יואב קיש:

לא עכשיו. יהיה דיון נוסף עם השרה איילת שקד, ונשמע מה היא חושבת. והוועדה
הזו תרכז את ההצעות גם מהציבור וגם מהיועץ המשפטי וגם מהח"כים, ונקדם מהלך
בשיתוף פעולה רחב של קואליציה-אופוזיציה, ולא כהנחתה של ראשי מפלגות,
נקודה. וזה המהלך שיהיה, ולשם נכוון. תודה. כן, בבקשה, אלעזר, בקצרה.

אלעזר שטרן (יש עתיד):

במשפט קצר – דרך אגב, לא הבנתי למה אתה עושה את הדיון, עכשיו אני מבין ואני
מסכים אתך.

היו"ר יואב קיש:

תודה.

אלעזר שטרן (יש עתיד):

אני חושב שעצם זה שכולנו חיפשנו את הצעת החוק מאתמול עד היום וראינו שאין
כלום, זה כשלעצמו סוג של זלזול בכנסת, שעל הראש שלנו מפיצים מסמך או הודעה
שאין כלום.

היו"ר יואב קיש:

מהלך תקשורתי.

אלעזר שטרן (יש עתיד):

כן, בדיוק ככה.

אני רוצה לומר לך, אדוני היושב-ראש: הקמנו שדולה, השקנו אותה בבית הנשיא
במעמד הכנסת.

היו"ר יואב קיש:

נכון. הייתי גם בפגישה שלה.

אלעזר שטרן (יש עתיד):

עם נציגים מכל סיעות הבית.

היו"ר יואב קיש:

נשתמש בכם.

אלעזר שטרן (יש עתיד):

יושב פה חברי חבר הכנסת אוסאמה, וישבה פה אורלי לוי. באנו גם ליושב-ראש
ועדת הכנסת, ותיכף אגיד לך למה אני מזכיר את זה.

היו"ר יואב קיש:

אלי באתם אז. ישבתי אתכם.

אלעזר שטרן (יש עתיד):

עוד לא היית אז היושב-ראש של הוועדה. ביטן היה. ויחד עם המכון לדמוקרטיה
עשינו עבודה שחילקנו את הנושאים לחקיקה, לעבודת הוועדות, לפיקוח על הממשלה,
לנראות.

מה אני מציע באמת? קודם כול, אחרי הפתיחה שלך והאמירות האלה, אז אני מרגיש
נוח להגיד לך דבר שאולי הוא לא – אני, דרך אגב, חושב – קודם כול, אני רוצה
להעמיד דברים על דיוקם: השמות שפורסמו כעומדים מאחורי החוק זה השרה שקד,
השר לוין, ובהסכמת יושב-ראש הכנסת. ויאיר לפיד, סליחה, הצטרף אחר כך כתומך.
להעמיד דברים על דיוקם.

אוסאמה סעדי (הרשימה המשותפת):

אז הוא הצטרף או לא הצטרף?

אלעזר שטרן (יש עתיד):

לא, לא הצטרף.

היו"ר יואב קיש:

אתה רוצה להגן על יאיר עכשיו?

אלעזר שטרן (יש עתיד):

שנייה רגע.

אוסאמה סעדי (הרשימה המשותפת):

תומך או לא תומך? תגיד.

רחל עזריה (כולנו):

הסיעה שלכם תומכת?

אלעזר שטרן (יש עתיד):

סליחה רגע, תנו לי, אגיד לכם משהו.

רחל עזריה (כולנו):

בסדר, אז תגיד אם היא תומכת.

אלעזר שטרן (יש עתיד):

כחלק מהעניין - - -

דב חנין (הרשימה המשותפת):

אולי כדאי להגביל את מספר החוקים שיאיר לפיד מקדם.

רחל עזריה (כולנו):

והנוכחות שלו בכנסת.

אלעזר שטרן (יש עתיד):

למה הסקרים מלחיצים אתכם?

היו"ר יואב קיש:

אלעזר, אני חייב ללכת.

אלעזר שטרן (יש עתיד):

שנייה, אני אומר לך את ההצעה שלי.

היו"ר יואב קיש:

מילה אחרונה.

אלעזר שטרן (יש עתיד):

אני אומר לך את ההצעה שלי. ואל תיתן תשובה עכשיו, בגלל שגם אני אומר את זה
רק כהצעה שצריך עוד לחשוב עליה.

היו"ר יואב קיש:

בבקשה.

אלעזר שטרן (יש עתיד):

אני אומר: אוקיי, יכול להיות שהשדולה שאני עומד בראשה אולי מיותרת. ואם
יושב-ראש ועדת הכנסת מוכן לקחת את הנושאים האלה, שמה שעלה כאן זה חלק ממעמד
הכנסת, שאין ספק שנושא החקיקה זה חלק מהמרכיבים האלה - - -

היו"ר יואב קיש:

בוא, נשב פגישה, אני ואתה. תציג לי את זה ונראה.

אלעזר שטרן (יש עתיד):

בדיוק. זה מה שחשבתי שנכון. תודה.

רחל עזריה (כולנו):

סליחה, כבוד היו"ר, יאיר לפיד כתב טור משותף עם איילת שקד ל"השילוח" על זה.
אי אפשר עם זריית החול הזאת.

(היו"ר איילת נחמיאס ורבין, 13:08)

דב חנין (הרשימה המשותפת):

צריך להגביל את מספר החוקים הפרטיים שיאיר לפיד - - -

אלעזר שטרן (יש עתיד):

למה הסקרים מלחיצים אתכם כל כך?

דב חנין (הרשימה המשותפת):

אסור לקדם יותר מאפס חוקים.

אלעזר שטרן (יש עתיד):

למה הסקרים מלחיצים אתכם?

היו"ר איילת נחמיאס ורבין:

אלעזר, סיימת?

אלעזר שטרן (יש עתיד):

כן, תודה.

היו"ר איילת נחמיאס ורבין:

תודה רבה לך.

אנצל את זכותי, את זכות הדיבור שניתנה לי על-ידי היושב-ראש הקבוע של
הוועדה, ואומר שכבר התבטאתי בצורה פומבית יותר מפעם אחת, כולל במליאה. אני
חושבת שהחקיקה הפרטית בכנסת היא מעל ומעבר, אבל אני חושבת שלהפוך את הקערה
ולהחליט עבורנו כמה חוקים בשנה יותר לנו להגיש – כן או לא – זו דרך לא
נכונה לגשת לזה. אני רוצה להניח שהשרה לא התכוונה שזה ייכפה עלינו אלא שזה
יהיה בהידברות.

דב חנין (הרשימה המשותפת):

- - - מה היא אומרת על חוק ההסדרים למשל. הבעיה בכנסת זה חוקים פרטיים? חוק
ההסדרים.

היו"ר איילת נחמיאס ורבין:

דב, אל תפריע לי בבקשה. דב, נגיע לזכות הדיבור שלך אתה תדבר, בבקשה אל
תפריע לי עכשיו.

הדבר החשוב ביותר, שעולה גם מהתוכנית של השרה, הוא שלנו חסרים כלים
פרלמנטריים. כל דיון שהיה לנו בעניין הזה, משם צפה הבעיה, בין אם מדובר,
יואל חסון, בנושא השאילתות, שהשרים לא מגיעים; בין אם מדובר, תסלחו לי,
בדיונים במליאה, בהצעות לסדר, שאנחנו כל הזמן מחפשים את השרים מאחורי
הקלעים בהנהלת הסיעות.

בואו נגיד את האמת: כשאנחנו בהצעה לסדר, מישהו מכם מרגיש שהשרים מקשיבים
למה שאתם אומרים? אני נורא מצטערת להגיד לכם: אף שר לא ראיתי – למעט, אגב,
אני מוכרחה להגיד, השר ליצמן, תמיד יושב בהצעות לסדר ומקשיב, אבל הוא באמת
נדיר בעניין הזה. אני אומרת לכם: התחושה הזאת שאתה מדבר לממשלה והממשלה לא
מקשיבה, היא בלתי מתקבלת על הדעת.

ולכן להביא את ההצעה הזאת להפחית את החקיקה יש בה היגיון למשל אם מציעים
במקביל – וגיל, חשוב לי שתקשיב לי דווקא – אם מדברים על שקיפות והנמקה של
ועדת שרים. אני חושבת שזה דבר שצריך לעמוד אל מול הדבר הזה. יש לזה ערך
אמיתי. ואם הייתה השרה אומרת: תראו, אני מוכנה לשקף את עבודת הוועדה
לציבור, אני חושבת שיש לזה גם ערך פרלמנטרי וגם ערך ציבורי.

גיל ברינגר:

השרה מוכנה, אגב, ראש הממשלה לא מוכן.

היו"ר איילת נחמיאס ורבין:

אז אני רוצה להגיד לכם: אני חושבת שזה דבר שצריך לעלות כאן.

הדבר הנוסף, שמאוד מאוד חשוב, היא בעיית חקיקת המשנה. יש 120 חוקים שהם אות
מתה בספר החוקים של מדינת ישראל כי אין להם תקנות. אנחנו מחוקקים, בואו
נגיד את האמת. יושבים כאן כמה, הייתה פה אורלי, ישבו פה כמה אנשים שחוקקו
הרבה חוקים גם בכנסות שעברו. החוקים שלהם לא רלוונטיים כי לא הותקנו להם
תקנות. ואתה רואה את זה כל הזמן בכנסת.

ולכן, ארבל, צריך להקים ועדה בכנסת, שאחריותה היא לעבוד מול הממשלה על
התקנות תקנות לחוקים. אין מנוס מהדבר הזה. באמת אני לא חושבת שאגב יש דרך
להתגבר על הבעיה מבלי שנעשה איזשהו מהלך משמעותי. אנחנו ממשיכות לחוקק
חוקים, רחל, ובסוף הם לא יהיו רלוונטיים, כי הם תלויים בתקינה.

ולכן, אנחנו חייבים לדבר שפה של אפקטיביות. ועד שהשפה הזאת תהיה איך אנחנו
מייצרים אפקטיביות פרלמנטרית, וזה יכול להתנהל גם מול הממשלה באשר לכמות
החקיקה הפרטית, אבל זה לא יכול לבוא קודם. מה שצריך לבוא קודם זה איך
הופכים את העבודה הפרלמנטרית שלנו לאפקטיבית, ותסלחו לי, גם איך גורמים
לשרים, עם כל הכבוד, להקשיב למה שאנחנו באים מולם, ולא גוררים לנו שאילתות
עד שאנחנו ככה עם הלשון בחוץ. וזה מה שקורה. אגב, יכול להיות שגם צריך
להוסיף כמות של שאילתות לכנסת מדי שבוע. השרים יצטרכו ללמוד להגיע לכאן
בהתאם.

אני חוזרת לסדר הדוברים. חבר הכנסת אוסאמה סעדי.

אוסאמה סעדי (הרשימה המשותפת):

כן, גברתי היושבת-ראש, חברי חברי הכנסת, אני חושב שאנחנו מדברים יותר מדי
על חקקת, אבל האמת שיש הגבלה. מי אומר שאין הגבלה? יש הגבלה מבחינת הסיעות,
מבחינת חברי הכנסת בסיעה.

דב חנין (הרשימה המשותפת):

רק לממשלה אין הגבלה. אני לא מבין למה הממשלה מקדמת כל כך הרבה חוקים
גרועים.

היו"ר איילת נחמיאס ורבין:

לא, למה הממשלה מקדמת כל כך הרבה חוקים, ואם כבר, אז למה חוקים גרועים.

אוסאמה סעדי (הרשימה המשותפת):

אני חושב שבשנה וחצי האחרונות, גיל, אם נעשה סטטיסטיקה – משרד המשפטים הזה
לעומת משרד המשפטים הקודם, אז אולי יש תוספת של עשרות אחוזים בחקיקה
ממשלתית. ואמרתי, יש רצף, יש הצפה של חוקים אנטי דמוקרטיים, חוקים אפילו
בחלקם גזעניים. ואמרנו את זה.

היו"ר איילת נחמיאס ורבין:

האיכות לא רלוונטית.

אוסאמה סעדי (הרשימה המשותפת):

לכן אמרתי, גברתי היושבת-ראש, אני כחבר כנסת פרטי, בתוך רשימה, בתוך סיעה,
עד שמגיע התור שלי – זה לא שאני כל יום ראשון מתקשר לגיל ואומר לו: כל שבוע
יש לי עשרה חוקים פרטיים. עד שמגיע התור שלי, ואני מתקשר לקדם הצעת חוק, אז
אני בוחר את אותה הצעה שיש לה סיכוי לפעמים לעבור. לפעמים יש הצעות חוק שהן
הצהרתיות, שאני רוצה להגיד: אני יודע שאין להן סיכוי, אבל בכל זאת אני מעלה
את זה, כי בשבילי חשוב מאוד שאגיד שהצעת חוק עקרונית והצהרתית.

ולכן, גברתי היושבת-ראש, היינו מוכנים לדבר איך לעשות את זה יותר יעיל, איך
יותר לקדם.

היו"ר איילת נחמיאס ורבין:

נכון.

אוסאמה סעדי (הרשימה המשותפת):

אפילו הצענו עם יו"ר הקואליציה, אני זוכר, שאפילו היינו מוכנים להגביל את
מספר הצעות החוק שלנו, בתנאי שייתנו לנו פעם או פעם בשנה להופיע בפני ועדת
שרים לענייני חקיקה ולנסות לשכנע.

היו"ר איילת נחמיאס ורבין:

נכון. אז יש לזה התייחסות בתוכנית הזאת דווקא. צריך להגיד. יש לזה התייחסות
בתוכנית.

אוסאמה סעדי (הרשימה המשותפת):

לא, אז לכן אני אומר: אפשר לעשות את זה, שיבואו, ידברו אתנו, אבל שלא יבואו
וייכפו עלינו. ואני מזהיר אתכם, גם אותך, גברתי היושבת-ראש, עכשיו את
יושבת-ראש, וגם יש עתיד, וגם יואל: לא שמעתי התנגדות תקיפה, כי אתם כנראה
שאתם גם בעד איזשהו - - -

היו"ר איילת נחמיאס ורבין:

לא, כי, חבר הכנסת סעדי - - -

אוסאמה סעדי (הרשימה המשותפת):

לא, יואל אמר: אני לא יכול להגיד לא ולא יכול להגיד - - -

היו"ר איילת נחמיאס ורבין:

כי, חבר הכנסת סעדי, זה לא מופרך. עם כל הכבוד, מותר לדון בבעיה. אנחנו לא
אוהבים את הצורה שבה זה הובא, זה לא אומר שמותר - - -

אוסאמה סעדי (הרשימה המשותפת):

אה, רק את הצורה?

היו"ר איילת נחמיאס ורבין:

לא.

אוסאמה סעדי (הרשימה המשותפת):

אז לכן אני אומר.

היו"ר איילת נחמיאס ורבין:

הצורה וההצעה לא טובה בעינינו, אבל זה – כאילו מה זאת אומרת?

אוסאמה סעדי (הרשימה המשותפת):

גברתי היושבת-ראש, אני חושב שקודם כול זה הגבלה של זכותו של חבר כנסת, שלב
ליבו של עבודת חבר הכנסת זה חקיקה פרטית.

היו"ר איילת נחמיאס ורבין:

אנחנו מקבלים את זה, אנחנו מסכימים.

אוסאמה סעדי (הרשימה המשותפת):

אם אתם מגבילים את החקיקה הפרטית, אין לנו כלים. אפילו שאילתה, עד שהיא
תאושר לנו, שאילתה פעם בשנה. אז מה יש לנו? אז תקראו לנו on call מתי יש
הצבעות, נבוא ונצביע וזהו.

היו"ר איילת נחמיאס ורבין:

הקואליציה הזאת מנסה לעשות את זה. היא עושה את זה אגב היום בדיוק בחוק
ההסדרה.

אוסאמה סעדי (הרשימה המשותפת):

וזהו, נו.

היו"ר איילת נחמיאס ורבין:

תודה רבה, חבר הכנסת סעדי. אני עדיין חושבת שמותר לדון בצורה עניינית, כי
כאמור כבר ועדת הכנסת התחילה לדון בסוגיות האלה. חבר הכנסת ישראל אייכלר,
ידידי.

ישראל אייכלר (יהדות התורה):

בבקשה. כבוד היושבת-ראש, היה פה פעם חבר כנסת בשם דב סדן. הוא החזיק מעמד
בדיוק שנתיים ועזב את הכנסת. שאלו אותו: הסופר סדן, למה עזבת את הכנסת? אז
הוא אמר: כאשר שאלתי מה הנושא שדנים בו, אז אמרו: לא יודעים מה הנושא, אבל
זה החוק של פלוני, ולכן אנחנו נגדו. אז הוא שאל: מה שמו של אותו פלוני?
אמרו לו: אינני יודע, אבל הוא שייך לפלמוני, ולכן אנחנו בעדו. הווי אומר,
ההתייחסות הלא עניינית גרמה לו לעזוב את הכנסת.

אנחנו צריכים לדעת שחקיקה היא ביטוי לרצון העם ולרצון הבוחר. אני יודע על
הרבה חוקים ממשלתיים, שנוצרו בעקבות חקיקה פרטית שאנשים יזמו חוקים, ואז
הממשלה אמרה: אנחנו נחוקק, והם עשו את הדבר הזה .

דבר שלישי, אני רוצה לומר חידה: מי המפלגה ומי חברת הכנסת שזכתה להכי הרבה
אישורים בוועדת השרים לחקיקה?

היו"ר איילת נחמיאס ורבין:

מתי? באיזה כנסת?

ישראל אייכלר (יהדות התורה):

בקדנציה - - -

קריאה:

הבית היהודי.

קריאה:

שולי מועלם.

ישראל אייכלר (יהדות התורה):

הגברת שולי מועלם. ובאיזה סיעה היא נמצאת? בסיעת הבית היהודי. הווי אומר,
שוועדת השרים לענייני חקיקה לא מסתכלת על החוקים כפי שהם, אם הם טובים או
רעים, אלא מי המציע. כמו שאמר דב סדן: האם הוא שייך לפלוני או לפלמוני?

ולכן ועדת השרים הזאת לא יכולה להציע הצעות ולמנוע את החקקת, כי היא בעצמה
מעדיפה את מי שהיא רוצה ולא את מה שהיא חושבת לחשובה.

היו"ר איילת נחמיאס ורבין:

אבל זה למשל ייפתר, חבר הכנסת אייכלר, אם כמו – זה נראה לי טריוויאלי בהצעה
כזאת להביא, שוועדת שרים תהיה פתוחה, שקופה, מנומקת.

ישראל אייכלר (יהדות התורה):

בוודאי. אני מסכים עם דבר כזה.

עוד דבר, אני רוצה להזכיר לגברת שקד, שכבר אמרו מבוגרים ממנה וותיקים ממנה
שהעולם הוא גלגל. היום את שרת משפטים, ויש לך צוות אדיר להגיש חוקים
ממשלתיים, מחר תשבי בספסלי הכנסת ותצטרכי את החוקים האלה ולא יספיק לך - -
-

יואל חסון (המחנה הציוני):

זה קורה לכל אחד, תגיד לה. זה קורה לכולם.

היו"ר איילת נחמיאס ורבין:

יואל אוהב להזכיר את זה לביטן פעם בשבוע.

ישראל אייכלר (יהדות התורה):

דבר שלישי, אם כן היו צריכים להגביל, היושבת-ראש, זה את החקיקה הממשלתית.
העם כבר לא יכול לסבול כל כך הרבה גזרות עליו. כל יום החקיקה ממשלתית ממש
פוגעת באזרחים. ואם יש משהו שמגן על האזרחים זה החקיקה הפרטית.

דבר אחרון, היושבת-ראש הזכירה שיש חוקים שלא עושים להם תקנות. העברתי בכנסת
הקודמת לפחות שתי קריאות חוק שמחייב שרים להתקין תקנות תוך כמה וכמה
חודשים, וכבר כמה פעמים שאלו אותי מהלשכה המשפטית למה החוק הזה לא עובר.

רחל עזריה (כולנו):

נכון. עניין התקנות.

היו"ר איילת נחמיאס ורבין:

ברור. נכון, שתהיה ועדת כנסת.

ישראל אייכלר (יהדות התורה):

אם כן צריך להתקין, שחוק שעובר, השר חייב תוך תקופה מסוימת להתקין תקנות
ולהפעיל את החוק. תודה רבה.

היו"ר איילת נחמיאס ורבין:

תודה רבה לך, חבר הכנסת אייכלר. חבר הכנסת אמיר אוחנה.

אמיר אוחנה (הליכוד):

תודה, גברתי. לא שוחחתי עם השרה שקד ולא ראיתי תוכנית מגובשת ומסודרת אלא
רק את מה שפורסם בכלי התקשורת, אבל עם הרוח הכללית אני מסכים. אני חושב
שהעובדה שכנסת ישראל היא מהפרלמנטים שהם שיאני החקיקה בעולם, מה שמכונה גם
חקקת, יש לזה נזק בכמה מישורים.

המישור הראשון זו השקפת העולם הליברלית. אני חושב שליברל אמיתי רוצה את
המדינה כמה שפחות בחייו ולא כמה שיותר בחייו. המשמעות של חקיקה, חקיקת יתר,
הרבה חוקים, זה עוד ועוד התערבות של המדינה בחיי הפרט.

המישור השני, אני חושב שזה פוגע בנו, בחברי הכנסת, ואסביר. ברור שצריכה
להיות הגבלה. האם היא צריכה להיות ארבעה חוקים בשנה או שמונה או עשרה? צריך
לדון על זה. אבל היא לא יכולה להיות 300.

דב חנין (הרשימה המשותפת):

אמיר, יש הגבלה.

אמיר אוחנה (הליכוד):

מה ההגבלה?

היו"ר איילת נחמיאס ורבין:

הגבלה אינהרנטית. יש לך מכסות. אתה לא יכול להגיש כל חוק שאתה רוצה - - -

דב חנין (הרשימה המשותפת):

הלוואי שהיית מוריד לי את ההגבלה.

אמיר אוחנה (הליכוד):

רגע, רגע. לא, לא, לא.

היו"ר איילת נחמיאס ורבין:

דב, אנחנו יודעים שאתה רוצה שיורידו לך את ההגבלה. אני מוכנה לדון בזה.

אמיר אוחנה (הליכוד):

דב, אתה מדבר על המכסות שמגיעות למליאה.

דב חנין (הרשימה המשותפת):

יש הגבלה דרקונית. נכון.

אמיר אוחנה (הליכוד):

אני מדבר על הגשת ההצעות. אני יכול להגיש עכשיו 300 הצעות בחודש, אף אחד לא
יכול לעצור את זה.

היו"ר איילת נחמיאס ורבין:

נכון. אבל אתה לא יכול להעביר אותן.

אמיר אוחנה (הליכוד):

והייעוץ המשפטי של הכנסת יצטרך להתייחס לכל אחת ואחת הן. המשמעות היא שהצעת
החוק החשובה שאתה הגשת – לא יגיעו אליה או יגיעו אליה בעיכוב ניכר, בשיהוי
ניכר.

דב חנין (הרשימה המשותפת):

- - - את הייעוץ המשפטי.

אמיר אוחנה (הליכוד):

הדבר הזה יוצר סחבת. אגב, את זה אומרים גם אנשי הייעוץ המשפטי של הכנסת, גם
יושב-ראש הכנסת. חייבת להיות מגבלה כלשהי.

היו"ר איילת נחמיאס ורבין:

בסדר, אבל, אמיר, תתייחס, כשאתה מדבר על פרלמנטים, שאצלנו מחוקקים הרבה,
תתייחס בבקשה לשאלה איזה כלים פרלמנטריים יש בידי חברי הפרלמנט בפרלמנטים
אחרים.

אמיר אוחנה (הליכוד):

מקובל עלי.

היו"ר איילת נחמיאס ורבין:

אל תגיד סתם שיש אצלנו חקקת.

אמיר אוחנה (הליכוד):

מקובל עלי. לא, קודם כול, לא התייחסתי לעניין הזה.

היו"ר איילת נחמיאס ורבין:

ברור. ברמה העקרונית.

אמיר אוחנה (הליכוד):

אני בוודאי חושב שכלי הפיקוח צריכים להיות אפקטיביים, צריכים להיות חזקים,
יותר ממה שהם היום. מקובל עלי. רק לעניין מכסות, לעניין הגשת הצעות חוק,
אני חושב שכן צריך להגביל את זה באיזושהי הגבלה סבירה, לא משהו שתהיה גזירה
שחברי הכנסת לא יכולים לעמוד בה, אבל כן תאפשר עבודה יעילה יותר ופחות
סחבת. תודה.

היו"ר איילת נחמיאס ורבין:

תודה רבה לך, חברת הכנסת אוחנה. חברת הכנסת רחל עזריה.

רחל עזריה (כולנו):

תודה. ראשית, אני רוצה לומר שאני יחסית ח"כית שמרנית בהצעות חוק שלי. אני
לא מאלה שמגישים מיד 1,000 הצעות חוק, יש כל מיני. וחשוב לי לומר את זה, כי
בזמן האחרון העניין הזה של עודף החקיקה הפך להיות עוד דרך לרדת על חברי
הכנסת. עכשיו, הייתי סגנית ראש עיריית ירושלים, הגעתי לכנסת, אחת החוויות
הראשונות זה כמה ביקורת וכמה צחוקים יש על חברי הכנסת.

היו"ר איילת נחמיאס ורבין:

כאילו אז השתדרגת מבחינת הצחוקים כשעברת מהמוניציפלי ללאומי?

רחל עזריה (כולנו):

מבחינת הצחוקים לגמרי השתדרגתי. ואני חושבת שיש פה ניצול ציני של העובדה
שיש לציבור ביקורת על הכנסת, כדי לנסות להגביל את היכולת שלנו לפעול.

עכשיו, למה חברי כנסת מגישים הרבה הצעות חוק? בין היתר, כי אין להם כלים
אחרים.

היו"ר איילת נחמיאס ורבין:

נכון. ברור.

רחל עזריה (כולנו):

אם רוצים להקטין את שיעור הצעות החוק, תנו כלים אחרים. ולא צריך להגביל את
החקיקה.

היו"ר איילת נחמיאס ורבין:

אני מסכימה אתך.

רחל עזריה (כולנו):

ברגע שיהיו כלים אחרים, רוב חברי הכנסת ישתמשו, כי הרבה פעמים גם חברי כנסת
יודעים שהחקיקה זה כלי לא מדויק, אבל זה הכלי שיש לנו כרגע כדי לפעול בנושא
שחשוב לנו.

הדבר השני שאני רוצה לומר, שלצערי הממשלה, הרבה מאוד מהמשרדים הוקמו בקום
המדינה. ויש כמה שהשתנו לאורך השנים. אבל יש הרבה מאוד נושאים שבכלל לא
מגיעים לטיפול על-ידי הממשלה. ונושא אחד, איילת, שגם את וגם אני עוסקות בו
המון זה הנושא של הצהרונים, ובכלל כל השינוי הדרמטי שהתחולל בשוק העבודה.
אין בעצם משרד שמטפל בזה כמו שצריך. לכאורה, אולי אפשר היה לחשוב שמשרד
הכלכלה, בפועל הרבה מהתחומים אין תחום אחריות לנושאים האלה בכלל. וזה בדיוק
המקום של המחוקקים.

עכשיו, יותר מזה, עד שהממשלה תבחין שיש תחום שצריך טיפול, שלא נמצא בטיפול
כי הוא לא נמצא תחת אחריותו של אף משרד ייקח המון זמן.

היו"ר איילת נחמיאס ורבין:

נכון. זו דוגמה טובה.

רחל עזריה (כולנו):

אבל אם אנחנו מביאים חוקים, ברור לי שהשלב הבא, שגם במשרדי הממשלה ייצרו
תחום שמטפל בנושאים אלה. אם יגבילו את החקיקה שלנו, היכולת שלנו להעלות את
הנושאים ולהתחיל לקדם תחום הוא בלתי אפשרי.

לכן אני אומרת: נורא קל לצחוק על הכנסת, אני מבינה שזה משהו שעושים. זה
מאוד מכעיס אותי, ששרים בממשלה משתמשים בתפיסה הציבורית הזו כדי לפגוע
ביכולת שלנו לפעול. ואני חושבת שמן הראוי היה ששרים בממשלה ינסו להעצים את
היכולת של הכנסת לעבוד בצורה מסודרת, גם אם לפעמים זה קצת מורכב, אל"ף, כי
העולם עגול, והבניין הזה עגול, זה אחד הדברים הראשונים שכל חבר כנסת - - -
יודע.

היו"ר איילת נחמיאס ורבין:

אמרתי לך, זה יואל אומר לביטן פעם בשבוע.

יואל חסון (המחנה הציוני):

כנראה שאני לא אומר את זה מספיק.

היו"ר איילת נחמיאס ורבין:

לא.

רחל עזריה (כולנו):

יפה. אל"ף.

ובי"ת, ויש פה עניין מאוד חשוב. הממשלה, ואנחנו אפילו בעניין של הגילאים של
שרי המשלה ושל המגדר של שרי הממשלה, ושל הייצוג של שרי הממשלה, זה לא מקרי
שיש 120 חברי כנסת, כי אנחנו יודעים לייצג הרבה מאוד קבוצות שהממשלה יותר
קשה לה לייצג.

היו"ר איילת נחמיאס ורבין:

הערה טובה.

רחל עזריה (כולנו):

ולכן החקיקה היא כלי מאוד מאוד חשוב כדי להביא את הקול של - - -

היו"ר איילת נחמיאס ורבין:

יפה.

רחל עזריה (כולנו):

משפט אחד אחרון. אם יקטינו את מספר החוקים, ופה אני מתייחסת למה שאמרה
אורלי לוי אבקסיס, אם יקטינו, אז חברי כנסת יבררו מה הנושאים שהם עוסקים
בהם, ורוב הסיכויים שלא יעסקו בנושאים שנוגעים לקבוצות של ילדים עם צרכים
ספציפיים, כי אתה אומר: לא אבזבז את החוק שלי על חוק שנוגע ל-100 או 300
איש.

יואל חסון (המחנה הציוני):

או שיהיה אפשר לשתף פעולה.

היו"ר איילת נחמיאס ורבין:

ברמה העקרונית, שוב, בדיון הראשון שעשינו בנושא השאילתות, אמרתי: אין
אינטראקציה אמיתית בין הכנסת לבין הממשלה, אין עבודה משותפת.

רחל עזריה (כולנו):

נכון.

היו"ר איילת נחמיאס ורבין:

יש שר מקשר לענייני כנסת, מה הוא עושה? הוא השר המשיב. זאת אומרת, הוא
הפלאג, הוא האצבע בסכר של הממשלה.

רחל עזריה (כולנו):

- - - להקריא את הדף.

היו"ר איילת נחמיאס ורבין:

בדיוק. הוא לא עושה שום דבר שהוא אפקטיבי ומשמעותי מבחינתה של הכנסת. לא
נהנים משום דבר שמייצר עבודה משותפת.

רחל עזריה (כולנו):

נכון.

יואל חסון (המחנה הציוני):

אם אפשר, הערה קטנה.

היו"ר איילת נחמיאס ורבין:

רק תן לי לסיים. ולכן אם לא למשל נקים פה באמת ועדת הכנסת לנושא התקנת
התקנות יחד עם הממשלה, או שבאמת נעשה משהו שייצר איזושהי עבודה משותפת –
יואל, רק משפט אחד – אני נתתי, כדוגמה אישית, הצעת חוק שהגשתי אותה בנושא
הצללה, שאמרתי: זה היה לתקנות. ועכשיו זה יושב כהצעת חוק טרומית שעלתה.

רחל עזריה (כולנו):

נכון. אבל עובדה שאף אחד לא עשה את זה.

היו"ר איילת נחמיאס ורבין:

אבל זה מחכה למישהו שיתקין את זה. וזה לא הגיוני.

רחל עזריה (כולנו):

אבל גם יותר מזה, איילת, זו בדיוק הדוגמה. אף אחד לא עשה את זה כי זה בדיוק
תחום שנוגע לילדים, לאנשים, והשרים עסוקים.

היו"ר איילת נחמיאס ורבין:

נכון.

רחל עזריה (כולנו):

שר הפנים כאילו אמור לעשות את זה, הוא עסוק בדברים אחרים.

היו"ר איילת נחמיאס ורבין:

ולכן אני אומרת, רחל: כמוך הגשתי בערך 20 הצעות חוק, באמת אני מאוד מאוד
מדודה בדבר הזה.

רחל עזריה (כולנו):

נכון. שמרנית.

יואל חסון (המחנה הציוני):

פשוט אני רוצה לשים את האצבע רגע מתי חל השינוי הדרמטי. איילת, אני אומר את
זה לא מתוך המקום של הקנטה, אלא מתוך מקום של פשוט עובדה. זאב אלקין
כיושב-ראש הקואליציה למעשה קבע הלכות שהלכו והתגברו עם הזמן, הלכות מאוד
מאוד מחמירות ביחס שבין הממשלה לכנסת, או בכוחה לדוגמה של ועדת השרים
לחקיקה, שהפכה להיות פתאום דומיננטית לכל עניין ולכל חקיקה; קבע הלכות
שיצרו משמעת קואליציונית גורפת על כל דבר.

היו"ר איילת נחמיאס ורבין:

זה חלק מהבעיה.

יואל חסון (המחנה הציוני):

ואלה דברים שהתגברו עם השנים שלא היה להם מקום. ואני אומר את זה, עוד פעם,
כיו"ר קואליציה לפני עשר שנים, וזה לא כזה מזמן.

היו"ר איילת נחמיאס ורבין:

אגב, שאלנו את ביטן ממש שבוע שעבר, שאלנו אותו: תגיד, למה משמעת
קואליציונית על כל חוק? הרי זה לא הגיוני בעצם שעל כל חוק תהיה משמעת
קואליציונית. נניח על חוקים שהם לא תקציביים, למה שתהיה משמעת קואליציונית?
באמת.

יואל חסון (המחנה הציוני):

אפילו לא סיעתית היה.

היו"ר איילת נחמיאס ורבין:

חבר הכנסת דב חנין, בבקשה. אחד מהמחוקקים - - -

דב חנין (הרשימה המשותפת):

כן, כן. תודה, גברתי היושבת-ראש. אני חייב להגיד, לפי מה שמקובל בכנסת,
צריך לפתוח בנאום כזה בהודעה על עניין אישי. אז אני מודיע על עניין אישי
בהצעת החוק הזו, אני אכן אחד מחברי הכנסת שמרבה להשתמש בכלי של הצעות חוק
פרטיות, ומרבה להעביר חוקים בכנסת. ואני גאה בזה, אני חושב שנשלחתי לכנסת
כדי לעבוד. אני לא בממשלה, הערכה שלי היא שאפילו בקדנציה הבאה - -

היו"ר איילת נחמיאס ורבין:

אתה לא תהיה בממשלה כנראה.

דב חנין (הרשימה המשותפת):

- - אני אומר הערכה פסימית: כנראה לא אהיה בממשלה. ובכל זאת אני רוצה
להשפיע. איך אני רוצה להשפיע? באמצעות חקיקה.

עכשיו, חקיקה בכנסת זה לא דבר קל. חושבים שידה של הכנסת קלה על הדק החקיקה?
חברות וחברים, כדי להעביר הצעת חוק בכנסת יש לנו מערכת אדירה של משוכות:
צריך להעביר את הצעת החוק הזו בקריאה טרומית וקבל רוב, ואחר כך בוועדה
ולקבל רוב, ואחר כך בקריאה ראשונה ולקבל רוב, ועוד פעם בוועדה ולקבל רוב,
ובקריאה שנייה ושלישית במליאה ולקבל רוב. זו דרך מאוד מאוד ארוכה להעביר
בכנסת חוקים, וטוב שכך.

יש לנו גם מכסות. הייתי מחוקק יותר אם הייתי יכול, אני אומר את זה בכנות.
הייתי יכול. אני בעד, להיפך, לצמצם את המכסות.

היו"ר איילת נחמיאס ורבין:

דב, כמה חוקים העברת בקריאה שנייה ושלישית?

דב חנין (הרשימה המשותפת):

העברתי, יחד עם שותפים וחברי כנסת אחרים, העברתי 100 חוקים מאז שנבחרתי
לכנסת.

היו"ר איילת נחמיאס ורבין:

לכמה מהם הותקנו תקנות?

דב חנין (הרשימה המשותפת):

כולם נמצאים בעבודה. כולם עובדים, כולם פועלים. אני מבחינה זו, רוצה להגיד
לכם, עוקב אחרי כל אחד מהחוקים שהעברתי, ואני מאוד מבסוט. אף אחד מהם לא
בוטל בחוק הסדרים, לכולם יש תקנות, הכול בסדר.

אני יודע, גברתי היושבת-ראש, שהמספר 100 חוקים נשמע, אולי גם למאזינים
שלנו, נשמע מספר מאוד מאוד גדול. אבל אני מציע לא לדבר על המספר, המספר לא
חשוב, מה שחשוב זה התוכן של החוקים. האם מדינת ישראל הייתה מדינה טובה יותר
בלי חוק אוויר נקי? האם מדינת ישראל הייתה מדינה טובה יותר אם חופשת הלידה
הייתה 12 שבועות ולא 14 שבועות?

יואל חסון (המחנה הציוני):

אבל אלה חוקים שהיו נכנסים להגבלה, חוקים שהיו בעדיפות.

דב חנין (הרשימה המשותפת):

למה? אף אחד מהחוקים האלה לא היה עובר אם היו מגבילים אותי.

היו"ר איילת נחמיאס ורבין:

הוא טוען שאף אחד אחר לא בהכרח היה ניגש לנושאים האלה. הוא טוען טענה דומה
לטענה של רחל.

דב חנין (הרשימה המשותפת):

והאם חוקים שמגינים על ניצולי שואה היו מחוקקים כאן, אלמלא אנחנו חברי
הכנסת היינו מחוקקים אותם? האם דמי ליווי לעיוורים היו מחוקקים כאן אם חברי
הכנסת לא היו מחוקקים אותם? האם מניעת פיטורים מחזוריים – הממשלה הייתה
מחוקקת אם אנחנו לא היינו מחוקקים? הגנה על עובדי קבלן – הממשלה הייתה
מקדמת אם אנחנו לא היינו מחוקקים?

אני רוצה להגיד לכם: יש לא מעט נושאים שבהם הגשתי הצעת חוק והיא לא עברה.
אבל גם כשהצעת חוק לא עברה היא עושה שינוי. הצעת החוק שלי להעלות את שכר
המינימום ל-30 שקל לשעה לא עברה בכנסת. אבל עובדה, היא גררה שינוי. היא
הובילה, אולי אתגרה את הממשלה, והממשלה גרמה להעלאת שכר המינימום. אז
לפעמים גם הצעת חוק שלא עוברת מייצרת שינוי

אני רוצה לומר, גברתי היושבת-ראש, אני מברך על הגישה של כמה מחברי דווקא
בקואליציה, של יושב-ראש הוועדה חבר הכנסת קיש, של חברת הכנסת רחל עזריה.
אני מברך על זה, כי הגישה הזו היא גישה שמנסה להגן על הכנסת. אני חושב
שההצעה הזו היא הצעה מסוכנת, היא הצעה שפוגעת בכנסת, ואני רואה אותה החלק
מאיזושהי מתקפה מוחלטת על הדמוקרטיה. אותם אלה שקודם תקפו את התקשורת, אחר
כך את העמותות, קודם את הערבים, עכשיו גם תוקפים את הכנסת ומנסים לפגוע
בכוחה של הכנסת.

נאמר פה נכון, גברתי היושבת-ראש, על-ידי חברת הכנסת אורלי לוי אבקסיס,
שמהלך כזה יהיה אירוורסבילי. פעם אחת יצמצמו את הכנסת, אף אחד לא יוכל
להרחיב את כוחה מחדש.

היו"ר איילת נחמיאס ורבין:

זה אני מסכימה.

דב חנין (הרשימה המשותפת):

ולכן אנחנו צריכים להיות כולנו מאוחדים נגד זה.

קראתי, אני חייב להגיד משפט סיום, בפליאה מסוימת את דבריו של חבר הכנסת
לפיד בתמיכה ביוזמה הזו, עד שנזכרתי שחבר הכנסת לפיד מאז שנבחר לכנסת – אם
אני טועה, תתקן אותי – העביר אפס חוקים, הצעות חוק פרטיות. אני מבין שחבר
הכנסת לפיד בעד להגביל את מספר הצעות החוק הפרטיות שאפשר להעביר, שאף אחד
לא יוכל לחוקק יותר מאפס. כך כולנו נרד לרמת העבודה הפרלמנטרית של חבר
הכנסת לפיד. לא זה מה שאנחנו צריכים בכנסת. תודה רבה.

היו"ר איילת נחמיאס ורבין:

תודה רבה, חבר הכנסת דב חנין. יוחנן פלסנר, נשיא המכון הישראלי לדמוקרטיה,
ואני מוכרחה לומר, שותפים לסוגיית האיך הופכים את עבודת הפרלמנטר לאפקטיבית
יותר.

יואל חסון (המחנה הציוני):

חיכיתי פה רק כדי לשמוע אותו.

היו"ר איילת נחמיאס ורבין:

יפה. יואל, אתה בכלל חבר כנסת מצטיין.

יוחנן פלסנר:

כן. האמת, שהסכמתי עם רוב מה שיואל אמר. אבל קודם כול, תודה רבה.

היו"ר איילת נחמיאס ורבין:

בשביל זה הוא חיכה. עכשיו הבנו למה הוא חיכה, יוחנן.

דב חנין (הרשימה המשותפת):

יוחנן, אתה יכול ללכת בדרכו של השופט מני, שכשלימדתי משפטים היה השופט הכי
אהוב על הסטודנטים שלי, כי פסקי הדין שלו היו תמיד: אני מסכים.

היו"ר איילת נחמיאס ורבין:

קצרים. לא, היה לו פסק דין אחד של חצי עמוד, אל תגיד סתם.

יוחנן פלסנר:

אני חושב שהפריבילגיה של לדבר אחרון - -

היו"ר איילת נחמיאס ורבין:

כמעט אחרון.

יוחנן פלסנר:

- - שכשמזקקים את מה שעלה כאן, אז אני חושב שהיו הרבה יותר הסכמות מאשר
מחלוקות.

תראו, כל הדיון מתבסס על זה שעל-פי פרסומים זרים ישנה איזושהי הצעה שאף אחד
לא ראה אותה, אבל אתמול היה פרסום לגביה. ולכן יותר קשה לקיים את הדיון. אז
הדיון הוא לא על בסיס הצעה אלא על בסיס כיוון כללי.

הכיוון הכללי הוא נכון, יש בעיה ויש כיוון לפתרון. הבעיה היא האפקטיביות של
הכנסת, האפקטיביות של המוסד הזה ושל האנשים שפועלים בתוכו, משתמשים בכלים
שיש להם, שהם בעיקר חקיקה פרטית. דב, זה לאו דווקא הכלי הכי אפקטיבי. אני
חושב, בהשוואה לפרלמנטים זרים, כאן אני כבר בכובעי כנשיא המכון לדמוקרטיה
ולא כח"כ לשעבר, אנחנו שנה שלמה עכשיו עובדים על השוואה, על בסיס עבודה
שעשינו בעבר, איך משפרים את הכנסת, מחזקים את הכנסת כגורם אפקטיבי, ובעיקר
דגש על - - -

דב חנין (הרשימה המשותפת):

בוא נתחיל בלחזק ואחר כך נחליש.

יוחנן פלסנר:

אז כל הרעיון הוא לחזק, כל הרעיון הוא ליצור פה עסקת חבילה, עם הכיוון
הכללי הזה אני חושב שיש היגיון, עסקת חבילה שמחזקת את כלי הפיקוח של הכנסת
בהיבט קודם כול של הוועדות, אחר כך מליאה, אחר כך גם בקרה תקציבית. אלה
שלושת התחומים העיקריים. מה הפרטים, שווה לדבר בנפרד.

היו"ר איילת נחמיאס ורבין:

מה שדב אבל אומר לך זה שאנחנו כחברי כנסת לא באמת אמורים לנהל משא ומתן על
זכותנו הטבעית והאינהרנטית לעשות את העבודה שלשמה נשלחנו לכאן. ולכן האופן
שבו זה נעשה הוא מאוד מאוד מאוד קריטי לזה שיהיה תוצר הגיוני.

יוחנן פלסנר:

אז זו נקודה שנייה, מי אמור להוביל - - - צריך להיות הגונים, מצד אחד לא
היינו יושבים כאן אם לא היו יושבים כנראה שקד ולוין ואומרים: אנחנו רוצים
לקדם משהו. זה יצר טריגר לדיון.

היו"ר איילת נחמיאס ורבין:

לא, יוחנן, קיימנו דיון על האפקטיביות לפני חודשיים.

יוחנן פלסנר:

גם ניסינו להניע תהליכים כאלה. גם אני יודע שאלעזר שטרן הקים שדולה, ויו"ר
הכנסת ויושב-ראש ועדת הכנסת. זאת אומרת, יש כאן כל מיני תהליכים, שאני מודע
אליהם מכיוון שהנושא הזה מעניין אותי. אני משתדל לבוא כמה שפחות לדיונים
בוועדות בכנסת, אבל הנושא הזה, אפשר להגיד, אם להשתמש בקלישאה, בנפשי. ולכן
אנחנו כן בקשר עם כל הגורמים, יש הרבה מאוד גורמים. בסוף זה צריך להתלכד
לדיון אחד, שסביר שוועדת הכנסת דווקא תוביל אותו, דיון שידון בפרטים. לא
שווה להיכנס עכשיו לפרטים.

אני כן חושב שכשמדברים על פיקוח, אם נערבב לתוך הדיון על הפיקוח, שיש הרבה
כלים ואפשר ללמוד המון. וגם צמצום חקיקה פרטית, הרי יש לנו נתונים כאן,
אפשר להפיץ אותם, 20 וכמה אלף אצלנו במהלך העשור האחרון, לעומת 155 בדנמרק
וכן הלאה.

היו"ר איילת נחמיאס ורבין:

בבקשה, תפסיקו להשוות לי כמה חקיקה יש בפרלמנטים, מבלי שאתם משווים לי כלים
אחרים.

יוחנן פלסנר:

ברור.

היו"ר איילת נחמיאס ורבין:

לא, זה עושה עוול לעניין.

יוחנן פלסנר:

סליחה, אבל התחלתי בזה שצריך לחזק את הפיקוח.

יואל חסון (המחנה הציוני):

אבל שימו לב לפרופורציות.

היו"ר איילת נחמיאס ורבין:

כן, אבל עדיין.

יואל חסון (המחנה הציוני):

לא, לא עדיין, זה ממש לא.

יוחנן פלסנר:

גברתי היושבת-ראש, לא רק את יכולות הפיקוח, גם את הוועדות ואת חברי הוועדה.

היו"ר איילת נחמיאס ורבין:

הרי התחלתי בזה שאמרתי שיש בעיה בכמות החקיקה.

יוחנן פלסנר:

זאת אומרת, אם למשל, לצורך העניין, חבר הכנסת חסון יודע שבכנסת הזאת הוא
התמנה להיות חבר בוועדת החינוך, ברור שעוד שלוש שנים הוא מומחה לענייני
החינוך. כל מי שרוצה לקדם יש לו את השר, יש לו את יו"ר הוועדה, יש לו את
חבר הוועדה. ואנחנו יודעים שהיום זה לא ככה.

היו"ר איילת נחמיאס ורבין:

נכון.

יוחנן פלסנר:

כי יש לו גורמי מקצוע שעובדים אצלו, והוא יכול להוציא דוחות רלוונטיים,
והוא יכול לקיים דיונים ולעשות בקרה תקציבית. חזון שלם שמעצים את הכנסת. על
זה צריך להיות נושא הדיון. דרך אגב, לא הייתי כורך שם את נושא השימועים,
שיש יותר מדי תחושה, עוד פעם, שלי, שיש כאן איזה אג'נדה אולי אחרת, שבאה
דווקא יותר פוליטיזציה ואנטי מקצוענות של חלק מהדרג המקצועי. אני לא חושב
שזה ממין העניין של איך מחזקים את הכנסת, אלא אם כן הייתי מתחיל בשימועים
בנושאים ציבוריים. כמו שאיתן כבל ניסה בנושא תאונות הדרכים, כלים
אמיתיים - - -

היו"ר איילת נחמיאס ורבין:

עשינו בנושא הגז, עשינו בנושא הקטל בדרכים, ויש לנו כבר את הנושא הבא.

יוחנן פלסנר:

יפה. אבל לתת כלים לשיטות לעשות את זה. זה כן. ולא הייתי מכניס כל כך מהר
את הכנסת כגורם שמאשר מינויים אישיים, כי כאן אנחנו מסתכנים בפוליטיזציה של
כל מיני תהליכים. זה לא צריך להיות חלק מהתהליך הזה, לעניות דעתי.

היו"ר איילת נחמיאס ורבין:

יוחנן, זה חלק – ואני מבקשת מאוד שכשאתם מביאים את העבודה, תבואו להציג
אותה פה, ואני בטוחה שאקבל את הסכמתו של יושב-ראש הוועדה, אני חושבת שאחד
הדברים שכן חשוב, ואנחנו נוטים לשאול שיטות ודברים מכל מיני שיטות – זה
מביא אותי לאיש שכולנו רודפים אחריו בכנסת פה באופן סיסטמתי כל שבוע, לגיל
ברינגר ממשרד המשפטים – העניין הוא באמת לראות, כל הזמן מביאים לנו שיטות
ממשל. אתה יודע מה, מה שנוח לנו אנחנו לוקחים מהאמריקנים, מה שנוח לנו
אנחנו לוקחים מהאירופים.

יוחנן פלסנר:

לא, צריך משהו סיסטמתי.

היו"ר איילת נחמיאס ורבין:

בדיוק. זה צריך להיות משהו עקבי.

יוחנן פלסנר:

גם לא כל מה שקורה בארצות הברית הוא בהכרח נכון וטוב.

היו"ר איילת נחמיאס ורבין:

בדיוק. לא, אני חושבת ששימועים זו לא יוזמה גרועה.

יוחנן פלסנר:

שימועים לנושא כן - - -

היו"ר איילת נחמיאס ורבין:

לא, גם שימועים. הרגשתי שהיה פה איזשהו עניין של דובדבן.

יואל חסון (המחנה הציוני):

תראו, אני רוצה רגע להוסיף משהו. לדוגמה, לגבי השימועים. תמיד אנחנו הולכים
לקטע הקיצוני. אף אחד פה לא אמר: נעשה שימועים לא לשופטים ולא לרמטכ"ל ולא
לראש ממשלה.

היו"ר איילת נחמיאס ורבין:

ברור. לא, לא, זה מאוד מוגבל פה.

יואל חסון (המחנה הציוני):

אם מחר, סתם דוגמה, ממנים מנכ"ל הרשות לבטיחות בדרכים, סתם אני אומר, למה
שלא יעבור שימוע? דווקא זה תפקיד סופר ציבורי.

יוחנן פלסנר:

מה סדר-היום שלך?

יואל חסון (המחנה הציוני):

בדיוק. סופר ציבורי.

יוחנן פלסנר:

יש הבדל גם בין שימוע שהוא גורם מאשר, לבין שימוע שבו אתה - - -

יואל חסון (המחנה הציוני):

נדון בזה.

אבל עוד כלי שהייתי רוצה להעלות אותו, גם חשוב לי שיהיה בפרוטוקול לקראת
הדיונים העתידיים, אני חושב שאחת הבעיות, נגיד שיפרו מאוד את היכולת של
עבודת חברי הכנסת בהוספת העוזר הנוסף. וזו באמת הייתה תוספת מצוינת, וגם
במידה. אני לא חושב שהכנסת צריכה לתת עוד עוזר לחברי הכנסת, אני חושב שזה
בדיוק מה שצריך.

אבל אני כן חושב שצריך להקים בכנסת יחידה כלכלית. אני חושב שצריכה להיות
בכנסת יחידה של 25-20 כלכלנים מקצוענים, שיכולים לתת לחברי הכנסת חוות דעת
כלכליות לגבי נושאים שרובם, רוב עבודת חברי הכנסת סובבת סביב עניינים
כלכליים כאלה ואחרים. ראיתי פה בעניין הגז חברי כנסת, שלא אזכיר את שמם,
שבשיא הדיונים על הגז העלו פתאום – לא אגיד מי זו הייתה, אבל אחת מחברי
הכנסת שאלה: מה זה סעיף 51? כל המדינה דיברה על הסעיף הזה - - -

היו"ר איילת נחמיאס ורבין:

סעיף 52, נשמה, אבל לא נורא, אבל פרט שולי.

יואל חסון (המחנה הציוני):

52. יפה, את רואה? 52. אז אני אומר לך, שצריך פה לתת לחברי הכנסת ייעוץ,
מחלקה מקצועית כלכלית, שיכולה לתת ייעוץ כלכלי לחברי הכנסת.

יוחנן פלסנר:

או שהממ"מ יכול לקחת - - -

היו"ר איילת נחמיאס ורבין:

לא, לא, לא, חברים. יוחנן, נציבות הדורות הבאים, העובדה שדיברו עליה, בעיני
הייתה טעות. יואל, תישאר בבקשה לדברים של גיל, זה חשוב לי שתהיה פה.

יוחנן פלסנר:

לא כל יום אתה מקבל את ה - - -

גיל ברינגר:

הבנתי את המחלוקת בנושא, לא כל כך הצלחתי להבין את הביקורת. זאת אומרת,
הגיעו כאן שני שרים - - -

יואל חסון (המחנה הציוני):

ביקורת זה הדרך, על הדרך.

היו"ר איילת נחמיאס ורבין:

הצורה. אגיד לך משהו: הצורה, המינונים.

גיל ברינגר:

אסביר מה לא הבנתי. הבנתי את המחלוקת, לא הבנתי את הביקורת, לא הבנתי את
מקומה של הביקורת. הגיעה שרת המשפטים והגיע שר התיירות, יושבת-ראש ועדת
שרים לחקיקה וממלא המקום שלה, לא כפו, אין פה הצעת חוק. אגב, זה היה מאוד
משעשע, שבדיון על ריבוי הצעות החוק, כולם יצאו מתוך נקודת הנחה שזה צריך
להיפתר באמצעות הצעת חוק – אין הצעת חוק כזו, וגם לא תהיה הצעת חוק כזו.
אולי זה ייפתר באמצעות החלטות ממשלה, אולי בתקנון הכנסת, תקנון הממשלה,
בהסכמות כאלה ואחרות.

יואל חסון (המחנה הציוני):

אתם עשיתם את הרעש.

היו"ר איילת נחמיאס ורבין:

לא, רגע, גיל, אתן לך.

גיל ברינגר:

אני רוצה רק להסביר, כי דיברתם עלינו - - -

היו"ר איילת נחמיאס ורבין:

לא, אבל אתן לך להשלים, אני רק רוצה לתת לך הערה קטנה. אם היו מדברים עם
יואב קיש, לצורך העניין. זאת אומרת, האופן היה - - -

גיל ברינגר:

אני מגיע לזה.

היו"ר איילת נחמיאס ורבין:

אז בבקשה.

גיל ברינגר:

אז הגיעה שרת המשפטים, והגיע ממלא המקום של יושבת-ראש ועדת שרים לחקיקה,
שני שרים שהם מאוד מרכזיים בתחום הזה של החקיקה הפרטית בישראל, וקיימו
פגישה עם יושב-ראש הכנסת, אני חושב שזה גורם מאוד רציני ומכובד בתוך הכנסת,
באו אליו עם איזשהו מצע לדיון. אמרו לו: מעוניינים לדבר על הנושא הזה. אני
חושב שהייתה פה הסכמה כמעט מקיר לקיר – יש בעיה. בוא נאמר ככה: אני לא חושב
שזה אפילו שאלה של הסכמה, זו שאלה של סטטיסטיקה, שיש חריגה מטורפת בין
ישראל לשאר מדינות העולם ביחס לחקיקה הפרטית. זה דבר מוחלט. האם זו בעיה?
כמעט מקיר לקיר אני חושב שמוסכם שזה גם מייצר איזושהי בעיה.

מה הפתרונות ומה צריך לעשות, ואיזה כלים? אגב, אנשים פה אמרו: אבל למה לא
נותנים לנו כלי א', ב', ג' – שמופיע כבר בהצעה, כפי שפורסמה, אגב,
בעיתונים.

היו"ר איילת נחמיאס ורבין:

התייחסתי להצעה באופן קונקרטי.

גיל ברינגר:

לא, בסדר, אני אומר. זאת אומרת, חלק מהכלים שאמרו: אבל אנחנו צריכים גם את
זה – אז גם זה היה. נדמה לי חבר הכנסת סעדי – אה, נכון, תיקנת אותו – אמר:
למה לא נותנים לנו להיות מיוצגים בפני ועדת שרים? אז חלק מזה - - - מתייחסת
לזה.

יוחנן פלסנר:

אנשים לא קראו את הכתבה מספיק באדיקות.

גיל ברינגר:

בדיוק. זו תקלה.

יואל חסון (המחנה הציוני):

סליחה. אני פשוט מקפיד לקרוא YNET בדרך כלל.

גיל ברינגר:

זאת אומרת, זו הייתה ההצעה. באו עם איזושהי הצעה לדיון ליושב-ראש הכנסת.
יושב-ראש הכנסת אמר את הדבר הבא: בואו, אתם אל תציגו את זה לכנסת, אני
מעוניין לעשות דיון עם סיעות הקואליציה והאופוזיציה. אז הבנתי את המחלוקת,
לא - - -

היו"ר איילת נחמיאס ורבין:

אז הוצאתם לתקשורת, ישר יצאתם לתקשורת. הבנו את הבעיה. שוב התקשורת אשמה,
יואל.

יואל חסון (המחנה הציוני):

בגלל זה הצגתם את זה ל-YNET?

גיל ברינגר:

לא הצלחתי להבין את הביקורת.

יואל חסון (המחנה הציוני):

ו"ידיעות אחרונות".

היו"ר איילת נחמיאס ורבין:

שוב התקשורת אשמה.

גיל, קודם כול, אני רוצה להודות לך שנשארת והקשבת לכל הדיון, כי אני כן
חושבת, למרות מה שאתה אומר, אני חושבת שהיו פה דברים שהם היו משמעותיים
להמשך הדיון, שיש להניח שיתקיים.

גיל ברינגר:

כן, הכול הול להיעשות בהסכמות, לא יכול להיעשות שלא באמצעות הסכמות.

היו"ר איילת נחמיאס ורבין:

לא, וגם תזכור שבסופו של דבר אנחנו גם שואלים את עצמנו את השאלה, איך אנחנו
הופכים את העבודה שלנו יותר אפקטיבית משמעותית, ומצביעים על בעיות אמיתיות,
לעיתים בלי חקיקה לצורך העניין, כמו הדוגמאות - - -

יואל חסון (המחנה הציוני):

תסביר לי לדוגמה, גיל, למה לא מסוגלים לעשות חוק נורבגי אמיתי על כולם. למה
באמת השרים צריכים להיות חברי כנסת? הרי מה שקורה כאן, דיבר פה יוחנן בצדק,
שחבר כנסת לא יכול באמת להתמחות בוועדה שלו, כי הוא מתרוצץ במיליון ועדות.
הלוואי שהייתה לי ועדה אחת שזאת הייתה הוועדה שלי, והייתי מתמקצע בה.

היו"ר איילת נחמיאס ורבין:

ואתה עוד לא חבר קואליציה.

יואל חסון (המחנה הציוני):

עכשיו, 90 חברי כנסת בקושי עובדים כאן. אני מוריד פה ראשי ועדות שגם הם לא,
ויושב-ראש הכנסת, ועוד כל מיני כאלה. למה שלא יהיו פה 120 חברי כנסת פעילים
– 118, 117, 115, בסדר, פעילים?

יוחנן פלסנר:

פחות ועדות ויותר חברי כנסת פעילים.

יואל חסון (המחנה הציוני):

בוודאי, למה לא? אגב, גם ככה הפרלמנט שלנו הוא מהפרלמנטים הקטנים בעולם.

היו"ר איילת נחמיאס ורבין:

עכשיו שאלת שאלה ששאולה מהעולם הפוליטי בכלל, היא בכלל לא מהעולם הענייני
הפרלמנטרי.

יואל חסון (המחנה הציוני):

לא, סליחה, מה זה העולם הפוליטי?

היו"ר איילת נחמיאס ורבין:

זה העולם הפוליטי, כי זאת הסיבה שהם הביאו את החוק הנורבגי כפי שנוח להם,
סליחה. הם הביאו את החוק הנורבגי כפי שהתאים להם.

יואל חסון (המחנה הציוני):

אני חייב להגיד שהפתח הזה של הנורבגי, מה שנקרא "הנורבגי הקטן", דווקא הוא
פתח טוב.

היו"ר איילת נחמיאס ורבין:

אתה אומר: בוא ננצל את זה. בסדר, אבל אני אומרת: הם הביאו מה שנוח להם.

יואל חסון (המחנה הציוני):

אגיד לך למה לדוגמה, איילת, אף שר מהליכוד לא רצה להתפטר?

היו"ר איילת נחמיאס ורבין:

נכון, נכון.

יואל חסון (המחנה הציוני):

אמרו לי השרים. למה? אם לי לא יהיה אצבע בכנסת, ראש הממשלה לא יספור אותי.
ככה הם אמרו לי.

היו"ר איילת נחמיאס ורבין:

ברור. לכן אמרתי, אתה מחזק אותי. אני אומרת: זו הייתה החלטה פוליטית בלבד,
לא היה פה שום דבר אחר.

יואל חסון (המחנה הציוני):

תרשי לי לסיים בשיא?

היו"ר איילת נחמיאס ורבין:

אבל יש לנו דובר. אתה תלך ואנחנו נמשיך. כמו שאנחנו רגילים, יואל, אתה בא
להרף ונעלם. אבי לב מ"לובי 99".

אביעד בקשי:

אביעד בקשי. ביקשתי.

אתי בן יוסף:

אביעד בקשי לא ביקש.

היו"ר איילת נחמיאס ורבין:

אביעד, אם אתה לא מבקש זכות דיבור אז – חשבתי שאתה אבי מ"לובי 99". אתה לא
תאמין, אני לא מצליחה לראות ממרחק כזה, אני מתנצלת. אתן לו. אין בעיה, אתן
לך.

אברהם לב:

שלום, יש לי שתי נקודת קצרות. הראשונה, כל הנושא הזה של הדיון במשילות,
כשעוסקים בנושא המשילות ואומרים שיש בעיה של החקיקה המוגברת, ברטוריקה
קוראים לזה "איש קש". זאת אומרת, יש בעיה של חקיקה מוגברת בישראל, אבל זו
לא בעיית המשילות. בעיית המשילות היא שהמשפט שבישראל הכנסת היא הריבון נעשה
משפט תיאורטי לחלוטין. אף אחד לא מאמין בזה, אף אחד לא חושב את זה. ואם
הכנסת הייתה יותר חזקה, אז אני חושב שזה היה משפיע הרבה יותר על המשילות
במדינת ישראל.

ומה שאנחנו רואים בחודשים האחרונים, יש איזה רומנטיזציה של שיטת הבחירות
בארצות הברית. ראש הממשלה אמר שלנשיא טראמפ יש 4,000 משרות אמון שהוא יכול
לעשות, עכשיו השרה שקד דיברה על הקמת השימועים, שמו שיש בסנאט, שיש שימועים
לנושאי משרה. צריך להזכיר שבארצות הברית הסנאט הוא מאוד מאוד חזק, ושרי
הממשלה הרבה פחות חזקים.

היו"ר איילת נחמיאס ורבין:

אבי, לכן התייחסתי, אמרתי: אי-אפשר לקחת משיטות מה שנוח ומה שלא נוח
להשאיר. אז כאילו זה - - -

אברהם לב:

כן, רק בחצי משפט. אני אומר: מה שחשוב בסנאט להבין, שלסנאט יש יכולת
לפיליבסטר על 40%. זאת אומרת, שגם הכנסת הנוכחית, האופוזיציה, יכלה לעצור
כל חוק ממשלתי, להחזיר אותו חזרה לקריאה ראשונה ולומר: אנחנו רוצים לדון בו
שוב. זה לא כלי שהשרה מציעה, היא פשוט מציעה לעקר עוד פעם את המושג שהכנסת
היא הריבון. תודה.

היו"ר איילת נחמיאס ורבין:

טוב. אבי, אני מודה לך על ההערות שלך. אבי בקשי מפורום "קהלת".

אביעד בקשי:

פורום "קהלת", כן, הדמוקרטיה הישראלית סובלת מכנסת חלשה מדי, ואני חושב
שהאתגר הוא לחזק אותה. החולשה הזאת נובעת מכך שיש דיאלוג לקוי בין הכנסת
לבין הממשלה, ודווקא בגלל זה אני חושב שהמהלך שהתחיל אתמול בדיון התקשורתי
סביבו, ואני לא נכנס לשאלה מי בדיוק צריך להתניע אותו מצד הממשלה או מצד
הכנסת, ברור שזה צריך להיות שילוב ידיים בין הכנסת לבין הממשלה, הוא מהלך
חיובי.

למה זה מהלך חיובי? מכיוון שהעירו פה בצדק על כך שמפעילים משמעת
קואליציונית אוטומטית על 100% מהחוקים. אין בעצם יכולת לחברי כנסת בהרבה
מאוד מקרים להתקדם. זה נובע מההצפה. כאשר יש יותר מדי חוקים, אזה כלי עבודה
יעיל יכול להיות לוועדת שרים, חוץ מלטפל ב-50-40 חוקים - - -

היו"ר איילת נחמיאס ורבין:

אביעד, בבקשה תגיב לטענות. כיוון שישבת פה בסבלנות כל הדיון, אז בבקשה, אין
צורך לחזור על דברים שנאמרו. תגיב בבקשה לטענות שנשמעו פה, שלטעמי היו בסך
הכול ענייניות, בשאלה איך הופכים את הכנסת לאפקטיבית, התחלת בזה; איך עונים
לבעיה שבוועדת שרים לחקיקה אין נכון להיום שקיפות, אני שמחה לשמוע שהשרה
שקד תומכת במהלך הזה.

אביעד בקשי:

מה שאני אומר, שדווקא צמצום החקיקה הוא זה שיהפוך את הכנסת לאפקטיבית יותר.

היו"ר איילת נחמיאס ורבין:

בלי שום כלי נוסף?

אביעד בקשי:

לא אמרתי בלי שום כלי נוסף, אבל אמרתי: זה כשלעצמו משפר את היכולת לדרוש
מהממשלה להתייחס ברצינות להצעות החוק, ולא למבול של 50-40 בשבוע.

הצד השני של המטבע, כמובן, זה כלי פיקוח פרלמנטריים, שאני חושב ששימוע
למינויים הוא בהחלט כלי ראוי ונכון. בסופו של דבר השלטון שולט במידה רבה
באמצעות המינויים הללו, ודווקא מעורבות של הכנסת מחייבת לתת דין וחשבון גם
לכנסת מבחינת האופק של הפעולה של אותם מינויים. זה רק כדוגמה אחת.

בסך הכול זה דיון שצריך להתקיים. אבל אני חושב שגם צמצום החקיקה כשלעצמו
יהווה מנוף לשיפור האפקטיביות של הכנסת מול הממשלה.

היו"ר איילת נחמיאס ורבין:

טוב, תודה רבה לך, אביעד. אני מוכרחה דווקא על הסיפה שלך קצת לחלוק. אני
ממש לא חושבת שצמצום החקיקה לכשעצמו הוא זה שיהפוך את עבודת הכנסת ליותר
אפקטיבית. אני חושבת שצריך להתחיל באמת בשאלה איך מחזקים את הכנסת, וכמו
שאמרתי, אני עצמי לא מתנגדת, בטח לא אוטומטית, לסוגיית צמצום החקיקה.

אגב, גיל, אני חושבת שהובאו פה כמה רעיונות מאוד מאוד טובים. אני חושבת
שבאמת צריך לראות איך מרכזים את כל הרעיונות, כי באמת הקושי הגדול הוא
שהנקודה שבה נגעו השרים לוין ושקד הייתה באמת באיזושהי תחושה, ארבל, בבטן
הרכה שלנו. זאת אומרת, בעולמות שבהם אנחנו מרגישים שאין לנו כמעט דרך אחרת
לבוא לידי ביטוי ושהשרים ישמעו אותנו.

מה שציינתי קודם לגבי רמת הקשב של השרים במליאה, לא על חקיקה דווקא – על
הצעות לסדר, על שאילתות – אני אומרת לך: זה נדיר. וראינו שאת הקשב, יוחנן,
אנחנו משיגים בעיקר בשעת שאלות. ושעת שאלות, לצערנו, אי-אפשר לעשות לשרים
מדי שבוע, כי בכל זאת הממשלה צריכה לעבוד. ולכן הייתה לנו תחושה, לי לפחות
הייתה תחושה, אמרתי: פגעו לנו בבטן הרכה.

יוחנן פלסנר:

זה דוגמה לכלי פיקוח.

היו"ר איילת נחמיאס ורבין:

נכון. זה כלי פיקוח וזה כלי מעולה. ואני חושבת שגם באופן כללי, יכול להיות
שיגידו שבפעם האחרונה שהייתה שעת שאלות הוא היה פחות אפקטיבי, באופן כללי
בסך הכול, אתה רואה את זה עם השרים, הוא מיושם בצורה אפקטיבית וטובה.

אבל שוב, אתה לא יכול לעשות את זה כל שבוע. וחייבים להגיע למצב שבו הכלים
הפרלמנטריים היום-יומיים שלנו מקבלים את אותה רמת קשב של השרים, כפי שהם
עומדים במליאה. יש פה בעיה אמיתית.

אני מודה מאוד, כמובן, ליושב-ראש שניהל את החלק הראשון של הישיבה. ואני
מקווה שנקבע ישיבה במהרה, וניקח גם את ההמלצות של הייעוץ המשפטי. תודה רבה
לכל הנוכחים.

הישיבה ננעלה בשעה 13:48.
