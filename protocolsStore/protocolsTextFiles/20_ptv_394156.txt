הכנסת העשרים

מושב רביעי

פרוטוקול מס' 298

מישיבת ועדת הכנסת

יום רביעי, ד' בכסלו התשע"ח (22 בנובמבר 2017), שעה 10:30

סדר היום:

א. רביזיה על החלטת ועדת הכנסת בדבר העברת הצעת חוק התכנון והבנייה (תיקון
מס' 117) התשע''ז – 2017 (מ/1148) מהוועדה המיוחדת בראשות חה''כ רחל עזריה
לדיון בוועדת הפנים והגנת הסביבה.

ב. קביעת ועדה לדיון בהצעת חוק זכות יוצרים (תיקון מס' 5), התשע"ח-2017
(מ/1164)

ג. בקשת יו''ר ועדת החוקה, חוק ומשפט למיזוג הצעות חוק הבאות לפי סעיף
84(ד) לתקנון הכנסת:

1. הצעת חוק המידע הפלילי ותקנת השבים, התשע"ו-2016 (מ/1071)

2. הצעת חוק המרשם הפלילי ותקנת השבים (תיקון - קיצור תקופות התיישנות
ומחיקה ומניעת השגת מידע בדרך לא הולמת), התשע"ה-2015 (פ/585/20) של חה''כ
רויטל סויד

ד. חילופי חברים במספר ועדות משותפות של הכנסת

נכחו:

חברי הוועדה:

יואב קיש – היו"ר

אחמד טיבי

חברי הכנסת:

אכרם חסון

מיכאל מלכיאלי

מוזמנים:

  -----------------------------------------------------------------------
  זהבה אילני           –     מנהלת סיעת המחנה הציוני
  -------------------- ----- --------------------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

רמי בן שמעון

הצעת חוק התכנון והבנייה (תיקון מס' 117), התשע"ז-2017, מ/1148

היו"ר יואב קיש:

חברים, שלום לכולם, בוקר טוב. אני פותח את הישיבה. סעיף א' על סדר היום זו
הרביזיה על החלטת ועדת הכנסת בדבר העברת הצעת חוק התכנון והבנייה מהוועדה
המיוחדת בראשות חברת הכנסת רחל עזריה לדיון בוועדת הפנים והגנת הסביבה

חברת הכנסת עזריה מסרה שהיא מסירה את הרביזיה ולכן אנחנו לא נדון בנושא
הזה.

אתי בן יוסף:

תעביר את זה לאישור המליאה, את ההחלטה הקודמת שזה עובר לפנים.

היו"ר יואב קיש:

זה היה קביעת ועדה או - - -

אתי בן יוסף:

זה היה העברה מוועדה לוועדה.

היו"ר יואב קיש:

זה היה העברה מוועדה לוועדה?

ארבל אסטרחן:

כן, כן. מחוקה לפנים.

היו"ר יואב קיש:

לא.

אתי בן יוסף:

מהוועדה המיוחדת לוועדת הפנים.

היו"ר יואב קיש:

זה צריך להגיע להצבעה במליאה.

ארבל אסטרחן:

המליאה העבירה את זה למיוחדת?

אתי בן יוסף:

כן.

היו"ר יואב קיש:

כן. אז נעלה את זה היום בסדר-היום. אני מבקש להעלות את זה היום לסדר-היום.

הצעת חוק זכות יוצרים (תיקון מס' 5), התשע"ח-2017, מ/1164

היו"ר יואב קיש:

יש לנו קביעת ועדה לדיון בהצעת חוק זכויות יוצרים. בדיון נשמעו מספר ועדות.
החוק הזה נמצא בוועדת כלכלה ואני חושב שבאמת זה המקום הנכון שהוא יגיע
אליו. אני רוצה להגיד משהו על החוק הזה וזה אולי גם בעקבות פרסום שהיה ואני
רוצה להתייחס אליו.

יש תופעה בכנסת, אני לא יודע אם החברים שנמצאים פה מכירים אותה - - -

אחמד טיבי (הרשימה המשותפת):

על תמונה כתוב תמונת - - -

היו"ר יואב קיש:

בדיוק, בדיוק. גם אני. זה מצב אבסורדי, חבר הכנסת טיבי, זה הפך להיות מכונת
סחיטת כסף.

אחמד טיבי (הרשימה המשותפת):

חד משמעית.

מיכאל מלכיאלי (ש"ס):

מה?

היו"ר יואב קיש:

אני אסביר.

אחמד טיבי (הרשימה המשותפת):

- - - פלאש 90.

היו"ר יואב קיש:

בוא לא ננקוט בשמות. אני אסביר.

קריאה:

זכויות יוצרים.

היו"ר יואב קיש:

אתה לפעמים שם תמונה שלך ב"פייסבוק" או באתר או משהו ואחרי זה אתה נתבע על
שימוש בתמונה שהיא לא שלך בזכויות יוצרים, עד 100 אלף שקלים. אתה מקבל מכתב
מאוד מאיים, עד 100 אלף שקלים. אני חושב שהיו לנו עשרות מקרים, מעל 10
שהגישו תביעות נגד חברי כנסת בעניין הזה.

דרך אגב, זה לא רק לחברי כנסת. התופעה הזאת קיימת גם במקומות אחרים. בעניין
הזה אנחנו נתקן את החוק כך שהתופעה הזו תפסק.

אני מציע להעביר את ההצעה הזו לוועדת הכלכלה. מבחינתי, אשמח לקבל חיזוק
ותמיכה של חברי הכנסת במהלך הזה.

אכרם חסון (כולנו):

כולנו תומכים.

היו"ר יואב קיש:

מי בעד? שירים את ידו.

הצבעה

בעד הצעת יושב-ראש ועדת הכנסת – פה אחד

הצעת יושב-ראש ועדת הכנסת להעברת הדיון בהצעת חוק זכות יוצרים (תיקון מס'
5), התשע"ח-2017, מ/1164, לוועדת הכלכלה, נתקבלה.

היו"ר יואב קיש:

ההחלטה עברה פה אחד. בסדר.

הצעת חוק המידע הפלילי ותקנת השבים, התשע"ו–2016, מ/1071, הצעת ח"כ רויטל
סויד

הצעת חוק המרשם הפלילי ותקנת השבים (תיקון - קיצור תקופות התיישנות ומחיקה
ומניעת השגת מידע בדרך לא הולמת), התשע"ה–2015, פ/585/20, הצעת ח"כ רויטל
סויד

היו"ר יואב קיש:

אני עובר לסעיף ד'. יש לנו את ההחלפות?

אתי בן יוסף:

- - - משהו קצר. - - - היא רוצה להביא שילוב - - -

היו"ר יואב קיש:

- - - טוב, סעיף ג'. יש לנו בקשה של יו"ר ועדת החוקה, חוק ומשפט למיזוג
הצעות החוק הבאות: הצעת חוק המידע הפלילי ותקנת השבים, התשע"ו–2016,
מ/1071; והצעת חוק המרשם הפלילי ותקנת השבים (תיקון - קיצור תקופות
התיישנות ומחיקה ומניעת השגת מידע בדרך לא הולמת), התשע"ה–2015, פ/585/20
של רויטל סויד.

בסך הכול בקשה פורמלית פה. מישהו רוצה להתייחס לזה? אני מעלה להצבעה את
בקשת יושב-ראש ועדת חוקה. מי בעד? שירים את ידו.

הצבעה

בעד הצעת יושב-ראש ועדת חוקה, חוק ומשפט – פה אחד

הצעת יושב-ראש ועדת החוק, חוק ומשפט למיזוג הצעת חוק המידע הפלילי ותקנת
השבים, התשע"ו–2016, מ/1071 והצעת חוק המרשם הפלילי ותקנת השבים (תיקון -
קיצור תקופות התיישנות ומחיקה ומניעת השגת מידע בדרך לא הולמת),
התשע"ה–2015, פ/585/20, נתקבלה.

היו"ר יואב קיש:

פה אחד התקבל.

חילופי חברים במספר ועדות משותפות של הכנסת

היו"ר יואב קיש:

נושא אחרון הוא חילופי חברים בוועדות המשותפות. יש לנו בעצם רק חילוף אחד.
יש לנו ועדה משותפת לוועדה מיוחדת לדיון בהצעת חוק הרשות הממשלתית להתחדשות
עירונית והצעת חוק שירותים פיננסיים חוץ מוסדיים ובהצעת חוק לתיקון פקודת
מס הכנסה ולוועדת חוקה, חוק ומשפט לדיון - - -

מיכאל מלכיאלי (ש"ס):

תגיד את זה בעל פה.

היו"ר יואב קיש:

בקיצור, זו הוועדה של רחל עזריה וועדת חוקה ביחד. זו הוועדה. מטעם הוועדה
המיוחדת, במקום חבר הכנסת יגאל גואטה שפרש מהכנסת יכהן חבר הכנסת יצחק
וקנין.

מי בעד? שירים את ידו.

הצבעה

בעד ההצעה – פה אחד

ההצעה לחילופי חברים בוועדה המשותפת לוועדה המיוחדת ולוועדת חוקה, חוק
ומשפט נתקבלה .

היו"ר יואב קיש:

התקבל.

אחמד טיבי (הרשימה המשותפת):

יש לי עוד בקשה.

היו"ר יואב קיש:

כן.

אחמד טיבי (הרשימה המשותפת):

יש ועדה לחוק הלאום. זו ועדה משותפת לחוקה ולכנסת.

היו"ר יואב קיש:

נכון.

אחמד טיבי (הרשימה המשותפת):

אוסמה סעדי שהתפטר היה בחוקה ונשארנו ללא נציג. לכן, אני מוועדת הכנסת נכנס
במקומו.

ארבל אסטרחן:

לא. צריך להיות מספר שווה מחוקה ומכנסת.

זהבה אילני:

צריך להיות מאוזן.

היו"ר יואב קיש:

מאיזו וועדה הוא היה? חוקה?

אחמד טיבי (הרשימה המשותפת):

חוקה.

היו"ר יואב קיש:

אז אני חייב נציג מחוקה.

אחמד טיבי (הרשימה המשותפת):

עדיין אין לנו נציג - - -

היו"ר יואב קיש:

אז יש לי בעיה. אני לא יכול להכניס אותך מוועדת הכנסת. אחמד, לא נצביע על
זה עכשיו. אני מציע לנסות לעשות החלפה. זאת אומרת, אם יש לך סיעה אחרת
באופוזיציה שיש לה גם פה וגם פה – הנה, המחנ"צ מרים את ידו - - -

זהבה אילני:

אני אומרת - - - אתה מציע - - - הוא מתמנה לחבר ועדת חוקה במקום אוסמה
בינתיים - -

היו"ר יואב קיש:

נכון, זה גם אפשרי.

זהבה אילני:

- - ואז יימצא הפתרון - - -

היו"ר יואב קיש:

גם זה פתרון. בקיצור, תחשבו על זה. אחד מהשניים: אם אתה רוצה פתרון ארוך
טווח, אם אתה יכול לשבת בוועדת חוקה, זה פתרון. אם אתה לא יכול כי מישהו
אחר ייכנס, אז הפתרון האחר הוא לבדוק סיעה יותר גדולה שיש לה נציג פה ופה
שיכולה - -

אחמד טיבי (הרשימה המשותפת):

יש רק שתי סיעות יותר גדולות מאתנו בכנסת הזאת.

היו"ר יואב קיש:

- - שיכולה להחליף. הבנת אותי, אחמד? תבדקו, תוציא לי מכתב מסודר ונעלה את
זה לדיון.

אתי בן יוסף:

יש להם - - - לא משלימים - - -

היו"ר יואב קיש:

יש להם ואנחנו נטפל בזה.

לפי דעתי סיימנו את סדר היום?

אתי בן יוסף:

כן.

היו"ר יואב קיש:

חברים, תודה רבה לכם. הישיבה סגורה.

הישיבה ננעלה בשעה 10:45.
