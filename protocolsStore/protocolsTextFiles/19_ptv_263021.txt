הכנסת התשע-עשרה

נוסח לא מתוקן

מושב שני

פרוטוקול מס' 51

מישיבת ועדת הכנסת

יום שלישי, כ"ג בכסלו התשע"ד (26 בנובמבר 2013), שעה 10:30

סדר היום:

קביעת ועדה לדיון בהצעת חוק למניעת הסתננות (עבירות ושיפוט) (תיקון מס' 4
והוראת שעה), התשע"ד-2013

בקשת יו"ר ועדה למיזוג הצעות חוק

נכחו:

חברי הוועדה:

צחי הנגבי – היו"ר

יריב לוין

דב ליפמן

אברהם מיכאלי

משה זלמן פייגלין

יפעת קריב

דוד רותם

זבולון קלפה

מיכל רוזין

מוזמנים:

מזכירת הכנסת ירדנה מלר-הורוביץ

אסנת כהן-ליפשיץ – עו"ד, פורום ארגוני הפליטים

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

שלומית כהן

קביעת ועדה לדיון בהצעת חוק למניעת הסתננות (עבירות ושיפוט) (תיקון מס' 4
והוראת שעה), התשע"ד-2013

היו"ר צחי הנגבי:

בוקר טוב. אנחנו דנים בוועדה שתדון בהצעת החוק למניעת הסתננות (עבירות
ושיפוט) (תיקון מס' 4 והוראת שעה), החוק שעבר אתמול במליאה.

דוד רותם:

איפה זה נידון בפעם הקודמת?

היו"ר צחי הנגבי:

בוועדת הפנים. אילו הצעות היו במליאה?

יריב לוין:

היתה הצעה להעביר את זה לוועדת העלייה והקליטה. ניתן להם סל קליטה.

היו"ר צחי הנגבי:

אני חושב שזה באמת הגיוני להעביר לוועדת הפנים. היא עסקה בזה. מי בעד?

מיכל רוזין:

סליחה, אני מבקשת להביע את עמדתי. לכן אני פה. אני ביקשתי במליאה להעביר את
זה לוועדת עובדים זרים. גם הייתי בדיון הקודם, כשעבר החוק הקודם, שהארכנו
את הרציפות. אני רוצה להגיד שוב, שלפחות מן הדין לעשות את זה בוועדה
משותפת. החוק עצמו מתייחס.

היו"ר צחי הנגבי:

מה הקשר בין העובדים הזרים למסתננים? את זה אף פעם לא הבנתי.

מיכל רוזין:

אני אסביר לך.

דוד רותם:

הם כולם מסתננים, אתה לא יודע את זה?

מיכל רוזין:

מדינת ישראל זאת שטוענת שכולם הם מהגרי עבודה. כך כתוב בהצעת החוק, כך כתוב
בכל הצעות החוק של ההסתננות לגבי המסתננים, שהם כולם הסתננו.

היו"ר צחי הנגבי:

כאשר הוקמה הוועדה לבחינת הבעיה של העובדים הזרים, וזאת ההיסטוריה, היא
נועדה לעסוק בבעייתם של הרבה מאוד עובדים זרים, שהיו פה חלקם ברשות וחלקם
שלא ברשות. לצורך כך קמה הוועדה. בשנים האחרונות נולדה תופעה חדשה, של
הסתננות, שאתם טוענים שהם לא מהגרי עבודה אלא שהם פליטים. אז צריך לדון בהם
בוועדה שעוסקת בנושא זכויות האדם.

מיכל רוזין:

עמדתי שאותם אנשים מבקשים מקלט. לא אמרתי שהם פליטים, את זה לא אני ולא
המדינה בדקה עד היום. אבל הוועדה לבחינת בעיית העובדים הזרים קבעה שהיא
אינה מתעסקת רק בעניין של עובדים זרים בהיתר, היא מתעסקת באופן כללי
בכניסתם ויציאתם של עובדים זרים באופן כללי, גם אם הם הסתננו. זאת תופעה
חדשה, נכון, היא לא היתה כשקמה הוועדה. כמו שיש תופעות היום במעמד האישה,
שלא היו כשהוקמה הוועדה. לכן כאשר קבעו בחינת התופעה רחבת ההיקף של עובדים
זרים בארץ, התנהלות הממשלה ביחס להעסקת עובדים זרים, חקיקה שעוסקת בעובדים
זרים, השפעת העובדים הזרים על שוק העבודה, דרכי ההתנהגות ביחס לעובדים זרים
בעת החזרתם לארצות מולדתם – דיברו באופן כללי על אותם אלה שאינם אזרחי
המדינה, שמגיעים לכאן לצורך עבודה.

יריב לוין:

באופן חוקי.

מיכל רוזין:

לא נכון. בהסמכה של הוועדה כתוב בהיתר או לא בהיתר. תבדוק את זה. ולכן אם
קבעו שיש ועדה בכנסת שצריכה לטפל בנושא הזה באופן ספציפי – הרי לא היו
חייבים להקים את הוועדה הזאת. יש ועדת פנים. החליטו שצריך להקים ועדה,
מכיוון שזאת תופעה רחבה. היא רק התרחבה. לוועדת הפנים אין היכולת והזמן
לעסוק בכל נושא לעומק, החליטו להקים עוד ועדה של הכנסת. לא רק זה, יריב
לוין בעצמו העלה בתחילת הכנסת הזאת בקשה מהכנסת לאשר מחדש את הצורך בוועדה
הזאת.

דוד רותם:

את יודעת כמה טעויות יריב לוין עושה כל יום?

יריב לוין:

זה היה לפי הדרישות של ישראל ביתנו בהסכם הקואליציוני.

מיכל רוזין:

כמו שאמר חבר הכנסת פייגלין בישיבה הקודמת, הוא אמר: מן הדין והראוי שזה
היה עובר לוועדה שלך, לא ניתן לך את זה בגלל עמדותייך האידיאולוגיות. זוהי
לא טענה של טענת כנסת. ולכן מן הראוי שלפחות תהיה פה ועדה משותפת שתעסוק
בנושא ביחד.

היו"ר צחי הנגבי:

תודה. יש לנו בקשת מאסנת כהן-ליפשיץ לומר כמה מילים. בבקשה.

אסנת כהן-ליפשיץ:

אני מבקשת להצטרף לדברים של חברת הכנסת רוזין בדבר דיון בוועדה משותפת. אני
לא מתווכחת עם אדוני היושב-ראש לגבי הנסיבות ההיסטוריות שבהן הוקמה הוועדה.
אבל אין ספק שלאורך השנים ועדת עובדים זרים צברה מומחיות ומקצועיות, ערכה
עשרות דיונים בנושא הזה של מבקשי מקלט ובנקודות ההשקה בינם לבין מאגרי
עבודה. אסור לנו לשכוח את ההקשר הרחב שבו החוק הזה הולך לדון. זאת הצעת חוק
שבאה אחרי פסילה בהרכב מורחב של שופטים בבג"ץ. אנחנו סבורים שכאן זה בדיוק
המקום לאחד כוחות לדון מכל הזוויות האפשריות, לתת את הדעת על כל הקשיים
שמעלה הצעת החוק הזו. ולכן אנחנו מצטרפים לבקשה לדון בוועדה משותפת יחד עם
עובדים זרים.

מיכל רוזין:

מה זה מפריע ועדה משותפת? זה לא יגרום לכך שזה יעכב את זה או לא יקדם את
זה.

היו"ר צחי הנגבי:

הוועדה שלך, כמו שום ועדה אחרת, לא יכולה לקבוע את סמכויותיה, עם כל הכבוד.

מיכל רוזין:

לא, הן קבועות.

היו"ר צחי הנגבי:

הסמכויות נקבעות על-ידי ועדת הכנסת ועל-ידי המליאה שמאשרת הקמת ועדות.
אנחנו נבדוק במבט לאחור האם לא חלה שם טעות, כי קיבלתי מכתב מחבר הכנסת
שמעון אוחיון שמבקש דיון מיוחד בוועדה, וגם נעשה דיון מיוחד וכמובן נזמין
אותך, כי הוועדה שלך, כפי שהוא טוען – אני לא יודע אם זה נכון או לא, אבל
זה יתברר בדיון – הפכה כל כולה לוועדה שעוסקת בנושא הפליטים.

מיכל רוזין:

זה לא נכון, ואולי כדאי שהוא יבקר בישיבות שלנו אז הוא ידע על מה אנחנו
דנים.

היו"ר צחי הנגבי:

זה מה שהוא אמר שמציק לו, בעקבות הביקור שלו בישיבות. אבל זה נושא אחר
שאנחנו נעסוק בו.

לעניין הוועדה שתדון בחוק הזה, האם יש מישהו שרוצה להגן על הבקשה לוועדת
הפנים?

יריב לוין:

אני חושב שזה ברור.

דוד רותם:

זה כל כך ברור. זו הרי ועדה שעסקה בחוק הזה.

יריב לוין:

זו סמכותה של ועדת הפנים, שם זה צריך להיות.

דוד רותם:

זה צריך להיות בוועדת הפנים. זה לא ועדה לעובדים זרים.

מיכל רוזין:

אז למה אתם מגדירים אותם כמהגרי עבודה? אם הם מהגרי עבודה אז הם עובדים
זרים פה.

יריב לוין:

אני אסביר לחברת הכנסת רוזין את הברור מאליו בשני משפטים. החוק עוסק לא
באופן העסקתם של אותם מסתננים בלתי חוקיים לארץ, אלא הוא עוסק באופן שבו
מונעים את הסתננותם ומוציאים אותם ממרכזי הערים, ואחר כך מעבירים אותם חזרה
לארצותיהם. זה עיסוק החוק, ולכן הוא בכלל לא במנדט שלכם.

מיכל רוזין:

בוודאי שכן.

יריב לוין:

אלא הוא נמצא לחלוטין בתחומה של ועדת הפנים, ושם הוא צריך להיות נדון. כפי
שהיה גם בעבר, ואין שום סיבה לשנות מהעניין הזה. מעולם הוא לא נדון. יותר
מזה, ככלל זה נכון שאפשר להעביר חקיקה לוועדות המיוחדות. זה נעשה בדרך כלל
בחוקים שיש לגביהם הסכמה רחבה. באחת הוועדות המיוחדות יש הרכב שאין
לקואליציה אפילו רוב, מתוך ההבנה והידיעה שהחוקים בדרך כלל לא מגיעים
למקומות האלה. לפעמים הצלחנו לגבש כאן הבנות על חקיקה שהיא חוצה מחנות והיא
לא פוליטית, והעברנו לשם. בוודאי אי-אפשר לומר את זה על החוק הזה, ולכן גם
מהנימוק הטכני הפרוצדוראלי הזה הוא בוודאי צריך להידון בוועדת הפנים.

מיכל רוזין:

מדוע אתה מתנגד לוועדה משותפת?

היו"ר צחי הנגבי:

ההבחנה העניינית היא מאוד פשוטה. הרי אתמול היינו שעות בדיון ושמענו את
החוק וקראנו את החוק. החוק לא עוסק בעניין שנוגע לעבודתם או העסקתם של
האנשים.

מיכל רוזין:

אתה לא קראת את סמכויות הוועדה שלי. סמכויות הוועדה שלי מתייחסות גם
לכניסתם ויציאתם.

היו"ר צחי הנגבי:

אני מעלה להצבעה. מי בעד העברה לוועדת הפנים? מי נגד?

הצבעה

בעד – רוב

נגד – אין

נמנעים – אין

ההצעה להעביר את הצעת חוק למניעת הסתננות (עבירות ושיפוט) (תיקון מס' 4
והוראת שעה), התשע"ד-2013, לוועדת הפנים והגנת הסביבה נתקבלה.

היו"ר צחי הנגבי:

תודה. אושר.

בקשת יו"ר ועדה למיזוג הצעות חוק

היו"ר צחי הנגבי:

על סדר יומנו בקשה לאישור ועדת הכנסת למיזוג הצעות חוק, לפי סעיף 84ד
לתקנון הכנסת. בישיבת הכנסת מ-25 בנובמבר אושרו הצעות החוק הבאות: הצעת חוק
לתיקון פקודת מס הכנסה (מס' 198), התשע"ד-2014 (מ/813), שאושרה בקריאה
הראשונה; הצעת חוק לתיקון פקודת מס הכנסה (חישוב מס לבני זוג העובדים יחד),
התשע"ג-2013 (פ/827/19), שאושרה בדיון מוקדם; הצעת חוק לתיקון פקודת מס
הכנסה (חישוב מס לבני זוג העובדים יחד), התשע"ג-2013 (פ/1066/19), שאושרה
בדיון מוקדם.

אני קורא את מכתבו של יו"ר ועדת הכספים: כיוון ששלוש הצעות החוק האלה
עניינן חישוב מס הכנסה לבני זוג העובדים יחד, ועדת הכספים של הכנסת החליטה
היום למזג אותן ולהביאן כהצעת חוק אחת לקריאה שנייה ולקריאה שלישית. החלטה
זו, על-פי תקנון הכנסת, טעונה אישור ועדת הכנסת. אודה לך אם תעמיד בקשה זו
על סדר יומה של ועדת הכנסת בהקדם האפשרי.

האם יש התנגדויות? מי בעד? מי נגד?

הצבעה

בעד – רוב

נגד – אין

נמנעים – אין

הבקשה אושרה.

המיזוג אושר. תודה. הישיבה סגורה.

הישיבה ננעלה בשעה 10:50.
