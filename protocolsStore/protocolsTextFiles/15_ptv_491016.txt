פרוטוקולים/ועדת הכנסת/3232

ירושלים, כ"א בסיון, תשס"א

12 ביוני, 2001

הכנסת החמש-עשרה נוסח לא מתוקן

מושב שלישי

פרוטוקול מס' 198

מישיבת ועדת הכנסת

יום שני, כ' בסיוון התשס"א (11 ביוני 2001), בשעה 11:30

נכחו:

חברי הוועדה:

היו"ר יוסי כץ

משה גפני

אליעזר זנדברג

אמנון כהן

סופה לנדבר

מרינה סולודקין

מיכאל איתן

נחמה רונן

מוזמנים:

אריה האן - מזכיר הכנסת

דוד לב - סגן מזכיר הכנסת

רותי קפלן - סגנית מזכיר הכנסת

יועצות משפטיות: אנה שניידר

ארבל אסטרחן

מנהלת הוועדה: אתי בן-יוסף

קצרנית: שלומית כהן

סדר היום:

1. קביעת ממלא-מקום ליושב-ראש הכנסת בתקופת היעדרותו מן הארץ.

2. בקשת יושב-ראש סיעת העבודה-מימד לחילופין בראשות ועדת המשנה לפניות
הציבור.

3. המלצה למינוי יושב-ראש לוועדה המיוחדת לעניין הצעת חוק שירות הביטחון
(דחיית

שירות לתלמידי ישיבות שתורתם אומנותם)(הוראת שעה).

1. קביעת ממלא-מקום ליושב-ראש הכנסת בתקופת היעדרותו מן הארץ

היו"ר יוסי כץ:

אני פותח את ישיבת הוועדה.

יושב-ראש הכנסת, חבר-הכנסת אברהם בורג, ייעדר מן הארץ בשליחות ממלכתית,
מיום כ"ז בסיוון התשס"א, 18 ביוני 2001, עד יום ג' בתמוז התשס"א, 24 ביוני
2001. ועדת הכנסת מתבקשת לקבוע ממלא-מקום ליושב-ראש הכנסת לתקופת הזאת.

המלצת היושב-ראש – סגן יושב-ראש הכנסת, חבר הכנסת נואף מסאלחה.

מי בעד אישור הבקשה? מי נגד?

ה צ ב ע ה

בעד – רוב

נגד – איו

היו"ר יוסי כץ:

הבקשה אושרה.

2. בקשת יושב-ראש סיעת העבודה-מימד לחילופין בראשות ועדת המשנה לפניות הציבור

היו"ר יוסי כץ:

בבקשה, חבר הכנסת אפי אושעיה.

אפי אושעיה:

אדוני היושב-ראש, ב-12 ביולי 1999 בשעה 20:30 ישבו חברי הוועדה המסדרת של
ועדות הכנסת, כאן בחדר הזה, בהשתתפות היועץ המשפטי צבי ענבר ומנהלת הוועדה,
וסוכם שוועדת המשנה לפניות הציבור תהיה ועדה בראשות ש"ס והעבודה ברוטציה.
היות שהמועד מתקרב, ביקשתי את כינוס הוועדה לאשר את חילופי הגברי בראשות
הוועדה.

משה גפני:

במי מדובר?

אפי אושעיה:

בחבר הכנסת אמנון כהן ובחברת הכנסת סופה לנדבר.

היו"ר יוסי כץ:

אתה מדבר על הפרוטוקול מה-12 ביולי 1999 של הוועדה המסדרת, שבו השר חיים
רמון אמר: "אני מדבר רק על ראשות הוועדה... פניות הציבור ברוטציה עם ש"ס,
כאשר ישראל אחת תעמוד בראשות הוועדה במחצית התקופה השנייה של הכנסת".

חבר הכנסת אמנון כהן, בבקשה.

אמנון כהן:

אני מבין שהוסכם על הסכם קואליציוני בין הסיעות, אבל בינתיים היתה החלפת
גברי של ראש-ממשלה והיו בחירות. לי נאמר מטעם הסיעה שיש הסכם אחר, בין
הממשלה לבין הסיעות, אני לא יודע אם הוא כתוב או לא ואם הוא בהסכמה. לפי
ההסכם נאמר שראשות הוועדה תישאר בסיעת ש"ס. אני לא רוצה כרגע לנהל
משא-ומתן, אני מציע שיושבי-ראש הסיעות יישבו ביניהם וילבנו את הדברים אם
אכן יש הסכם שלא נכתב וצריך לכבד את ההסכם הקודם. לכן אני מציע שבנושא של
ההסכם הקואליציוני, שיושבי-ראש הסיעות יגיעו להבנה ולהסכמה, ואם זה יהיה
מקובל על כולם זה מקובל.

בקשר לרוטציה, אני יודע שהמשך הכהונה של הכנסת בכלל הוארך, ולמעשה אם
הרוטציה צריכה להתבצע, היא צריכה להיות עוד שלושה חודשים, כי הבחירות היו
בחודש מאי. אני חושב שבכל מקרה, אפילו אם צריכה להיות רוטציה, יש עוד כמה
חודשים, על-פי אורך הקדנציה. אני מציע שיושבי-ראש הסיעות יחליטו אם כן
ויחליטו מתי.

סופה לנדבר:

היה מדובר על חלוקה של שנתיים ושנתיים וחצי.

אפי אושעיה:

הקשבתי בקשב רב למה שאמר חבר הכנסת כהן. אני לא יודע מה הוסכם עם סיעת ש"ס
בהסכם הקואליציוני שלהם, זה גם לא עניין של הכנסת. יש כהונה של הכנסת,
ההסכמות התקבלו כאן בוועדת הכנסת ובוועדת ההסכמות שהיתה. אני מקבל את מה
שאומר חבר הכנסת כהן, שכתוב מחצית הקדנציה.

היו"ר יוסי כץ:

מתי נגמרת מחצית הקדנציה?

אפי אושעיה:

בעוד כחודשיים. מדובר על מחצית קדנציה, ולא על חלוקה של שנתיים ושנתיים
וחצי, כמו שחברתי אומרת.

סופה לנדבר:

אמרתי שאני קדנציה שנייה בכנסת ואילו אמנון כהן רק נכנס, ושאלתי למה
התחלפנו בצורה כזאת, והשיבו לי שבגלל שהחלק הראשון יהיה שנתיים והחלק השני
יהיה שנתיים וחצי.

אמנון כהן:

אל תעשי כאן מניפולציות.

אפי אושעיה:

אני משוכנע שמה שאומרת חברת הכנסת לנדבר הוא נכון, אבל יש פרוטוקול ואני
מסתמך בתביעה שלי על הפרוטוקול. בפרוטוקול נאמר מחצית קדנציה עם מחצית
קדנציה. אני מקבל את מה שאומר חבר הכנסת כהן, לכן אני מבקש מאדוני
היושב-ראש שוועדת הכנסת תאשרר את מה שכתוב כאן, שנתאם את המועד עם יושב-ראש
סיעת ש"ס.

אמנון כהן:

צריך לבדוק עם יושב-ראש הסיעה שלנו אם אכן יש הסכם.

היו"ר יוסי כץ:

אני מבקש להציע הצעת סיכום. סיכומי הוועדה המסדרת מחייבים את הצדדים, כמובן
למעט דברים שהוסכם עליהם אחרת בהסכמים הקואליציוניים שהונחו על שולחן
הכנסת. לא הונח שום הסכם על שולחן הכנסת, ולכן ההחלטות של הוועדה המסדרת
מחייבות את הצדדים.

הואיל והפרוטוקול מדבר על חלוקה של שתי תקופות כהונה, מחצית מתקופת הכהונה
של הכנסת הזאת חבר הכנסת אמנון כהן והמחצית השנייה חבר כנסת מסיעת העבודה,
וזה אושר בוועדה המסדרת, אנחנו נחזור ונאמץ את ההחלטה הזאת.

אפי אושעיה:

אנחנו נבקש ממנהלת הוועדה שתעשה חישוב ותגיד לנו מה המועד המדויק של מחצית
תקופת הכהונה.

סופה לנדבר:

אני רוצה שנקבע את המועד עכשיו.

היו"ר יוסי כץ:

חברת הכנסת סופה לנדבר נבחרה על-ידי סיעת העבודה?

אפי אושעיה:

היא המועמדת של סיעת העבודה.

היו"ר יוסי כץ:

אם כך, חברת הכנסת סופה לנדבר תחליף בראשות הוועדה לפניות הציבור את חבר
הכנסת אמנון כהן, בחלוף מחצית מתקופת הכהונה של הכנסת הזאת. אנחנו פטורים
מלכנס פעם נוספת את ועדת הכנסת לצורך העניין.

אמנון כהן:

אני מבקש שלאחר שייקבע התאריך, שהדבר יבוא לאישור בוועדה.

סופה לנדבר:

אני לא מסכימה.

היו"ר יוסי כץ:

אני מציע שתשאיר את ההחלטה כמו שהיא ואנחנו נסכם בינינו את התאריך המדויק,
ביחד עם ראשי הסיעות.

3. המלצה למינוי יושב-ראש לוועדה המיוחדת לעניין הצעת חוק שירות הביטחון

(דחיית שירות לתלמידי ישיבות שתורתם אומנותם)(הוראת שעה)

היו"ר יוסי כץ:

הנושא הבא על סדר היום הוא המלצה למינוי יושב-ראש לוועדה המיוחדת לעניין
הצעת חוק שירות הביטחון (דחיית שירות לתלמידי ישיבות שתורתם אומנותם)(הוראת
שעה).

אתמול הושג סיכום בין ראש-הממשלה לבין השר המייצג, בעקבות שיחות שהתקיימו
בין כל המעורבים בנושא. לפי הסיכום הזה ההצעה לוועדת הכנסת היא, שאנוכי
אשמש כיושב-ראש הוועדה.

אפי אושעיה:

במיוחד שיושב-ראש ועדת הכנסת הקודם היה גם יושב-ראש הוועדה המיוחדת.

היו"ר יוסי כץ:

אני אחליף את סאלח טריף. אם יש למישהו התנגדות, בבקשה. אם לא, אפשר להצביע
על ההצעה.

משה גפני:

למען הסר ספק, אני הייתי בסוד בחירתו של השר סאלח טריף, חבר הכנסת לשעבר
שהיה יושב-ראש ועדת הכנסת. אנחנו חברים בוועדת הכנסת ואנחנו יודעים שאין
קשר בין יושב-ראש ועדת הכנסת ליושב-ראש ועדה מיוחדת כלשהי. ועדת הכנסת ממנה
הרבה מאוד פעמים ועדות משותפות, ועדה מיוחדת וכולי, וזה לא בהכרח יושב-ראש
ועדת הכנסת, להפך. זה לא היה מהלך שבלוני.

אפי אושעיה:

אף אחד לא אמר שהיה מהלך שבלוני.

משה גפני:

למען הסר ספק, כדי שלא יוכל לבוא מישהו ולומר שבראשות הוועדה המיוחדת תמיד
יעמוד יושב-ראש ועדת הכנסת. אני לא יודע מתי יסתיימו תפקידיה, אני מקווה
שמהר אבל אי-אפשר לדעת. היה סיכום בין ראש-הממשלה לבין השר המייצג, והגיעו
להסכמה בדבר חבר הכנסת יוסי כץ, ושאלו גם גורמים נוספים כמו חברים ביהדות
התורה, האם אנחנו מסכימים שחבר הכנסת יוסי כץ יעמוד בראש הוועדה ויהיה לו
ממלא-מקום. אנחנו הבענו את הסכמתנו. אם ראש-הממשלה והשר המייצג מסכימים
לעובדה שחבר הכנסת יוסי כץ יעמוד בראש הוועדה, אנחנו גם מסכימים. מי אנחנו
שנענה אחריהם אחרת? אבל זה לא קשור ליושב-ראש ועדת הכנסת, זה קשור ליוסי
כץ.

היו"ר יוסי כץ:

אני מעמיד את ההמלצה הזאת להצבעה בוועדה. אני נמנע. מי בעד? מי נגד?

ה צ ב ע ה

בעד – רוב

נגד – אין

היו"ר יוסי כץ:

הבחירה אושרה. ועדת הכנסת ממליצה בפני הוועדה המיוחדת לבחור בי כיושב-ראש
הוועדה.

עברתי על רשימת חברי הוועדה הקיימת, ומצאתי שחלק מחברי הוועדה הם סגני
שרים. זה בסדר גמור מבחינת תקנון הכנסת, אבל אני מסב את תשומת לבכם לכך.
מדובר בסגני השרים אלי בן-מנחם, יצחק כהן, אברהם רביץ ויולי אדלשטיין.

משה גפני:

חבר הכנסת אפי אושעיה, יושב-ראש סיעת העבודה, אנחנו מרגישים מאוד לא נוח עם
זה, מכיוון שאנחנו ידידים של כולם, אנחנו רוצים שהכל יתנהל בסדר. אני חושב
שנדרשת לוועדה הסכמה שלך ושל זאב בוים ושל יאיר פרץ. זה נוהל, ואני לא חושב
שש"ס או הקואליציה ירצו להפר את זה. הנושא היה צריך לבוא לכאן בהסכמה רק
להצבעה, ולא בצורה הזאת.

היו"ר יוסי כץ:

תודה רבה. הישיבה נעולה.

הישיבה ננעלה בשעה 11:50
