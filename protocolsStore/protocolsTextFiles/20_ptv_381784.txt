הכנסת העשרים

מושב שלישי

פרוטוקול מס' 184

מישיבת ועדת הכנסת

יום רביעי, י"ד בכסלו התשע"ז (14 בדצמבר 2016), שעה 23:15

סדר היום:

טענת נושא חדש בוועדת הכספים – בפרק ד' (קרן לצמצום פערים בין רשויות
מקומיות) בהצעת חוק ההתייעלות הכלכלית;

נכחו:

חברי הוועדה:

יואב קיש – היו"ר

אחמד טיבי

חברי הכנסת:

איתן ברושי

באסל גטאס

זהבה גלאון

משה גפני

יצחק וקנין

עמנואל טרכטנברג

מיקי לוי

בצלאל סמוטריץ

אוסאמה סעדי

מיקי רוזנטל

ייעוץ משפטי:

ארבל אסטרחן

שגית אפיק

מנהלת הוועדה:

אתי בן יוסף

רישום פרלמנטרי:

אהובה שרון, חבר המתרגמים

טענת נושא חדש בוועדת הכספים – בפרק ד' (קרן לצמצום פערים בין רשויות
מקומיות) בהצעת חוק ההתייעלות הכלכלית;

היו"ר יואב קיש:

אנחנו מתחילים. מי מציג את הנושא החדש?

זהבה גלאון (מרצ):

אני.

היו"ר יואב קיש:

בבקשה.

זהבה גלאון (מרצ):

אדוני, אני מבקשת לטעון נושא חדש משני טעמים. קודם כל, בגרסה החדשה שהוצגה
לנו לפני עשרים שניות בערך, הוסף סעיף שלא היה בגרסה הקודמת. בגרסה שמוצגת
לפנינו, לעומת הגרסה הקודמת, בסעיף ההגדרות, הוכנס סעיף שמדבר על מה זה
רשות מקומית והוכנס "לרבות רשות מקומית באזור יהודה ושומרון".

שיניתם גם כל מיני אחוזים אבל אני לא רוצה להיכנס לזה.

אני רוצה לטעון שההכנסה של רשות מקומית לרבות באזור יהודה ושומרון, זה נושא
חדש. אני רוצה לנמק.

ביהודה ושומרון, מה שנקרא בשטחים, משלמים ארנונה לפי צו אלוף פיקוד. אני
רוצה לומר כמה משפטים כלליים וחבר הכנסת עורך דין סעדי ימשיך.

היו"ר יואב קיש:

אני מבקש לנמק את כל הדברים בנושא החדש ולא רק בנושא הזה. אנחנו רוצים את
כל הנושא, לדון בו עכשיו.

זהבה גלאון (מרצ):

ברור. זה מה שאני עושה. היום הולכים להקים קרן ארנונה ממשלתית. הקרן הזאת
היא פול של כסף שיהיה בקרן הזאת כתוצאה מביטול עיר עולים.

היו"ר יואב קיש:

לא כסף תוספתי.

זהבה גלאון (מרצ):

לא נכנסת לזה. כסף תוספתי עליו הסכמתם, אני לא נכנסת לזה כרגע. זאת המסגרת
שלכם. בשטחים נכון להיום אין הגדרה שנקראת עיר עולים ולכן הפול הזה שמגיע
אליו הכסף, השטחים הם לא חלק מהפול הזה. הם לא מזרימים לפול הזה כסף. נכון
שכאשר מפזרים את הכסף מהפול הזה, מקבלות אותו רשויות שקודם לא העבירו לפול
הזה, אבל איפה הבעיה? בשטחים משלמים ארנונה מכוחו של צו אלוף פיקוד. הכסף
הזה הולך לטובת המינהל האזרחי או אני לא יודעת לטובת מה, לטובת רווחתם של
האנשים שחיים בשטחים.

מיקי לוי (יש עתיד):

מתוקף זה כל הבסיסים משוחררים מתשלום ארנונה.

זהבה גלאון (מרצ):

נכון. ממש כך. הכסף הזה לא הולך לא למשרד הפנים, לא לאוצר, לא לפול הזה
שעכשיו אתם מקימים כאן במסגרת החוק הזה של קרן ארנונה ממשלתית. לא יכול
להיות שעושים כאן מהלך שבעצם מייצר סיפוח בדלת האחורית.

אדוני, אנחנו כאילו צוחקים והשעה נגדנו אבל מה שעושה כאן חבר הכנסת
סמוטריץ, הוא מפרפר את הקואליציה על האצבע הקטנה שלו ואתם משנים חקיקה ואתם
מכניסים עכשיו סעיף שלא היה במסגרת ההצגה הקודמת של הצעת החוק ולכן זה נושא
חדש.

היו"ר יואב קיש:

תודה. אני רוצה לשאול האם יש עוד נושאים שרוצים לטעון נושא חדש בעניין הזה.
מעבר לנושא של יהודה ושומרון, יש עוד משהו שנטען?

משה גפני (יהדות התורה):

אני ביקשתי להגיד שזה נושא חדש על כל הפרק. האמת היא שהחוק המקורי היה לא
ראוי מבחינתי וחשבתי שהיה צריך לשנות את זה ולכן טענתי נושא חדש. זה משנה
את התמונה. עד שלאט לאט ראיתי, בדרך מוועדת הכספים לכאן, שזה כן מתאים
לעניין. למה זה מתאים לעניין? בכל אופן, ליתר ביטחון, אני אבקש שיצביעו על
זה. על כל הפרק.

היו"ר יואב קיש:

כדי שכולם יגיעו להבנה אליה אתה הגעת.

משה גפני (יהדות התורה):

כן. התברר שבכל חוק ההסדרים, זה דבר מקובל שמגישים הצעת חוק, הממשלה מגישה
הצעת חוק בחוק ההסדרים, עושים את זה מהר ועד שזה מגיע לכאן, משנים בכמה
טיוטות.

היו"ר יואב קיש:

אבל המהות נשארת.

משה גפני (יהדות התורה):

כן. אני עכשיו באמת מתלבט בשאלה הזאת, האם זה באמת נושא חדש, כן או לא, כל
הפרק, כל החוק הזה.

ארבל אסטרחן:

אם יש נושאים שטרם נדונו בוועדה ועוד לא הוקראו בוועדה וחבר הכנסת ירצה
לטעון לגביהם נושא חדש, זה שעכשיו אתה טוען על כל הפרק, זה לא יכול לחסום
טענה אמיתית של נושא חדש בהמשך.

היו"ר יואב קיש:

למה?

קריאה:

הרב גפני, תביא את החוק ותקרא סעיף סעיף. תגיד זה חדש, זה חדש, זה חדש,

היו"ר יואב קיש:

עם כל הכבוד לארבל היועצת המשפטית של הוועדה, אני רוצה להגיד בצורה הכי
ברורה.

אחמד טיבי (הרשימה המשותפת):

ויש כבוד.

היו"ר יואב קיש:

בוודאי שיש כבוד. אני מאוד מעריך את ארבל. הייתה החלטה שנבעה ממספר עקרונות
שיתכן שהיו חדשים או לא ועלו להצבעה ועל העניין הזה, על ההחלטה הזאת, אם
יהיו דברים שמההחלטה שהייתה קודם שהצבענו עליה יהיו חדשים בנוסח שאף אחד לא
ראה, זה לגיטימי, אבל מדבר הרב גפני על מה שנעשה בוועדה ולא על מה שעדיין
לא נעשה בוועדה.

זהבה גלאון (מרצ):

לא. זה עוד לא נעשה.

משה גפני (יהדות התורה):

אני הצבעתי עקרונית על הכול.

ארבל אסטרחן:

יש סעיף שטרם הקריאו אותו.

משה גפני (יהדות התורה):

הבנתי.

ארבל אסטרחן:

אני מבינה שטוענים כך ועושים כך כדי לחסום טענת נושא חדש. בסדר.

משה גפני (יהדות התורה):

גברתי היועצת המשפטית, אני הצבעתי על כל החוק מבלי שיהיה נוסח. הצבענו על
העקרונות. הנוסח לא משנה. הוא נוסח אבל הוא לא משנה מתוך כל מה שהיה. אני
הצבעתי על כל החוק.

ארבל אסטרחן:

טענת נושא חדש היא לפני ההצבעה. אם יש טענת נושא חדש, אסור להצביע. אי אפשר
לאחוז כאן את המקל משני קצותיו.

זהבה גלאון (מרצ):

חבר הכנסת גפני, ברצינות, אני מבינה עברית, הבנתי כל מילה לחוד ממה שאמרת
אבל לא הבנתי איך זה התחבר.

משה גפני (יהדות התורה):

מי אמר שצריך לחבר את המלים?

זהבה גלאון (מרצ):

לא הבנתי. ברצינות.

היו"ר יואב קיש:

אני רוצה לפתור את זה. אני קודם כל מבקש לענות לנושא שהעלתה חברת הכנסת
זהבה גלאון. אני רוצה להגיד דבר נוסף. אם בטיוטה שתתקבל, שגם היא תעלה
להצבעה, יהיו שם טענות לנושא חדש שבאמת לא היו אולי כחלק מאותן הבנות,
אנחנו נבוא ונדון בהן. אם מה שיגידו אלה דברים שכבר דנו בוועדה, אני חושב
שמן הראוי זה לא ייעשה.

מיקי לוי (יש עתיד):

אתה אומר שלא הכול נושא חדש. כל סעיף יידון שם ואם יהיה נושא חדש, נבוא
לכאן.

קריאה:

זה מה שאמרה היועצת המשפטית.

ארבל אסטרחן:

על כל נושא חדש, בנפרד. צריך לא לעשות מיצוי לא ראוי של הסעיף הזה.

מיקי לוי (יש עתיד):

מכיוון שהקואליציה עושה צחוק מכל העניין הזה - - -

היו"ר יואב קיש:

מיקי, אף אחד לא עושה צחוק.

מיקי לוי (יש עתיד):

אני אומר את דעתי. אני עומד על דעתי שכל הנושאים החדשים, התגלו כאן דברים
חדשים שלא ידענו לפני כן, שכל נושא חדש שנטען עליו יבוא לכאן. את רוצה לבוא
לשם לבחון את זה משפטית אם זה חדש – את מוזמנת.

היו"ר יואב קיש:

לא צריך. לוועדה יש יועצת משפטית.

מיקי לוי (יש עתיד):

אני עומד על זכותנו לבוא ולטעון.

ארבל אסטרחן:

אני אומרת שאי אפשר מראש לטעון נושא חדש על הכול כדי למנוע את ההצבה.

מיקי לוי (יש עתיד):

אבל את זה מר גפני עשה.

ארבל אסטרחן:

גם לא ניתן סתם לטעון טענת נושא חדש - - -

היו"ר יואב קיש:

בדיוק. אל תנצלו את זה לסתם.

מיקי לוי (יש עתיד):

לא סתם.

היו"ר יואב קיש:

הטענה שהעלתה חברת הכנסת גלאון היא בהחלט טענה. הרב גפני, לפני שאתה עונה
לטענה של חברת הכנסת גלאון, אני מבקש שחבר הכנסת סעדי יאמר עוד כמה מלים
בנושא ואחרי כן תענה לשניהם. לאחר מכן נלך להצבעות.

אוסאמה סעדי (הרשימה המשותפת):

אדוני היושב ראש, חבריי חברי הכנסת, רק היום סיימנו לדון ולנמק את
ההסתייגויות בחוק ההסדרה. שם עלו טענות, וגם שמענו חוות דעת, לרבות חוות
דעתו של היועץ המשפטי לממשלה, היועץ המשפטי לכנסת, היועצים המשפטיים של
הוועדה המשותפת, המשנה ליועץ המשפטי לענייני משפט בין-לאומי שנשמע בדלתיים
סגורות וגם את היועץ המשפטי של משרד הביטחון ושל מערכת הביטחון.

היו"ר יואב קיש:

אוסאמה, לענייננו בבקשה.

אוסאמה סעדי (הרשימה המשותפת):

אני נכנס לעניין. כולם אמרו שאין חקיקה ישירה של הכנסת על השטחים המוחזקים.

היו"ר יואב קיש:

בצלאל, שמעת?

אוסאמה סעדי (הרשימה המשותפת):

שם חלים דיני התפיסה הלוחמתית. זאת אומרת, הריבון שם הוא מפקד האזור שיש לו
אך ורק סמכות חקיקה שם. לכן כאן בחוק ההסדרה, אתם היוזמים, אמרתם שאנחנו לא
רוצים להחיל, לא רוצים לספח, רוצים רק להסדיר כמה נקודות וכמה ישובים. כאן
זה כל כך שקוף וברור, ובצדק אמר סמוטריץ עת היינו שם שמדובר בחוק הסדרה
שני. למה אתם מסתירים את זה?

בצלאל סמוטריץ (הבית היהודי):

אני לא אמרתי דבר כזה.

אוסאמה סעדי (הרשימה המשותפת):

אמרת את זה ואל תחזור בך. אמרת את זה.

אחמד טיבי (הרשימה המשותפת):

פעם לא היית פחדן. אל תהיה פחדן.

אוסאמה סעדי (הרשימה המשותפת):

הכנסת את זה.

בצלאל סמוטריץ (הבית היהודי):

אל תקשור לי כתרים שלא אמרתי.

אוסאמה סעדי (הרשימה המשותפת):

זה כתוב.

בצלאל סמוטריץ (הבית היהודי):

מישהו שם אמר מסביב.

אוסאמה סעדי (הרשימה המשותפת):

בקריאה הראשונה, בנוסח הכחול, היה כתוב רשות מקומית, עירייה או מועצה
מקומית ושמענו את סמוטריץ בדיבורים שלו בוועדת הכספים - - -

אחמד טיבי (הרשימה המשותפת):

שאיים.

אוסאמה סעדי (הרשימה המשותפת):

שאמר שאני כמו רשות מקומית ומועצה מקומית בתוך תחומי ישראל ואני הולך לתקן
את זה ולהגיש הצעת חוק על זה. עכשיו הוא עשה את זה בדרך שאיים, כפי שגם
עודד פורר עכשיו מאיים שהוא לא יצביע על זה אם העולים לא יעלו על 15 אחוזים
או עשרים אחוזים. גם סמוטריץ אומר שהוא לא יצביע על זה אלא אם נכניס
ומכניסים כאן "לרבות רשות מקומית באזור יהודה ושומרון".

אני מבקש שזה יועבר לעיונו ולחוות דעתו של היועץ המשפטי לממשלה ושל הכנסת.
אנחנו קיבלנו חוות דעת - - -

בצלאל סמוטריץ (הבית היהודי):

אני מציע שתעבירו את זה ישר להאג.

אוסאמה סעדי (הרשימה המשותפת):

אחרי כן.

משה גפני (יהדות התורה):

אני סבור שהחוק הזה, להוציא את הנושא של יהודה ושומרון שטענה חברת הכנסת
זהבה גלאון, זה ממש נושא חדש.

אחמד טיבי (הרשימה המשותפת):

רק כשהיא טענה?

בצלאל סמוטריץ (הבית היהודי):

גפני, דווקא תדע לך שזה ממש לא נושא חדש.

משה גפני (יהדות התורה):

חבר הכנסת אחמד טיבי, חברת הכנסת זהבה גלאון ואחרים טענו לגבי הנושא הזה.
אני חושב שזה נושא חדש מכיוון שזה לא דבר שאני יושב ראש, אני לא הוספתי את
זה.

אחמד טיבי (הרשימה המשותפת):

אתה אומר שהכיבוש קיים מ-1967. זה לא חדש.

משה גפני (יהדות התורה):

לא. אני לא מדבר על הכיבוש ולא על 1967.

זהבה גלאון (מרצ):

אם כן, מי הוסיף את זה?

משה גפני (יהדות התורה):

החלק החוקי של העניין - - -

זהבה גלאון (מרצ):

זה לא היה בגרסה הקודמת.

אחמד טיבי (הרשימה המשותפת):

גפני, גם אתה לא הסכמת קודם. לא הסכמת להוסיף את זה.

זהבה גלאון (מרצ):

זה לא היה בגרסה הקודמת.

היו"ר יואב קיש:

זהבה, הקשבנו לך ועכשיו נותנים לך תשובה. אתם לא נותנים לו לדבר.

זהבה גלאון (מרצ):

הוא רגיל לזה.

משה גפני (יהדות התורה):

הטיעון כאן שזה נושא חדש. הרי אנחנו לא מדברים על המהות. על המהות נדבר
בוועדה.

היו"ר יואב קיש:

נכון.

משה גפני (יהדות התורה):

היועצים המשפטיים אומרים שזה המצב. אני לא רוצה אפילו לפרש את הדברים שלהם.
צריך להצביע כאן אם זה נושא חדש, כן או לא. ההחלטה כאן בוועדה תקבע אם
אנחנו נדון בזה או לא בוועדת הכספים. אם הרוב יאמר שזה לא נושא חדש, יהיה
שם דיון ואני אבקש מהיועצים המשפטיים שינמקו את הדברים האלה.

לגבי שאר החוק. אני סבור שאין שם דברים שהם יותר דרמטיים מכפי שהיה בחוק
המקורי. נכנסנו יותר לפרטים. יש שם דברים שלא שינו באופן מהותי את הדברים
אבל בכל אופן זה נושא חדש, אז אני מבקש את ההכרעה בוועדת הכנסת בעניין הזה.

מיקי לוי (יש עתיד):

אין לי בעיה שכל זמן שיושבים ביהודה ושומרון, יצטרכו להעביר להם תקציבים
כפי שצריך, כל זמן שיש שם ישראלים, יהודים לצורך העניין. דעתי לא נוחה
מהדרך העקומה בה זה נעשה. זה אולי כשר אבל זה מסריח.

כאן אני רוצה לשאול אותך האם זו הדרך, דרך החוק הזה, של ערי עולים וארנונה
להעביר את התקציבים ליהודה ושומרון. אני מבקש חוות דעת משפטית.

היו"ר יואב קיש:

את זה אתה יכול לבקש מהיועצת המשפטית של ועדת הכספים. זה לא הדיון. אנחנו
כרגע דנים האם הנושא הזה של החזר קרן הארנונה גם לישובים ביהודה ושומרון,
האם זה נושא חדש, כן או לא.

בצלאל סמוטריץ (הבית היהודי):

אדוני היושב ראש, בהיבט תקנוני ברור שזה לא נושא חדש. בסך הכול הייתה כאן
איזושהי הבהרה שנדרשה. אם יש קרן ארנונה שהולכת להתחלק על כלל הרשויות
המוניציפאליות במדינת ישראל, בהן גרים אזרחי מדינת ישראל שזכאים לשירותים.

אוסאמה סעדי (הרשימה המשותפת):

במדינת ישראל. זה בדיוק העניין.

בצלאל סמוטריץ (הבית היהודי):

גם ביהודה ושומרון.

אוסאמה סעדי (הרשימה המשותפת):

זה במדינת ישראל. עכשיו אתה מוסיף מחוץ למדינת ישראל. הוא אמר את זה.

בצלאל סמוטריץ (הבית היהודי):

אתה דיברת, נכון? אתה רוצה להגיד עוד משהו? יואב, תן לו לדבר כדי שהוא
יסיים ואז אני אוכל לדבר בנחת.

היו"ר יואב קיש:

תמשיך בצלאל. תמשיך.

בצלאל סמוטריץ (הבית היהודי):

לכן ברור שאין כאן שום דבר חדש. כמו שמשנים טיפה את הקריטריונים, זה לא דבר
חדש. אין כאן שם שינוי. זה הדבר הטריביאלי והמתבקש והחוקתי. כל דבר אחר,
נניח שהחוק הזה לא היה מכיל את זה, הוא היה לא חוקתי בעליל, אפשר היה לפסול
אותו בגלל אפליה והיעדר שוויון.

מה כן חדש כאן, וזה לצערי הרב חדש, שאזרחי מדינת ישראל, 450 אלף אזרחים
תושבי יהודה ושומרון שמשרתים בצבא, עושים מילואים ומשלמים מסים, מפסיקים
להיות מופלים לרעה. שנים מפלים אותם לרעה. מכיוון שהדין הישראלי לא חל גם
אוטומטית, הרבה דברים לא חלים. דיני עבודה לא חלים ואפשר לפטר אישה בהיריון
ואנחנו אזרחים סוג ד'. זה חדש, שיש ממשלת ימין שלא מוכנה להפלות. אגב, היא
לא נותנת שקל אחד נוסף. אף אחד מההתיישבות לא יקבל שקל אחד נוסף מעבר
לקריטריונים הפריפריאליים, הסוציו אקונומיים והעולים. אותם פרמטרים בדיוק
אבל כמו שלא יתכן שהם יופלו בהטבות המס, ואנחנו בעזרת השם הולכים בשבועות
הקרובים ממש לתקן בנושא הזה, הם מופלים, כך הם גם לא יכולים להיות מופלים
כאשר עכשיו עושים קרן שאמורה לתמוך בכל הרשויות המקומיות במדינת ישראל, ולא
יכול להיות שהרשויות המקומית ביו"ש לא יהיו חלק מהן.

היו"ר יואב קיש:

תודה. מיקי, בבקשה.

מיקי רוזנטל (המחנה הציוני):

אני מבקש את ההתייחסות של היועץ המשפטי לסוגיה, בעיקר בגלל שיש כאן רשות
חדשה שלא הייתה מוזכרת בכלל בחוק הקודם והכוונה היא כמובן לאלוף הפיקוד
שהוא הריבון ביהודה ושומרון. כל מסלול התשלומים וההסדר - - -

בצלאל סמוטריץ (הבית היהודי):

ממש לא עובר דרכו. אתה ממש טועה. תקציבי משרד החינוך עוברים ישירות, תקציבי
משרד הפנים עוברים ישירות. אין שום דבר תקציבי ברשויות המקומיות שעובר דרך
המינהל האזרחי.

מיקי רוזנטל (המחנה הציוני):

התשובה היא שזה לא נכון.

בצלאל סמוטריץ (הבית היהודי):

מיקי, זאת בורות ממש. אני חושב שאני קצת מכיר את התקציבים של הרשויות
המקומיות.

מיקי רוזנטל (המחנה הציוני):

גם אני קצת מכיר.

בצלאל סמוטריץ (הבית היהודי):

שום תקציב לא עובר דרך המינהל האזרחי, ליהודים. רק לערבים.

מיקי רוזנטל (המחנה הציוני):

ביהודה ושומרון יש חוקים שחלים עליהם מתוקף היותם אזרחי מדינת ישראל, אבל
כשאנחנו מדברים על הריבונות, הריבונות איננה של מדינת ישראל. נקודה.

היו"ר יואב קיש:

אני רוצה לשמוע את התייחסות היועצת המשפטית של ועדת הכספים לגבי הטענה
שרשויות מקומיות ועיריות ביהודה ושומרון, זה נושא חדש, כן או לא.

שגית אפיק:

התשובה היא שזה לא נושא חדש. טענת נושא חדש בוועדה נטענה למדד החברתי כלכלי
כי חבר הכנסת אחמד טיבי טען את זה לגבי המדד החברתי כלכלי ועוד לא הגענו
אפילו ליהודה ושומרון.

אחמד טיבי (הרשימה המשותפת):

לא.

שגית אפיק:

אבל שני העניינים גם יחד הם לא נושא חדש. גם הפרק כולו כפי שטען יושב ראש
הוועדה הוא לא נושא חדש כיוון שקרן הארנונה, זה פרק שהוטמע מלכתחילה בנוסח
הכחול של הצעת חוק ההסדרים. הפרק היה חסר הוראות מהותיות שהוועדה ביקשה
להכניס. כל ההוראות שהוכנסו, הן הוראות שבעצם באו לעגן עקרונות של
קריטריונים ופרמטרים לחלוקת כספי הקרן ולכן זה לא נושא חדש.

לעניין יהודה ושומרון, גם זה לא נושא חדש כיוון שהפרק נועד מלכתחילה לחול
על כל הרשויות המקומיות, על כל המועצות המקומיות והאזוריות. ההערה לגבי
יהודה ושומרון הוכנסה בעקבות כך שהממשלה גילתה שזה לא הוכנס מלכתחילה.
הרשויות המקומיות ביהודה שומרון לעניין זה מקבלות מענקי איזון, קרן הארנונה
מחלקת תקציבים בדומה למענקי האיזון. אחרי שהממשלה גילתה שיש בעיה לגבי
יהודה ושומרון ושהם לא הוכנסו במקור, נעשתה בדיקה במשרד המשפטים האם אפשר
להכניס אותם בנוסח והם מצאו שכן, כיוון שיש דמיון רב בין הקרן לבין מענקי
איזון.

היו"ר יואב קיש:

זאת כבר תשובה בוועדת הכספים. אנחנו דיברנו האם זה נושא חדש או לא וזאת
ההתייחסות העקרונית.

אוסאמה, בבקשה.

אוסאמה סעדי (הרשימה המשותפת):

אני חושב שמהדברים של שגית רואים בבירור שמדובר בנושא חדש. אם היא אומרת
שהממשלה התכוונה מלכתחילה, גילתה שאין את הישובים האלה ואחרי כן התברר לה
והיא רצתה להוסיף את זה, זה בדיוק נושא חדש.

היו"ר יואב קיש:

לא להוסיף. זה להבהיר.

שגית אפיק:

להבהיר.

אוסאמה סעדי (הרשימה המשותפת):

מה זה להבהיר? זאת לא הבהרה. אנחנו יודעים שיש ויכוח בין משרד המשפטים
ליועץ המשפטי לממשלה והיועץ המשפטי לממשלה, דעתו היא לא כדעת משרד המשפטים.
היועץ המשפטי לממשלה כתב במפורש - - -

היו"ר יואב קיש:

זאת לא הממשלה כאן. אנחנו בכנסת.

אוסאמה סעדי (הרשימה המשותפת):

אני מבקש לקבל את חוות דעתו של היועץ המשפטי לממשלה.

היו"ר יואב קיש:

ועדת הכנסת תחליט אם זה נושא חדש או לא. אתה יכול ללכת אחר כך לוועדת
הכספים, יחד אתי, ושם תעשה את הדיון שאתה מבקש לעשות. ועדת הכנסת תחליט אם
זה נושא חדש או לא. נקודה.

אוסאמה סעדי (הרשימה המשותפת):

אני אומר שזה נושא חדש. זה לא היה במקור.

היו"ר יואב קיש:

אני רוצה לחדד את המהות של מה שאנחנו עושים.

מיקי רוזנטל (המחנה הציוני):

רגע. אני רוצה לבין מהיועצת המשפטית. המשמעות היא שגם כפרים פלסטינים יקבלו
מענקים מהקרן הזאת?

שגית אפיק:

זאת שאלה שנברר אצלנו בוועדה.

מיקי לוי (יש עתיד):

התייעצות סיעתית.

היו"ר יואב קיש:

התייעצות סיעתית. חמש דקות הפסקה להתייעצות סיעתית. בשעה 23:45 אנחנו
ממשיכים.

(הישיבה נפסקה בשעה 23:35 ונתחדשה בשעה 23:45.)

היו"ר יואב קיש:

אנחנו מחדשים את הדיון. אנחנו עומדים להצביע.

מי בעד זה שהנושא הוא נושא חדש? מי נגד?

הצבעה

בעד – 5

נגד – 7

טענת נושא חדש לא נתקבלה.

היו"ר יואב קיש:

לא התקבל.

אוסאמה סעדי (הרשימה המשותפת):

רביזיה.

היו"ר יואב קיש:

רביזיה בשעה 12:15.

(הישיבה נפסקה בשעה 23:46 ונתחדשה בתאריך 15.12.16 בשעה 00:15.)

היו"ר יואב קיש:

אנחנו מחדשים את הדיון. נמק את הרביזיה.

אוסאמה סעדי (הרשימה המשותפת):

אדוני היושב ראש, אנחנו מבקשים רביזיה. אנחנו טוענים שמדובר בנושא חדש
מובהק וברור. אפילו מדברי היועצת המשפטית עצמה שגילתה בהגינותה שהממשלה
רצתה מלכתחילה אבל הייתה תקלה - - -

היו"ר יואב קיש:

רק להבהיר. היא אמרה שהממשלה מבהירה את כוונותיה. שזה לא נושא חדש אלא
הממשלה רק מבהירה.

אוסאמה סעדי (הרשימה המשותפת):

היא אמרה שהם התכוונו. כשראו שזה לא כלול בהצעה המקורית, רצו עכשיו ותיקנו
את זה. זה בדיוק מה שהיא אמרה. אתה יכול לחזור על הפרוטוקול. גם סמוטריץ
שלמעשה הוא זה שביקש להוסיף את התוספת הזאת, הודה בהגינותו שמדובר בחידוש,
שהם רוצים עכשיו לכתוב כל דבר בחוקים האלה ולכן ברור שבהצעה המקורית הנושא
הזה של יהודה ושומרון לא עלה ועכשיו אתם מכניסים את זה. ברור שזה נושא חדש.

לכן אנחנו טוענים שזה נושא חדש.

היו"ר יואב קיש:

תודה. אני רק יכול להגיד שאמרה כאן היועצת המשפטית של ועדת הכספים שהממשלה
רצתה להבהיר את כוונתה ולא דובר בכוונה חדשה. לכן היא לא רואה את זה כנושא
חדש.

אני מצביע עכשיו על הרביזיה בנוגע לנושא חדש. אני רוצה להסביר. מי שמצביע
בעד הרביזיה, זה אומר שהוא טוען שצריך לפתוח את ההחלטה של ועדת הכנסת מחדש.
מי שמתנגד לרביזיה, הוא למעשה שומר על ההחלטה הקודמת.

מי בעד הרביזיה? מי נגד?

הצבעה

בעד – 6

נגד – 8

הרביזיה לא נתקבלה.

היו"ר יואב קיש:

הרביזיה לא התקבלה. אנחנו סוגרים את הדיון.

הישיבה ננעלה בתאריך 15.12.16 שעה 00:20.
