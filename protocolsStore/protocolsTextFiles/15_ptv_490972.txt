פרוטוקולים/ועדת הכנסת/2580

ירושלים, כ' בטבת, תשס"א

15 בינואר, 2001

הכנסת החמש עשרה נוסח לא מתוקן

מושב שלישי

פרוטוקול מס' 153

מישיבת ועדת הכנסת

יום רביעי, כג' בכסלו תשס"א, 20 בדצמבר 2000, שעה 16:20

נכחו:

חברי הוועדה: סאלח טריף – היו"ר

אליהו בן-מנחם

אליעזר זנדברג

נעמי חזן

אליעזר כהן

ראובן ריבלין

מאיר שטרית

יורי שטרן

מוזמנים: חה"כ בני אלון

היועץ המשפטי: צבי ענבר

ארבל אסטרחן – לשכה משפטית

מנהלת הוועדה: אתי בן-יוסף

קצרנית: טלי רם

סדר היום:

1.  הצעת חוק יסוד: הכנסת (תיקון מס' 28).

2.  בקשה לשחרור הצעת חוק יסוד: הכנסת (תיקון מס' 28) מחובת הנחה מוקדמת על
    שולחן הכנסת.

1.  
    הצעת חוק יסוד: הכנסת (תיקון מס' 28)

היו"ר סאלח טריף:

אני פותח את ישיבת ועדת הכנסת. אנחנו זימנו את הישיבה המיוחדת הזאת לאור
הפרשנות של היועץ המשפטי של הכנסת – שאני מאד מכבד אותה – בעניין סתירה שיש
בין החלטה שהתקבלה לחוק יסוד: הכנסת שמשמעותה שהכנסת צריכה להתאים את חוק
היסוד שלה לאפשרות שלא היתה קיימת בעבר של בחירות מיוחדות לראשות הממשלה.

לכן אנחנו דנים בהצעת חוק יסוד: הכנסת (תיקון מס' 28).

אדוני היועץ, בבקשה.

צבי ענבר:

תודה, אדוני היושב-ראש. אני למעשה כרגע בפני הוועדה חוזר על כל מה שכתוב
בדברי ההסבר.

סעיף 31 לחוק יסוד: הכנסת קובע כך:

(1) הכנסת תקיים שני כנסים לשנה; הכנס האחד ייפתח תוך ארבעה שבועות לאחר חג
    הסוכות, הכנס השני – תוך ארבעה שבועות לאחר יום העצמאות; זמנם של שני
    הכנסים יחד יהיה שמונה חודשים לפחות.

(2) נבחרה הכנסת שלא במועד הקבוע בסעיף 9, תקבע ועדת הכנסת את זמנם של שני
    הכנסים בשנה שבה נבחרה הכנסת כאמור.

סעיף 33 לחוק היסוד קובע כך:

הוראות בדבר כינוס הכנסת שלא בתקופת הכנסים, כאמור בסעיף 31, יקבעו בחוק.

כאשר נחקקו הוראות חוק יסוד: הכנסת בדבר כנסי הכנסת, היתה בהם התייחסות
לצורך בשינוי המועדים בשל קיומן של בחירות לכנסת. חוק יסוד: הממשלה משנת
1992 קבע, בנוסף לאפשרות של בחירות לכנסת ולראש הממשלה, גם בחירות מיוחדות
לראש הממשלה בלבד. ואולם המחוקק לא נתן דעתו לכך שגם בעת עריכתן של בחירות
מיוחדות בלבד, יש צורך ביציאת הכנסת לפגרה, וזאת הן בשל כך שחברי הכנסת
ומפלגותיהם טרודים בתעמולת הבחירות המיוחדות, והן בשל כך שמשכן הכנסת משמש,
בעת קיומן של בחירות, גם לקיום פעולותיה של ועדת הבחירות המרכזית, וחלק
מעובדי הכנסת אף ממלאים בתקופה זו תפקידים בוועדת הבחירות המרכזית.

אשר על כן, יש צורך להסמיך את ועדת הכנסת לקבוע מועדי פגרות שלא בהתאם
לכללים הקבועים כיום בסעיף 31 לחוק יסוד: הכנסת, גם בשנה שבה נערכות בחירות
מיוחדות.

כמו כן, מוצע לקבוע בחוק יסוד: הכנסת את העקרון בלבד של קיום הכנסים
בפגרות, ואת הפרטים לקבוע בחוק הכנסת, התשנ"ד-1994, כפי שנעשה לאחרונה לגבי
כינוס הכנסת שלא בתקופת הכנסים (תיקון סעיף 33 לחוק יסוד: הכנסת והוספת
סעיף 9 לחוק הכנסת).

על כך אני מוסיף – העניין הובא בפני יושב-ראש ועדת החוקה, חוק ומשפט אשר
נתן את הסכמתו לכך שהצעת חוק זו תידון בוועדת הכנסת, ואני מציג בפני
יושב-ראש הוועדה את הסכמתו בכתב של יושב-ראש ועדת החוקה, חוק ומשפט.

כיוון שאנחנו מדברים בתיקון חוק יסוד: הכנסת וחוק הכנסת, אזי נראה לי שניתן
להמשיך ולדון בהצעת חוק זו בוועדה.

אשר על כן, אני מציע בזאת לוועדה: א. לאשר את הצעת החוק הזו לקריאה ראשונה.

ב. לשחרר אותה מחובת המתנה – מחובת הנחה אף פעם לא משחררים, תמיד צריך
להניח – מחובת המתנה הקבועה בתקנון הן לגבי הקריאה הראשונה והן לגבי הקריאה
השניה והשלישית, ואז לאחר שתקבל הכנסת – ואני מבקש גם לציין שלהצעת החוק
הזו במליאה בכל הקריאות די ברוב רגיל, ואז אם הכנסת תקבל את הצעת החוק הזו,
היא תוכל – בסמכות הוועדה הזו – לקבוע את מועדי הכנסים והפגרות מבלי שיהיה
בהם דופי משפטי.

בני אלון:

מה קרה ליושב-ראש הוועדה שהוא מוכן לדבר על כך?

אליעזר זנדברג:

אני הייתי מציע שבסעיף 3(א)(2) במקום: לקבוע "כנס נוסף", נכתוב: "כנסים
נוספים" כי יכולות להיות כאן סיטואציות בעייתיות. במקום שנתקן שוב, בוא
ניתן אפשרות לקבוע כנסים נוספים ולא רק כנס אחד .

צבי ענבר:

ורשאית היא לקבוע כנס או כנסים נוספים, ואז אין לי שום בעיה.

אליעזר זנדברג:

ואז אם פתאום נצטרך עוד כנס, תמיד אפשר יהיה לעשות זאת.

צבי ענבר:

קיבלתי .

היו"ר סאלח טריף:

מי בעד לתקן את החוק הזה ולהעלות אותו בקריאה ראשונה?

בני אלון:

אני רוצה קודם שהיושב-ראש ינמק למה זה נחוץ.

היו"ר סאלח טריף:

סליחה, אני מאד סומך על דברי ההסבר והנימוק של היועץ המשפטי.

מי בעד?

ה צ ב ע ה

בעד – 5

נגד – 2 (חברי הכנסת אלון ויורי שטרן)

נמנעים – אין

הצעת חוק יסוד: הכנסת (תיקון מס' 28) אושרה לקריאה ראשונה.

2. בקשה לשחרור הצעת חוק יסוד: הכנסת (תיקון מס' 28) מחובת הנחה מוקדמת על
שולחן הכנסת

היו"ר סאלח טריף:

אני מבקש לשחרר את הצעת החוק מחובת המתנה בגלל הנחיצות של יציאה לפגרה.

ה צ ב ע ה

בעד – רוב

נגד – 2

נמנעים – אין

הבקשה לשחרר את הצעת חוק יסוד: הכנסת (תיקון מס' 28) מחובת הנחה מוקדמת על
שולחן

הכנסת נתקבלה.

יורי שטרן:

אני נגד.

היו"ר סאלח טריף:

תודה. אנחנו אישרנו בכל הקריאות פטור מחובת המתנה.

יורי שטרן:

היתה הצבעה קודמת מי בעד שינוי החוק. אני נגד שינוי החוק.

היו"ר סאלח טריף:

נרשם שאתה נגד.

תודה רבה, הישיבה נעולה.

הישיבה ננעלה בשעה 16:50.
