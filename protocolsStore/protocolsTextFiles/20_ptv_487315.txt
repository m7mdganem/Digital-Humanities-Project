הכנסת העשרים

מושב רביעי

פרוטוקול מס' 1

מישיבת ועדה משותפת לוועדת הכלכלה ולוועדת הכנסת לדיון בהצ"ח התקשורת

(בזק ושידורים תיקון - אסדרת ערוצים ייעודיים), התשע"ח-2017

יום חמישי, י' בטבת התשע"ח (28 בדצמבר 2017), שעה 15:00

סדר היום:

הצעת חוק התקשורת (בזק ושידורים)(תיקון – אסדרת ערוצים ייעודיים),
התשע"ז-2017 (מ/4143/20),

של חה"כ שרן השכל

נכחו:

חברי הוועדה:

יואב קיש – היו"ר

אמיר אוחנה

יעקב אשר

דב חנין

איתן כבל

אברהם נגוסה

רועי פולקמן

חברי הכנסת:

שרן השכל

מוזמנים:

שר התקשורת איוב קרא

  ------------------------------------------------------------------------
  שמילה מימון   –   מ"מ מנכ"ל, משרד התקשורת
  ------------- --- ------------------------------------------------------
  עדי קופלוביץ  –   מנהל תחום בכיר רגולציה ומחקר בינלאומי, משרד התקשורת

  יונתן בייסקי  –   מנהל פרויקט בלש' המועצה לשידורי כבלים, משרד התקשורת

  זיו גלעדי     –   מנהל מחלקה, ייעוץ משפטי, משרד התקשורת

  דנה נויפלד    –   יועצת משפטית, משרד התקשורת

  אבי שמידט     –   יועץ השר, משרד התקשורת

  שירה גרינברג  –   סגנית ממונה על התקציבים, אגף התקציבים, משרד האוצר

  רעיה עדני     –   רכזת תקשורת ותיירות, אגף התקציבים, משרד האוצר

  אופיר ביתן    –   עוזר מנכ"ל, הרשות השנייה לטלוויזיה ולרדיו

  ירדן מזרחי    –   עו"ד, רשות ההגבלים העסקיים

  שאול מגנזי    –   משנה למנכ"ל רשת

  אילאיל לבנת   –   יועצת משפטית, שידורי רשת

  שכי פרנץ      –   מנכ"ל ערוץ 20

  נתנאל סימן    –   דירקטור ערוץ 20
  טוב               

  מירי נאור     –   יועמ"ש ערוץ 20
  אליאס             

  אמיר אבגי     –   מגיש, ערוץ 20

  מיכל רפאלי    –   סמנכ"ל רגולציה, יס
  כדורי             

  איתמר אביטן   –   מנכ"ל אקט איגוד העובדים בקולנוע ובטלוויזיה, ארגוני
                    יוצרים ומבצעים

  לילך זילברברג –   אקט, אחראית יזמות, ארגוני יוצרים ומבצעים

  משה רייניש    –   נציג ארגון העיתונאים בישראל

  איתי בר לבב   –   מוסיקה 24, ערוץ המוסיקה
  ערן               

  אלעד כהן      –   קריספין רובינשטיין בלכר ושות', הערוצים המסחריים

  נגה           –   קריספין רובינשטיין בלכר ושות', הערוצים המסחריים
  רובינשטיין        

  זיו מור       –   האגודה לזכות הציבור לדעת

  אלעד מלכא     –   האגודה לזכות הציבור לדעת

  שגיא אהרון    –   נציג התנועה המסורתית

  רוני ליטינצקי –   שדלן/ית (כהן-רימון-כהן), מייצג/ת את יס

  תמר אברמוביץ  –   שדלן/ית (פוליסי בע"מ), מייצג/ת את קשת (לקוחות קבועים
                    נוספים שנושא הישיבה נוגע אליהם באופן ישיר: תאגיד
                    השידור הישראלי)
  ------------------------------------------------------------------------

ייעוץ משפטי:

אתי בנדלר

מ"מ מנהל/ת הוועדה:

עידית חנוכה

רישום פרלמנטרי:

ס.ל., חבר תרגומים

הצעת חוק התקשורת (בזק ושידורים)(תיקון – אסדרת ערוצים ייעודיים),
התשע"ז-2017 (מ/4143/20),

היו"ר יואב קיש:

שלום לכולם, אחר צהריים טובים. אני שמח שכולנו התכנסנו פה היום. הייתה לנו
אתמול החלטה על הקמת הוועדה מאוחר בלילה אחרי לילה מעניין במליאה, ניסינו
לתת לכם התראה מוקדמת עם איזה שהיא הזמנה, שהסתבר שעד שלא מקימים את הוועדה
לא ניתן, אז שלחנו שוב. אני שמח לראות שאנשים הגיעו. אני רוצה להגיד בכל
מקרה, רק למען הסר ספק, היום אנחנו בעיקר לשמוע את האנשים. גם ביום ראשון
נמשיך לשמוע וכל מי שרוצה ידבר ונשמע את כולם ורק אחרי שנשמע את כולם באמת
נתכנס ונקדם את הליך החקיקה.

אנחנו מתחילים צעד ראשון בנושא אסדרת הרגולציה של שוק השידורים. כולם
מכירים את הדוח הידוע בשם ועדת פילבר, דוח שנעשה וריכז הרבה מאוד חומר עם
הרבה מאוד עבודה ולצערי הוא גם לא היה דוח הראשון בעניין, אבל לא הגיע
להשלמת חקיקה דרך הבית הזה. אנחנו יודעים שמצב שוק התקשורת, והטלוויזיה
בעיקר, סובל מעודף רגולציה ולא רק עודף רגולציה, גם רגולציה מאוד מיושנת,
כאשר אנחנו רוצים ושואפים לשחרר את זה כדי ששוק התקשורת יהיה כמה שיותר
חופשי.

בנימה אישית אני אספר לכם שאחרי שהלכנו לישון, מתי, איתן? שלוש בבוקר, משהו
כזה? קמתי בשבע בבוקר ונסעתי לעשות טיפול שורש. אז אני אחרי טיפול שורש.
למה אני מספר את זה? כי לצערי החוק הזה לא יהיה טיפול שורש, הוא יהיה יותר
עזרה ראשונה. את טיפול השורש אנחנו נעשה עם המשרד ואיוב יוביל, אני מניח,
בחקיקה ממשלתית מסודרת את כל הנושא של מסקנות ועדת פילבר. אנחנו באמת
מטפלים בחקיקה פרטית שהוגשה על ידי חברת הכנסת שרן השכל בגיבוי ותמיכת
המשרד.

אני רוצה להגיד למשרד, ואני קופץ רגע, אני מודה ומעריך מאוד את הנכונות
לעזור ואת שיתוף הפעולה באמת בחקיקה הזו מהיום הראשון שאנחנו מקדמים את
הנושא הזה של טיפול והסדרת הערוצים הייעודיים. אתמול כשעליתי למליאה, אני
רוצה להדגיש, אמרתי ייעודיים, עם ע', ולא יהודיים למי שבטעות שמע ואז אמרו
לי 'היית צריך שאיתן כבל ינהל את זה'.

שר התקשורת איוב קרא:

אי אפשר שיהיה, יש הערוץ הערבי.

היו"ר יואב קיש:

בדיוק, יש ערוץ ערבי. אז מדובר על ייעודיים. יש לנו מספר ערוצים כאלה,
כמובן כולם מכירים ואנחנו רוצים את הנושא הזה, בעצם דרך החקיקה הפרטית הזו
לטפל בעניין הזה. המטרה היא חד משמעית להוריד את החסמים, לייצר תחרות
ולהגדיל את הפוטנציאל בערוצים. מתווה החקיקה בכללותו צריך לאפשר ולעודד
כניסת בעלי רישיונות נוספים. אנחנו נמצאים בשוק תקשורת שעבר טלטלה קשה. אני
מדבר בכלל על השוק המסחרי. הפיצול של ערוץ 2, תנועת האפיקים, כל הדברים
האלה, אנחנו באמת נמצאים קצת אחרי הזעזוע הראשוני, אבל הכול עדיין עוד טרי
לכולם.

הנושא של הסרת מגבלות רגולטוריות לטובת בעלי רישיון קיימים זה משהו שבאמת
נבחן אותו ונראה איך אנחנו יכולים לעשות אותו בהסכמה גם בוועדה הזו. בסוף,
אנחנו עושים את זה בשביל טובת האזרחים. האזרחים רוצים גיוון, רוצים תחרות
ורוצים ריבוי ערוצים, אנחנו עדיין לא שם, אנחנו מתקדמים לשם וחלק מהרפורמה
שלנו זה המהלך שנוביל בוועדה הזו.

אני רוצה להודות ליושב ראש ועדת הכלכלה, חברי חבר הכנסת איתן כבל, על
הסכמתך לפעילות בוועדה המשותפת הזו ושהסכמת להעניק לי את השרביט וההובלה
בעניין הזה. אני רוצה להודות לשר איוב קרא, שהוא גם חבר יקר שלי, שבזמן קצר
הצליח להסתער על כל האתגרים והשדרות המרכזיות של המשרד ולהוביל שינויים
משמעותיים ולהוביל את אופן החשיבה בדרכו. אני רוצה להודות לחברת הכנסת שרן
השכל, שיזמה את הצעת החוק הפרטית שאנחנו מתחילים לעבוד איתה. אני אומר פה
כבר שיהיו בה הרבה מאוד שינויים, הרחבות ועוגנים, אבל היא בהחלט הניחה את
היסודות הרעיוניים והמרכזיים לחקיקה הזו.

אי אפשר לא להגיד מילה על הדחיפות של החקיקה. אנחנו למעשה החלטנו לא לחכות
למהלך שהיה אמור להיות בהובלת המשרד בחוק ההסדרים ולטפל בנושא הזה של
הערוצים הייעודיים בגלל נושא הדחיפות, זה המשבר שראינו שמתפתח בערוץ 20.
אני רוצה להבהיר, כמובן שזו לא חקיקה רק לערוץ 20, זה לכל הערוצים
הייעודיים, אבל מכיוון שערוץ 20 בסיטואציה שאם אנחנו לא נפעל מהר יהיו פה
מהלכים שאולי לא נוכל לתקן אותם וחשוב לנו הגיוון ואנחנו רוצים את כל
הערוצים הייעודיים שיעבדו ויצליחו, אז בפירוש אנחנו רואים חשיבות ללוחות
הזמנים הנוכחיים. אנחנו נעשה מהבית הזה את כל המאמץ כדי להשלים את המהלך
במהירות האפשרית. בעבודת הוועדה אנחנו נשלב בין הדחיפות שהמציאות הטילה
עלינו לבין החשיבות הגדולה והאידיאולוגיה והשינוי המשמעותי והיסודי והרציני
שבכוונתנו להוביל.

אני מעביר את רשות הדיבור לשר התקשורת, חבר הכנסת איוב קרא, בבקשה.

שר התקשורת איוב קרא:

תודה. אדוני היושב ראש, חבריי חברי הכנסת, זה לא חוכמה לבוא לפני הציבור
ולעשות מה שהוא אוהב כדי לקבל כפיים, סוערות או פחות, החוכמה היא ללכת
למהפכות שמיטיבות גם אם לפעמים זה לא נראה כל כך פופולרי. שוק התקשורת זכה
להרבה דוחות והרבה חוקים, לפעמים הם יושמו, לפעמים הם לא יושמו, אבל רוב
הזמן הדברים החשובים לא יצאו אל הפועל מהרבה סיבות, כולם במגירות ואני
הגעתי למשרד הזה ואמרתי שאני הולך לכיוון של פתיחת השוק, הפסקת הרגולציה על
השוק הזה וזה דבר שנמצא בקונצנזוס כמעט ברחוב הישראלי ומחייב כי אין ברירה.
חוקים שהיו בשנות ה-90 לא מתאימים היום, הטכנולוגיה השתנתה, הדברים השתנו.

ואני רוצה לומר לכם שאנחנו עובדים מזה תקופה להביא למהפכה שחלק קורא לה כבר
'מהפכת קרא', שהיא מדברת על פתיחת שוק התקשורת ושוק התקשורת המסחרי בעצם
לתחרות חופשית בכל מובן המילה. אנחנו רוצים ובסופו של דבר השאיפה היא להביא
למצב של מינימום רגולציה, זה הקו, ובלי שום התנצלות. אני רוצה את זה, זה
בראשי מהיום הראשון, כי הפתיחות היא דבר מחייב, כך העולם מתנהל. אני רוצה
יותר מזה לומר לכם שכרגע נמצא פה מנכ"ל משרד התקשורת שעושה עבודה גדולה יחד
עם היועצת המשפטית, הם מכינים את כל המהפכה הזאת לחוק ההסדרים ואנחנו בעזרת
ה' נצא לזה. זה דבר שהיה צריך להיעשות לפני עשרות שנים, כי לא מתאים מה
שהיה עד היום, כולל רגולציית מינימום, כמו שאמרתי, פיקוח על ספקי תוכן
ופתיחת הערוצים המסחריים, למצב שתהיה אפילו אפשרות למשקיע זר להשקיע
בישראל.

אני אומר לכם, חופש הביטוי קיבל היום מכה קשה. זה היה יום שחור כשבעצם
הרגולציה, שאני מדבר עליה, מנעה מערוץ להמשיך לקבל אפשרות לשדר לקהל שלו,
לציבור שנהנה ממנו. הרגולציה הזאת חייבת להיפסק, כולל במחיר של לפזר את
המועצות הללו, כפי שנמצא בדוחות שונים. אני לא נרתע ואני לא אעשה חשבון,
טובת הציבור תעמוד לנגד עיניי בכל מחיר.

ואני מודה ליושב ראש הוועדה, יואב, וגם לאיתן כבל, שהם כרגע מובילים את
הנושא הזה של הערוצים הייעודיים שהתחיל בהצעת חוק מאוד חשובה, פרטית, של
שרן, שאנחנו מתבססים עליה בנושא של הערוצים הייעודיים, כדי לתת להם פתרון.
אבל זה לא יסתיים שם, בעצם אני רוצה לתת את חופש הביטוי לכל מי שרוצה. לא
נעצור. חוץ מדברים אלמנטריים של הסתה, טרור, פורנוגרפיה, דברים שנקבע אותם,
בעצם לא רוצה רגולציה על שוק התקשורת. מספיק, זה כבר עבר את כל גבול הטעם
הטוב והרגולציה כבר חונקת את כל הערוצים, גם המסחריים, גם הייעודיים, בכל
מיני דרישות מתעללים בהם וההתעללות הזאת צריכה באמת להיפסק.

אני מודה לכם שבאתם היום להיות חלק בימים הקרובים כדי לצאת לדרך ולשלוח את
הסנונית הראשונה. אין דרך חזרה. אנחנו נביא מהר לבשורה טובה, גם לערוץ 20,
אבל לא פחות לערוץ הערבי, הלא TV, גם לערוץ 24 ניוז וגם לערוץ 9. גם אם
צריך עוד ערוצים, הידברות ולא יודע, הכול ייפתח. לא יהיה בעל בית, לא אני
ולא אף אחד. כולם יזכו לחופש ביטוי, אין הבדל בין שום ערוץ לערוץ. המטרה
שכולם יחיו, תהיה תחרות על הצרכן, שזה הצופה, ומי שיעשה פייק ניוז לא יקבל
את הצופים, מי שיהיו לו שלטים יותר, פיפסים יותר, הוא יהיה הערוץ המוביל,
זה שם המשחק.

אני שוב מודה לאיתן כבל, ליואב, שמוביל את זה, ולשרן ולכל חברי הכנסת. בואו
נשלב ידיים, זו מהפכה אמיתית, מחייבת, לא פוליטיקה, לא כלום, וללכת לדרך
שמדינת ישראל תזכה סוף סוף לבשורה טובה בתקשורת. תודה, אדוני.

היו"ר יואב קיש:

תודה רבה. אני רוצה להגיד לך באמת שאני מאוד שמח לשמוע את הדברים שאתה אומר
ואנחנו בפירוש ניקח וניישם בחקיקה הזו את רוח הדברים ככל שאנחנו יכולים
להקטין את עומס החקיקה על שוק הטלוויזיה בישראל, ובוודאי בנושא הערוץ
הייעודי, וזה אני אומר, איתן, אם נראה שיש דברים שחורגים מהערוצים
הייעודיים אז כמובן שאנחנו נעשה את זה יחד, בהובלתך ובהסכמתך.

חברים, אני רוצה להעביר את הבמה לחבר הכנסת איתן כבל. רק מילה אחת לפני, כל
מי שרוצה לדבר נא להביא פתק שיגיע למנהלת הוועדה שנוכל לרשום אותו בסדר
מסודר. הישיבה הבאה, אנחנו נוציא זימון מסודר, ביום ראשון ב-10:00 בבוקר.
יצא כבר, אז אני רק אומר את זה לפרוטוקול ונא להעביר פתקים כדי שנוכל לרשום
אתכם לסדר הדיבור. חבר הכנסת איתן כבל, בבקשה.

איתן כבל (המחנה הציוני):

תודה, תודה, אדוני השר, אני אשתדל להיות קצר למרות שזה קשה לי. ברשותכם,
כך, אני רוצה כדי להבהיר למה התכנסנו כאן, כדי שלא ייווצר המצב ששרן תגיד,
'מתי כתבתי את החוק הזה?' זאת אומרת שלא יהיה מצב כזה, אז אני רוצה להזכיר
למה התכנסנו. הסיפור המרכזי, ונשים אותו על השולחן, הוא הצלת ערוץ 20 בראש
ובראשונה. בשביל זה הדחיפות. אני אומר את הדברים כמי שחושב שצריך לעשות את
הכול כדי להציל את ערוץ 20. בעת הזו יש ערוצים ייעודיים נוספים שצריך לתת
להם באותו זמן את הרוח הגבית, אבל אני כבר מזהיר, אני אומר את זה לך, אדוני
השר, אני אומר לך, אדוני היושב ראש, כמי שבאמת נתן לך את זכות ההובלה מכל
הלב, שלא נמצא את עצמנו יוצאים מחוץ לאטמוספרה, דהיינו שפתאום כל עניין
הופך להיות קשור לערוץ 20. הצלת ערוץ 20 כדי שערוץ לא ייסגר בישראל, כן,
להתחיל ליצור איזו מפלצת? לא.

אני גם ער לעובדה, ואנחנו גם נראה את זה, יש הרי מסביב, כל אלה שנמצאים פה,
הם לא כולם בדיוק מתכתבים עם ערוץ 20 ועם ערוץ 24, 9, הערוץ הערבי, יש גם
את הנשרים, אלה שבאים לראות מה הערוצים הייעודיים מקבלים, כדי לראות מה הם
יכולים להרוויח מהסיטואציה. וזה בסדר, זה לגיטימי, כל מה שאני אומר כאן,
חברים, ואני אומר בעיקר לכם, לך, אדוני היושב ראש, מוטלת על כתפיך משימה
כפולה, גם לעזור באמת, כדי שנצליח להציל את ערוץ 20, בכנות, ביושר, ומצד
שני שלא נצא מהגבולות שתחמנו לעצמנו.

אני רק רוצה לומר לך, אדוני השר, בעניין הרגולציה. חוק הרישיונות, מי שהניח
אותו ראשון, הייתה לי הזכות להיות זה שהניח יחד עם הנשיא דהיום, אבל אתה
יודע, מרוב שאנחנו רוצים לשבור את הרגולציה כל הזמן, וגם אני, בסוף זה מניח
את כל המשימה לפתחם של הערוצים. כשהייתי איש צעיר, אמרתי כשהובא ערוץ 10
לראשונה, שאם הוא לא יידע להתמודד ולדאוג לעצמו הוא יהיה כאן שנה אחר שנה.
אני אומר את זה גם עכשיו לכם, לפרוטוקול, לא ערוץ 20, לא ערוץ 24 ולא הערוץ
הערבי ולא ערוץ 9, אם הם לא יידעו בראש ובראשונה מעבר למה שניתן להם
להתמודד נכון עם המציאות הלא פשוטה של עולם התקשורת, לא יעזור להם שום
ביטול רגולציה. אני רוצה שאנחנו גם נדע את הדברים האלה. זה לא פשוט כל כך.

ואני חוזר ומסכם, אנחנו נרצה לראות את הצעת החוק, אני עדיין ברגע זה, איך
אומרים? אנחנו דנים בשמועות.

היו"ר יואב קיש:

תכל'ס אין עוד משהו ש - - -

איתן כבל (המחנה הציוני):

וזה בסדר, אבל אני רוצה שנדע ואני חוזר ואומר, אני איתך, איתכם בכל הכוח,
וכל מי שניסה להגיד, 'איתן כבל?' אני לא שם. במה שתלוי בי אעשה הכול כדי
שערוץ 20, 24 ואחרים לא יגיעו למצב של פשיטת רגל רק בגלל רגולציה, אבל יחד
עם זאת, אדוני השר, אתה יודע, אתה כבר הכתרת את זה כרפורמת קרא, שלא לומר
מהפכת קרא. ואני אומר את זה כדי שנתכונן כמו שצריך לעניין הזה. זה לא הזמן
למהפכה, זה טיפול, הגדרת את זה יפה.

שר התקשורת איוב קרא:

זו סנונית הראשונה להביא מהפכה.

איתן כבל (המחנה הציוני):

אבל אתה יודע, כשיש סנונית ראשונה פתאום אתה רואה להקה. אני רק, אדוני השר
- - -

היו"ר יואב קיש:

אמרת מהפכת קרא, אז יש לי חבר שאמר, זה לא קרה ואם קרה אז מה קרה?

איתן כבל (המחנה הציוני):

אז אני אומר את הדברים בחברות, שהדברים ייעשו כמו שצריך, אנחנו פה כדי לתת
את המענה ואני פה כדי לעזור לכם, תודה.

היו"ר יואב קיש:

איתן, תודה רבה. אני רוצה להגיד רגע לגבי מה שהערת ואני קראתי לזה עזרה
ראשונה ולא טיפול שורש, אבל אני אגיד לך מה הכוונה שלי בערוץ הייעודי
וכשאנחנו אומרים כולם ערוץ ערבי או ערוץ רוסי, זו לא השפה הנכונה שצריך
להגיד, אלא אנחנו מדברים על ערוץ בשפה הערבית וערוץ בשפה הרוסית. אני אומר
את זה לפרוטוקול.

איתן כבל (המחנה הציוני):

נכון, אדוני צודק.

היו"ר יואב קיש:

אבל אני אומר מבחינת הערוצים הייעודיים, אנחנו קודם כל רוצים לשנות את
הנושא של זיכיון ולהעביר את זה לרישיונות, זה דבר אחד שיוסדר, כדי לחסוך את
ההתדיינות השנתית ואת אי היכולת כל שנה - - - אתה מכיר. להוריד את הרגולציה
ולהוריד את כל החסמים שנובעים מהרגולציה וכמובן גם לאפשר שידורי חדשות
בצורה מוסדרת ומוקפדת, עם כל הנהלים, אבל זה השילוב לאותם ערוצים ייעודיים.

איתן כבל (המחנה הציוני):

נגיע לזה ונראה מה - - -

היו"ר יואב קיש:

אני יודע, אני אומר שזה בגדול.

איתן כבל (המחנה הציוני):

אני לא יודע להתייחס לזה לפני ש - - -

היו"ר יואב קיש:

בסדר, ברור. אבל אני אומר את זה פה, כי זו הטקסטורה של מה שאנחנו נוביל
בעניין הזה.

איתן כבל (המחנה הציוני):

אין ערוץ חרדי עם פנים מטושטשות?

היו"ר יואב קיש:

איתן, אני רוצה להגיד פה עוד משהו וגם זה חשוב לי. אם נגיע, איתן, ופה אני
אומר לך, אם נשמע מהשחקנים האחרים דברים שאנחנו נחשוב בקונצנזוס - - -

איתן כבל (המחנה הציוני):

זה ברור לי.

היו"ר יואב קיש:

בדיוק. אני לא מוגבל רק לעניין הזה, אני כן מוגבל לקונצנזוס בעניין הזה.

איתן כבל (המחנה הציוני):

אני מבין, רק אני אומר, חברים, תזכרו, להישאר בתוך האטמוספרה, שלא יהיה לנו
לחץ חמצן.

היו"ר יואב קיש:

זה ברור, שאף אחד לא יעלה למקפצה, כמו שאומרים. כי אף אחד לא יהיה שם.

איתן כבל (המחנה הציוני):

בדיוק, אני מדבר בעברית מאוד ברורה.

היו"ר יואב קיש:

תודה רבה. אני עובר ליוזמת החוק, שרן השכל, בבקשה.

שרן השכל (הליכוד):

אני רוצה קודם כל להתחיל בתודה לשר איוב קרא. איתן, כמו שאתה אמרת כבר שנים
שמגיעים אליך כל פעם ערוץ תקשורת עם דבר כזה או אחר וזה בגלל שיש כשלים
אדירים בשוק התקשורת בגלל עודף רגולציה ועודף בירוקרטיה ופיקוח שלא מצליח
וזה עובר משר לשר וסוף כל סוף השר איוב קרא החליט לקחת את זה באמת לידיים,
לשנות את החקיקה, ליישם דברים שמגיעים מתוך דוח מומו פילבר, באומץ רב, כי
הרבה שרי תקשורת לפני כן - - -

איתן כבל (המחנה הציוני):

קוראים לו דוח מומו פילבר?

שרן השכל (הליכוד):

דוח פילבר. אפשר גם לתת למי שבעצם - - -

שר התקשורת איוב קרא:

היו כמה שרים לפניי וזה נשאר במגרה, אתה יודע.

איתן כבל (המחנה הציוני):

אני חושב שזה שלך היום, עזוב.

שרן השכל (הליכוד):

זה באומץ רב ששר תקשורת מגיע ובאמת בא ונלחם בכל הכשלים שהתנהלו לאורך
השנים. אז אני רוצה להודות לך, קודם כל, איוב. יואב, גם לך מגיעה תודה רבה,
שבאמת בעת כזו של משבר, כשמסתובבת איזה שהיא עננה, שערוץ תקשורת במדינת
ישראל עלול להיסגר, לקחת את הנושא לידיים ובאמת בשיתוף פעולה אתה עוזר
להוביל את התיקון הזה ולשנות אותו על מנת לבוא ולפתוח את שוק התקשורת
בישראל ולדאוג שערוץ תקשורת במדינה הזו לא ייסגר, לא תחת המשמרת שלנו.
וכמובן לידידי איתן כבל, תודה רבה גם על ההצטרפות ועל שיתוף הפעולה. יצא
לנו לדבר לא מעט - - -

איתן כבל (המחנה הציוני):

- - - ענף הדבוראים?

שרן השכל (הליכוד):

כן, הגיע הזמן, אחרי שנתיים. מועצה מועצה, אתה רואה?

איתן כבל (המחנה הציוני):

זה ערוץ מיוחד.

יעקב אשר (יהדות התורה):

זה ערוץ בלי עקיצות.

שרן השכל (הליכוד):

כמו שיואב הסביר, שוק התקשורת היום הוא סבוך, הוא מורכב, יש עודף רגולציה,
עודף בירוקרטיה, פיקוח. מה שנאמר לפני כן, אפילו על שידור חדשות. חדשות הן
דבר חשוב מדי כדי שאנחנו, הממשלה, תבוא ותחליט ותשלוט במי וכיצד וכמה ולמה.
יותר מכך, הרגולטור למעשה נכשל בעצם במתן רישיון לשידור חדשות. הוא אמור
לנהל את הרגולציה, זה למעשה מראה על כישלון אחד מני רבים שנמצאים בתוך
הרגולציה שקיימת היום.

אנחנו מדברים פה על ערוצים ייעודיים. ערוצים ייעודיים זה איזה שהוא משהו
שמדינת ישראל המציאה, זה לא קיים בשום מקום אחר בעולם ולכן חשוב לבוא
ולהעביר את זה למעשה מהעולם, להעביר את זה למין ערוץ מסחרי מתפתח או איזה
שהוא משהו בתחום הזה על מנת שיבוא ויעמוד בסטנדרטים מסוימים שהוא יוכל
להתקיים גם כן. ואני מבינה גם את הכאב של הערוצים המסחריים הגדולים, כן,
בגלל הרגולציה והבירוקרטיה העודפת הם מתחילים, כל אחד ממינוס, כמה? 220
מיליון שקל בגלל שהרגולציה מכריחה אותם לעשות תכנים מסוימים. תחשבו מה זה,
660 מיליון שקל שמכל הפרסום הם מקבלים מיליארד שקל. מה זה משאיר להם אחרי
זה לתכנים?

לכן ההבנה הזו של הכשלים והבעיות והבירוקרטיה ועל כך שלמה ערוצים למעשה לא
מצליחים לשרוד. זה בידיים שלנו, אנחנו יכולים לפתור את זה, וכמו ששר
התקשורת איוב קרא אמר, זו סנונית ראשונה וזה צעד ראשון במהלך לשחרר את שוק
התקשורת על מנת שיהיה יותר חופש ביטוי, על מנת שיהיה יותר מגוון של דעות,
על מנת שכולם יוכלו לשרוד ועל מנת שנוכל להמשיך ליצור, ליצור גם טלוויזיה
ישראלית במיטבה שלאחר מכן אנחנו רואים שגם נמכרת בכל העולם, אפילו
בנטפליקס.

אני רוצה להודות כמובן לכל האנשים שהגיעו לפה היום, אני רוצה לתת תודה
מיוחדת גם לארגון זכות הציבור לדעת שגם סייע לנו בתהליך ההגשה, החקיקה וכו'
וכמובן לכל מי שהגיע היום ולכל חברי הכנסת שהגיעו לפה על מנת לבוא, להשמיע
קול, להתערב ולבוא ולשחרר את השוק וכמובן לכל האנשים שיושבים פה מסביב
לשולחן. חשוב לנו לבוא לשמוע את עמדתכם ואת דעתכם ולשם כך אנחנו מקיימים את
הדיונים הללו. תודה רבה.

היו"ר יואב קיש:

תודה רבה לשרן. אנחנו מתחילים את רצף הדיון. אני אומר לחברי הכנסת, למרות
שבחקיקה בדרך כלל קודם אנחנו חברי הכנסת, כן חשוב לי לשמוע קצת, אז אני
אגוון, אנחנו נשמע חלק וחלק.

דב חנין (הרשימה המשותפת):

- - - לך השבוע אחרי הקריאה השנייה והשלישית.

היו"ר יואב קיש:

לפני זה אני נותן ליועצת המשפטית של הוועדה, אתי בנדלר, בבקשה.

אתי בנדלר:

כן, בקצרה מאוד. מאחר שכפי שאמר יושב ראש ועדת הכלכלה, חבר הכנסת איתן כבל,
דנים כאן בשמועות ולא בנוסח כי אכן בפני הוועדה מונח הנוסח הראשון של הצעת
החוק שהניחה שרן השכל, אבל מדובר באסדרה יותר רחבה ויותר כוללת לגבי
הערוצים הייעודיים. אני רוצה להבהיר לכולם שהישיבה הזאת נועדה לשמיעת עמדות
באופן כללי בקשר לנושא הזה, אבל בפני הוועדה יונח נוסח לדיון ובעת הדיון
ובנוסח כמובן תינתן רשות דיבור לכל מי שיבקש זאת לצורך הערות לנוסח עצמו
והנוסח יהיה בפני חברי הכנסת, בפני המוזמנים, בפני כל מי שירצה לעיין בו,
לפחות 24 שעות לפני מועד הדיון שבו יתחילו לדון בהצעת הנוסח. כך שתנוח
דעתכם, מה שנקרא.

היו"ר יואב קיש:

אני רוצה להגיד שאחד הדברים שיהיה לנו פה בוועדה זה המתח בין הדחיפות,
ודיברנו על הסיבה לדחיפות, לבין באמת העובדה שלצערי אין לנו היום ברגע זה,
נכון לרגע זה, נוסח שאנחנו יכולים לדבר עליו.

יעקב אשר (יהדות התורה):

מי מכין?

היו"ר יואב קיש:

אני רוצה להגיד שני דברים לגבי זה. ראשית את העקרונות, אני אפילו אמרתי גם
במהלך הדיון, ושוחחתי עליהם גם עם חברת הכנסת שרן השכל, גם עם השר כמובן,
גם עם היועצת המשפטית. איתן, אתה צודק, אנחנו עוד לא הספקנו לשבת לדבר וזה
עליי, מה שנקרא, בטירוף של כל אתמול - - -

איתן כבל (המחנה הציוני):

הפעם זה לא יקרה לי.

היו"ר יואב קיש:

דב, אני יכול להגיד לך דבר אחד, לא יודע כמה אתה מכיר אותי, איתי זה לא
עובד ככה. איתן מכיר אותי ואני חושב שאתה יכול לדעת את זה. מי שתעזור לנו
ותוביל, ותיכף אם תרצי לדבר, דנה, היועצת המשפטית של משרד התקשורת - - -

איתן כבל (המחנה הציוני):

ברוכה הבאה בצל קורתנו.

היו"ר יואב קיש:

את רוצה להגיד כמה מילים?

דנה נויפלד:

אני רק אגיד, בעקבות הנחיה של השר אנחנו מכינים הצעה. כמו שהשר אמר, השר
אימץ את ההמלצה של ועדת פילבר והוסיף עליהם עוד, אלה כבר לא רק המלצות ועדת
פילבר, אלא כבר, כמו שהשר אמר - - -

איתן כבל (המחנה הציוני):

אמרתי, אני קורא מחשבות.

קריאה:

זה אמיתי, זה לא - - -

אתי בנדלר:

פילבר פלוס פלוס פלוס.

דנה נויפלד:

פילבר פלוס, זה עכשיו כבר מהפכת קרא.

היו"ר יואב קיש:

איתן, באנו לעבוד.

דנה נויפלד:

זה משהו חדש.

איתן כבל (המחנה הציוני):

קודמיכם היו בטלנים לאללה.

היו"ר יואב קיש:

אתה לא יודע את זה, זה או שאנחנו הורגים את הדמוקרטיה, או שאתם בטלנים.

איתן כבל (המחנה הציוני):

אני פה איתך.

דנה נויפלד:

כמו שהציג השר, אנחנו ניקח את החלק הרלוונטי שרלוונטי לדיונים עכשיו, שזה
העניין של שידור - - -

אתי בנדלר:

את החלק הרלוונטי בלבד.

דנה נויפלד:

את החלק הרלוונטי בלבד שהוא נוגע לערוצים המסחריים ואותו נביא בפני הוועדה.

אתי בנדלר:

לערוצים הייעודיים.

דנה נויפלד:

לא, אני לא טעיתי, אלה ערוצים ייעודיים, אבל הם הופכים להיות ערוצים
מסחריים.

היו"ר יואב קיש:

מסחרי קטן, מה שנקרא.

קריאה:

שהפכו להיות מסחריים, זה השם החדש שלהם.

דנה נויפלד:

בדיוק. ואת זה אנחנו נביא בפני הוועדה בתחילת שבוע הבא.

היו"ר יואב קיש:

תודה. אז אנחנו כמובן נעשה עבודה משותפת. בסוף, אני אומר את זה כבר - - -

איתן כבל (המחנה הציוני):

לא לעבוד בשבת.

היו"ר יואב קיש:

אף אחד לא עובד בשבת. אני יכול להגיד לך עוד דבר, איתן, שאנחנו עובדים
בשיתוף פעולה מלא עם משרד התקשורת, אבל בסופו של דבר כמובן שחברי הוועדה
ובהתייעצות פה וכולל כל מה שנשמע מהציבור ישפיע על החקיקה והנוסח, אבל כמו
שאמרת, זה יהווה תשתית שאיתה אנחנו נתחיל להתקדם. תודה.

אני אתחיל לעשות את הפינג פונג שדיברתי ונמצא איתנו פה את מנכ"ל ערוץ 20,
שכי פרנץ, בבקשה. אתם רוצים מישהו אחר מטעמכם? מי שתגידו.

שכי פרנץ:

אמיר אבגי.

אמיר אבגי:

שלום לכולם. אני אמיר אבגי, מגיש תכנית 'היום הזה' בערוץ 20. הגעתי לערוץ
20 לפני חצי שנה, אחרי שמדינת ישראל פיטרה אותי פעם אחת מרשות השידור, אני
מקווה שהיא לא תפטר אותי בפעם השנייה באמצעות רגולציה גם מערוץ 20.

איתן כבל (המחנה הציוני):

אם זה לא המדינה תפטר אותך, בכל מקרה.

היו"ר יואב קיש:

אם יהיה פעם שלישית נדאג לגלידה.

אמיר אבגי:

לא, באמצעות הרגולציה, הזרוע הארוכה של המדינה. אני מאוד מתחבר לדברים שאמר
קודם השר קרא, למילה אחת בולטת ביחס לערוץ 20 וזה התעללות. זה מה שהערוץ
הזה עובר בעצם מאז שהוא קיבל את הרישיון, פשוט התעללות. אנחנו מצויים היום
שנה בדיוק אחרי שמועצת הכבלים והלוויין, אני לא רואה פה את יושבת הראש, אבל
שנה בדיוק אחרי שמועצת הכבלים והלוויין אישרה לערוץ 20 שידורי חדשות וגם
שנה אחרי הערוץ עדיין בהתדיינות ארוכה מאוד על עוד ועוד סעיפים שמוגשים לנו
פעם אחר פעם והדבר הזה לא יוצא אל הפועל. אני עצמי התגייסתי לערוץ 20 במטרה
ליישם את ההחלטה הזו של מועצת הכבלים והלוויין לפני שנה שיהיו שידורי
חדשות.

בינתיים כאמור אנחנו מצויים במצב של התעללות שהביא אותנו לנקודה בלתי
אפשרית להמשך הפעילות של הערוץ. אנחנו חושבים ששידורי חדשות במסגרת מה
שמוגדר כרגע כערוץ המורשת זה עוגן שהוא מאוד מאוד חשוב.

דב חנין (הרשימה המשותפת):

זה מה שביקש הערוץ והוא קיבל, הוא ביקש להיות ערוץ מורשת.

היו"ר יואב קיש:

דב, יהיה הרבה זמן לשאלות, אבל תן לו להגיד את דברו.

אמיר אבגי:

לא, זה בסדר. גם בתוך ערוץ מורשת - - -

היו"ר יואב קיש:

שנייה, אני מבקש מחברי הכנסת. אני מבין שיש הרבה שאלות, אבל - - -

דב חנין (הרשימה המשותפת):

לא, הוא אומר מה שקרוי ערוץ מורשת. זה מה שביקשו.

היו"ר יואב קיש:

בסדר, אבל תן לו לדבר. אני מאשר כל שאלה שישנה שנייה אחרי שהוא יסיים. גם
יש את המנכ"ל, לא בטוח שאמיר זה הכתובת. תן לו לדבר, בסופו של דבר אני חושב
שהוא מדבר מדם ליבו ותן לו לדבר ולא להפריע.

אמיר אבגי:

אם אדוני מכיר את המכרז של ערוץ המורשת, יש שם אפשרות מובנית בתוך המכרז,
מלכתחילה, לשידורים של חדשות, ושוב, אני מחזיר את כולם להחלטה של מועצת
הכבלים והלוויין מה-22 בדצמבר 2016, שמאפשרת לערוץ 20 לשדר חדשות. זה
שיושבת ראש מועצת הכבלים והלוויין עולה השבוע לראיון ברדיו וחוזרת פעם אחרי
פעם על שקר, פשוט שקר, זאת המילה, שלא ניתן לערוץ 20 אישור לשדר חדשות, אז
זאת ההגדרה לפחות מבחינתי.

לעניין המורשת. אני מגיש תכנית אקטואליה, אני מניח שבמועצת הכבלים והלוויין
היא מוגדרת כתכנית שהיא לא מקובלת על מועצת הכבלים והלוויין, אבל אני רוצה
לתת לכם רשימה של נושאים שאנחנו מרבים לעסוק בהם בתכנית שלי. פרשת ילדי
תימן, אין תכנית טלוויזיה שעסקה בפרשת ילדי תימן בחצי השנה האחרונה מאז
שהתכנית שלי באוויר, שעסקה בפרשת ילדי תימן יותר מהתכנית שלי 'היום הזה'.

איתן כבל (המחנה הציוני):

שרינה מצליח לא תשמע אותך.

אמיר אבגי:

לא, אני נותן את כל הקרדיט לרינה, אני מדבר מבחינת נפח של שידור, ראיונות
עם חוקרים, הליווי של המחאה. אם הייתה פה חברת הכנסת נורית קורן, כמה פעמים
היא התארחה, מעקב קבוע אחרי מה שמתרחש אצלה, אצלנו בתכנית כמעט ערב אחרי
ערב.

היו"ר יואב קיש:

אצלה בוועדה אתה מתכוון.

אמיר אבגי:

לא, גם אצלנו בתכנית. השסע העדתי בישראל, לענייני מזרחים ואשכנזים מקבל
ביטוי מאוד בולט אצלי בתכנית, ליווי שלנו של הקהילות בעולם, אירועים
אנטישמיים. כמה פעמים אנחנו באמצעות הסקייפ מראיינים קהילות יהודיות ברחבי
העולם. כל הדברים האלה מקבלים ביטוי בתוך תכנית האקטואליה, כי אנחנו באמת
קשורים קשר עמוק מאוד, חבר הכנסת דב חנין, לעניין המורשת ואנחנו נותנים לו
ביטוי גם באמצעים הקיימים שלנו כרגע, במסגרת הזאת, כשאנחנו מבקשים כאמור
לשנות אותה.

הליווי שלנו של משפחות שכולות. אנחנו חושבים שענייני המשפחות השכולות,
ענייני הטרור בכלל, הם חלק ממציאות החיים שלנו כחברה ישראלית והסיקור של
החברה הישראלית, אני רואה בהם חלק בלתי נפרד מערוץ מורשת.

אגב, בהקשר הזה אני רוצה לומר לפרוטוקול שעניין אחת ההפרות שבה הואשם ערוץ
20, אתם יודעים מהו? ששידרנו תמונות מהרצח במתחם שרונה בתל אביב. על כך
מועצת הכבלים והלוויין חושבת שערוץ 20 צריך לקחת ממנו את רישיון השידור
שלו. כשאנחנו מדברים על פיגוע שמתרחש קילומטר וחצי מהאולפן שלנו בזמן
שאנחנו משדרים בשידור חי את תכנית 'הפטריוטים', מצפים מאיתנו להתעלם
לחלוטין מהעובדה שקילומטר מאיתנו נטבחים ברגע זה יהודים, פשוט להתעלם מזה.
על העניין הזה ששידרנו משם תמונות מועצת הכבלים והלוויין פתחה בהליך של
הפרה כלפי ערוץ 20.

עוד תרחיב היועצת המשפטית של הערוץ בענייני הרגולציה, אבל נקודה אחת שהיא
מאוד בולטת, על אותה אכיפה, נוקדנית אנחנו קוראים לה, כלפי ערוץ 20, שלא
לומר אכיפה נקמנית, אז בחודש יולי השנה אומרת ד"ר יפעת בן חי שגב, 'אף ערוץ
לא עומד במחויבות, לחלט ערבויות לערוצים שלא מחזיקים את הראש מעל המים זה
לא הפתרון'. את זה היא אמרה במסגרת כתבה שעסקה בעיקר בערוץ בשפה הערבית,
הלא TV, אבל חודשיים לאחר מכן מה קרה? חילוט ערבויות כלפי ערוץ 20. יש
מדיניות אחת שהיא כלפי הערוצים הייעודיים האחרים ויש מדיניות אחרים שהיא
כלפי ערוץ 20.

היו"ר יואב קיש:

לא, זה לא יהיה. בחוק הזה חד משמעית זה יהיה לכולם ולא תהיה פה אפליה
ואנחנו מדברים על זה כקטגוריה. ברור שהמשבר של ערוץ 20 מניע פה את הליכי
החקיקה המהירים, חד וחלק, זה ברור, אבל אני אומר לך בצורה הכי ברורה, אתם
תקבלו, ערוץ 20, הלָא ו-9 ו-24 וגם אולי מתישהו ערוץ חדשות שאמור להיות
בקטגוריה הזו, יקבלו יחס שווה וחקיקה שווה.

אמיר אבגי:

אדוני היושב ראש, עוד משפט אחד.

דב חנין (הרשימה המשותפת):

אתה כבר מסכם את הדיון?

היו"ר יואב קיש:

לא, אני רק אומר עיקרון שאני לא אזוז ממנו.

שרן השכל (הליכוד):

שוויון בין כל הערוצים, דב.

דב חנין (הרשימה המשותפת):

אני בעד שוויון, השאלה היא, המילה שוויון, צריך לנתח אותה. בסדר, נגיע לזה.

היו"ר יואב קיש:

בסדר, אנחנו דיברנו על עיקרון.

אמיר אבגי:

אדוני היושב ראש, עוד מילה אחת בעניין השיח הדמוקרטי במדינת ישראל וחלקו של
ערוץ 20 בתוך התמונה הזאת כמובן. באתי לערוץ 20 אחרי עשר שנים ברשות
השידור, אני מכיר את התקשורת הישראלית היטב, לא ראיתי מקום שנותן ביטוי
ומיישם את הערך החשוב הזה של הדמוקרטיה בשידורים שלו כמו בערוץ 20, שבפאנל
של 'הפטריוטים' אצלנו יושבים שניים, מה שמוגדר מצד שמאל ושניים מצד ימין.
זה ביטוי אמיתי, זה דבר שלא רואים בערוצים האחרים, זה איזון זו דמוקרטיה.
ואנחנו מאוד מקווים שכל הדברים האלה יקבלו ביטוי בסופו של דבר בחוק שהוועדה
הזו תיישם.

איתן כבל (המחנה הציוני):

רק אני, ברשותך, אגיד רק מילה. יש גם טענות לכך שיש סתימת פיות בערוץ,
אנחנו גם נדבר עליהן. לא שאני זה שצריך להכריע בשאלות האלה, אבל אני גם
אשמח שכשנגיע - - - זה לא מה שיקדם, אבל חשוב, אתה יודע, שגם הדברים האלה
ייאמרו.

היו"ר יואב קיש:

אני מודה שאני לא שמעתי, אבל אתה יותר קרוב ממני לדברים האלה.

איתן כבל (המחנה הציוני):

לא, פשוט, אתה מבין, הם בגובה שלי.

אמיר אבגי:

הוא התכוון שסותמים את הפה של הערוץ. כן, זה קרה.

איתן כבל (המחנה הציוני):

לא, אני רוצה להזכיר - - -

אמיר אבגי:

את הפה של ערוץ 20 סותמים.

איתן כבל (המחנה הציוני):

אבל, החבר אבגי, אני פה למה? שמעת אותי או שהייתה ירידת שמיעה כשדיברתי?
אני אמרתי דברים בצורה ברורה, חד משמעית, אבל יחד עם זאת צריך להניח את
הדברים בצורה סדורה, גם אמירות שנשמעות על ידי מי שעבדו בתוך ה - - - ואני
אעשה את כל אשר נדרש כדי שלא תיסגרו, אבל בואו נשים גם את הדברים כמו ש - -
-

היו"ר יואב קיש:

אבל, איתן, אנחנו לא עכשיו - - -

איתן כבל (המחנה הציוני):

אמרתי, בגלל זה אני - - -

היו"ר יואב קיש:

זה לא הנושא של החקיקה שלנו. יש לך ועדה שלמה שלך שאתה יכול לעשות איתה
דיונים על מה שאתה רוצה, דווקא בחוק שלי אתה נכנס?

איתן כבל (המחנה הציוני):

לא, ההיפך, אני פשוט התכתבתי איתו.

היו"ר יואב קיש:

אה, אם זה נושא שהוא כבר זה, אני בהחלט - - -

איתן כבל (המחנה הציוני):

הוא אמר את העניין של סתימת פיות וזה.

היו"ר יואב קיש:

הבנתי, התכתבתם, אז בסדר, מאה אחוז.

אמיר אבגי:

אם מישהו חושב שלערוץ 20 אין תפקיד מאוד מאוד חשוב בשינוי השיח הדמוקרטי
במדינת ישראל, עד כדי כך, כן, עד כדי כך, אז - - -

היו"ר יואב קיש:

אבל הנה, אומר לך חבר הכנסת איתן כבל, הוא אמר את זה בדבריו ואני חושב
בהוגנות רבה אפילו.

איתן כבל (המחנה הציוני):

אני ברור. לא יבקשו ממני גם להגיד את זה בתימנית עכשיו.

אמיר אבגי:

חבל.

היו"ר יואב קיש:

בבקשה, חבר הכנסת אמיר אוחנה.

אמיר אוחנה (הליכוד):

תודה לך, אדוני היושב ראש. יש אנשים, אני יודע את זה, שמדירים את רגליהם
באופן עקרוני מערוץ 20 ומסרבים להתראיין לערוץ 20. אני מקווה שאלה לא אותם
אנשים שאומרים לך שיש סתימת פיות בערוץ 20.

איתן כבל (המחנה הציוני):

לא, לא, אתה צריך לראות את האנשים האלה, הם מדירים את עצמם ממני.

אמיר אוחנה (הליכוד):

אדוני היושב ראש, אנחנו למעשה קיימנו דיון מאוד דומה בתחילת השבוע בוועדת
הכנסת, דיון על רגולציה חכמה, ואני רואה את הדיון הזה כדיון המשך, אז יישר
כוח, כל הכבוד. יישר כוח גם לשר שהשר קרא אכן בא כדי לשנות ואנחנו מחזקים
את ידיך ומקווים שזה אכן יקרה. וכמובן לחברתי, שרן השכל, שפועלת באמת כדי
להסיר כמה שאפשר רגולציה, בירוקרטיה, רעות חולות שאנחנו רואים אותן במדינה
שלנו, כדי לאפשר חיים כמה שיותר קלים.

אני נשארתי כאן, אדוני, במיוחד אחרי, כמו שאמרתם, כמה ימים לא פשוטים שעברו
פה בכנסת, כי היה חשוב לי לומר את הדברים הבאים. יכול להיות שערוץ 20 לא
מתפאר ברייטינג מרקיע שחקים, אבל מה קרה לוולטר? מה קרה ל'אינני מסכים עם
דבריך, אבל אני איהרג על זכותך לומר אותם'? למרות שהוא לא מתהדר ברייטינג
מרקיע שחקים, אני חושב שזה לא רק עניין של כמות, אלא גם עניין של איכות.
אלה שצופים, אלה שרואים את ערוץ 20, הם גרעין קשה של אידיאולוגים. אנשים לא
צופים בערוץ 20 סתם כדי להעביר את הזמן בין ארוחת הערב למטלות היום יום
כשברקע שיחות חולין. האנשים שצופים בערוץ 20 הם אנשים שאכפת להם, שאכפת להם
מהמקום הזה שבו אנחנו חיים, שאכפת להם מהמדינה, שנמאס להם מתיווך בלתי הוגן
של האירועים המתחוללים בתוכנו ומסביבנו ושרוצים גם הם להשמיע את קולם ושלא
יבטלו אותם כאספסוף, כעדר של בהמות מלחכות גש וגבבה ולא כצ'חצ'חים ולא
כמנשקי מזוזות וקמעות.

אנחנו לא מבקשים, כמו אנשי השמאל בעבר ולפעמים גם בהווה, בלעדיות על המרחב
הציבורי. לא, אנחנו לא סוגרים ערוצים, אנחנו לא סוגרים עיתונים, אדרבא,
שייפתחו חדשים, שתהיה תחרות על דעת הקהל, אנחנו לא מבקשים למחוק אחרים,
אנחנו מבקשים ודורשים שיהיה איזון - - -

דב חנין (הרשימה המשותפת):

השרה רגב יודעת ש - - -

אמיר אוחנה (הליכוד):

שיהיה מגוון, דב חנין, שיהיה חופש. חופש אנחנו רוצים - - -

היו"ר יואב קיש:

דב, זכות הדיבור שלך אחרי זה. אנחנו לא מחפשים לעשות פה - - -

דב חנין (הרשימה המשותפת):

לא, אני באתי לשמוע.

אמיר אוחנה (הליכוד):

חיכינו, רבותיי - - -

דב חנין (הרשימה המשותפת):

אני - - - לצמא במדבר, בעד מגוון, בעד חופש.

אמיר אוחנה (הליכוד):

טוב, אז עכשיו אני מבין איך אני צריך להתנהג בזמן דבריך, מאה אחוז. חיכינו
זמן רב מדי לערוץ כמו ערוץ 20, שמשמיע קול רם וברור בעד הציונות, בעד מדינת
ישראל ועם ישראל ונגד תעשיית הדכדוך והמרמור מכדי שניתן לו להיסגר. אני
אומר את זה, אני חושב, בשם כל החברים כאן, ערוץ 20 לא ייסגר, נקודה.

היו"ר יואב קיש:

תודה רבה. יש לנו פה מערוץ 24, יש פה מישהו מקשת שרוצה לדבר? רשום לי עורכת
דין נגה רובינשטיין, מייצגת את רשת, קשת וערוץ 10?

נגה רובינשטיין:

בשם הערוצים המסחריים.

היו"ר יואב קיש:

אז בואו נשמע, בבקשה. גם ערוץ 24 בגלל קשת, או שלא?

נגה רובינשטיין:

לא, הערוצים המסחריים.

היו"ר יואב קיש:

יש פה מ-24?

קריאה:

זה המסחריים והמתפתחים.

היו"ר יואב קיש:

זה המפותחים.

נגה רובינשטיין:

לא, עד שזה יקרה ממילא הזיכיון שלהם יפוג אז זה לא משנה. אנחנו כאן בגלל
סיבה אחת. אנחנו מודים לכם שאנחנו יכולים לדבר כאן, אנחנו מבינים את המצוקה
של ערוץ 20, אנחנו לא חושבים שלא צריך לסייע לערוץ 20, אנחנו חושבים
שהערוצים צריכים להמשיך ולהתקיים בישראל.

היו"ר יואב קיש:

לא רק 20, דרך אגב, כל הייעודיים. אנחנו מדברים פה - - -

נגה רובינשטיין:

לא, כל הייעודיים זה לא רלוונטי, כי ממילא השניים האחרים, זיכיונם פג בשנה
הבאה, אז אנחנו מדברים כאן על ערוץ 20.

היו"ר יואב קיש:

לא, אבל אחד הדברים שאנחנו נעשה פה זה באמת להוסיף את זה לרישיון וזה לא לא
רלוונטי. אני אומר את זה בכוונה, זה מאוד רלוונטי כי אנחנו בפירוש באסדרה
של הדבר הזה מדברים על לעבור מזיכיון לרישיון.

נגה רובינשטיין:

בסדר. אני רוצה רק להסביר למה אנחנו מבינים את הצורך של ערוץ 20, כי אנחנו
כולנו באותה סירה. אנחנו כולנו חיים מאותו מקום, אנחנו כולנו חיים
מפרסומות. זאת סירה אחת והחורים שבסירה הזאת, בשוק שלא צומח ולא מתפתח, אלה
חורים שאליהם נכנסים הרבה יותר מים, לערוצים המסחריים מאשר לכל ערוץ אחר,
למה? כי הערוצים המסחריים מוציאים יותר, אז הם גם מפסידים היום יותר. בלי
להיכנס למספרים, הרי מובן לכם מאליו שערוץ מסחרי מפסיד כל יום הרבה יותר
מכל ערוץ אחר ולכן במובן המטפורי כמובן, כשערוצים מדממים לא צריך להבחין
בין דם לדם ואפשר לדבר על עזרה ראשונה, אבל אני לא מכירה עולם משפטי וגם
עולם במציאות שבו יש כמה גורמים שמדממים ואתה עוזר רק לגורם אחד ואתה אומר
על השני, 'אני אתייחס אליו מאוחר יותר. זה בסדר, אל תדאגי, אני מכיר בצורך
שלך, אבל אני - - -

שרן השכל (הליכוד):

אבל אני אומרת לך שיש כבר חקיקה בדרך, גם השר - - -

נגה רובינשטיין:

הדרך לא תעזור, הדרך, אנחנו לא - - -

אילאיל לבנת:

הדרך הזו, רק 2011 - - -

היו"ר יואב קיש:

סליחה, קודם כל מי הגברת?

אילאיל לבנת:

היועצת המשפטית של רשת, אילאיל.

היו"ר יואב קיש:

אני אתן לך אחר כך, את גם תדברי.

אילאיל לבנת:

מאה אחוז.

נגה רובינשטיין:

אני מבינה לגמרי ואני בטוחה באמת שזאת כוונתכם, אבל הצעת החוק הזאת שתגיע,
היא תיקח חודשים, אנחנו מכירים את ההליכים האלה של חוק ההסדרים, אתם יודעים
איך היא נכנסת, אנחנו לא יודעים איך היא תצא. בסופו של דבר אם מה שייצא
מההליך כאן וזה מה שאני מבינה ממה שקורה, כי אלה נשרים ואלה דבורים ואלה
בזים ואלה נחליאלים, אם מה שייצא זה שעוזרים לערוץ אחד, שקשה לו ואולי צריך
לעזור לו, אבל לא עוזרים לאחרים, וכולם חיים מאותה כמות מוגבלת של מזון, אז
האחרים ייפגעו יותר. בלי טיפול של כל הערוצים המסחריים בהצעת החוק הזאת שלך
את גזרת את דינם של הערוצים המסחריים כי את משנה את כללי המשחק.

בסוף זה מגרש אחד. הייתי שמחה להגיד שערוץ 20 וכל הערוצים האחרים במגרשים
אחרים, אבל זה לא נכון, אנחנו כולנו חיים מאותה מסגרת מאוד מצומצמת ואני לא
רוצה להיכנס כאן - - -

היו"ר יואב קיש:

סליחה, אני אגיד לך דבר אחד, אני מבין שגם את מדברת מדם ליבכם, בתור
מייצגת, ואני מבין גם שזה לא סוד, במיוחד עם הפיצול ושוק התקשורת
והטלוויזיה והתחרות מפייסבוק וגוגל, יש אלף ואחד דברים שאנחנו מכירים היטב.
בעניין הזה, אני רק רוצה לעשות סדר וגם הייתה לי שיחה קצרה עם היועצת
המשפטית בנושא וחשוב לי שתביני את זה, החוק הזה מדבר על האסדרה של הערוצים
הייעודיים. אם אנחנו, אני אומר לך את זה, ופה אולי אפילו יש בינינו קצת
חילוקי דעות, אם אנחנו נהיה בהסכמה מלאה אני בהחלט שוקל גם עם השר וגם
בהסכמה של הוועדה, לבוא ולעשות מהלכים שיהיו גם - - - היועצת מסתכלת עליי,
עוד רגע היא אוכלת אותי.

אתי בנדלר:

אני תיכף אגיד את מה שיש לי לומר על זה.

היו"ר יואב קיש:

כן, אבל אני אומר לך, אנחנו כמחוקקים, אם יהיה קונצנזוס ואני ארגיש שיש
תמיכה מלאה אני בהחלט אשקול ללכת לכיוון הזה, אבל זה לא חלק מהחוק ובעניין
הזה אני אומר לך בצורה הכי ברורה, את צריכה גם להבין את זה.

נגה רובינשטיין:

אני מבינה.

היו"ר יואב קיש:

זאת אומרת אם נצליח לייצר סיטואציה שהמשרד מאמין במדיניות מסוימת וחברי
הוועדה תומכים במדיניות המסוימת אז אנחנו נלך איתה. אם לא, אז אנחנו נישאר
ממוקדים - - -

נגה רובינשטיין:

אני מבינה, בדיוק לזה אני מכוונת. הרי לא מתייחסת עכשיו למה בדיוק מפריע
בחוק כי אנחנו לא יודעים וזה גם לא משנה, כי המסגרת היא מסגרת ברורה, אבל
מה שאני מכוונת אליו, זה שתגיד לי אם יש הסכמה ואם ככה ואם ככה, אבל אם לא,
מה שיצרתם כאן זה מציאות שהיא לחלוטין לא שוויונית. אני לא רוצה להיכנס
לטיעונים החוקתיים - - -

היו"ר יואב קיש:

אני לא מסכים עם זה, אבל זו דעתך, בבקשה.

נגה רובינשטיין:

בסדר, זו דעתי, ואני גם אסביר בהמשך למה בהיבט המשפטי היא מבוססת. אבל ככל
שניוותר עם הצעת החוק במתכונת הזו הצעת החוק היא לא שוויונית, היא לא
חוקתית.

היו"ר יואב קיש:

למה? אם היא - - -

נגה רובינשטיין:

אני אסביר למה, מכיוון שאתה לקחת ערוץ ייעודי - - -

היו"ר יואב קיש:

את יודעת מה? בואי נעשה ככה, לא ניכנס לזה מסיבה - - -

נגה רובינשטיין:

אני אסביר במילה.

דב חנין (הרשימה המשותפת):

אתה כל הזמן - - - אתה תיתן לאנשים לסיים את ה - - -

היו"ר יואב קיש:

אני פעם ראשונה שמח לשמוע שדב חנין, שהפריע פה לכולם קודם, בא בטענות ליושב
ראש שמנהל את הוועדה איך שהוא רוצה.

דב חנין (הרשימה המשותפת):

איך שהוא רוצה?

היו"ר יואב קיש:

כן, אני אנהל את הוועדה איך שאני רוצה, במיוחד להערה כזו. בבקשה.

נגה רובינשטיין:

אז אני אסביר בדקה אחת.

שר התקשורת איוב קרא:

אני חושב שדב חנין צריך להגיד שהדבר הכי יפה שהוא חווה אותו ושמע אותו זה
היום, כי זה באמת חופש הביטוי וש - - -

אמיר אוחנה (הליכוד):

מה הוא וחופש הביטוי? מה אתה מחזיק ממנו חופש הביטוי?

שר התקשורת איוב קרא:

חופש הביטוי, שאתם מדברים עליו, זה לא רק במקום אחד, זה בכל מקום.

איתן כבל (המחנה הציוני):

יש לי הצעה, לשר ולכולם, ולכולנו, בואו קודם כל נבין על מה מדובר.

היו"ר יואב קיש:

נכון, ולכן אני רוצה להגיד ככה, היה לי חשוב להבין וגם להבהיר לך את דעתי,
ואני שמעתי - - -

נגה רובינשטיין:

אני אמשיך עוד חצי דקה.

היו"ר יואב קיש:

נא לסיים, בבקשה.

נגה רובינשטיין:

בסדר גמור. נאמר כאן, גם על ידי היועצת המשפטית של משרד התקשורת וגם על ידי
השר, הוזכר כאן דוח פילבר, והמונח רישיון מסחרי ורישיון לערוץ מסחרי הוזכר
כאן. מכיוון שהתוצר של הדיונים בוועדה בהצעת החוק מכוון בדיוק לקיומו של
ערוץ מסחרי, אי אפשר לדבר על זה שמדובר בשני עולמות נפרדים. מדובר בדיוק
באותו עולם, מדובר בדיוק באותה יד שאפשר לחיות ממנה ולכן גם במציאות
ארביטראז רגולטורי לא יעבוד, לא יעבוד ארביטראז רגולטורי כשאחד צריך להיות
תחת משא מאוד כבד, עם הרבה חובות ומעט זכויות, והשני לא צריך להיות בכלל
ושניהם ערוצים מסחריים במתכונת כזו או אחרת. וגם במישור החוקתי משפטי זה לא
יעבוד.

היו"ר יואב קיש:

הבנתי את הגישה. אני יכול לתת לך אפילו במילה. אני לא משפטן דגול, אבל אני
יכול להגיד לך שבהחלט יש דברים כמו הגנת ינוקא וכל מיני דברים אחרים שיש
בהם שכל לעשות אפליה מובנית בחוק ולכן אני לא נכנס לעניין.

נגה רובינשטיין:

וגם בהם יש כללים.

היו"ר יואב קיש:

אני יכול להגיד לך דבר אחד, אני בטוח שנדון רבות במהלך החקיקה בנושא הזה.
תודה רבה.

חבר הכנסת דב חנין ואני מבקש לא להתפרץ לדבריו.

דב חנין (הרשימה המשותפת):

תודה לך, אדוני היושב ראש.

אמיר אוחנה (הליכוד):

נשתדל.

דב חנין (הרשימה המשותפת):

אדוני היושב ראש, אני חייב לומר לך ולכולכם, חבריי חברי הכנסת וגם האורחים
שנמצאים כאן, שזה דיון קצת יוצא דופן, הוא יוצא דופן כי אנחנו כונסנו לדון
בחוק שהוא עוד לא קיים ולכן, כמו שאמרו קודמיי, אני רואה את זה לא כדיון
בחוק אלא כסוג של חילופי דעות או דיון רעיוני ואני חושב שיש טעם בדיון
רעיוני. אני חושב שיש טעם בדיון רעיוני ואני גם אנסה להציג את השקפת העולם
שלי.

אדוני היושב ראש, אני לגמרי בעד תקשורת שהיא גם מאוד מגוונת וגם מאוד
איכותית ותקשורת מאוד מגוונת היא תקשורת שבהחלט מבטאת עמדות שונות. דיבר
חבר הכנסת אמיר אוחנה על כמה הוא מרגיש נוח וטוב עם זה שיש ערוץ אחד שמבטא
את השקפותיו האידיאולוגיות ואני חושב שזו אמירה נכונה. צריך למי שחושב
כמוך, למי שחושב כמוני, לכל אחד מהאנשים שנמצאים פה צריך שיהיה מקום ומרחב
בתקשורת כדי לבטא עמדות, לבטא ערכים, לבטא השקפת עולם. אז אני לגמרי בעד
תקשורת מגוונת ואני גם לגמרי בעד תקשורת טובה וכדי שתקשורת תהיה טובה היא
צריכה רגולציה, אני לא מסכים עם האמירה שהרגולציה היא האויבת הגדולה של
העולם שלנו. זה ויכוח עמוק. אני לא מאמין במדינה קטנה ורזה שלא עושה שום
דבר, אלא רק מנהלת מלחמות, אני חושב שמדינה צריכה גם להסדיר את החיים
החברתיים שלנו ביחד ולזה נדרשת רגולציה.

רגולציה זה דבר מאוד מאוד טוב, החברה המודרנית עובדת עם הרבה רגולציה ובלי
רגולציה היינו חיים בעולם מאוד מאוד בעייתי. זה נכון שרגולציה צריכה להיות
חכמה, היא לא צריכה להיות מוגזמת, היא צריכה להיות במקום, היא לא צריכה
להיות מופרזת, לא כל דבר צריך להסדיר אותו, אבל יש דברים שכן צריך להסדיר
אותם וגם בתקשורת צריך להסדיר דברים. למשל צריך להסדיר איזונים פנימיים
בתקשורת, גם בתקשורת מסחרית. אני אומר פה דבר שאולי כל הערוצים יהיו
מאוחדים נגדי, אבל אני אומר את דעתי. אני חושב שאם לא תהיה רגולציה אנחנו
יכולים להגיע למצב שכל הערוצים המסחריים ישדרו כל הזמן תכניות הישרדות. האם
אנחנו רוצים את זה? אנחנו לא רוצים את זה.

אני יכול להגיד לכם שאני מכיר היטב דוגמה של הידרדרות שוק תקשורת והידרדרות
של שוק טלוויזיה שהובילה להידרדרות תרבותית, חברתית ופוליטית מאוד מאוד
גדולה וזה מה שקרה באיטליה. תחת הסיסמה של 'לא רגולציה' בעצם אפשרו לכולם
לפתוח ערוצים, התוצאה הייתה מרוץ אל התחתית. תפתחו טלוויזיה איטלקית, אני
מדי פעם, לצערי, רואה את זה.

שרן השכל (הליכוד):

אבל, דב, הרגולציה נכשלה, עכשיו יש רגולציה עודפת והיא כשלה. אף אחד, לא
המסחריים ולא הייעודיים מצליחים לשרוד.

דב חנין (הרשימה המשותפת):

אני אתייחס לזה, ברשותך. תסתכלו על הטלוויזיה האיטלקית, אתם יכולים לפתוח,
יש המון המון ערוצים, אבל בכל רגע שאתם תפתחו אתם תראו בכל הערוצים תכניות
ירודות ברמה, של שעשועונים חסרי טעם וריח וכך חברה שבשנות ה-80 וה-90
היצירה הקולנועית והטלוויזיונית שלה - - -

אמיר אוחנה (הליכוד):

אתה קראת לציבור טיפש?

דב חנין (הרשימה המשותפת):

לא אמרתי שהציבור טיפש, אמרתי - - -

אמיר אוחנה (הליכוד):

זה נשמע ככה.

דב חנין (הרשימה המשותפת):

אמרתי שהתקשורת באיטליה היא תקשורת טיפשה.

אמיר אוחנה (הליכוד):

אז אולי נקים מחנות לחינוך מחדש שבמסגרתם - - -

דב חנין (הרשימה המשותפת):

לא, לא, זה אצלך. חבר הכנסת אמיר אוחנה, אתה תייצר מחנות לחינוך מחדש, אותי
אתה לא תשלח לשם.

אבל אני רוצה בכל זאת לחזור לדיון לגופו. אז הדוגמה של איטליה זו דוגמה
שמעידה, שמלמדת אותנו מה קורה כשאין רגולציה בכלל ונותנים לכולם להתנהל
באופן חסר גבולות. לעומת זאת כשיש רגולציה אנחנו יודעים שהערוצים המסחריים,
אני אגב לא חסיד גדול של הערוצים המסחריים שלנו, יש לי הרבה ביקורת עליהם,
אבל אני גם יכול לראות שהערוצים המסחריים שלנו כן תורמים כסף ליצירה
מקורית, ליצירה טלוויזיונית, ליצירה אמנותית - - -

היו"ר יואב קיש:

משלמים, לא תורמים.

דב חנין (הרשימה המשותפת):

בסדר, משקיעים בזה. אני חייב להגיד, לא תמיד זה הדבר שמביא להם רווחים,
לפעמים ההשקעה הזו היא השקעה לא כדאית. הם עושים את זה לא רק מכיוון שהם
רוצים לקדם את התרבות, אני מניח שהם היו רוצים, אבל הם גופים מסחריים, הם
רוצים להשיג רווחים והם עושים את זה בגלל רגולציה. הרגולציה מחייבת אותם
להשקיע בתכניות כאלה, סוגה עילית - - -

היו"ר יואב קיש:

ופה אתה נכנס לוויכוח העקרוני, סליחה שאני מפריע לך, האם זה באמת דבר טוב
או לא.

דב חנין (הרשימה המשותפת):

אז אני אומר לך, אדוני היושב ראש, שאם אנחנו נסתכל, למשל, על תחום הקולנוע
הישראלי, היצירה הקולנועית והטלוויזיונית הישראלית, אנחנו נראה תחומי יצירה
מאוד מאוד מגוונים, אני אומר לכל הצופים שלנו, שאני רואה סרטים, לצערי לא
מספיק, אבל הסרטים הכי טובים שאני ראיתי בשנה האחרונה היו סרטים ישראלים,
שונים, מגוונים מאוד.

אמיר אוחנה (הליכוד):

ערוץ 99.

דב חנין (הרשימה המשותפת):

אלה סרטי הבורקס.

היו"ר יואב קיש:

לא, אלה סרטי האימה, דב.

דב חנין (הרשימה המשותפת):

אני אומר, היצירה הקולנועית הזאת, היצירה הטלוויזיונית הזאת היא יצירה
שנתמכת, בין היתר, על ידי המערכת של הערוצים המסחריים. זה לא רק רשת וקשת,
זה גם יס וזה גם הוט. גופים, שאתם יודעים, אני רחוק מהם מאוד, בדרך כלל אני
לא נהנה מהם, לא נהנה מהסיקור שלהם ולא אוהב אותו, אבל בסדר, זה מה יש
כרגע, ואני גם יכול לראות את הצדדים החיוביים שיש בעבודה ובעשייה שלהם.

אני מאוד מאוד חושש שבהיעדר רגולציה אנחנו נגיע בתחום התקשורת למרוץ אל
התחתית. המרוץ אל התחתית, כל אחד ירצה לייצר רווחים מהירים, רווחים מהירים
זה לייצר יצירות שהן זולות, אבל במקרים רבים מאוד מאוד הן מאוד לא
איכותיות. אני אומר לך, חבר הכנסת אוחנה, למרבית הצער - - -

אמיר אוחנה (הליכוד):

מה שיהיה לו ביקוש יהיה מי שיציע.

שרן השכל (הליכוד):

יותר מזה, אבל, דב - - -

היו"ר יואב קיש:

לא, סליחה, אני יכול להגיד לכם שאני לא בהכרח חושב בדיוק כמו דב חנין, אבל
יש פה ויכוח עקרוני שהוא מציג אותו, הוא מציג את עמדתו ואני לא רוצה להיכנס
עכשיו לוויכוח.

שרן השכל (הליכוד):

אתה צודק, יואב, אבל יש פה רגולציה שגם אותה אוכפים. גם ברגולציה
מדברים - - -

אמיר אוחנה (הליכוד):

אם הציבור רוצה 'האח הגדול' אז יהיה 'האח הגדול'.

היו"ר יואב קיש:

שרן ואמיר, אתם דיברתם - - -

אמיר אוחנה (הליכוד):

אני חושב שהציבור רוצה גם תרבות והציבור רוצה - - -

שרן השכל (הליכוד):

מדברים על סוגה ומביאים סוגה עילית ומביאים את תכנית 'האח הגדול'. אז זה
קורה גם היום.

היו"ר יואב קיש:

חבר'ה, אני לא רוצה להיכנס לזה. שרן, תודה. דב, נא לסיים, דיברת באריכות.

דב חנין (הרשימה המשותפת):

אני מבטיח לך, אדוני היושב ראש, אני לא אחזור על הדברים שלי, אני אהיה מאוד
ממוקד וגם מאוד קצר, אני אנסה להתקדם. אני יודע שאתם רוצים לסיים את החוק
הזה לפני הדיון העקרוני, בכל זאת אני עומד על זכותי לקיים אותו.

אמיר אוחנה (הליכוד):

ואנחנו ניהרג על זכותך להשמיע אותה.

דב חנין (הרשימה המשותפת):

אני שמח, תודה לך. אני רוצה להגיד מילה על הערוצים השוויוניים ועל השוויון
ואני חושב - - -

היו"ר יואב קיש:

הערוצים הייעודיים ועל השוויון.

דב חנין (הרשימה המשותפת):

אני בעד שוויון, אבל שוויון צריך להיות שוויון בין שווים ובמקרה שלנו יש
כאן ערבוב של קבוצות שלדעתי הן לא שוות. אני אומר לכם שלדעתי יש הבדל מאוד
גדול בין ערוץ שמשדר בשפה הרוסית או ערוץ שמשדר בשפה הערבית או, הלוואי
עלינו, ערוץ שמשדר בשפה האמהרית לבין ערוצים שמשדרים בשפה העברית. ערוץ
שמשדר בשפה הרוסית הוא ערוץ שמשדר מראש לקהל קטן, מוגבל, בתוך החברה
הישראלית, אותו דבר ערוץ בערבית, עם תחרות אדירה של ערוצים בינלאומיים
ברוסית ובערבית שהם הרבה הרבה יותר גדולים מהשוק הישראלי ולכן אני לגמרי חד
משמעית חושב, חברת הכנסת שרן השכל, שבערוצים ברוסית ובערבית, צריך ליצור
להם משטר אחר לגמרי, שיאפשר להם לשרוד בתוך העולם שבו אנחנו חיים. לגמרי
מסכים עם זה. לעומת זאת ערוצים שמשדרים בשפה העברית הם - - -

שרן השכל (הליכוד):

אבל אתה מדבר על שוויון בערוצים הייעודיים ופה אתה רוצה לעשות איפה ואיפה
בין הערוצים הערביים לבין הערוצים - - -

דב חנין (הרשימה המשותפת):

זה לא איפה ואיפה. חברת הכנסת השכל - - -

שרן השכל (הליכוד):

נו באמת, דב.

דב חנין (הרשימה המשותפת):

כמו שכולנו למדנו בשנה א' של לימודי המשפטים שוויון הוא תמיד שוויון בין
שווים, הוא לא יכול להיות שוויון בין שונים. אם יש ערוץ בשפה הרוסית או
בשפה הערבית זו פרובלמטיקה אחרת, ואם יש ערוץ בשפה העברית, אני צריך להשוות
אותו מבחינת תנאי ההתמודדות עם גורמים אחרים שפועלים בשפה העברית. לא יכול
להיות מצב שאנחנו נותנים למישהו לפעול בשפה העברית, אבל לא מטילים עליו את
חובות התוכן שאנחנו מטילים על ערוצים אחרים שפעילים בשפה העברית. כאן אין
שוויון, כאן יש פגיעה בשוויון.

אני רוצה לומר כמה מילים על ערוץ 20 ובזה אני אסיים, כיוון שזה בעצם הפיל
הגדול שנמצא במרכז החדר והוא פיל שהתגלה כבר בתחילת הדיון הזה. קודם כל אני
חייב להגיד לכם שלבי עם העובדים בערוץ 20, כואב לי מאוד שאנשים עומדים בפני
פיטורין, אני גם שמעתי בקשב רב את דבריו של מר אבגי ואני רוצה לומר לך, אני
ממעט לראות טלוויזיה וגם ממעט לראות את ערוץ 20, אבל הזדמן לי לראות סיקור
שלכם בנושא ילדי תימן ואני חושב שזה סיקור מאוד מאוד חשוב, אני חושב שזה
קול מאוד חשוב, זה קול מאוד חסר ויישר כוח על זה שאתם עושים את הסיקור הזה.
יחד עם זאת ערוץ 20 התחיל כערוץ מורשת, וצריך, אגב, ערוץ מורשת, אני הראשון
שאהיה בעד ערוץ מורשת בחברה הישראלית.

קריאה:

- - - האחרון.

דב חנין (הרשימה המשותפת):

אולי האחרון, אבל אני בעד שיהיה ערוץ מורשת - - -

היו"ר יואב קיש:

לא, זה בתור מצביעי הרשימה.

דב חנין (הרשימה המשותפת):

לא, אני בהחלט בעד ערוץ מורשת, אני חושב שיש הרבה מה ללמוד מהמורשת
היהודית, החל מ'ואהבת את הגר' וכלה בהמון המון דברים יפים וטובים אחרים
שנשכחו במרוצת הזמנים.

היו"ר יואב קיש:

חשבתי שאמרת 'ואהבת את רעך כמוך'. כשאמרת 'ואהבת' זה הדבר הראשון שנכנס לי.

דב חנין (הרשימה המשותפת):

כן, אני גם יכול לומר לך, אדוני היושב ראש, דווקא בפיליבסטר האחרון שהיה
בבית הכנסת דיברתי על המקורות היהודיים ועל הקשר שלהם עם השלום ועם הרבה
דברים אחרים שאני מאמין בהם ועל הקשר בין המסורת היהודית לבין תפיסות
סוציאליסטיות. יש המון דברים נפלאים לטעמי במסורת היהודית ובמורשת היהודית,
כמו שיש גם אנשים אחרים עם השקפות אחרות, שגם הם מתקשרים למורשת היהודית
ולמסורת היהודית מהזוויות שלהם. יחד עם זאת ערוץ מורשת לא יכול להיות, עם
כל הכבוד לחבר הכנסת אמיר אוחנה, ערוץ אידיאולוגיה. אני בעד שיהיה ערוץ
ימין, אני לא נגד. זה לא ערוץ מורשת.

היו"ר יואב קיש:

נא לסיים, דב, בבקשה. דיברת הרבה יותר מכל אחד אחר.

דב חנין (הרשימה המשותפת):

אם הייחודיות של ערוץ 20 הוא בזה שהוא הערוץ הפוליטי הימני, אז בואו נחליט,
שיהיו ערוצים פוליטיים ימניים ופוליטיים שמאליים.

היו"ר יואב קיש:

טוב, תודה.

דב חנין (הרשימה המשותפת):

שנייה, תן לי עוד דקה וחצי ואני אסיים.

היו"ר יואב קיש:

לא, אתה כל הזמן מסיים מסיים. אז נא לסיים ולסיים באמת.

דב חנין (הרשימה המשותפת):

אין מה לעשות, חבר הכנסת קיש, אם אתה רוצה שיהיה דיון אז בדיון צריכים
אנשים להביע את דעתם.

היו"ר יואב קיש:

אבל, דב, יש עוד רשימה של עשרה אנשים לפחות וגם נציגי הציבור. אני נתתי לך,
ברוך ה', כמו שאומרים, באמת בלי ל - - - כל פעם אתה אומר 'בקצרה' ואתה נותן
עוד חמש דקות נאום. נא לסיים, זה מה שאני מבקש. דקה ולסיים.

דב חנין (הרשימה המשותפת):

דקה, אני מסיים. אני אומר, זה שהערוץ הזה הוא ערוץ נוח לממשלה ואהוד על ידי
ראש הממשלה, זה בסדר גמור, וזכותו של ראש הממשלה שיהיה לו ערוץ שנוח לו
ואוהד אותו, כמו שהגיע הזמן שיהיה גם לשמאל ערוץ במדינת ישראל. כן, כן, חבר
הכנסת אוחנה, אני רואה את הצחוק שלך וזה רק מעיד עד כמה שאתה לא יודע מה זה
שמאל וכמה השמאל לא זוכה לביטוי בתקשורת הישראלית, אבל זה בסדר, הכול יחסי.
אני רוצה לסיים ולהגיד שאם אנחנו מציעים לערוץ 20 להיות במגרש המרכזי של
התקשורת העברית, אז יש פה כללים ואי אפשר לייצר עכשיו חוק שאומר 'אנחנו
פוטרים את ערוץ 20 מהכללים שקיימים במגרש המרכזי הזה'.

היו"ר יואב קיש:

תודה.

דב חנין (הרשימה המשותפת):

אי אפשר גם להסכים לרעיון שערוץ שהתחיל כערוץ מורשת פתאום אומר, 'טוב,
כיוון שנתתם לי רישיון כערוץ מורשת אני עכשיו רוצה להיות ערוץ ברודקסט רגיל
לכל דבר ועניין'. הדברים האלה מאוד מאוד בעייתיים.

היו"ר יואב קיש:

תודה, דב.

דב חנין (הרשימה המשותפת):

ולמען הפרוטוקול, יש לי עוד הרבה מה להגיד, אבל - - -

היו"ר יואב קיש:

תהיה לך גם הזדמנות. כן, איתן.

איתן כבל (המחנה הציוני):

אני רק רוצה לשים לכם להכנה לקראת החקיקה, אדוני השר. דב התעסק עם העניין
הזה של סוגה עילית, למשל. אם יש משהו שיאחד את כל התקשורת במדינת ישראל - -
-

היו"ר יואב קיש:

נגדו.

איתן כבל (המחנה הציוני):

זה סוגה עילית. אני אומר, אין אחד פה, אתה תראה את כולם ירוקים, צהובים,
אדומים, עומדים בשורה אחת וצריך להיזהר מאוד, למצוא את נקודת האיזון הנכונה
בעניין הזה.

קריאה:

גם הציבור רוצה לבטל את - - -

איתן כבל (המחנה הציוני):

כל אלה מאחוריך זה הציבור, הבאת? אני אומר - - -

היו"ר יואב קיש:

אני הבטחתי לעורכת דין אילאיל לבנת, שידורי רשת, בבקשה.

אילאיל לבנת:

אז דיבר חבר הכנסת כבל על נשרים, נשר, רשת, אני ככה הרגשתי שהוא מפנה את זה
אלינו ולא באנו כנשרים, באנו כ - - -

איתן כבל (המחנה הציוני):

האמת היא שלא התכוונתי, ידעתי שכל אחד יבין מיהו, לבד.

אילאיל לבנת:

כן, כן, אז זהו, מרוב ציפורים אנחנו ממש פה מעל החולה בביצה טובענית. מאז
2011 אנחנו באים בפתח הבית הזה, נדונים ונתונים לשינויים ורפורמות דחופות
בשוק השידורים כשכולם אחודים בדעה שהשוק מדמם והשוק בעייתי והשוק לא מתרומם
והשוק צריך פתרון ומענה, ומענה אין. ציינתי שמשנת 2011 - - -

היו"ר יואב קיש:

שמעתי.

אילאיל לבנת:

לפחות, זה קצת יותר, אבל ב-2011 התחולל המפנה שבו נפתח השוק התחרות.
כשאומרים תחרות, ואולי נפנה לעולם שמוכר לכולנו, העולם הספורטיבי, אנחנו
סבורים שצריך לאפשר תחרות בין שווים ואם אנחנו יוצאים למרתון הארוך הזה, או
שאנחנו כבר בעיצומו של המרתון הארוך הזה, שקוראים לו שוק השידורים בישראל
אי אפשר לשחרר אצן אחד לחופשי עם נעלי ספורט חדשות כששופט אחד מן הצד, הוא
רגולטור אחד, עומד עם סט חוקים אחד בצד המסלול ומאפשר לו לרוץ, ומהצד השני
רץ שחקן אחר כששלשלאות כובלות לו את הרגליים ואת הידיים. דיברו כאן על
מגבלות, חבריי מערוץ 20, שאני אומר שאנחנו מאוד מקווים עבורם שהם יחיו - -
-

היו"ר יואב קיש:

סליחה, דווקא נתת דוגמה של ספורט, בספורט יש כמה סוגי ספורט שיש להם מושג
שנקרא הנדיקאפ, את מכירה את המושג הזה?

אילאיל לבנת:

כן, לחלוטין.

היו"ר יואב קיש:

סתם הערה כזו.

אילאיל לבנת:

מכירה, אני רק חושבת שבעוונותינו הטלוויזיה המסחרית לא השכילה להעביר לאורך
השנים את הנכויות שהיא סובלת מהן בעצמה. כל פעם כשאנחנו באים בפתח הוועדות
כאן אנחנו מצטיירים כטייקוני ענק, חסרי כל מוסר ותרבות - - -

היו"ר יואב קיש:

לא, לכולם ברור שזה לא המצב שלכם.

אילאיל לבנת:

שמחפשים לשדר רק רפש לציבור, להוריד את הרמה ו - - -

היו"ר יואב קיש:

לא, לא. אז אני יכול להגיד לך בצורה הכי ברורה, לכולם ברור ששוק התקשורת,
הערוצים המסחריים, עובר טלטלה ובמשבר קשה מאוד ואני האחרון שיגיד את הדברים
שאמרת שאנחנו חושבים עליכם, כביכול, ולכן התערבתי. רחוק מזה, ואמרתי יותר
מזה, בניגוד למה ששמעת שאמרה לי היועצת המשפטית, אם אני אצליח לייצר
קונצנזוס בוועדה הזו אנחנו בהחלט נבוא לקראתכם.

אילאיל לבנת:

אדוני, אנחנו מבקשים תחרות שווה והוגנת. אנחנו לא יכולים להמשיך כששלשלאות
כובלות לנו את הרגליים והידיים, החל מערבויות של עשרות מיליוני שקלים,
ששוכבות אצל רגולטור שלנו, במקום שזה יהיה כסף חי שישמש אותנו לתעשייה, דרך
מימון תעשיית הקולנוע שמשגשגת ללא קשר אלינו, שאין עוד צורך שאנחנו נממן
אותה.

היו"ר יואב קיש:

הכול נכון, בחוק הזה, את צריכה להבין, לא ייכנס, יש לך שר תקשורת שרוצה
להוביל רפורמה מלאה, שגם תגיע לוועדת הכלכלה וזה יהיה שם, אני מאמין.

אילאיל לבנת:

אנחנו זקוקים לרפורמה הזו אתמול, אמש.

היו"ר יואב קיש:

אני אומר, יכול להיות שנקודתית משהו נוכל בחוק הזה, אבל החוק הזה, מטרתו
לערוצים הייעודיים, ואולי דברים שנוכל להגיע באמת בזעיר אנפין, או דברים
שמאוד מטרידים, אבל בסוף כל מה שאת אומרת, להבנתי הולך להיות מטופל
ברפורמה, אפילו אולי בחוק ההסדרים, אם אני מבין נכון, הולך לעבור, אז אתם
תהיו במציאות שונה בתקופה של חודשים.

אילאיל לבנת:

אמן.

היו"ר יואב קיש:

תודה. חבר הכנסת נגוסה. בבקשה, חבר הכנסת נגוסה.

אברהם נגוסה (הליכוד):

תודה, אדוני היושב ראש. הנושא שאנחנו דנים בו זה נושא מאוד חשוב שסוף סוף
אני מקווה שנצליח להביא שוויון ותקשורת מאוזנת בחברה הישראלית. חופש הביטוי
בדמוקרטיה זה לא רק לאוכלוסיות מסוימות וזה צריך להיות בצורה שוויונית לכל
החברה, גם לעולים חדשים, לתושבים שגרים בפריפריה החברתית, בפריפריה
הגיאוגרפית, ואני חושב שזה המהות של הדמוקרטיה, זו המהות של השוויון בחברה
שלנו.

מה שקורה עכשיו זה לא בדיוק שיש שוויון בעניין זה. אני מדבר בעד ערוץ 20,
ערוץ 9 וערוץ גם של דוברי ערבית ויש ערוץ בשפה האמהרית, אבל זה דרך ערוץ
מסחרי ולכן הם צריכים כל הזמן להתחנן למועצת הכבלים והלוויין ומתמודדים
במכרזים. ברגע שהם מנצחים במכרזים, לוקח שנה לחלק להם את התמיכות, למרות
שזה מעוגן בחוק להעביר את התמיכות האלה, אבל הבירוקרטיה פשוט גורמת נזק.
לכן אני חושב שסוף סוף צריך לעגן בחוק לשפות, שזה יכול לתת הנגשה
לאוכלוסיות השונות בחברה שלנו.

אני עוקב ומסתכל על ערוץ 20 ואני רואה דווקא שם ייצוג של אוכלוסיות שונות
ודעות שונות וזה מה שבאמת חשוב שיהיה. דווקא בערוץ הזה רוצים לפגוע ואסור
לנו לתת יד לנושא הזה וצריך לעגן את הערוצים האלה בחוק כדי שלעובדים תהיה
סוף סוף הגנה כלכלית. היום 150 עובדים, לדעתי, פחות או יותר, תכפילו את זה
במספר ילדים ובעל ואישה ומדובר פה במאות אנשים שיהיו בסכנה מבחינה כלכלית.
אנחנו צריכים לדעת שהעובדים האלה גם לקחו משכנתא, הם צריכים להחזיר משכנתא.
עכשיו הם עומדים בסכנה של פיטורים. לכן קודם כל אנחנו צריכים למצוא פתרון
לעובדים, להגן על העובדים שימשיכו לעבוד עד שהנושא יעוגן בחקיקה.

על זה אני מאוד מברך את חברי הכנסת, אני חושב שכבוד השר, יש לך הזדמנות
היסטורית פה, מי כמוך יותר יכול להבין את האפליות הקיימות. פה יש לך
הזדמנות היסטורית לתקן את האפליות הקיימות בשפות השונות.

שר התקשורת איוב קרא:

בעזרת ה'.

היו"ר יואב קיש:

תודה, חבר הכנסת נגוסה. אתה דיברת על העובדים, גם דב הזכיר את העובדים,
רציתי לתת לך לדבר, בחרת שאמיר ידבר, זה בסדר גמור, אבל אני רוצה שתבין
לפחות איך אני רואה את זה. אנחנו פה הולכים למהלך חקיקה מהיר שמטרתו להסדיר
את הנושא של הערוצים הייעודיים והסיבה שאנחנו מזדרזים ועושים את זה מהר זה
באמת כי אנחנו לא רוצים לראות את ערוץ 20 נסגר. אם אני יודע, לצורך העניין,
שאתה אומר לי 'טוב, לא יעזור מה שאתה עושה פה', אני לא חושב שזה המצב, אחרת
לא היית יושב פה, והיית אומר לי 'אנחנו ממילא סוגרים', אז היינו הולכים
להליך חקיקה אולי אחר, לא בהכרח מבינים שיש פה לחץ זמנים, לכן אני מצפה
וחושב שאולי תגיד איזה מילה, אני אשמח אם תוכל, לגבי העובדים וכל - - -

שכי פרנץ:

נמצא פה נציג הבעלים, הוא יוכל לענות ממקור ראשון.

היו"ר יואב קיש:

בבקשה.

נתנאל סימן טוב:

אני רוצה לומר שלושה דברים, ברשות יושב ראש הוועדה. הדבר הראשון הוא, ולא
נתנו לזה מספיק תשומת לב, לדעתי, למרות שאמיר אמר את זה, זה העוול הבלתי
סביר שמתרחש כאן בשלוש השנים האחרונות כנגד ערוץ 20. אנחנו יושבים כאן היום
ונתפסים כמי שמבקשים הקלות, או איזה שהיא הורדת תנאים, זה פשוט לא נכון,
חברים. ערוץ 20 הלך למכרז על סמך תנאי רישיון מסוימים שכללו גם שידור
חדשות, שכללו ערוץ שעיקרו מורשת ישראל, אבל לא אך ורק מורשת ישראל ועל דעת
זה קם בן אדם והולך למכרז. בבוקר שאחרי המכרז הוא קם ומגלה ששינו לו את כל
התנאים. היה מחטף של נספח ג', אני לא אכנס כאן לפרטי הפרטים, זה לא המקום,
ששינו את הנוסח ופתאום הוסיפו שתי מילים 'אך ורק'. תפנית דרמטית, משנה את
כל המכרז, אחרי שיש זוכה. גם בעניין החדשות, מורחים אותנו, מסובבים אותנו,
התעללות כבר נאמר כאן, במסכת הזויה לחלוטין.

ההבנה של הערוץ שהבשילה בשבועות האחרונים היא שזה בלתי אפשרי להמשיך לשחק
את המשחק הזה. אנחנו לא באנו כאן כדי להתמודד עם רגולציה, באנו לעשות
תקשורת אחרת, באנו לייצר גיוון בלוח השידורים של החברה הישראלית אחרי עשרות
שנים שציבורים מסוימים הודרו מהמסך במדינת ישראל ועל סמך זה ניתן הרישיון.

אני רוצה להתייחס בנקודה שנייה למה שנאמר כאן על ידי הערוצים המסחריים.
אנחנו בעד הורדת רגולציה לכולם, גם ברדיו וגם בכל כלי התקשורת האחרים. יחד
עם זאת צריך להבין שכשרוצים לגוון שוק ויש שחקנים שהתחילו את המרוץ, אפרופו
המשל הספורטיבי, לפני יותר מ-20 שנה כבר, הם נמצאים עמוק עמוק עמוק איפה
שהם בתודעה והם הפכו להיות מדורת השבט, כדי לאפשר לשחקן חדש להיכנס יש מה
שנקרא הגנות ינוקא. זה דבר מקובל מאוד וסביר מאוד. שוב אני אומר, אנחנו בעד
להקל כמה שאפשר על כולם להפוך את השוק הזה באמת לשוק חופשי ככל שניתן.
הספין שמנסים לעשות כאן ושאולי אליו רמז יושב ראש הוועדה, שערוץ 20 בכל
מקרה החליט לסגור את עצמו וזה רק איזה סיבוב שעושים, הוא לא נכון. אין שום
מגמה כזאת, הערוץ נמצא בצמיחה בכל המדדים שלו, בצופים שלו, ברייטינג שלו
ואפילו בהכנסות שלו, למרות המגבלות. הסיבה היחידה שהערוץ הזה לא יוכל
להמשיך ולהתקיים, ונכון לעכשיו הוא הולך לקראת סגירה אם לא יהיה פה איזה
מפנה דרמטי, הוא בגלל התעללות רגולטורית בלתי סבירה. ברגע שזה ישתנה אנחנו
כמובן נשמח לחזור לזירה ולהמשיך לשדר לצופים שלנו את מה שהם מעוניינים.
תודה רבה.

היו"ר יואב קיש:

מה שאני אמרתי, גם בהמשך לדברים של חבר הכנסת נגוסה, לגבי העובדים בסוף,
אני הייתי רוצה לייצר שני דברים שחשובים לי בוועדה. האחד, אני אומר עוד
פעם, אני נכנס פה להליך חקיקה מהיר וכל האירוע הזה נובע בגלל זה שהבעיה הזו
קיימת כבר הרבה זמן, לצערי לא טיפלו בה הרבה זמן והמשבר, אנחנו לא רוצים
שייסגר ערוץ 20 ואז נפתור את הבעיה, אם זה יהיה ככה יצאנו כולנו מה שנקרא
מופסדים. הרעיון הוא לייצר פה חקיקה כן מהירה, חשוב מאוד שהיא תהיה מדויקת
וטובה, אנחנו לא נתפשר על זה, אבל המשמעות היא שגם מבחינתכם צריך אורך זמן
ואורך רוח.

אני לא יודע ואני גם לא רוצה להיכנס איפה אני תופס אותך ברמה המסחרית שלך,
זה לא תפקידי, התפקיד היחידי שאני מנסה להוביל פה, כי בסופו של דבר, אמרתי,
אם אני יודע מצב נתון שעוד שבוע אתה סוגר, אני לא אומר שזה המצב ושלא ישתמע
מדבריי, אז יכול להיות שאני אגיד אוקיי, אני לא עושה את זה, יש ועדת כלכלה
ולא נעשה את זה, הרי חלק מהסיבות שאיתן אמר לי זה כי לוועדת הכלכלה יש לו"ז
צפוף עם המון עשייה כבר ממילא וברור שפה צריך רגע לשים press ובעניין הזה
הגענו לאחידות דעים. אבל שלא תהיה סיטואציה, לכן חשוב לי לפחות באמת להבין
שהעובדים וכולנו יכולים להיות רגועים בזמן שאנחנו בהליך החקיקה הזה, אתה
שמעת היטב את דבריי, את דבריו של שר התקשורת, את דבריו של שותפי למשימה
הזו, איתן כבל, והחקיקה עצמה של חברת הכנסת שרן השכל, כל הדברים האלה, אני
חושב שצריכים לתת לכם את ההבנה שאפשר רגע להבין שיש פה מהלך שהולך לכיוון
שאתה מדבר עליו. אבל לי חשוב שיהיה איזה מסר, שגם אנחנו נדע שלא הולך להיות
פה איזה אירוע דרמטי בלי שאנחנו - - - אתה יודע, אני מנסה - - -

שרן השכל (הליכוד):

- - - העובדים שהולכים ומפוטרים.

היו"ר יואב קיש:

אז אני אומר שני דברים, גם ברמת הוועדה וגם בסופו של דבר אנחנו עומדים מול
עובדים ש - - -

איתן כבל (המחנה הציוני):

אפשר לבקש ממנו בקשה קטנה? אם תוכל, תנסה לשים - - - השיח הוא שיח מאוד
מאוד גבוה, אם תוכל לבוא ולומר לנו איך יכול המצב להשתנות כתוצאה מ-א', ב',
ג', ד'. זאת אומרת בסוף זה הרי עניין מסחרי, בסוף בסוף בסוף המשקיע, הוא גם
רוצה לראות שכר לפעולתו, גם אם הוא לא מרוויח, אבל לפחות שהוא לא מתרסק
לגמרי. בוא תשים - - -

היו"ר יואב קיש:

אבל, איתן, אני מבין מה שאתה אומר, אני חושב ששמענו את הרוח מדבריו.

איתן כבל (המחנה הציוני):

שלא בסוף - - - אוקיי, אתה היושב ראש, אני לא רוצה - - -

היו"ר יואב קיש:

לא, חשבתי שאתה רוצה לעזור לי בהבהרה של איך אנחנו מייצרים איזה שהיא ודאות
לתקופת החקיקה פה.

איתן כבל (המחנה הציוני):

אני מנסה לומר יותר מזה אפילו, אדוני היושב ראש, שלא נעשה מעשה שאיך
אומרים? באנו לפתור את הבעיה - - -

היו"ר יואב קיש:

החולה מת ולא - - -

איתן כבל (המחנה הציוני):

בדיוק, הניתוח הצליח, החולה מת.

היו"ר יואב קיש:

אז מה שחשוב לי, לדעת שאנחנו משמרים את המאמצים, משמרים את הערוץ ולא
מפטרים את העובדים עד שאנחנו - - -

שר התקשורת איוב קרא:

נתנאל, תצהיר לפני הוועדה הצהרה שהיא תרגיע את כל השטח.

איתן כבל (המחנה הציוני):

קודם כל עניין העובדים, אני אומר את זה כאן, שלא תהיה תחושה שהיא סוג של
חרב דמוקלס שמונחת על צווארנו, אני אומר את זה וגם מבקש את זה - - -

היו"ר יואב קיש:

כן, זה יעשה עבודה יותר פורייה. עכשיו, אני מבין גם אותו, יש לו - - -

שרן השכל (הליכוד):

זה עסק פרטי בסופו של דבר.

היו"ר יואב קיש:

זה עסק פרטי וגם הוא לא יודע מה בדיוק, אין לו אפילו נוסח חוק ואני מבין
שקשה לו לשים - - - אבל אני כן מבקש, אתה יודע מה? אני אעשה בקשה שהיא לא
פורמלית, לא של הוועדה, זו בקשה אישית שלי, אני לא מבקש פה מהחברים, שלפחות
להקפיא לשבועיים הקרובים ואז תוכל לראות מה הוועדה הזו מתכוונת לעשות,
להקפיא את הליכי הפיטורים בשבועיים הקרובים. אני חושב שזה ייצר לנו יכולת
עבודה יותר מרוכזת, שקט תעשייתי ואני מבטיח לך שזה לא יגרום לנו להוריד את
הרגל מהגז.

נתנאל סימן טוב:

אז אני אגיד ככה, אני שוב אומר, לנו אין שום כוונה ולא הייתה שום כוונה
לסגור את הערוץ מסיבות אחרות, אנחנו נמצאים בהליך של שימועים עם הרבה מאוד
עובדים וכאב הלב שלנו הוא, אני יכול להבטיח לכם, יותר מאשר כל היושבים כאן.
יחד עם זה אנחנו נמצאים תחת איום של חילוט, ב-31 בדצמבר עלולים לחלוט לנו
ערבויות במעל 4 מיליון שקל.

היו"ר יואב קיש:

קצת תתייחס לזה? בבקשה, אני רוצה לשמוע את ההערה לגבי החילוט.

איתן כבל (המחנה הציוני):

שם ותפקיד תגיד.

יונתן בייסקי:

יונתן בייסקי, מנהל תחום בכיר מהמועצה לשידורי כבלים ולוויין. אנחנו נדון
בהמשך - - -

היו"ר יואב קיש:

מה התפקיד? אתה לא עורך דין שלהם?

יונתן בייסקי:

מנהל תחום בכיר ולא עורך דין.

היו"ר יואב קיש:

חשבתי שאתה היועץ המשפטי של ה - - -

יונתן בייסקי:

אני לא יועץ משפטי ואני לא עורך דין. אנחנו החלטנו היום, ממש במקביל לישיבה
הזאת, לקיים דיון המשך בערוץ 20 ב-11 בינואר, כך ששבועיים יש אוויר בעניין
הזה.

היו"ר יואב קיש:

לא יהיה חילוט עד ה-11 בינואר.

יונתן בייסקי:

נכון.

נתנאל סימן טוב:

זה ממשיך את אותו מסע של דחיות. אני רוצה לספר לחברי הוועדה שהיום הייתה
אמורה המועצה לאשר את החדשות, בפעם המי יודע כמה ושלשום בערב קיבלנו שוב
רשימה עם 20 שאלות חדשות. אחרי שנה של שאלות הלוך ושוב, אתמול או שלשום
בערב?

קריאה:

שלשום בערב.

נתנאל סימן טוב:

שלשום בערב קיבלנו רשימה חדשה של 20 שאלות, כל אחת יותר הזויה מהקודמת.

היו"ר יואב קיש:

אני יכול להגיד לך דבר אחד, שאתה לא הגוף היחידי שהרגולטורים במדינת ישראל
מתעללים בו בצורה כזו. לא יודע אם זו נחמה, אבל - - -

אתי בנדלר:

אני לא רגולטורית, אבל אני חייבת לומר כאן איזה שהיא מילה, כי שוב ושוב אני
שומעת את המילה התעללות של רגולטור ואני חושבת - - -

היו"ר יואב קיש:

לא, אני לא יודע אם בהקשר הזה, אני מכיר מקרים אחרים - - -

אתי בנדלר:

אני חושבת שזו מילה מאוד לא ראויה, רגולטורים הופקדו מטעם המחוקק, מטעם
הרשות המבצעת.

היו"ר יואב קיש:

ויש כאלה שמנצלים את מעמדם לרעה, מה לעשות? אני אומר לך בכל הכנות.

אתי בנדלר:

אז מי שמנצל את מעמדו לרעה, אז יש דרכים לפעול נגד העניין הזה - - -

נתנאל סימן טוב:

אני חושב שהרבה יותר חמור - - -

היו"ר יואב קיש:

נכון, יש כנסת.

אתי בנדלר:

- - - ולשנות את הרגולציה או להחליף את הרגולטורים.

היו"ר יואב קיש:

בדיוק, בשביל זה יש כנסת.

אתי בנדלר:

אבל הרגולטור עצמו לא טען בחזרה ושוב ושוב מאשימים אותו בהתעללות.

נתנאל סימן טוב:

חבל שהוא לא נמצא פה.

היו"ר יואב קיש:

טוב, זה נכון, מה שאני מקבל זה שהמועצה עוד לא דיברה ובעניין הזה, בואו
נעזוב רגע את המועצה, אני מבקש עוד פעם את השבועיים הקרובים, לעצור את
הליכי הפיטורים כדי שאנחנו נוכל להתכנס ולהרגיש שגם אנחנו פועלים כדי לשמר
מצב ולא להיות בסיטואציה שאנחנו הולכים למהלך שבסוף לא יהיה רלוונטי.

נתנאל סימן טוב:

אנחנו, ככל שנחוש שבאמת הפעם הדברים מתקדמים באופן מעשי ולא רק ברמת
הדיבורים, כמו שלצערנו היה בעבר, אנחנו כמובן נעשה הכול ונפעל באופן מידתי
ובאופן יחסי לאיך שהדברים יתבצעו בפועל. אין לנו ולא היה לנו שום עניין
לסגור את הערוץ או לפטר עובדים מסיבות אחרות. ברגע שייפתרו הבעיות
הרגולטוריות נוכל להמשיך ו - - -

היו"ר יואב קיש:

טוב. תודה.

אברהם נגוסה (הליכוד):

יש לי שאלה, אדוני היושב ראש. אני רוצה לשאול אותך האם ההצעה שלו, שהוא אמר
עד 11 בנובמבר - - -

אמיר אוחנה (הליכוד):

לינואר.

אברהם נגוסה (הליכוד):

סליחה, לינואר. את נובמבר עברנו.

אמיר אוחנה (הליכוד):

אבל יש עוד ינואר, לא נובמבר.

אברהם נגוסה (הליכוד):

זה לא יהיה, אני מתכוון לינואר. האם זה נראה לך זמן סביר או נדרוש ממנו - -
-

נתנאל סימן טוב:

לא, ממש לא, כי בעצם דוחים את זה בשבוע וחצי והחילוט יכול לחול ב-11
בינואר.

איתן כבל (המחנה הציוני):

אדוני היושב ראש, אני רוצה ל - - -

היו"ר יואב קיש:

בואו נעשה רגע - - -

איתן כבל (המחנה הציוני):

לא, יש לי כאן נקודה - - -

אברהם נגוסה (הליכוד):

זה פתרון כדי לעצור את הפיטורים.

איתן כבל (המחנה הציוני):

סליחה, יש כאן עניין עקרוני.

היו"ר יואב קיש:

רגע, איתן, איתן.

איתן כבל (המחנה הציוני):

אני פונה אליך, ברשותך, התחושה שלי, כמי שבאמת יוצא מגדרו, היא לא נוחה
שכאילו אתה מכוון אותנו לתוך קורלס מסוים. אני רוצה שאנחנו נצא לדרכנו
מהדיון הזה כשאנחנו יודעים שאנחנו בשת"פ, כל אחד מהמקום שלו. אני אומר לך
את זה אני, אתה מעביר לי ואני, למרות ירידת השמיעה שיש לי, ואני באמת בא
ממקום טוב, שלא תכניס אותנו, תגיד כן, שמעת אותו, אוקיי? את מועצת הכבלים
והלוויין. אנחנו פה מתקדמים, פה, זה חקיקה, יש פה חוק. זאת אומרת אתה לא
יכול גם אחרי, גם להגיד לנו - - -

אברהם נגוסה (הליכוד):

במיוחד שאין אופוזיציה וקואליציה, כולנו מסכימים, אז בוא תקפיא את
הפיטורים.

איתן כבל (המחנה הציוני):

נכון.

נתנאל סימן טוב:

איתן, אתה לא אומר את אותו דבר למועצה על החילוט. אתה לא אומר לה שהיא
תקפיא את החילוט או תוריד אותו מהפרק בו זמנית. יש פה בצד אחד של המאזניים
משהו שיושב כאן - - -

איתן כבל (המחנה הציוני):

יקירי, אל תיתמם, כולם יודעים למה התכנסנו פה, אז מה? באמת, אל תיתן לי - -
-

היו"ר יואב קיש:

טוב, איתן - - -

נתנאל סימן טוב:

אני לא מיתמם ואני יושב פה בגלל זה. אני לא מיתמם - - -

איתן כבל (המחנה הציוני):

לא, אני אומר את זה עכשיו בצורה מכובדת, לא ממקום לא מכובד.

היו"ר יואב קיש:

איתן, אני רוצה לעצור. איתן, בוא נעצור את זה. אני רוצה להגיד לך - - -

אמיר אוחנה (הליכוד):

לא, אגב, שתהיה קריאה דומה למועצה.

היו"ר יואב קיש:

אמיר, אני מדבר, לא להפריע עכשיו. חברים, אני רוצה לסיים את השיחה הזו
בצורה מאוד פשוטה ואיתן, זה גם מתכתב עם רוח האמירה שלך. אנחנו בוועדה הזו
לא נבוא לעשות עבודה לריק ואין שום כוונה, אני אומר לך את זה בצורה הכי
ברורה, אנחנו מצפים מנציג הבעלים, לצורך העניין, שיעצור תהליכים במקביל,
כמו שאנחנו מתקדמים פה, לא עם הבטחה לנצח, אני מצפה שכל עוד אנחנו פה
מטפלים בהליכי חקיקה ואתה מרגיש שזה לתפיסתך בכיוון אתה עוצר הליכים. כמו
שאתה אומר, אתה רוצה לשדר, המטרה שלנו שלא ייסגר ערוץ, זו ההתחייבות, אנחנו
עובדים פה בתפיסה הזו. ברגע שאנחנו נראה, וזה מה שאיתן מרמז, שכאילו יש פה
אווירה של 'נחכה ונראה', זה לא יילך. אין בעיה גם להגיד, 'טוב, הבנו, אין
שיתוף פעולה, אנחנו לא ביחד על אותה סירה' ולגמור את הסיפור.

אנחנו רוצים לפתור את נושא הערוצים הייעודיים, אנחנו לא רוצים שערוץ 20
ייסגר, אבל אנחנו בגלל זה מצפים ממך עכשיו להגיד שכל עוד אנחנו במקום הזה
שאנחנו נמצאים לא יהיו מהלכים חד צדדיים כלפי העובדים.

אמיר אוחנה (הליכוד):

אדוני היושב ראש, תצרף קריאה כזו גם למועצה, שיורידו את הרגל מהגז.

היו"ר יואב קיש:

גם למועצה אני אומר, זה אני יכול להגיד, שכל עוד אנחנו מתדיינים לא יהיה
שום חילוט של ערבויות.

יונתן בייסקי:

זו החלטת מועצה, זה לא - - -

היו"ר יואב קיש:

אז אני מבקש, תעביר את זה למועצה כבקשה ואני מבקש לקבל תשובה על העניין
הזה.

יונתן בייסקי:

אני אעביר את זה אליהם.

היו"ר יואב קיש:

בסדר.

נתנאל סימן טוב:

אז אני אומר שברגע שהמועצה תקבל החלטה כזאת - - -

איתן כבל (המחנה הציוני):

למה לך? אבל אתה, בחייך, באמת. תראה - - - אתה עושה לך חפירה.

נתנאל סימן טוב:

לא, ממש לא, שמעת עכשיו את נציג המועצה - - -

היו"ר יואב קיש:

לא, הוא לא סוברני להחליט.

נתנאל סימן טוב:

בסדר גמור, אבל אני לא יכול להחליט, שזה לא יהיה החלטה חד צדדית. אם
המועצה - - -

איתן כבל (המחנה הציוני):

מה שמך?

נתנאל סימן טוב:

נתנאל. אם המועצה תחליט - - -

איתן כבל (המחנה הציוני):

נתנאל יקירי - - -

היו"ר יואב קיש:

לא, אם היא תחלט לכם אני מבין שאנחנו במשבר אחר.

נתנאל סימן טוב:

אבל אנחנו נמצאים עכשיו תחת האיום הזה. אתה רוצה שאני אתחייב באופן חד צדדי
כאשר הצד השני שם לי פטיש על הראש.

היו"ר יואב קיש:

לא, אז יש לנו - - - אז הנה, אני מנסה לייצר פה הסכמות. יש לנו, יונתן, כבר
אמירה שהמועצה עד ה-11 בינואר לא תחלט, נכון? בזה אני צודק?

יונתן בייסקי:

נכון, נכון.

היו"ר יואב קיש:

אז אני מבקש ממך, נתנאל, כמו שהם אמרו עד ה-11, עד ה-11 בינואר לא לעשות
שום מהלכים חד צדדיים, כולל פיטורי עובדים, כדי שב-11 בינואר נוכל לשמוע
גם - - -

נתנאל סימן טוב:

כן? וב-11 בינואר יחלטו לנו ערבויות?

איתן כבל (המחנה הציוני):

לא, נתנאל, בחיאת ראבק, כמו שאצלנו אומרים בשכונה.

נתנאל סימן טוב:

אני שואל שוב, האם המועצה מסירה את האיום הזה מהשולחן?

היו"ר יואב קיש:

תאמין לי שאנחנו מטפלים בעניין הזה. מה שאני לא רוצה, שב-5 בינואר אתה תפטר
עובדים.

נתנאל סימן טוב:

עוד פעם אני אומר, אנחנו מוכנים להיכנס להליך של המתנה, במיוחד לאור מה
שהשר אמר, שהולך להיות כך, וגם יושב ראש הוועדה.

היו"ר יואב קיש:

יופי. זה העניין.

שר התקשורת איוב קרא:

אף אחד לא יחלט לך שום דבר. לא יהיה הדבר הזה.

נתנאל סימן טוב:

אוקיי, בסדר. ככל שזה לא יקרה גם אנחנו לא נפטר שום עובד.

שר התקשורת איוב קרא:

אתה תפסיק לעשות את זה, לדבר בצורה הזאת, אף אחד לא יחלט לך. לא יסתמו לך
את הפה ויהיה חופש ביטוי פה, אתה לא מבין?

נתנאל סימן טוב:

אני רוצה להאמין בזה ולקוות שכך יהיה. בשלוש השנים האחרונות ראינו אחרת.
ככל שהמועצה תסיר את האיום הזה - - -

היו"ר יואב קיש:

אז הנה, יש לך גם שר תקשורת שמדבר אחרת.

שר התקשורת איוב קרא:

היא לא תהיה ואתה תהיה, אתה לא מבין?

נתנאל סימן טוב:

אוקיי.

היו"ר יואב קיש:

איוב, איוב.

איתן כבל (המחנה הציוני):

אדוני השר.

שר התקשורת איוב קרא:

מה זה הדיקטטורה הזאת?

איתן כבל (המחנה הציוני):

אדוני השר, אני באמת אומר, אני לא ראש הישיבה, אני מציע שלא נצא מהנתיב,
אני רק אומר לך - - -

היו"ר יואב קיש:

לא, רגע, אבל הוא אמר, איתן.

נתנאל סימן טוב:

אז אני אמרתי - - -

איתן כבל (המחנה הציוני):

אני באמת אומר לך, אל תעמיד, תראה מה יקרה פה - - -

שר התקשורת איוב קרא:

אל תעשה את זה, תגיד 'אני הולך עם החקיקה, כל עוד היא מתקדמת אני איתם'. זה
הכול.

נתנאל סימן טוב:

אני הולך עם החקיקה בהנחה שהצד השני לא יעשה גם הוא צעדים חד צדדיים.

איתן כבל (המחנה הציוני):

נתנאל, לפעמים, ובעת ההיא - - - נתנאל, כתוב, ובעת ההיא המשכיל יידום, אל
תעמיד את - - -

היו"ר יואב קיש:

איתן, איתן.

איתן כבל (המחנה הציוני):

אני אומר לך, אתה מעמיד את ערוץ 20 עכשיו כנושא המרכזי ואתה טועה.

נתנאל סימן טוב:

אני עונה לשאלות של חברי הוועדה.

איתן כבל (המחנה הציוני):

אתה נראה לי קצת יותר חכם אם אתה נציג הבעלים.

היו"ר יואב קיש:

איתן, אני יודע שאתה יושב ראש ועדה ויש לי כבוד, אני בסך הכול - - -

איתן כבל (המחנה הציוני):

אני מנסה פה, אני מנסה - - -

היו"ר יואב קיש:

אני בסך הכול חבר צעיר בוועדת הכלכלה, אני מודה, לא הייתי הרבה זמן - - -

איתן כבל (המחנה הציוני):

אתה צריך הגנת ינוקא.

היו"ר יואב קיש:

אני צריך הגנת ינוקא. בוועדת הכלכלה, כשאתה פה בשולחן אני צריך הגנת ינוקא,
בסדר? אז אני רוצה לשים - - - שמענו דברים מאוד נכוחים. אני אומר בצורה הכי
ברורה, לא יהיה, בוודאי עד ה-11 בינואר לא יהיה שום חילוט, ואנחנו בשאיפה,
בהליכי חקיקה מתקדמים נגיע גם ל-11 בינואר וכבר תהיה תמונה שנוכל לדבר
עליה. כי אחת הבעיות, למה אנחנו כולנו פה קצת בקשיים? כי אנחנו קצת באוויר,
לא סתם לא ראינו עוד - - - גם מקשת ורשת שמענו וגם עוד לא ראינו נוסח
שאנחנו הולכים לעבוד איתו. את מבינה את הדחיפות, אנחנו עשה את זה, ביום
ראשון אנחנו נכנסים פה לישיבה, אבל אני אומר לך בצורה הכי ברורה וזה מה
שנאמר פה על ידי השולחן, עד ה-11 בינואר אף עובד לא מפוטר מערוץ 20 - - -

שר התקשורת איוב קרא:

אפילו החוק ייגמר.

היו"ר יואב קיש:

ויש עוד סיכוי שהכול כבר יהיה מאחורינו. לכן זו הדרישה הכי ברורה ובעניין
הזה אני מודה לך.

קריאה:

היושב ראש, רק משפט אחד ואני רוצה לומר את זה ליושב ראש, אנחנו - - -

היו"ר יואב קיש:

לא, לא, סליחה. מה שמך?

מיכל רפאלי כדורי:

מיכל רפאלי כדורי, סמנכ"ל רגולציה של יס.

היו"ר יואב קיש:

שנייה רגע, אני פשוט מתלבט אם אני רוצה להמשיך את הדיון בעקבות הדברים
ששמענו או להשאיר את זה כסיכום ונחליט על זה ב - - -

איתן כבל (המחנה הציוני):

אני חושב שצריך להשאיר את זה כסיכום שיהיה ברור להם, הם עוצרים את כל הליכי
הפיטורים, את כל התהליכים - - -

היו"ר יואב קיש:

אז אנחנו נהיה בקשר ואנחנו נשמע את תשובתכם, גם לגבי המועצה שמעת דברים
ברורים ויש התחייבות, בוודאי שעד ה-11 לא יהיה חילוט, אני החלטתי שאני
נועל - - -

אברהם נגוסה (הליכוד):

לא שמענו התחייבות שלא יפטרו אותם.

היו"ר יואב קיש:

לא, אני נועל את הישיבה. אברהם, אני נועל את הישיבה וביום ראשון נתכנס - -
-

אברהם נגוסה (הליכוד):

לא, אבל שנשמע ממנו.

היו"ר יואב קיש:

תן לי לסיים משפט. ביום ראשון אנחנו נתכנס בכפוף לזה שאני אבין ממך את מה
שאנחנו ביקשנו. תודה רבה.

הישיבה ננעלה בשעה 16:36.
