הכנסת העשרים

מושב רביעי

פרוטוקול מס' 330

מישיבת ועדת הכנסת

יום שני, כ"ז בשבט התשע"ח (12 בפברואר 2018), שעה 11:30

סדר היום:

1. הצעת חוק-יסוד: הממשלה (תיקון מס' 5) (סמכויות לעניין פתיחה במלחמה או
נקיטת פעולה צבאית משמעותית)

2. הצעת חוק הממשלה (תיקון מס' 12) (אצילת סמכות לוועדת השרים לענייני
ביטחון לאומי), התשע"ח-2018

3. הצעת חוק לתיקון פקודת ביטוח רכב מנועי (מרכיב ההעמסה בתעריף הביטוח),
התשע"ז-2017

נכחו:

חברי הוועדה:

מכלוף מיקי זוהר – היו"ר

יואב בן צור

יואל חסון

רויטל סויד

חברי הכנסת:

רחל עזריה

ניסן סלומיאנסקי

סאלח סעד

מוזמנים:

  ------------------------------------------------------------------------
  גור בליי             –   היועץ המשפטי של ועדת החוקה, חוק ומשפט
  -------------------- --- -----------------------------------------------
  מירי פרנקל-שור       –   היועצת המשפטית של ועדת החוץ והביטחון

  יעקב וכטל            –   הממונה על התקנים, משרד התמ"ת

  ורד אורן             –   דוברת מכון התקנים, משרד התמ"ת

  גלית יעקובוב         –   עו"ד לשכה משפטית, משרד התמ"ת

  לילי לאה בורוכוב     –   נציגת ארגון להב
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

הצעת חוק-יסוד: הממשלה (תיקון מס' 5) (סמכויות לעניין פתיחה במלחמה או
נקיטת פעולה צבאית משמעותית), מ/1184

היו"ר מכלוף מיקי זוהר:

שלום, אני מתכבד לפתוח דיון בהקשר לרביזיות שהוגשו על שולחנה של הוועדה.
רביזיה בדבר קביעת ועדה משותפת לדיון בהצעת חוק יסוד: הממשלה (תיקון מס' 5)
(סמכויות לעניין פתיחה במלחמה או נקיטת פעולה צבאית משמעותית), ורביזיה על
הצעת חוק הממשלה (תיקון מס' 12) (אצילת סמכות לוועדת השרים לענייני ביטחון
לאומי), התשע"ח. חבר הכנסת ניסן סלומיאנסקי, יושב-ראש ועדת חוקה, הגיע אל
הוועדה על מנת להסביר מדוע החלטת הוועדה אינה מוצאת חן בעיניו.

רויטל סויד (המחנה הציוני):

מה זה "הגיע"? הוא נעל את הישיבה בשביל להגיע.

היו"ר מכלוף מיקי זוהר:

כנראה שהעניין חשוב.

ניסן סלומינסקי (הבית היהודי):

אני רוצה להגיד שאני חושב שנעשה כאן משהו שהוא בדרך כלל לא רגיל והוא לא
נעשה. אני באמצע דיון על חוק החיפוש. אני לא יודע אם מישהו יודע, זה דיון
קשה מאוד, עמוק מאוד. לא באתי לפה, כי הייתה לנו הסכמה. לשני יושבי הראש של
הוועדה הייתה הסכמה. לאבי דיכטר ולי הייתה הסכמה איך אנחנו עושים. לא היה
מצב ששני ראשי ועדות, כשחושבים להעביר לפה או לפה, מגיעים להסכמה אבל בסוף
זה לא מתקבל. איך יכול להיות דבר כזה?

יואל חסון (המחנה הציוני):

מה, אנחנו חותמת גומי? יש שיקול דעת של הוועדה, מה לא בסדר?

ניסן סלומינסקי (הבית היהודי):

אני אומר, זה בדרך כלל, לכן לא עליתי. לא דמיינתי לעצמי שזה יהיה. הצעת
החוק הזאת מורכבת משני חלקים. היא מורכבת מחוק יסוד: הממשלה ומהצעת חוק
הממשלה. סיכמנו בינינו שחוק היסוד, שבדרך כלל זה ועדת חוקה, יידון בוועדת
חוקה, החלק השני יידון אצל אבי דיכטר.

יואל חסון (המחנה הציוני):

אבל זה ועדה משותפת.

יואב בן צור (ש"ס):

אבל במהות זה אותו דבר. ניסן, במהות זה אותו - -

ניסן סלומינסקי (הבית היהודי):

עשינו בזמנו - מי שזוכר - את הנושא הזה בניצולי השואה עם גפני. הייתה הסכמה
שחלק אחד התנהל אצלי, החלק הממוני יעבור אליו לוועדה שלו, בוועדה משותפת.

היו"ר מכלוף מיקי זוהר:

חבר הכנסת סלומיאנסקי, תראה, קודם כל אני מבין את הדרישה, אבל יש פה תמימות
דעים בקרב חברי הוועדה, גם מהקואליציה וגם מהאופוזיציה, שהחוק הזה במהות
שלו הוא חוק שצריך להיות בוועדת חוץ וביטחון. מאחר ויש פה מרכיב חוקתי
בהקשר של חוק היסוד, אז ועדת חוקה חייבת לקחת חלק מרכזי בחקיקה הזאת ובחלק
מהדיונים, כולל ניהול של יושב-ראש ועדת חוקה בדיונים האלה. אנחנו אמרנו
שלחבר הכנסת אבי דיכטר יש את הניסיון ואת ההבנה כדי לדעת שדיון בנושאים
חוקתיים ינוהל על ידיך כיושב-ראש הוועדה. הוא ימנה אותך ליושב-ראש הוועדה
על מנת לנהל את הדיונים האלה יחד עם הצוות המקצועי הרלוונטי. בשאר ענייני
המהות, שאלה ענייני חוץ וביטחון, ובעיקר ביטחון, יערוך את הדיונים חבר
הכנסת אבי דיכטר. עכשיו, אבי דיכטר גם אמר את זה, גם הבהיר את זה. אני שלם
עם האמירה שלו, כי אני חושב שהוא באמת איש רציני שלא אומר דברים מהפה אל
החוץ. יש פה תמימות דעים בוועדה, גם בקואליציה וגם באופוזיציה, שהנושא הוא
נושא ביטחוני במהותו, לכן ההחלטה נפלה כפי שנפלה, לא חלילה כדי לפגוע בך או
בעבודתך. מעבר לזה, חבר הכנסת סלומיאנסקי, עבודתך מרובה, יש לך את אחת
הוועדות המרכזיות בכנסת. אם החוק הזה - -

יואל חסון (המחנה הציוני):

אם אתה נשאר בעמדה הקודמת, הכל בסדר.

היו"ר מכלוף מיקי זוהר:

אני נשאר בעמדה הקודמת. חבר הכנסת סלומיאנסקי, הוגשה רביזיה בשם חברתך שולי
מועלם. אני חושב שאין צורך אפילו להצביע עליה, היא צריכה להסיר אותה.

יואל חסון (המחנה הציוני):

היא לא באה לנמק אותה. אני לא יודע מה הדין לגבי זה.

היו"ר מכלוף מיקי זוהר:

לא משנה, אנחנו אפשרנו ליושב-ראש הוועדה לומר. אני חושב שההחלטה היא החלטה
סבירה. אני חושב שאתה זה שתקיים את הדיונים בנושאי המהות שקשורים לנושאים
חוקתיים, דיכטר ינהל את העניינים הביטחוניים שצריכים להיות בסמכותו. זה
בהתאם להבנתו או ידיעתו.

יואל חסון (המחנה הציוני):

אדוני היושב-ראש, אני מבקש שהיועצת המשפטית תתייחס לעובדה שלא הגיעו לנמק
את הרביזיה ולכן היא לא רלוונטית.

ארבל אסטרחן:

מי שהגיש בקשה לדיון מחדש ישתתף בישיבה. נעדר המבקש מישיבת הוועדה יראו את
הבקשה כאילו נדחתה, אולם רשאי הוא להסמיך ח"כ אחר להשתתף בוועדה.

היו"ר מכלוף מיקי זוהר:

זה מה שהיא עשתה.

יואל חסון (המחנה הציוני):

את מי?

היו"ר מכלוף מיקי זוהר:

את סלומיאנסקי.

ניסן סלומינסקי (הבית היהודי):

אני אומר שוב, אני חושב שזה לא נכון.

היו"ר מכלוף מיקי זוהר:

ניסן, זה בסדר.

ניסן סלומינסקי (הבית היהודי):

זה לא נכון, בפרט שמגיעים. הייעוץ המשפטי עבדו על זה הרבה. גם היועצים
המשפטיים - -

היו"ר מכלוף מיקי זוהר:

ימשיכו לעבוד בשיתוף פעולה.

ניסן סלומינסקי (הבית היהודי):

ומצאו את המסלול הנכון - -

היו"ר מכלוף מיקי זוהר:

חברים, לא צריך לעשות פה תחרות בין ועדות. בפרק הזמן הקצר שאני יושב-ראש
ועדת הכנסת זה נראה כאילו יש פה תחרות בין ועדות. אנחנו במטרה משותפת לכלל
לאזרחי ישראל. יואילו בטובם היועצים המשפטיים של ועדת חוקה והיועצים
משפטיים של ועדת חוץ וביטחון לשתף פעולה בסינרגיה, באהבה ובחדווה לטובת
ביטחונם של אזרחי ישראל. ישתדלו לעשות את זה, בסדר? אני מבקש להצביע. מי
בעד הרביזיה, שירים את ידו? מי נגדה?

הצבעה

בעד – 1

נגד – רוב

נמנעים – אין

הרביזיה לא אושרה.

היו"ר מכלוף מיקי זוהר:

הרביזיה לא התקבלה. ניסן, לא היית צריך להצביע בעד הרביזיה.

ניסן סלומינסקי (הבית היהודי):

אני חושב שהסיכום - -

היו"ר מכלוף מיקי זוהר:

אם אנחנו נעבוד בשיטה של הצבעות אחד נגד השני, אני אנצח אותך, בוועדה הזאת
לפחות.

ניסן סלומינסקי (הבית היהודי):

אני יודע, יש לכם 6 חברים, זה מה שאני מפחד.

היו"ר מכלוף מיקי זוהר:

זה לא טוב. בוועדה הזאת זה לא טוב שתעשו את המאבקים האלה. זה לא המקום.

ניסן סלומינסקי (הבית היהודי):

תמיד מבקשים ואומרים: שני יושבי הראש, תגיעו להבנה, תגיעו להסכמות.
כשמגיעים להסכמות - -

היו"ר מכלוף מיקי זוהר:

ביום בו ייאמר שוועדת הכנסת פוגעת באינטרסים של ועדת חוקה - אני קצר בזמן
שלי פה, אבל בעבר, ואני מניח שגם בעתיד, אתה עוד תבחן ותראה - זו תהיה אחת
מהאמירות הכי לא נכונות שנאמרו.

ניסן סלומינסקי (הבית היהודי):

תמיד אתם מבקשים מאיתנו להגיע להסכמות.

היו"ר מכלוף מיקי זוהר:

כי הוועדה שלכם עמוסה בעבודה.

ניסן סלומינסקי (הבית היהודי):

אני יודע.

היו"ר מכלוף מיקי זוהר:

ואף אחד לא פוגע בעבודתכם. ההיפך, אתם מקבלים עבודה כפי שצריך וכפי שנדרש.

הצעת חוק לתיקון פקודת ביטוח רכב מנועי (מרכיב ההעמסה בתעריף הביטוח),
התשע"ז-2017, פ/3900/20, הצעת ח"כ מכלוף מיקי זוהר

היו"ר מכלוף מיקי זוהר:

נושא שני, רביזיה בדבר קביעת הוועדה לדיון בהצעת חוק לתיקון פקודת ביטוח
רכב מנועי. הגיש את הרביזיה יואל חסון, הוא זה שינמק אותה. בבקשה.

יואל חסון (המחנה הציוני):

אדוני היושב-ראש, תודה רבה על הדיון ברביזיה. אדוני, כפי שאמרת, ובצדק,
קיבלנו החלטה הרגע לא להעביר לרשות סלומיאנסקי, וזה לא בגלל שהוא חס ושלום
יושב-ראש לא טוב, אלא בגלל שהוא עסוק עד מעל הראש.

רויטל סויד (המחנה הציוני):

הוא יושב-ראש מאוד טוב.

יואל חסון (המחנה הציוני):

מאוד טוב, אפילו לפעמים טוב מידי.

היו"ר מכלוף מיקי זוהר:

אני מסכים.

יואל חסון (המחנה הציוני):

אותו דבר ועדת הרפורמות. ועדת הרפורמות כל כך עסוקה. היא עד כדי כך עסוקה,
שיושבת ראש הוועדה לא מוצאת את הזמן להתייחס למשפחות שנולדים להם תאומים,
שזקוקים לסיוע ולהגדרה מחודשת של חופשת הלידה. היא כל כך עסוקה, שהיא לא
מוצאת זמן לקדם את זה ולטפל בזה אבל מוצאת זמן לטפל עכשיו בהצעת החוק
לתיקון פקודת רכב מנועי. למה?

היו"ר מכלוף מיקי זוהר:

דו-גלגלי.

יואל חסון (המחנה הציוני):

מי דחף אותה לזה? איזה אינטרס יש לה פה, אדוני? מה היא מבקשת לקדם? למה
פתאום כשמדובר במשפחות של תאומים שזקוקים להגדרה מחודשת של חופשת לידה, את
זה היא לא עושה? היא עסוקה, היא לא מקדמת. זה כבר שנה אצלה, אדוני. גם אם
תפילו את הרביזיה הזאת, אני לא מתכוון לוותר בסוגיה עד שתואיל חברת הכנסת
עזריה לקיים על זה דיון. מצידי, שתפיל את החוק, שלא תעביר אותו, אבל לקדם
דיון, לא לגלגל את הדיון הזה לצידי הדרך ולמנוע את הזכות הזאת שמגיעה
לאנשים. זה חוק שעבר טרומית כבר לפני שנה וחצי, תקוע ולא מקודם אצל חברת
הכנסת עזריה. לכן, אדוני, אני חושב שצריך לקבל את הרביזיה הזאת, להעביר את
הצעת החוק לוועדת הכלכלה. אין שום סיבה שוועדת הכלכלה - -

יואב בן צור (ש"ס):

היא עמוסה מאוד.

יואל חסון (המחנה הציוני):

עמוסה, אבל אפקטיבית מאוד.

קריאה:

זה לא שיקול.

יואל חסון (המחנה הציוני):

זה לא שיקול, אני מסכים, אבל היא אפקטיבית מאוד. תשאל את חברת הכנסת עזריה,
אדוני. אם אתה רוצה לעשות דבר נכון תחת ידיך, תשאל את חברת הכנסת עזריה למה
לא חשובות לה המשפחות של תאומים, למה היא לא מסייעת להם.

היו"ר מכלוף מיקי זוהר:

אני מתחייב לעשות זאת מיד בתום הדיון.

יואל חסון (המחנה הציוני):

למה בגמר הדיון? תגיד את זה עכשיו.

יואב בן צור (ש"ס):

מה הקשר?

יואל חסון (המחנה הציוני):

אני מבקש שתשאל אותה.

היו"ר מכלוף מיקי זוהר:

תודה, אדוני.

יואל חסון (המחנה הציוני):

אני מבקש התייעצות סיעתית בנושא הזה.

היו"ר מכלוף מיקי זוהר:

התייעצות סיעתית של 5 דקות. ב-11:41 תיערך הצבעה כדין.

(הישיבה נפסקה בשעה 11:36 ונתחדשה בשעה 11:41.)

היו"ר מכלוף מיקי זוהר:

אני מבקש להביא להצבעה. מי בעד הרביזיה, שירים את ידו?

הצבעה

בעד – 3

נגד – 4

נמנעים – אין

הרביזיה לא אושרה.

הרביזיה לא התקבלה. הישיבה נעולה.

הישיבה ננעלה בשעה 11:50.
