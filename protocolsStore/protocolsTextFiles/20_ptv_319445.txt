הכנסת העשרים

מושב שני

פרוטוקול מס' 85

מישיבת ועדת הכנסת

יום שלישי, י' בטבת התשע"ו (22 בדצמבר 2015), שעה 10:45

סדר היום:

ערעורים על החלטת נשיאות הכנסת שלא לאשר דחיפות הצעות לסדר היום

נכחו:

חברי הוועדה:

דוד ביטן – היו"ר

אחמד טיבי

שולי מועלם-רפאלי

מרב מיכאלי

אלעזר שטרן

חברי הכנסת:

נאוה בוקר

מירב בן ארי

איתן ברושי

קסניה סבטלובה

מיקי רוזנטל

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

הדר אביב

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

אני פותח את הישיבה.

מיקי רוזנטל (המחנה הציוני):

אני אנמק את הבקשה שלי?

היו"ר דוד ביטן:

כן.

מיקי רוזנטל (המחנה הציוני):

תודה רבה לך, אדוני היושב-ראש.

קודם כל, אני אציין שמעולם לא ערערתי על החלטה של נשיאות הכנסת מאז שאני
חבר הכנסת. אני חושב שהפעם זה באמת מוגזם, הדחייה של ההצעה. ואני אסביר
בקצרה.

מדינת ישראל לא מתייחסת באופן מיטבי לזיכיונות שהיא מעניקה. זה ניכר בהרבה
מאוד מקרים בעבר, חווינו את זה בזיכיונות שנתנו לגז, חווינו את זה בסוגיה
של בתי הזיקוק שמדינת ישראל הפסידה אותם כי לא ידעה לטפל בזיכיון. הזיכיון
של ""כיל"" מסתיים ב-2030. האוצר הקים ועדה מיוחדת כדי לדון בסיום הזיכיון
ואיך לנהוג בהמשכו.

בשני פרסומים עיתונאיים שהיו בשבוע שעבר עלו כמה דברים שהאוצר אפילו לא
הכחיש אותם. האחד, שהדיונים של הוועדה הזאת לא מתועדים ואין בהם
פרוטוקולים, והדבר השני, שנציגי ציבור לא מוזמנים לוועדה הזאת. עצם הדבר
הזה כשלעצמו מצדיק לדעתי דיון דחוף מאוד, כי אנחנו כבר למודי-ניסיון
בהחלטות מהסוג הזה, שאחר-כך היוו בסיס למחלוקות מאוד-מאוד קשות. וחשוב מאוד
שיהיו פרוטוקולים, ושנציגי הציבור יאמרו את דברם.

אני חושב שאפילו לא צריך להמשיך לנמק למה הכרחי לדון בדבר הזה.

היו"ר דוד ביטן:

סליחה, רגע.

מרב מיכאלי (המחנה הציוני):

חכה שהיושב-ראש יסיים את שיחת הטלפון, שאני מבינה שהיא דחופה. זה שיקול
דעתו של יושב-הראש.

היו"ר דוד ביטן:

סליחה.

מיקי רוזנטל (המחנה הציוני):

אין שום בעיה.

סוגיה כל-כך מרכזית, כשעל כף המאזניים מונחים מאות מיליונים, אם לא יותר
מכך, לא יכולה להידון במחשכים בלי פרוטוקולים, ודאי בלי שיתוף של הכנסת.

היו"ר דוד ביטן:

זו ועדה? - - -

מיקי רוזנטל (המחנה הציוני):

זו ועדה שהקים שר האוצר.

היו"ר דוד ביטן:

ועדה או צוות?

מיקי רוזנטל (המחנה הציוני):

ועדה, צוות, לא יודע איך קוראים לזה בדיוק. ועדה מחויבת בפרוטוקולים, צוות
לא. צוות, זה, אתה יודע, מקשקשים.

מיקי רוזנטל (המחנה הציוני):

העניין הוא רק שהצוות הזה, בסופו של דבר, ימליץ לממשלה מה יהיה גורלו של
הזיכיון. זה נושא ציבורי מן המעלה הראשונה. ראוי שהכנסת תהיה שותפה ותפקח
גם על ההליך עצמו, לא רק על ההחלטות.

היו"ר דוד ביטן:

מה הדחיפות של העניין?

מיקי רוזנטל (המחנה הציוני):

הדחיפות היא משני טעמים: האחד, לא משתפים נציגי ציבור – דבר שלא יעלה על
הדעת. והשני, לא נרשם פרוטוקול – דבר שבעת הזאת גם הוא לא יעלה על הדעת,
לאור הניסיון המר שיש לנו בניהול משאבי הטבע של מדינת ישראל.

היו"ר דוד ביטן:

עזוב רגע את עניין חידוש הזיכיון או אי חידוש הזיכיון. הנושא של שיתוף אנשי
ציבור בצוות כשהאוצר מנהל דיונים, הוא לא קיים בשום מקום. מה אתה רוצה
עכשיו, שבכל דיון של האוצר יביאו אנשי ציבור? אז יהיה תהליך של בחירת אנשי
ציבור שלוקח שנה, אז מתי ישבו?

מיקי רוזנטל (המחנה הציוני):

אדוני היושב-ראש, אני לא ביקשתי שאנשי ציבור יֵשבו בוועדה. אני חושב שאם
דנים בסוגיה כל-כך עקרונית, צריך לקרוא ולשמוע את הציבור. זאת הסוגיה. וגם
לעניין הזה הצוות אטום ומסרב לקבל הצעות כאלה.

ולפיכך, אנחנו, חברי הכנסת והכנסת, שמפקחים על התהליכים האלה – וכאמור
מדובר בתהליך שבו משאבי הטבע של המדינה נמצאים על הפרק, והרבה מאוד כספים,
ולאור הניסיון המר שמדינת ישראל מנהלת את הזיכיונות שלה באופן רשלני, חשוב
מאוד שההצעה הזאת תידון בכנסת, ויינתנו עליה תשובות ראויות.

היו"ר דוד ביטן:

אתה הרי אדם עם היגיון בסופו של דבר. תראה, זה רק התחלת המשא-ומתן. אני לא
יודע, יכול להיות שאתה צודק לעניין - - -

היו"ר דוד ביטן:

זה לא משא ומתן, אדוני. זה צוות.

היו"ר דוד ביטן:

צוות עושה משא ומתן. מה עושה צוות? בשביל מה הם צריכים לשבת איתו? להגיד
לו, לא או כן? ברור שמשא ומתן.

מיקי רוזנטל (המחנה הציוני):

הצוות הזה אמור לקבוע את עמדת מדינת ישראל לגבי הארכת הזיכיון.

היו"ר דוד ביטן:

בבית-המשפט זה נקרא: טענה מוקדמת. איך קוראים לזה, גברתי? - - -

מיקי רוזנטל (המחנה הציוני):

אני רוצה להדגים לך, אדוני, למה זה קריטי ולמה הזמן הוא קריטי.

היו"ר דוד ביטן:

יש מה שנקרא: עתירה מוקדמת. זה לא רק שזה לא דחוף, זה גם עתירה מוקדמת - -
-

אחמד טיבי (הרשימה המשותפת):

דיון מקדמי.

ארבל אסטרחן:

לא. עתירה מוקדמת.

היו"ר דוד ביטן:

אני מציע לך הצעת פשרה - - -

ארבל אסטרחן:

זה עניין שעוד לא הבשיל.

מיקי רוזנטל (המחנה הציוני):

כן, אבל כשהוא יבשיל הוא יהיה מתווה כמו מתווה הגז, ואחר-כך תגידו אתם
יכולים לצעוק על הקיר כי כבר החלטנו. זה בדיוק העניין.

היו"ר דוד ביטן:

אני מציע לך הצעת פשרה. עזוב עכשיו את נושא השקיפות, שזו טענה שהיא בעייתית
במובן הזה, שאי אפשר לדרוש מכל צוות שיושב באוצר או בכל משרד ממשלתי, שהם
ישימו איש ציבור שיֵשב איתם בצוות.

מיקי רוזנטל (המחנה הציוני):

אני לא דרשתי את זה.

היו"ר דוד ביטן:

אמרת את זה עכשיו.

מיקי רוזנטל (המחנה הציוני):

לא, אמרתי ש - - -

היו"ר דוד ביטן:

הרי, בסופו של דבר, הדיונים בהצעה לסדר עוברים לוועדה. אני מציע שבמקום
הצעה לסדר, אנחנו נעביר את הנושא לדיון בוועדת הכספים - - -

אחמד טיבי (הרשימה המשותפת):

לא יעלה על הדעת שאני מגיע בזמן כדי לייצג את הנשיאות, עושה מאמץ להגיע
מטייבה לפה, מגיע בזמן - -

היו"ר דוד ביטן:

אני אתן לך, אני אתן לך. זו אותה תוצאה - - -

אחמד טיבי (הרשימה המשותפת):

- - ואני לא מציג את עמדת הנשיאות.

היו"ר דוד ביטן:

אני אתן לך, אני אתן לך.

אחמד טיבי (הרשימה המשותפת):

זה גוף רשמי, מנדטורי.

היו"ר דוד ביטן:

צדקת. הייתי צריך לתת לך. לא ידעת שאתה מייצג היום את - - -

אחמד טיבי (הרשימה המשותפת):

אני. מה לעשות?

היו"ר דוד ביטן:

אני מציע לך פשרה, ולדעתי, היא פשרה סבירה והוגנת שאינה בסמכותי אומנם, אבל
אני יכול להגיד שזה העניין – היועצת המשפטית אוהבת להגיד שזה לא בסמכותי,
אז אני אומר – שאנחנו נעביר את זה, מכיוון שוועדת הכספים דנה בחוק ששינסקי
2, ולאחרונה היא עשתה את החוק, אנחנו נעביר את הנושא - - -

מזכירת הכנסת ירדנה מלר-הורוביץ:

אולי שיגיש בשבוע הבא דיון מהיר? שיגיש דיון מהיר, ואז יצרפו את זה לדיונים
של ועדת הכספים.

היו"ר דוד ביטן:

אפשר, אבל אני יכול גם עכשיו לגמור את זה ככה: שיהיה דיון בוועדת הכספים
בנושא של חידוש הזיכיון. זה נראה לך?

מיקי רוזנטל (המחנה הציוני):

אם זה יאושר, אז אין לי שום בעיה. לא משנה לי איפה. חשוב שהכנסת תקיים את
הדיון הזה. לא משנה לי אם זה במליאה או בוועדה.

היו"ר דוד ביטן:

נראה לי יותר הגיוני שזה שם.

קריאות:

- - -

אחמד טיבי (הרשימה המשותפת):

אני כחבר בנשיאות, ובשל העובדה שהיום נופל י' בטבת, נבחרתי דווקא אני כסגן
היושב-ראש לייצג את הנשיאות - - -

היו"ר דוד ביטן:

אתה כמו גוי של שבת.

אחמד טיבי (הרשימה המשותפת):

אנחנו בנשיאות אוהבים לכבד את התקנון. אומנם ההצעה היא בנושא חשוב, אבל
הנשיאות ראתה לנכון לאשר נושאים חשובים יותר.

היו"ר דוד ביטן:

הבנתי את זה.

טוב, מה שאני מציע כסיכום זה ככה – ותגיד לי, רוזנטל, אם זה מקובל עליך ואז
נגמר. הסיכום שאני מציע – את יכולה לרשום רגע?

קריאה:

כן, אבל מהי עמדת הנשיאות? לא הבנתי.

היו"ר דוד ביטן:

עמדת הנשיאות זה לא לאשר.

קריאה:

אבל למה? תסביר למה.

היו"ר דוד ביטן:

הוא אמר.

אחמד טיבי (הרשימה המשותפת):

כי יש נושאים חשובים יותר.

מרב מיכאלי (המחנה הציוני):

טוב שבאת מטייבה, טיבי.

אחמד טיבי (הרשימה המשותפת):

במיוחד.

שולי מועלם-רפאלי (הבית היהודי):

בצום.

אחמד טיבי (הרשימה המשותפת):

האמת היא שזה בגלל זהותו של המציע - - -

היו"ר דוד ביטן:

הוועדה איננה רואה דחיפות כלשהי בהצעה לסדר, לאור העובדה שרק כעת החלו
בדיונים בכל הקשור לחידוש או אי חידוש הזיכיון, כאשר מדובר בעניין מקדמי
ביותר שאין לו שום דחיפות. אולם, לאור חשיבות הנושא ולאור העובדה שוועדת
הכספים דנה לאחרונה בחוק ששינסקי 2 המתייחס ל"כיל", ושם עלו הנושאים האלה,
של החידוש, נכון?

מיקי רוזנטל (המחנה הציוני):

לא.

היו"ר דוד ביטן:

אבל דוּבּר על זה.

מיקי רוזנטל (המחנה הציוני):

דוּבּר ש - - -

היו"ר דוד ביטן:

ושם גם דוּבּר, בין השאר, על-ידי חברי הכנסת על עניין חידוש הרישיון, הגם שזה
לא חלק מחוק ששינסקי, הוועדה תמליץ בפני יושב-ראש ועדת הכספים לקיים דיון
מקדמי בעניין זה.

מיקי רוזנטל (המחנה הציוני):

אבל בטווח זמן של חודש. לא בעוד שנה.

היו"ר דוד ביטן:

בטווח זמן סביר. רוזנטל, מקובל?

מיקי רוזנטל (המחנה הציוני):

כן.

היו"ר דוד ביטן:

מי בעד? מי נגד?

הצבעה

בעד הצעת יו"ר הוועדה – פה אחד

הצעת יו"ר הוועדה לדחות את הערעור נתקבלה.

היו"ר דוד ביטן:

תודה רבה לכם.

הישיבה ננעלה בשעה 10:40.
