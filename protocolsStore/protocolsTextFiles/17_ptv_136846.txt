הכנסת השבע-עשרה נוסח לא מתוקן

מושב שלישי

פרוטוקול מס' 256

מישיבת ועדת הכנסת

יום שני, י"ח בתמוז התשס"ח (21 ביולי 2008), שעה 15:30

סדר היום:

בחירת יושב-ראש לוועדת הכספים – דיון מחודש.

נכחו:

חברי הוועדה:

דוד טל – היו"ר

יולי-יואל אדלשטיין

דוד אזולאי

רוברט אילטוב

מוחמד ברכה

זהבה גלאון

נסים זאב

נאדיה חילו

יואל חסון

אחמד טיבי

שלי יחימוביץ

איתן כבל

שלמה מולה

יעקב מרגי

גדעון סער

מאיר פרוש

ראובן ריבלין

משה שרוני

רונית תירוש

יצחק אהרונוביץ

מנחם בן-ששון

יצחק זיו

מיכאל מלכיאור

מיכאל נודלמן

מוזמנים:

איל ינון – מזכיר הכנסת

יועצים משפטיים: עו"ד ארבל אסטרחן, עו"ד שלומי בלבן

מנהלת הוועדה: אתי בן-יוסף

רשמת פרלמנטרית: שלומית כהן

בחירת יושב-ראש לוועדת הכספים – דיון מחודש

היו"ר דוד טל:

אחר הצהריים טובים. אנחנו מתחילים את הדיון בנושא הרביזיה. אנחנו אמורים
לסיים עד 16:00. אני מוכן לגלוש 10-5 דקות מעבר לזמן, אם אראה שלא מיצינו
את הדיון ואם כל החברים שרצו לדבר לא ידברו. אבל אני מבקש להתמקד בכך שעד
השעה 16:00 נקיים את ההצבעה.

סדר הדוברים: חברי הכנסת סער, מרגי, שרוני, זאב וטיבי. חבר הכנסת סער,
בבקשה.

גדעון סער:

אני מבקש לדבר בסוף.

היו"ר דוד טל:

חבר הכנסת מרגי, בבקשה.

יעקב מרגי:

גברתי היועצת המשפטית, אני רוצה להציע להפריד בין ההצבעות, להצביע על הפסקת
הכהונה של סטס מסז'ניקוב בנפרד ולהציע מועמד לראשות ועדת הכספים.

יואל חסון:

אין דבר כזה, זה לא היה על סדר-היום.

יעקב מרגי:

אולמרט מינה אותך רק ליושב-ראש הקואליציה.

היו"ר דוד טל:

גברתי היועצת המשפטית, בבקשה.

עו"ד ארבל אסטרחן:

הבקשה היא אפשרית. ההחלטה תהיה של יושב-ראש הישיבה.

היו"ר דוד טל:

לגבי חבר הכנסת מיסז'ניקוב כבר הצבענו בבוקר.

גדעון סער:

אבל היתה רביזיה.

יואל חסון:

אבל הרביזיה התייחסה למשהו ספציפי, ועל זה כינסנו את הדיון.

יעקב מרגי:

לא קיבלתי תשובה.

היו"ר דוד טל:

היועצת המשפטית אמרה שהדבר אפשרי, וזה נתון לשיקולו של היושב-ראש. הוא יעשה
רביזיה מחשבתית תוך כדי דיון.

יעקב מרגי:

הדברים שלי תלויים בהחלטתך.

ראובן ריבלין:

יוצא שחבר הכנסת ברוורמן מצביע בעד הדחת חבר הכנסת מסז'ניקוב.

יעקב מרגי:

לא בהכרח.

היו"ר דוד טל:

זה בהכרח. קראתי על-פי סעיף 10 לתקנון, וזה גם נאמר בפרוטוקול, שאנחנו
מבקשים להחליף את חבר הכנסת מסז'ניקוב בחבר הכנסת ברוורמן, ועל זה היתה
ההצבעה. ההצבעה נפלה ויש רביזיה. היות שיש רביזיה, פתחנו את זה לדיון. חבר
הכנסת שרוני, בבקשה.

משה שרוני:

אדוני היושב-ראש, חברי הכנסת, אני חושב שצריכים לקבל אישור בכתב מיושבת-ראש
הכנסת אם אפשר להמשיך את הדיון אחרי השעה 16:00.

היו"ר דוד טל:

קיבלתי אישור, לא בכתב אלא בעל-פה.

משה שרוני:

אני רוצה בכתב. לפי התקנון זה בכתב.

היו"ר דוד טל:

אם אדוני יעמוד על זה, אקבל בכתב.

משה שרוני:

אני אעמוד על זה.

יואל חסון:

אדוני היושב-ראש, האם אנחנו בגן-ילדים?

איתן כבל:

בבית-הכנסת קוראים לזה "טורח ציבור".

משה שרוני:

אני רוצה שיהיה לי ביד תקדים כשאני אבקש לקיים דיון אחרי השעה 16:00.

אדוני היושב-ראש, אני לא מבין מה החיפזון הזה, מה ריצת האמוק הזאת.

יואל חסון:

לא ראיתי מינוי שאורך כל כך הרבה זמן, אתה מדבר על חיפזון?

משה שרוני:

אתה האחרון שצריך לדבר בנושא זה. אתה מומחה לתרגילים האלה.

יולי-יואל אדלשטיין:

אתה יכול לפרט?

משה שרוני:

אני אפרט לך בארבע עיניים.

מה ממהרים כל כך? מה קורה לנו? יש בעיה, ורואים שיש בעיה ואין רוב,
ומכריחים את חברי הוועדה לבוא כל פעם כמו קפיצה מטאורית. זה לא יכול להיות.

היו"ר דוד טל:

אתה מציע להעביר את הדיון ליום רביעי?

משה שרוני:

בדיוק. עד אז יסתדרו העניינים. זה יהיה יותר מכובד למפלגת העבודה.

היו"ר דוד טל:

תודה רבה. חבר הכנסת זאב, בבקשה. אל תבקש ממני אישור בכתב מהיושבת-ראש, כי
אישור בעל-פה מספיק.

נסים זאב:

בסדר גמור. מה שקורה פה זה שערורייה. לא הצלחתי להבין איך יכול להיות
ש"ישראל ביתנו" מצביעים נגד המועמד שלהם.

שלמה מולה:

אתה צריך לעזור להם? תן להם שיקול דעת.

נסים זאב:

אני לא יכול להבין איך "ישראל ביתנו" מצביעים נגד המועמד שלהם.

היו"ר דוד טל:

הם לא הצביעו נגד, הם נמנעו.

נסים זאב:

אם הם היו מצביעים אתנו, ברור שהיושב-ראש הנוכחי היה ממשיך לכהן כיושב-ראש
ועדת הכספים. אני רוצה לומר לפרוטוקול שמי שהיום הדיח אותו זה "ישראל
ביתנו". אל תהיו צבועים. אנחנו נמצאים כרגע כמעט במצב מאוזן, 10 מול 11
חברים, ולכן 3-2 נוספים שלכם יכולים להכריע פה את הכף.

אדוני היושב-ראש, משעות הבוקר יש לי כאבי ראש ואני לא מצליח להבין מה שקורה
כאן, ולכן אני לא יכול אפילו להסביר את עצמי. אני מבקש את סליחתכם.

היו"ר דוד טל:

אני מודה לך. חבר הכנסת טיבי, בבקשה.

אחמד טיבי:

אדוני היושב-ראש, בגלל המקצוע שלי כרופא והדאגה שלי לבריאותם של עמיתי חברי
הכנסת, לרבות מועמדים לתפקיד יושב-ראש ועדת הכספים, נודע לי שחלה הידרדרות
במצב בריאותו של פרופ' ברוורמן.

היו"ר דוד טל:

אתה מפליג למחוזות שאני לא רוצה שתגיע אליהם.

אחמד טיבי:

חבר הכנסת ברכה ואנוכי תמכנו ברביזיה כדי לתת פתחון-פה לחברי הכנסת
המתנגדים, בעיקר חברי הכנסת שמרגישים שהם מקופחים, חברי ש"ס במקרה זה. אבל
העמדה העקרונית נשארה אותה עמדה עקרונית, בצד השיקול שאמרתי בתחילת דבריי,
שקומם את היושב-ראש. טוב היה להרגיש את מפלגת העבודה מזיעה שלוש שעות
רצופות, ואנחנו הסיבה להזעה הזאת. 60 שנה גרמתם לנו להזיע, תזיעו קצת.

ראובן ריבלין:

הם הזיעו כאשר אנחנו אישרנו את ברוורמן.

נסים זאב:

אני מבקש להצביע כך שמי שבעד הוא בעד חבר הכנסת מסז'ניקוב, מי שנגד הוא בעד
חבר הכנסת ברוורמן.

משה שרוני:

זה לא קיים בתקנון.

היו"ר דוד טל:

חבר הכנסת סער, בבקשה.

גדעון סער:

אדוני היושב-ראש, מאחר שיחסי הכוחות ברגע זה בחדר ברורים, ולאחר ההשתלשלות
הארוכה מאוד של המינוי הזה, אני מציע שברגע זה ועדת הכנסת תתאחד ותצביע בעד
מינויו של חבר הכנסת ברוורמן.

היו"ר דוד טל:

על-פי סעיף 10 לתקנון, הוועדה הזאת אמורה להמליץ לוועדת הכספים על סיום
כהונתו של חבר הכנסת מסז'ניקוב ובחירתו של חבר הכנסת ברוורמן כיושב-ראש.
האם אתם רוצים הצבעה שמית?

משה שרוני:

אני מבקש הצבעה שמית.

יעקב מרגי:

אדוני לא הודיע לי מה החלטתו בדבר בקשתי.

היו"ר דוד טל:

אם אתה עומד על זה, אני מוכן לקבל גם את זה. אם כך, נקיים שתי הצבעות.

ראובן ריבלין:

לא.

יואל חסון:

למה לעשות את זה? אין כאן עניין של הדחה, זה לא מכובד.

היו"ר דוד טל:

נקיים הצבעה אחת.

יעקב מרגי:

אם כך, אני מבקש למצות את רשות הדיבור שלי. דחיתי אותה עד לאחר החלטתך.

רבותי, אין ספק שזה מהלך שהיה ידוע מראש, שבסוף הקואליציה תצליח בדרכה.

ראובן ריבלין:

קשה באופוזיציה, מרגי.

יעקב מרגי:

ישבתי פעם באופוזיציה שכפתה אותה עלי מפלגתך, אל תזכיר לי. אני היום
באופוזיציה פרקטית. בואו נעשה את זה בחכמה. אין ספק שהיה לנו ברור שבסוף
הקואליציה תצליח להשיג רוב ולאיים. אני מודה לחברי הכנסת זיו וגלנטי על
התמיכה במהלך הזה, ומאחל רפואה שלמה לחבר הכנסת מרציאנו, שהיום נהיה חולה.
חבר הכנסת שרוני, אני מתחיל להאמין לדבריך שהקואליציה יודעת לאיים.

משה שרוני:

לא נכון.

גדעון סער:

תסיקו את המסקנות.

יעקב מרגי:

אני אכבד את החלטת החברים, אבל חבל שלא ניתנה לי ההזדמנות לראות מי רוצה
להדיח את חבר הכנסת מסז'ניקוב.

היו"ר דוד טל:

תודה רבה, רבותי. אנחנו מצביעים על-פי סעיף 10 לתקנון, המלצת ועדת הכנסת
לוועדת הכספים לבחור את אבישי ברוורמן כיושב-ראש ועדה במקום חבר הכנסת
מסז'ניקוב. אנחנו מתחילים בהצבעה.

אתי בן-יוסף:

חבר הכנסת נודלמן.

מיכאל נודלמן:

בעד.

אתי בן-יוסף:

חבר הכנסת מולה.

שלמה מולה:

בעד.

אתי בן-יוסף:

חבר הכנסת יואל חסון.

יואל חסון:

בעד.

אתי בן-יוסף:

חברת הכנסת רונית תירוש.

רונית תירוש:

בעד.

אתי בן-יוסף:

חברת הכנסת שלי יחימוביץ.

שלי יחימוביץ:

בעד.

אתי בן-יוסף:

חבר הכנסת איתן כבל.

איתן כבל:

בעד.

אתי בן-יוסף:

חבר הכנסת מלכיאור, במקום חבר הכנסת מרציאנו.

מיכאל מלכיאור:

בעד, ורפואה שלמה.

אתי בן-יוסף:

חברת הכנסת נאדיה חילו.

נאדיה חילו:

בעד.

אתי בן-יוסף:

חבר הכנסת דוד אזולאי.

דוד אזולאי:

נגד.

אתי בן-יוסף:

חבר הכנסת נסים זאב.

נסים זאב:

נגד.

אתי בן-יוסף:

חבר הכנסת יעקב מרגי.

יעקב מרגי:

נגד.

אתי בן-יוסף:

חבר הכנסת יצחק זיו, במקום חבר הכנסת גלנטי.

יצחק זיו:

בעד.

אתי בן-יוסף:

חבר הכנסת משה שרוני.

משה שרוני:

נגד.

אתי בן-יוסף:

חבר הכנסת מאיר פרוש.

מאיר פרוש:

נגד.

אתי בן-יוסף:

חבר הכנסת גדעון סער.

גדעון סער:

בעד.

אתי בן-יוסף:

חבר הכנסת ראובן ריבלין.

ראובן ריבלין:

בעד.

אתי בן-יוסף:

חבר הכנסת יולי אדלשטיין.

יולי-יואל אדלשטיין:

בעד.

אתי בן-יוסף:

חבר הכנסת אהרונוביץ, במקום חברת הכנסת טרטמן.

יצחק אהרונוביץ:

נמנע.

אתי בן-יוסף:

חבר הכנסת רוברט אילטוב.

רוברט אילטוב:

נמנע.

אתי בן-יוסף:

חבר הכנסת אורי אריאל, אינו נוכח. חבר הכנסת אליהו גבאי, אינו נוכח. חברת
הכנסת זהבה גלאון.

זהבה גלאון:

בעד.

אתי בן-יוסף:

חבר הכנסת אחמד טיבי.

אחמד טיבי:

בעד.

אתי בן-יוסף:

חבר הכנסת מוחמד ברכה.

מוחמד ברכה:

בעד.

היו"ר דוד טל:

16 בעד, חמישה מתנגדים ושני נמנעים.

במפלגת העבודה היה מקובל אחרי הצבעה כזאת לעשות הצבעה נוספת, כדי לאחד את
כל הכוחות כדי שיהיה פה-אחד. האם לקיים הצבעה כזאת? לא. אם כן, אני מסכם:
16 בעד, חמישה מתנגדים, שני נמנעים. אשר על כן אושרה ההמלצה, לפי סעיף 10
לתקנון, של ועדת הכנסת לוועדת הכספים למנות את חבר הכנסת אבישי ברוורמן
ליושב-ראש ועדת הכספים. תודה רבה. הישיבה נעולה.

הישיבה ננעלה בשעה 15:50

 
