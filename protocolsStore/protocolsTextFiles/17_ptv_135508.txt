הכנסת השבע-עשרה נוסח לא מתוקן

מושב שלישי

פרוטוקול מס' 205

מישיבת ועדת הכנסת

יום שלישי, כ"ט בשבט התשס"ח (5 בפברואר 2008), שעה 9:00

סדר היום:

1. ערעור על החלטת יו"ר הכנסת והסגנים שלא לאשר דחיפות הצעות לסדר היום.

2. בקשת יו"ר ועדת הכלכלה להעברת הצעת חוק כרטיס חיוב (תיקון מס' 4),
התשס"ז-2007, מוועדת חוקה, חוק ומשפט לדיון בוועדת הכלכלה.

3. בקשת יו"ר ועדת הפנים והגנת הסביבה להעברת הצעת חוק הגבלת הפרסומת לכלי
רכב (חובת גילוי נתוני פליטת המזהמים), התשס"ח-2007 מוועדת הכלכלה לדיון
בוועדת הפנים והגנת הסביבה.

4. בקשת יושב ראש ועדת המדע והטכנולוגיה להעברת הצעת חוק מסחר אלקטרוני,
התשס"ח-2008, מוועדת הכלכלה לדיון בוועדת המדע והטכנולוגיה.

5. קביעת ועדות לדיון בהצעות חוק והצעות לסדר היום:

(1) דמי מחלה (היעדרות בשל מחלת ילד) (תיקון – הוספת ימי היעדרות להורה
יחיד), התשס"ח-2007, של חברי הכנסת גדעון סער ושלי יחימוביץ

(2) הצעת חוק חלוקת זכויות פנסיה בין בני זוג, התשס"ז-2007, של חבר הכנסת
חיים אורון וקבוצת חברי כנסת.

(3) הצעת חוק הגנת הצרכן (תיקון – פרסומת למזון המכוונת לקטינים),
התשס"ח-2007, של חברת הכנסת אורית נוקד

(4) הצעת חוק לתיקון פקודת בתי הסוהר (הגבלת ביקור אסיר ביטחוני),
התשס"ז-2007, של חבר הכנסת אלדד.

(5) הצעת חוק יסודות התקציב (תיקון - תמיכה במוסדות ציבור), התשס"ז-2006,
של חבר הכנסת גפני.

(6) הצעה לסדר-היום בנושא: התייקרויות תעריפי החשמל – של חברי הכנסת יעקב
מרגי, ואסל טאהא, סופה לנדבר ומאיר פרוש.

6. א. בקשת יושב ראש ועדת החוקה, חוק ומשפט לשילוב הצעות החוק הבאות:

הצעת חוק העונשין (תיקון מס' 98) (תקיפת קשישים), התשס"ח-2008), של חבר
הכנסת משה שרוני (כ-194)

הצעת חוק העונשין (תיקון – עונש מזערי לפגיעה בקשישים), התשס"ז-2007, של
חבר הכנסת יצחק גלנטי וקבוצת חברי כנסת

הצעת חוק העונשין (תיקון – עונש מזערי לפגיעה בקשישים), התשס"ז-2007, של
חברת הכנסת אורית נוקד.

ב. בקשת יושב ראש ועדת החוקה, חוק ומשפט למיזוג הצעות החוק הבאות:

הצעת חוק העונשין (תיקון מס' 98) (תקיפת קשישים), התשס"ח-2008, של חבר
הכנסת דוד רותם (כ-188)

הצעת חוק העונשין (תיקון מס'98) (תקיפת קשישים), התשס"ח-2008, של חבר הכנסת
משה שרוני

7. בקשה לפטור מחובת הנחה להצעת חוק להגברת האכיפה של דיני העבודה,
התשס"ח-2008.

נכחו:

חברי הוועדה:

דוד טל – היו"ר

קולט אביטל

מיכאל איתן

אריה אלדד

גלעד ארדן

משה גפני

דב חנין

יואל חסון

אסתרינה טרטמן

מיכאל נודלמן

גדעון סער

דוד רותם

אייל ינון – מזכיר הכנסת

מוזמנים:

מיכאל אטלן - יועץ משפטי, משרד התמ"ת

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

יפה קרינצה

 

1. ערעור על החלטת יושב ראש הכנסת והסגנים שלא לאשר דחיפות הצעה לסדר היום
של חבר הכנסת דב חנין בנושא:

תוחלת החיים בנגב – שנתיים פחות מתל אביב

היו"ר דוד טל:

בוקר טוב, אני פותח את ישיבת ועדת הכנסת. נתחיל בערעור של חבר הכנסת דב
חנין בנושא "תוחלת החיים בנגב – שנתיים פחות מתל אביב". חבר הכנסת חנין,
בבקשה.

דב חנין:

זה נושא ראוי, חשוב מאין כמותו, מדבר בעד עצמו. לכן, אני מבקש מכולכם,
עמיתיי, לתמוך בערעור. זה מתאים מאין כמותו.

היו"ר דוד טל:

תודה. סגן יושב ראש הכנסת, חבר הכנסת רותם, בבקשה.

דוד רותם:

אדוני היושב ראש, הנשיאות אישרה שמונה הצעות דחופות לסדר-היום. היו נושאים
כמו הפיגוע בדימונה, נושא הקשישים, נושאים שהם דחופים באמת. נושא תוחלת
החיים בנגב – שנתיים פחות מתל אביב, הוא לא נושא שהוא דחוף דווקא לשבוע זה.

היו"ר דוד טל:

רציתי לומר שחמישה נושאים זה לא דבר קדוש, אבל אישרתם כבר שמונה. אני מבין
מהנימה של דברי אדוני שהשבוע לא אבל בשבוע הבא אולי כן.

גדעון סער:

אבל דווקא השבוע אין הצעות חוק במחלוקת בגלל ועידת ש"ס. לכן אין שום בעיה
לשלב עוד אחת.

דוד רותם:

לכן אישרנו שמונה.

דב חנין:

זה יום קצר, אין הצעות חוק במחלוקת.

דוד רותם:

זה נכון, אבל אישרנו שמונה נושאים, שבכל אחד מהם יש הרבה מציעים. הרי בסופו
של דבר כשאנחנו מאשרים יותר הצעות בשעה 6:00 אחרי הצהרים המליאה ריקה,
ואנחנו לא רוצים את זה.

היו"ר דוד טל:

כמה מציעים יש בנושא הזה? מציע אחד?

דוד רותם:

כן, אבל זה עדיין שר וזו עדיין הצעה, ויש שמונה הצעות.

היו"ר דוד טל:

לדעתי אתה צודק, אבל השולחן הזה יאמר את דברו. יש מישהו שרוצה להוסיף? אין.

רבותיי חברי הכנסת, אני מעלה את זה להצבעה. מי בעד הערעור של חבר הכנסת
חנין? מי נגד?

הצבעה

בעד הערעור – 4

נגד – מיעוט

נמנעים – אין

הערעור התקבל.

היו"ר דוד טל:

תודה. חבר הכנסת חנין, ההצעה שלך לסדר היום אושרה.

2. בקשת יושב ראש ועדת הכלכלה להעברת הצעת חוק כרטיס חיוב (תיקון מס' 4),
התשס"ז-2007, מוועדת החוקה חוק ומשפט לדיון בוועדת הכלכלה

היו"ר דוד טל:

אנחנו עוברים לבקשת יושב ראש ועדת הכלכלה להעביר את הצעת חוק כרטיס חיוב
מוועדת החוקה לדיון בוועדת הכלכלה. יושב ראש ועדת החוקה, חוק ומשפט נתן את
הסכמתו להעברת הצעת החוק.

אני לא רואה בזה בעיה. חבריי חברי הכנסת, מי בעד ההצעה להעביר את הנושא הזה
לוועדת הכלכלה? מי מתנגד?

הצבעה

בעד העברת הנושא לוועדת הכלכלה – 4

נגד – אין

נמנעים – אין

הבקשה אושרה

היו"ר דוד טל:

תודה, אישרנו להעביר את הצעת החוק לוועדת הכלכלה.

3. בקשת יושב ראש ועדת הפנים והגנת הסביבה להעברת הצעת חוק הגבלת הפרסומת
לכלי רכב (חובת גילוי נתוני פליטת המזהמים), התשס"ח-2007, מוועדת הכלכלה
לדיון בוועדת הפנים והגנת הסביבה

היו"ר דוד טל:

הנושא הבא הוא בקשתו של יושב ראש ועדת הפנים והגנת הסביבה להעברת הצעת חוק
הגבלת הפרסומת לכלי רכב (חובת גילוי נתוני פליטת המזהמים), מוועדת הכלכלה
לדיון בוועדת הפנים והגנת הסביבה. יושב ראש ועדת הכלכלה מתנגד להעברת הצעת
החוק מוועדת הכלכלה, ומצורף גם מכתבו.

אדוני, יושב ראש ועדת הכלכלה, רוצה להוסיף משהו? בבקשה.

גלעד ארדן:

כן. קודם כול, הוועדה כבר קיימה דיון אחד בהצעת החוק הזו.

היו"ר דוד טל:

אדוני, אני חושב שדי בנימוק הזה משום שיש פה מסורת, שאנחנו משתדלים לשמור
אותה, שהצעת חוק שכבר נדונה בוועדה מסוימת, צריכים להיות נימוקים ענקיים על
מנת שנעביר אותה משם.

אני מעלה את הנושא להצבעה. מי בעד להשאיר את הצעת החוק בוועדת הכלכלה?

הצבעה

בעד – רוב

נגד – אין

אושר

היו"ר דוד טל:

תודה, הנושא נשאר בוועדת הכלכלה. חבר הכנסת ארדן, תהיה לך עוד קצת עבודה.

4. בקשת יושב ראש ועדת המדע והטכנולוגיה להעברת הצעת חוק מסחר אלקטרוני,
התשס"ח-2008, (מ/356), מוועדת הכלכלה לדיון בוועדת המדע והטכנולוגיה.

היו"ר דוד טל:

אנחנו עוברים לנושא הבא, בקשת יושב ראש ועדת המדע והטכנולוגיה להעברת הצעת
חוק מסחר אלקטרוני, התשס"ח-2008, מוועדת הכלכלה לדיון בוועדת המדע
והטכנולוגיה. יושב ראש ועדת הכלכלה מתנגד להעברת הצעת החוק. תסביר, בבקשה.

גדעון סער:

אבל כבר הכרענו בנושא.

גלעד ארדן:

במקור הממשלה ביקשה להעביר את הצעת החוק הזו לוועדת החוקה. שוחחתי עם שר
המשפטים ושכנעתי אותו שכיוון שמדובר בפעילות מסחרית גרידא, והידע היותר
חשוב הוא לגבי הפעילות המסחרית, עסקאות, לאו דווקא הזירה שבה מתבצעת אותה
פעילות מסחרית. הוא השתכנע, וכך גם אמר מעל הדוכן, שהחוק יעבור לוועדת
הכלכלה.

המומחיות של ועדת המדע, אבל בנושא הזה לב ליבו של החוק הוא העניין המסחרי,
עסקאות שנעשות באינטרנט.

מיכאל איתן:

מציע ליושב ראש ועדת הכלכלה לא לקחת על עצמו את החוק הזה. אני מציע לו הצעה
ידידותית. עמדתי בראש הוועדה לחוק החתימה הדיגיטלית. כל החוק הזה מתבסס על
הליכים שצריכים להיות מאומתים באינטרנט וקשורים בטכנולוגיה של דרך ביצוע
העסקאות. נכון שזה עסקאות, אבל כל החוק מדבר על היבטים טכנולוגיים, איך
לקשור את העסקה ולהבטיח אותה.

ישבתי בוועדה אז, הייתי צריך להשקיע עשרות שעות להבין את כל הטכנולוגיות.
הייתי האדם היחיד שבא לישיבות של הוועדה, אף חבר כנסת לא היה. פעם אחת חבר
כנסת אחד נכנס לרבע שעה ויצא.

היו"ר דוד טל:

השתתפתי לפחות בישיבה אחת או שתיים.

מיכאל איתן:

אביא את הפרוטוקולים. היה חבר כנסת אחד שנכנס לרבע שעה, נבהל ויצא. ישבו
מומחים, ישבנו הרבה זמן ובסוף זה אושר. זה היה אחד החוקים שאני כדוגמה
לקשיים של הכנסת להיכנס לחקיקה טכנולוגית. יש פה ביטויים: הוועדה צריכה
להכריע בין שקילות הצורה לשקילות פונקציונלית. מדובר פה על חתימה דיגיטלית.

אני לא גאון, אני בסך הכול חובב, אבל אם יושב ראש הוועדה יעשה את עבודתו
נאמנה וירצה להעביר את החוק הזה ולהבין מה קורה, הוא יצטרך לעזוב הרבה
מהעבודה שהוא עושה. לא מדובר פה במסחר, מדובר בהיבטים הטכנולוגיים שיכולים
לאפשר את המסחר באינטרנט.

היו"ר דוד טל:

השתכנעת?

גלעד ארדן:

לא, אבל אני מוכן שתהיה ועדה משותפת, בראשות ועדת הכלכלה. לא במקרה משרד
המשפטים מוביל את החוק הזה ולא משרד המדע. לב ליבו של החוק זה ההיבטים
המסחריים של העסקאות שנעשות באינטרנט.

היו"ר דוד טל:

תודה. חבר הכנסת סער, בבקשה.

גדעון סער:

אני בטוח שבנושא הזה לחבר הכנסת מיקי איתן יש בקיאות מיוחדת, אבל זה עדיין
לא טעם הכרחי להעביר את הנושא מוועדת הכלכלה לוועדת המדע. הנושא הוא מסחר
אלקטרוני, זה נושא של מסחר. כל נושא - - -

מיכאל איתן:

נכון. יש ועדת אינטרנט, אז מה תעשה ועדת האינטרנט? כל נושא שקשור לאינטרנט
קשור גם לדבר אחר.

גדעון סער:

כל דבר שנוגע לאינטרנט. למשל, דנו עכשיו על חסימת אתרים.

מיכאל איתן:

זה נושא של ועדת החוקה, כי זה קשור לחופש הביטוי.

גדעון סער:

כל הנושאים הכבדים בעניין הזה נידונים בוועדת הכלכלה. אני רוצה להפריך עוד
הנחה כאילו יש לחברי ועדת המדע והטכנולוגיה בקיאות בנושאים טכנולוגיים,
שחברי ועדת הכלכלה לא יוכלו להשיג את זה. כלומר, גם אם הם מאוד יתאמצו הם
לא יצליחו להבין את הדברים האלה כי הם לא חברים בוועדת המדע והטכנולוגיה.
בואו לא נפריז – ונדמה לי שזו הייתה עמדת הלשכה המשפטית בזמנו - כל חבר
כנסת יכול להיכנס לנושאים האלה, אם הוא מספיק שקדן וחרוץ. יש הרבה נושאים
שנידונים בוועדה מסוימת, שיש להם היבטים שנוגעים גם לוועדה אחרת, והשאלה מה
ההיבט הדומיננטי. ההיבט הדומיננטי פה הוא היבט של מסחר.

היו"ר דוד טל:

תודה. חבר הכנסת איתן, אתה רוצה להשיב?

מיכאל איתן:

כן. אני מתפלא מאוד על ניהול ענייני הכנסת בשיטה הזאת. נכון שחברי הכנסת הם
לא מקצוענים, והם לא צריכים להיות מקצוענים. אבל עבודת חקיקה אמיתית בכנסת
מתבצעת כחברי כנסת מגיעים לוועדה ומקבלים על עצמם סוגים של חקיקה שמקבלים
אתם מורשת, התבססות על ניסיון ויכולת. גם אנשי המקצוע של הוועדה רוכשים
ניסיון. אני יכול לתת הרבה דוגמאות לכך שוועדות מטפלות בנושא מסוים, הכניסה
בפעם השניה והשלישית לחקיקה היא כבר יותר קלה. הם כבר יודעים את הדברים
ורוכשים ניסיון.

יש ועדת אינטרנט, שהיא ועדת משנה בוועדת המדע. אני יודע שיש קו מנחה, אני
לא טוען שוועדת האינטרנט צריכה לדון בכל נושא שקשור לאינטרנט. להיפך, למשל
חופש הביטוי הוא נושא של ועדת החוקה ולא של ועדת האינטרנט. אבל כאשר מדברים
על ההיבטים הטכנולוגיים ורוצים להסתמך על חקיקה שחוקקה בחוק החתימה
האלקטרונית, שבלעדיו אין מסחר אלקטרוני, ונושא של אבטחת מידע, שאלה נושאים
טכנולוגיים פרופר, אני ממליץ ומציע.

אתם יודעים מה? אני מוכן להיות הפעם צופה מהצד ואראה איך ועדת הכלכלה מטפלת
בחקיקה הזאת. נעקוב ונראה האם הכנסת מתעמקת בחקיקה ורואה מה שהיא עושה או
שמחוקקים בלי שאף אחד מבין כלום במה שעושים שם. אני מוכן שזה יהיה האתגר.

היו"ר דוד טל:

אתה מוכן לקבל את הצעתו של יושב ראש ועדת הכלכלה שזו תהיה ועדה משותפת?

מיכאל איתן:

אני יודע מה יהיה בוועדה המשותפת. או.קיי. ההצעה כאן כוללת הצעה לוועדה
משותפת. זאת הצעה של חבר הכנסת אלון, שאני מייצג אותו. אתם רוצים להקים
משותפת – עדיף.

היו"ר דוד טל:

זו הייתה הצעתו של חבר הכנסת ארדן.

מיכאל איתן:

הדיון הזה מתבצע בעקבות פנייתו של חבר הכנסת בני אלון, יושב ראש ועדת המדע.
הוא כותב: לחילופין, אני מציע ועדה משותפת לשתי הוועדות, בראשות ועדת המדע
והטכנולוגיה. חבר הכנסת ארדן מציע ועדה משותפת בראשות ועדת הכלכלה.

היו"ר דוד טל:

אתה רוצה שנצביע רק בראשות מי מבין שני יושבי הוועדות תהיה הוועדה המשותפת?
אתן לחבר הכנסת אלדד את רשות הדיבור, ואשוב אליכם להצבעה.

אריה אלדד:

אני לא חושב שחבר הכנסת בני אלון הוא מדען יותר גדול מחבר הכנסת ארדן.
הכישורים של חברי הוועדה אינם שונים. יש דבר אחד, שאם חושבים שהחוק חשוב
וראוי לקדם אותו, יש יתרון מובהק לוועדת המדע. היא ועדה הרבה יותר פנויה.
יש לה הרבה יותר זמן לעסוק בחוק הזה ולקדם אותו מהר. ועדת הכלכלה עמוסה
בחוקים. אתמול שמעתי את חבר הכנסת ארדן תופס שלושת רבעי מזמן המליאה
ומספר - - -

גלעד ארדן:

זו הוכחה לכמה חוקים אנחנו משלימים.

אריה אלדד:

נכון. העומס על ועדת הכלכלה הרבה יותר גדול, ואם חושבים שהחוק הזה חשוב
אפשר לקדם אותו יותר בוועדת המדע.

היו"ר דוד טל:

חבר הכנסת ארדן, ועדה משותפת בראשות ועדת המדע מקובלת עליך?

גלעד ארדן:

לא.

היו"ר דוד טל:

אז אנחנו נצביע אם זה עובר לוועדת הכלכלה או לוועדת המדע.

גלעד ארדן:

למה? תציע ועדה משותפת בראשות ועדת המדע או בראשות ועדת הכלכלה.

היו"ר דוד טל:

הצעתי את זה בהתחלה ונאמר לי - - -

גדעון סער:

הוא מציע פשרה. בפעם הקודמת החלטנו להעביר לכלכלה. הבקשה הזו להעביר היא
אחרי שהחלטנו.

היו"ר דוד טל:

יש הצעה של חבר הכנסת ארדן לוועדה משותפת בראשות יושב ראש ועדת הכלכלה. יש
הצעה אחרת של חבר הכנסת בני אלון, שמיוצג על ידי בא כוחו מיכאל איתן,
שמבקשת שאם כבר מחליטים על ועדה משותפת אז בראשות ועדת המדע. אתם רוצים
שנצביע על ועדה משותפת או להצביע האם להעביר את זה לוועדת הכלכלה או ועדת
המדע?

גלעד ארדן:

אני מעדיף ועדה משותפת, אשמח שיהיה גם ידע ספציפי של חבר הכנסת איתן.

היו"ר דוד טל:

כולנו תמימי דעים על ועדה משותפת. פעם ראשונה נצביע על ועדה משותפת בראשות
יושב ראש ועדת כלכלה; פעם שניה ועדה משותפת בראשותו של יושב ראש ועדת המדע.

מי בעד הצעתו של חבר הכנסת ארדן לוועדה משותפת בראשותו שלו?

הצבעה

בעד – 7

נגד – 3

אושר

היו"ר דוד טל:

תודה. מי בעד הצעתו של חבר הכנסת מיכאל איתן?

הצבעה

בעד – 3

נגד – 7

לא אושר

היו"ר דוד טל:

יש רוב להצעתו של חבר הכנסת ארדן, אשר על כן תהיה ועדה משותפת בראשותו.
הוועדה תהיה בת שמונה חברים, ארבעה מכל ועדה. תגישו את הרשימה כמה שיותר
לוועדת הכנסת ונאשר את זה.

5. קביעת ועדות לדיון בהצעות חוק והצעות לסדר היום:

(1) דמי מחלה (היעדרות בשל מחלת ילד) (תיקון – הוספת ימי היעדרות להורה
יחיד), התשס"ח-2007, של חברי הכנסת גדעון סער ושלי יחימוביץ

היו"ר דוד טל:

אנחנו עוברים להצעת חוק דמי מחלה (היעדרות בשל מחלת ילד) (תיקון – הוספת
ימי היעדרות להורה יחיד), התשס"ח-2007, של חברי הכנסת גדעון סער ושלי
יחימוביץ. נשמעו הצעות להעביר את ההצעה לוועדת העבודה, הרווחה והבריאות
ולוועדה לקידום מעמד האישה. יושב ראש ועדת העבודה, הרווחה והבריאות מבקש
להעביר את הצעת החוק לדיון בוועדת העבודה. מישהו רוצה לומר משהו?

גדעון סער:

כן, אדוני היושב ראש. אני אומר את הדברים גם בשמי וגם בשם חברת הכנסת
יחימוביץ, שהיא שותפה בהצעת החוק הזאת. הצעת החוק הזאת היא אחת משלוש הצעות
חוק בנושא של חד-הוריות, שעלו בעקבות דיונים אצלנו בוועדה. אם נשתמש בשיקול
שעלה בדיון הקודם, של המהירות שבה אנחנו מקדמים הצעות חוק ויכולים לקדם את
הנושא הזה, אז אני חושב שאין ספק שהוועדה לקידום מעמד האישה היא הוועדה
המתאימה והיותר יעילה.

היו"ר דוד טל:

בוא לא נחלק ציונים.

גדעון סער:

לא, ועדת העבודה היא פשוט יותר עמוסה. אני אומר את זה בשם שני המציעים,
שאנחנו חושבים שזה צריך לעבור לוועדה לקידום מעמד האישה.

היו"ר דוד טל:

תודה. מישהו רוצה להוסיף?

אני רוצה לומר שהאכסניה האמיתית היא ועדת העבודה, הרווחה והבריאות, אני
חושב שזה לכולה עלמא. אבל אני מוכרח להעיד, אני עצמי העברתי הצעת חוק,
שסברתי מלכתחילה שהאכסניה שלה היא ועדת העבודה, הרווחה והבריאות. דא עקא
שיש לי חוקים שתקועים שם למעלה מחצי שנה והם לא נדונים. מצאתי לנכון להעביר
את זה לוועדה למעמד האישה, והתוצאות אכן היו מהירות.

מי בעד הוועדה לקידום מעמד האישה?

הצבעה

בעד – 9

נגד – אין

נמנעים – אין

ההצעה להעביר את הצעת החוק לוועדה לקידום מעמד האישה נתקבלה.

היו"ר דוד טל:

תודה. נעביר את זה לוועדה לקידום מעמד האישה.

(2) הצעת חוק חלוקת זכויות פנסיה בין בני זוג, התשס"ז-2007, של חבר הכנסת
חיים אורון וקבוצת חברי כנסת.

היו"ר דוד טל:

אנחנו עוברים לסעיף 2, הצעת חוק חלוקת זכויות פנסיה בין בני זוג, של חבר
הכנסת חיים אורון וקבוצת חברי כנסת. נשמעו הצעות להעביר את הצעת החוק
לוועדת הכספים או לוועדה לקידום מעמד האישה. הוועדה לקידום מעמד האישה, מה
יש לכם לומר בנושא?

גדעון סער:

אדוני היושב ראש, העמדה שאני נוקט היא עמדתי, אבל גם העמדה של חלק
מהארגונים, כמו נעמ"ת, מהמציעים של הצעת החוק. הנושא יכול להיות בגדר נושא
שוועדת הכספים תגיד שהוא נושא פנסיוני ולכן צריך לעבור עליה. בגדול, זו
רפורמה בנושא של חלוקת זכויות פנסיה בין בני זוג, בכיוון של שוויון. דרך
אגב, זה דבר שהיה צריך להיות לפני הרבה זמן, התעכב שנה. הצעת החוק היא
בכיוון שמחזק את השוויון בין המינים, מאפשר בעת הגירושים ליהנות מזכויות
נצברות גם לגרושה. לכן אני מבקש שזה יעבור לוועדה למעמד האישה.

היו"ר דוד טל:

דעות אחרות? טוב. נצביע עכשיו על סעיפים 2 ו-3, כי זו אותה הצעת חוק,
שמציעה גם חברת הכנסת נוקד. אנחנו מצביעים כרגע אם להעביר את זה לוועדה
לקידום מעמד קידום האישה או לוועדת הכספים.

מי בעד העברת הצעת החוק לוועדה לקידום מעמד האישה?

הצבעה

בעד – 5

נגד – מיעוט

נמנעים - 1

ההצעה להעביר את הצעת החוק לוועדה לקידום מעמד האישה נתקבלה.

היו"ר דוד טל:

תודה. מי בעד העברת הצעת החוק לוועדת הכספים?

הצבעה

בעד – מיעוט

נגד – רוב

נמנעים – 1

ההצעה להעביר את הצעת החוק לוועדת הכספים לא נתקבלה.

היו"ר דוד טל:

תודה. שתי הצעות החוק של חלוקת זכויות הפנסיה, גם של חברת הכנסת נוקד וגם
של חבר הכנסת אורון, יעברו לוועדה לקידום מעמד האישה.

(3) הצעת חוק הגנת הצרכן (תיקון – פרסומת למזון המכוונת לקטינים),
התשס"ח-2007, של חברת הכנסת אורית נוקד

היו"ר דוד טל:

אנחנו עוברים לנושא הבא, הצעת חוק הגנת הצרכן (תיקון- פרסומת למזון המכוונת
לקטינים), של חברת הכנסת אורית נוקד. נשמעו הצעות להעביר את הצעת החוק
לוועדת הכלכלה או ועדת העבודה, הרווחה והבריאות.

קולט אביטל:

אני חושבת שגם מקומה של ההצעה הזו הוא בוועדה למעמד האישה.

גדעון סער:

מוכן להעביר את זה לוועדה לזכויות הילד, בראשות נאדיה חילו.

היו"ר דוד טל:

מישהו רוצה להתייחס?

גלעד ארדן:

הצעת החוק קובעת סטנדרטים לגבי פרסומות למזון שמיועד לקטינים, כיצד הפרסומת
תוצג בצורה שאיננה מטעה. זו מהות הצעת החוק. כל נושא הפרסומות במדינת ישראל
נידון בוועדת הכלכלה, בלי קשר לאיזה מוצר מפרסמים, בין אם זה פרסומות
לסיגריות, נרגילות, רכבים או כל דבר אחר.

היו"ר דוד טל:

אני השתכנעתי. מי בעד להעביר את הצעת החוק לוועדת הכלכלה?

הצבעה

בעד - רוב

נגד – אין

ההצעה להעביר את הצעת החוק לוועדת הכלכלה נתקבלה.

היו"ר דוד טל:

תודה. הנושא יועבר לוועדת הכלכלה.

(4) הצעת חוק לתיקון פקודת בתי הסוהר (הגבלת ביקור אסיר ביטחוני),
התשס"ז-2007, של חבר הכנסת אלדד.

היו"ר דוד טל:

אנחנו עוברים להצעת חוק לתיקון פקודת בתי הסוהר (הגבלת ביקור אסיר
ביטחוני), התשס"ז-2007, של חבר הכנסת אלדד. נשמעו הצעות להעביר את הצעת
החוק לוועדת הפנים או לוועדת החוץ והביטחון. יושב ראש ועדת הפנים - - -

מיכאל איתן:

מה עם ועדת החוקה?

היו"ר דוד טל:

אתה יכול להציע. יושב ראש ועדת הפנים מבקש להעביר את הצעת החוק לוועדת
הפנים מן הנימוק שוועדת הפנים היא הדנה בפקודת בתי הסוהר ובכל נושא שירות
בתי הסוהר. יש מישהו שרוצה להתייחס?

אריה אלדד:

נכון שנושא בתי הסוהר הוא באופן מסורתי בוועדת הפנים, אבל ועדת הפנים אולי
תתעסק בזה רק באופן טכני. אופיו של החוק, המחלוקת עליו, הם שניהם באים או
מבעיות החוץ של ישראל או מבעיות הביטחון של ישראל, ולכן זה המקום הטבעי –
ועדת החוץ והביטחון.

קולט אביטל:

אני רק רוצה להעיר שיכול מאוד להיות שזה ייקח הרבה יותר זמן.

אריה אלדד:

ועדת המשנה לחקיקה של ועדת החוץ והביטחון היא יותר מהירה.

משה גפני:

חברת הכנסת אביטל צודקת בנושא הזה. מבחינת המהירות אין ויכוח.

היו"ר דוד טל:

חבר הכנסת חנין, בבקשה.

דב חנין:

אדוני היושב ראש, אכן יש ויכוח פוליטי על הצעת החוק הזו, אבל הוויכוח הוא
חיצוני לגרעין הצעת החוק. הצעת החוק קובעת הסדר לגבי בתי סוהר. זו מהותה
האמיתית של הצעת החוק. זה שכאשר שר הביטחון יפעיל את סמכותו הוא מן הסתם
יפעיל שיקולים של חוץ וביטחון – זה ברור, אבל לא על השיקולים האלה הוועדה
תחליט כשהיא דנה בחוק. כשהוועדה דנה בחוק היא תחליט אילו הגבלות עושים על
אסירים ביטחוניים, והשיקולים הביטחוניים של שר הביטחון או של ראש הממשלה או
של רשויות הביטחון האחרות לא נמצאים בגדר החוק.

לכן, אני חושב שאם אנחנו לא רוצים לשבש את סדרי הכנסת לחלוטין, צריך להעביר
לוועדת הפנים. למה לא רוצים שזה יהיה בוועדת הפנים? כי רוצים שזה במסגרת
יותר נוחה למציע. ככה נדמה לי.

קולט אביטל:

ממש לא. יש שם אנשים מכל הקשת הפוליטית.

דב חנין:

בוועדת החוץ והביטחון אין אנשים מכל הקשת הפוליטית. בוועדת הפנים יש אנשים
מכל הקשת הפוליטית.

גדעון סער:

אני חושב שאני יורד לסוף דעתו של חבר הכנסת חנין, אבל גם לסוף דעתו של חבר
הכנסת אלדד.

דב חנין:

מה אומר הייעוץ המשפטי?

ארבל אסטרחן:

ועדת הפנים, זה נושא של בתי סוהר, ביקורי אסירים.

היו"ר דוד טל:

נכריע בין ועדת החוץ והביטחון, לפי הצעתו של חבר הכנסת אלדד, לבין ועדת
הפנים. מי בעד ועדת החוץ והביטחון?

הצבעה

בעד - 8

נגד – 3

נמנעים -אין

ההצעה להעביר את הצעת החוק לוועדת החוץ והביטחון נתקבלה.

היו"ר דוד טל:

תודה. מי בעד ועדת הפנים?

הצבעה

בעד – מיעוט

נגד – רוב

נמנעים - אין

ההצעה להעביר את הצעת החוק לוועדת הפנים והגנת הסביבה לא נתקבלה.

היו"ר דוד טל:

תודה. הנושא יועבר לוועדת החוץ והביטחון של הכנסת.

(5) הצעת חוק יסודות התקציב (תיקון - תמיכה במוסדות ציבור), התשס"ז-2006,
של חבר הכנסת גפני. (פ/1579/17)

היו"ר דוד טל:

אנחנו עוברים לנושא הבא, הצעת חוק יסודות התקציב (תמיכה במוסדות ציבור), של
חבר הכנסת גפני. בבקשה, חבר הכנסת גפני, בקצרה. היו הצעות להעביר את זה
לוועדת הכספים או לוועדת החינוך.

משה גפני:

החוק מדבר על נושא רשת הגנים והחינוך העצמאי. אני מציע את ועדת החינוך. יש
חוק דומה שנמצא כבר בוועדת החינוך ונדון לקריאה ראשונה, משהו שנוגע גם לחוק
יסודות התקציב. זאת הטעות של יושב ראש הישיבה, בגלל שקוראים לזה חוק יסודות
הכספים הוא חשב שזו וועדת הכספים. אין לזה קשר לוועדת הכספים, זה נושא
חינוכי לגמרי.

היו"ר דוד טל:

אם אין השגות אחרות, נצביע על העברת הצעת החוק לוועדת החינוך. מי בעד העברת
הצעת החוק לוועדת החינוך?

הצבעה

בעד – 4

נגד – אין

נמנעים – אין

ההצעה להעביר את הצעת החוק לוועדת החינוך, התרבות והספורט נתקבלה.

היו"ר דוד טל:

תודה. מי בעד ועדת הכספים?

הצבעה

בעד – אין

נגד – רוב

נמנעים – אין

ההצעה להעביר את הצעת החוק הכספים לא נתקבלה.

היו"ר דוד טל:

תודה, נעביר את זה לוועדת החינוך של הכנסת.

(6) הצעה לסדר-היום בנושא: התייקרויות תעריפי החשמל – של חברי הכנסת יעקב
מרגי (4501), ואסל טאהא (4511), סופה לנדבר (4514) ומאיר פרוש (4520).

היו"ר דוד טל:

אנחנו עוברים לנושא הבא, הצעה לסדר-היום בנושא: התייקרויות תעריפי החשמל –
של חברי הכנסת יעקב מרגי, ואסל טאהא, סופה לנדבר ומאיר פרוש. נשמעו הצעות
להעביר את ההצעה לסדר-היום לוועדת העבודה, הרווחה והבריאות או לוועדת
הכלכלה. יושב ראש ועדת הכלכלה עזב את ישיבת ועדת הכנסת. אשר על כן, חבר
הכנסת גדעון סער, תציג את עמדתו?

ארבל אסטרחן:

זה ודאי שייך לוועדת הכלכלה.

גדעון סער:

זה שייך למשק האנרגיה, ועדת הכלכלה.

היו"ר דוד טל:

אנחנו מכירים את האכסניה. הייתי שמח מאוד אם השולחן הזה היה מתמיד ונצמד
לאכסניות הקבועות לכל נושא ונושא, אבל השולחן הזה כבר שינה לעתים קרובות,
לצערי.

מי בעד להעביר את ההצעה לסדר לוועדת הכלכלה?

בעד – 6

נגד – אין

נמנעים – אין

ההצעה לסדר-היום תעבור לדיון בוועדת הכלכלה.

היו"ר דוד טל:

מי בעד ועדת העבודה?

הצבעה

בעד – אין

נגד – רוב

נמנעים – אין

ההצעה להעביר את ההצעה לסדר-היום לוועדת העבודה, הרווחה והבריאות לא
נתקבלה.

היו"ר דוד טל:

תודה. הנושא יעבור לוועדת הכלכלה.

6. א. בקשת יושב ראש ועדת החוקה, חוק ומשפט לשילוב הצעות החוק הבאות:

הצעת חוק העונשין (תיקון מס' 98) (תקיפת קשישים), התשס"ח-2008), של חבר
הכנסת משה שרוני (כ-194)

הצעת חוק העונשין (תיקון – עונש מזערי לפגיעה בקשישים), התשס"ז-2007, של
חבר הכנסת יצחק גלנטי וקבוצת חברי כנסת

הצעת חוק העונשין (תיקון – עונש מזערי לפגיעה בקשישים), התשס"ז-2007, של
חברת הכנסת אורית נוקד.

ב. בקשת יושב ראש ועדת החוקה, חוק ומשפט למיזוג הצעות החוק הבאות:

הצעת חוק העונשין (תיקון מס' 98) (תקיפת קשישים), התשס"ח-2008, של חבר
הכנסת דוד רותם (כ-188)

הצעת חוק העונשין (תיקון מס'98) (תקיפת קשישים), התשס"ח-2008, של חבר הכנסת
משה שרוני (כ-194).

היו"ר דוד טל:

יש לנו פה בקשה לדיון משולב ומיזוג. היועצת המשפטית תסביר.

ארבל אסטרחן:

ביקשו שאציג את הנושא הזה. מדובר במספר הצעות חוק שעניינן החמרת הענישה על
תקיפת קשישים. יש כאן שתי בקשות, בקשה של שילוב שתי הצעות חוק שעברו בדיון
מוקדם, של חברי הכנסת גלנטי ונוקד, ביחד עם הצעת חוק של חבר הכנסת שרוני,
שאושרה בקריאה הראשונה.

לאחר מכן, בקשה למזג את הצעת החוק שעברה בקריאה הראשונה והצעות החוק ששולבו
לתוכה עם הצעת חוק נוספת של חבר הכנסת רותם, שגם היא עברה בקריאה הראשונה.
כל ההצעות עוסקות באותם נושאים וועדת החוקה רוצה להכין אותן יחד לקריאה
שניה ושלישית.

משה גפני:

קודם משלבים את זה ואחר כך ממזגים?

ארבל אסטרחן:

כן. חלק מההצעות עברו רק בדיון המוקדם, אז אותן רוצים למזג עם ההצעה של חבר
הכנסת שרוני.

גדעון סער:

לא, אלה שני מיזוגים שונים.

היו"ר דוד טל:

שלושה נושאים הם דיון משולב אחד ולאחר מכן מדובר על מיזוג שתי הצעות. אני
מדבר כרגע על דיון משולב.

מי בעד הדיון המשולב?

הצבעה

בעד – 5

נגד – אין

נמנעים – אין

אושר

היו"ר דוד טל:

תודה, אישרנו את הדיון המשולב.

אנחנו עוברים למיזוג של הצעות החוק. מי בעד מיזוג הצעות החוק?

הצבעה

בעד מיזוג הצעות החוק – 3

נגד – אין

נמנעים - אין

המיזוג אושר.

היו"ר דוד טל:

תודה, אישרנו את המיזוג.

7. בקשה לפטור מחובת הנחה להצעת חוק להגברת האכיפה של דיני העבודה,
התשס"ח-2008.

היו"ר דוד טל:

יש לנו פה בקשה לפטור מחובת הנחה להצעת חוק להגברת האכיפה של דיני העבודה.
חבל שלא הייתם ערוכים.

מיכאל אטלן:

חבר הכנסת מרגי אמר לי שזה מסודר. זו בקשה שלנו, רק מתוך כבוד לחבר הכנסת
חנין שהמתין לממשלה.

היו"ר דוד טל:

פה אנחנו צריכים קוורום. אנחנו נוהגים על פי הכללים הנהוגים בתקנון ובחוק.
אשר על כן לא נדון בזה היום.

יואל חסון:

נביא את זה מחר.

היו"ר דוד טל:

תודה רבה, הישיבה נעולה.

הישיבה ננעלה בשעה 9:35.
