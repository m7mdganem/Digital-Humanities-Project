הכנסת השש-עשרה נוסח לא מתוקן

מושב שני

פרוטוקול מס' 135

מישיבת ועדת הכנסת

יום שלישי, י"ט בסיוון התשס"ד (8 ביוני 2004), שעה: 09:00

סדר היום: ערעורים על החלטת יושב ראש הכנסת והסגנים שלא לאשר דחיפות הצעות

לסדר היום.

נכחו:

חברי הוועדה: רוני בר-און, היו"ר

זהבה גלאון

גדעון סער

עמרי שרון

מזכיר הכנסת, אריה האן

סגן מזכיר הכנסת, דוד לב

מנהלת לשכת מזכיר הכנסת, גאולה רזיאל

מוזמנים:

יועצת משפטית: ארבל אסטרחן

מנהלת הוועדה: אתי בן-יוסף

קצרנית: דרורה רשף

ערעורים על החלטת יושב ראש הכנסת והסגנים שלא לאשר דחיפות הצעות לסדר היום

היו"ר רוני בר-און:

בוקר טוב. אני פותח את ישיבת ועדת הכנסת, ישיבה מס' 135.

סדר היום שלנו: ערעורים על החלטות יושב ראש הכנסת והסגנים שלא לאשר דחיפות
הצעות לסדר היום. ערעורה של חברת הכנסת ענבל גבריאלי, בנושא: "המשכות
העיצומים בתיכונים והמשבר בין ארגון המורים למשרד החינוך". חברת הכנסת
גבריאלי שחלתה, ונמצאת כרגע אצל הרופא, ביקשה ממני שאני אציג את הערעור
שלה.

זהבה גלאון:

זה נוהל מקובל, אדוני? אתה יודע שאני בעד חברת הכנסת גבריאלי, אבל האם זה
נוהל מקובל שאם אדם לא נמצא דנים בערעור שלו?

גדעון סער:

אדוני היושב ראש, יש לי הצעה להעביר את זה להצעה לסדר רגילה מטעם סיעת
הליכוד. אני חושב שאנחנו יכולים לעשות את זה מבחינת מכסה. אני מבקש לוודא
את זה עם מנהלת הסיעה.

עמרי שרון:

אדוני היושב ראש, הדחיפות ברורה כי שנת הלימודים עומדת להסתיים עוד שבועיים
או שבועיים ומשהו, אם אני לא טועה.

היו"ר רוני בר-און:

אני אבקש חוות דעת משפטית. אני פה בניגוד אינטרסים מובנה. אם הבן שלי יידע
שאני אומר מילה כנגד השבתת בתי הספר התיכוניים, חיי בבית שלי הרי ממילא
אינם חיים מזה שנים לא מעטות - - -

זהבה גלאון:

למה? למה, אתה רוצה לפרט?

היו"ר רוני בר-און:

אני רוצה לפרט. אני, לקראת הישיבה הבאה אעשה סדר בתמונות שלי ואביא לכם
תמונה שהייתי יושב ראש פרלמנט הנוער של תל אביב, בערך בשנת 1963, ואז פרצה
שביתת התיכוניים הגדולה, בערך שלושה חודשים, ולמרות שמשרד החינוך וארגוני
המורים היו נכונים להתפשר כבר אחרי שבוע ימים, דווקא מועצות התלמידים
ופרלמנט הנוער הנהיגו אז את השביתה ממש עד הקצה ומשכו אותה שלושה חודשים.

עמרי שרון:

-   - - זה היה בתקופה שהאדם הקדמון צד בעמק איילון - - - במערה. כן?

היו"ר רוני בר-און:

כן. זה היה לצד בית הספר.

אז מה אנחנו עושים? יש לנו רגילה?

גדעון סער:

כן. אפשר לעשות את זה.

היו"ר רוני בר-און:

אז אם כך, סיעת הליכוד, במסגרת המכסה שלה תאפשר את ההצעה כהצעה רגילה, ואני
– מכוח ייפוי הכוח – מושך את הערעור.

מה אני עושה עם פרוש?

זהבה גלאון:

יש לי ייפוי כוח מפרוש, אדוני (צחוק בחדר הוועדה).

היו"ר רוני בר-און:

קיבלתי עכשיו טלפון שהוא נמצא עם אבא שלו בבית חולים.

זהבה גלאון:

אז אם כך, יש לו סיבה.

היו"ר רוני בר-און:

זה באמת לא נושא לבדיחה.

זהבה גלאון:

לא, לא. אני רצינית.

היו"ר רוני בר-און:

מה אומר הייעוץ המשפטי?

ארבל אסטרחן:

אם יש הסכמה, אפשר גם לסטות מהוראות התקנון.

היו"ר רוני בר-און:

אני מבקש שנסכים על העניין הזה נוכח הסיבה הזאת. חבר הכנסת פרוש מוכר לנו
כאחד שמקפיד ובעיקר מתייצב בזמן, בוודאי כשעניין אישי שלו מצוי על סדר
היום, ואני הייתי נוטה לבקש להשתמש בסמכותנו להסכים על החרגה של הפרוטוקול
ונשמע את הערעור שלו.

גדעון סער:

מקובל עלי.

היו"ר רוני בר-און:

גם אם אין לנו ייפוי כוח כתוב משום שאביו נמצא בבית חולים.

הנושא של חבר הכנסת פרוש, שלא אושר על ידי היושב ראש והסגנים, הוא תפיסת
ספינת נשק שהייתה מיועדת לארגוני הטרור הפלסטיניים. מכיוון שהוא מציע בודד
וממילא כל זה לא עניין של יותר מאשר שלוש דקות, ומכיוון שבא כוח הנשיאות לא
נמצא פה, אני הייתי מציע לקבל את הערעור.

זהבה גלאון:

אוקי.

היו"ר רוני בר-און:

מי בעד? תודה. מי נגד? תודה. מי נמנע? תודה. פה אחד אנחנו מקבלים את
הערעור, ומאחלים רפואה שלמה גם לחבר הכנסת לשעבר, מנחם פרוש, אריכות ימים
ושנים ובריאות טובה, וכמובן וגם לחברתנו חברת הכנסת ענבל גבריאלי, גם
אריכות ימים ושנים ובריאות טובה.

אם לאחרים אין משהו בענייני שונות, אנחנו ניפרד בנימה אופטימית זו. תודה
רבה.

זהבה גלאון:

תודה רבה.

הישיבה ננעלה בשעה: 09:15.
