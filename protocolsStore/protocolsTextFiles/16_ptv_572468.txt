הכנסת החמש-עשרה נוסח לא מתוקן

מושב רביעי

פרוטוקול מס' 172

מישיבת ועדת הכנסת

יום שלישי, י"ח בחשוון התשס"ה (2 בנובמבר 2004), בשעה: 09:00

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות

לסדר-היום.

ב. הצעה לתיקון החלטת גמלאות לנושאי משרה ברשויות השלטון, חברי

הכנסת ושאיריהם, התשס"ד-2004.

נכחו:

חברי הוועדה: רוני בר-און - היו"ר

משה גפני

מאיר פרוש

עמיר פרץ

עמרי שרון

  דוד טל

מזכיר הכנסת, אריה האן

סגן מזכיר הכנסת, דוד לב

סגנית מזכיר הכנסת, ירדנה מלר-הורביץ

מוזמנים: טובי חכימיאן, חשבות הכנסת

יועץ משפטי: ארבל אסטרחן

מירי פרנקל-שור

מנהלת הוועדה: אתי בן-יוסף

קצרנית: דרורה רשף

א. ערעורים על החלטת יושב ראש הכנסת והסגנים שלא לאשר דחיפות הצעות
לסדר-היום

היו"ר רוני בר-און:

בוקר טוב. אני מתכבד לפתוח את ישיבת הוועדה, ישיבה מס' 172. כמובן שהנושא
הראשון שהופיע על סדר היום - ערעורים על החלטת היו"ר - נכנס דבר שבשגרה.
הוא לא רלוונטי, מכיוון שהשבוע אין דיון בהצעות דחופות, כך לא יכולה להיות
החלטת נשיאות, ומכיוון שכך לא יכולים להיות גם ערעורים. אנחנו עוברים,
איפה, לדון בנושא הבא.

ב. הצעה לתיקון החלטת גמלאות לנושאי משרה ברשויות השלטון, חברי הכנסת
ושאיריהם, התשס"ד-2004

היו"ר רוני בר-און:

אנחנו דנים בהצעה לתיקון החלטת גמלאות לנושאי משרה ברשויות השלטון, חברי
הכנסת ושאיריהם, התשס"ד-2004.

העניין בא לתקן עיוות שחל לגבי אנשים שמבקשים להיות במצרף לצורך גמלאות
בגין תקופת עבודתם בתאגיד מרכז החינוך העצמאי, להבדיל מעמותות אחרות או
ממוסדות אחרים, מקבילים, האנשים האלה לא זכו למצרף הזה. הנושא עלה על סדר
היום שלנו, ולצורך כך נתקיימה פגישה ביום 13 ביולי 2004, פגישת הכנה שבה
ואליה הוזמנו כל הגורמים הרלוונטיים. השתתפו בה, מלבדי, חבר הכנסת משה
גפני, היועצת המשפטית - עורכת דין מירי פרנקל-שור - חשב הכנסת - איפה הוא,
טובי?

טובי חכימיאן:

אני מייצגת אותו. הוא עסוק עם התקציב.

היו"ר רוני בר-און:

אוקי. חשב הכנסת, מר אילן לוין, סגן החשב הכללי, מוטי מרוז חשב משרד
החינוך, עורך דין מסינג, היועץ המשפטי במנהל הגמלאות, גברת חנה שוורץ,
מנהלת תחום בכיר גמלאות במנהל, וגברת טובי חכימיאן, מנהלת התשלומים והתנאים
לחברי הכנסת.

בוקר טוב, חבר הכנסת גפני.

משה גפני:

בוקר טוב.

היו"ר רוני בר-און:

במהלך אותה ישיבה הובעו העמדות של כל הגורמים הרלוונטיים - פרוטוקול הישיבה
לפני החברים?

אתי בן-יוסף:

לא.

היו"ר רוני בר-און:

אז נא להפיץ את זה בין החברים.

וכך הכינה מחלקת הייעוץ המשפטי את הצעת ההחלטה שבאופן פורמלי לא הייעוץ
המשפטי יכול לעמוד מאחוריה. מישהו מכם מוכן לעמוד מאחורי הצעת ההחלטה הזאת?

מאיר פרוש:

ודאי. ודאי.

היו"ר רוני בר-און:

בסדר. אז אנחנו נראה את חבר הכנסת פרוש כמציע אותה.

מאיר פרוש:

אם זה ברור לאלה ש - - -

היו"ר רוני בר-און:

רק מה שנקרא לתת את האפקט הפורמלי, כי הצעה לא יכולה ליפול מהשמיים ולא
יכולה לבוא מהייעוץ המשפטי.

מאיר פרוש:

אתה הסברת את זה בטוב טעם. אני רק אומר ש-אם זה מובן למי שנמצאים פה בחדר.

היו"ר רוני בר-און:

ברור לחלוטין. אלה שנמצאים פה בחדר עסקו במלאכה. הם עסקו בעשייה. אני יוצא
מנקודת הנחה שזה מובן להם. נגיד ככה: אני מביע תקווה שזה מובן להם. אם להם
זה לא מובן, אנא אנו באים.

כך או כך, נפלה תקלה מתחת ידי, ומטעמים פורמליים לפחות הייתי צריך להזמין
את כל הגורמים האלה שהשתתפו בישיבת ההכנה גם לישיבה הזאת. אלא אם נחה דעתכם
מהפרוטוקול שהוא ממש קצר, שמונח כרגע בפניכם. אתן לכם גם את הזמן שצריך
לעיין בו. אם אתה גורמים על כך שהגורמים יוזמנו ויבואו הנה ויגידו עוד פעם
את אותם דברים שהם אמרו - ניחא לי בכך. ואם אין צורך - אז אנחנו יכולים
לקבל את ההחלטה.

מאיר פרוש:

מאחר והחלטה של ועדה בראשותך היא מספיק תקפה - - -

היו"ר רוני בר-און:

כן, אבל אני אומר עוד פעם: לצאת ידי חובת קיום ההתייעצות והזמנת הפורום.
מכיוון שהם היו ומכיוון שהדברים מופיעים עלי ספר והם כתובים ולא ארוכים ולא
מסובכים - הם מחולקים פה תוך שניה, נעבור עליהם אפילו בצוותא, ואני מניח
שחבל לנו לטלטל את האנשים האלה, שנלחמים על איכותו של השירות הציבורי במקום
לבזבז את זמנם בוועדת הכנסת.

מירי פרנקל-שור:

אדוני היושב ראש, אם מותר להוסיף?

היו"ר רוני בר-און:

לא רק מותר, כי אם רצוי. כן.

מירי פרנקל-שור:

ההחלטה הזו באה בעקבות תיקון שנעשה בוועדת הפנים לגבי צירוף תקופות לראשי
רשויות מקומיות וסגניהם, ומהנוהג שחל בכנסת משך השנים, כאשר מתקבל תיקון
לראשי רשויות, כמעט תמיד יש תיקון מקביל לחברי כנסת, וכשמתקבל תיקון לחברי
כנסת, מתקבלת גם החלטה לגבי השוואת התנאים לראשי רשויות.

ההחלטה הזו התקבלה בוועדת הפנים. ההחלטה על צירוף זכויות של מרכז החינוך
העצמאי התקבלה בוועדת הפנים וההחלטה תוקנה בהתאם, ועל כן באה ההחלטה לצרף
את התקופות גם - - - לחברי הכנסת.

היו"ר רוני בר-און:

ברור. אנחנו בעצם מתקנים רק עיוות שהוא טכני במהות, הדברים הם הא בהא
טליה - בעצם לא טליה, אבל אחד הולך אחר השני - ואנחנו מתקנים איזשהו עיוות.

תחלקי את זה נועה, כדי שאני אוכל לעבור על זה.

יש פה את דף הפתיחה ודף קצר של עמדות. הסיכום מונח בהחלטה שהכינה הוועדה.

אם כך: הישיבה התקיימה ב-13 ביולי, והשתתפו בה חבר הכנסת בר-און, חבר הכנסת
גפני, היועצת המשפטית עורכת דין מירי פרנקל-שור, חשב הכנסת, סגן החשב
הכללי, חשב משרד החינוך, היועץ המשפטי במנהל הגמלאות, מנהלת התחום הבכיר
בגמלאות ומנהלת תשלומים ותנאים לחברי הכנסת - שלנו, גברת חכימיאן.

"הישיבה התכנסה על מנת לדון בהצעה לצירוף זכויות ממרכז החינוך העצמאי
לכהונת חבר הכנסת, בדומה לתיקון שהתקבל בוועדת הפנים ואיכות הסביבה בשנת
2000 לחוק הרשויות המקומיות גמלאות (גימלאות לראש רשות וסגניו),
התשל"ז-1977 והחלטת הרשויות המקומיות (גימלאות לראש רשות וסגניו),
התשל"ז-1977.

חבר הכנסת גפני הציג את הרעיון ואמר, כי "התיקון המוצע מבקש להשוות את תנאי
המורים בחינוך העצמאי לתנאי מורה בחינוך הממלכתי והממלכתי דתי. מורה בחינוך
הממלכתי דתי ומורה בחינוך הממלכתי זכאים לצרף את תקופת עבודתם כמורים
לתקופת כהונתם כחברי כנסת. אין מקום להפלייתם של מורים מהחינוך העצמאי ועל
כן דינם חייב להיות שווה".

אילן לוין, שהוא סגן החשב הכללי: "משרד האוצר אינו מביע התנגדותו להצעה
המוצעת. לו הייתה הפניה לבצע צירוף בין החינוך העצמאי למדינה היינו ממליצים
להתנגד וזאת לאור רצון משרד האוצר להפסיק את הסכמי הרציפות עם המדינה".

מסינג אסי, היועץ המשפטי במנהל הגמלאות: "מדובר בעמותה לא ברור כיצד הכנסת
תחייב את העמותה בעלויות בגין הפנסיה - - -" - זה עניין פנימי של הכנסת, זה
לא עניינו - "יש שתי אפשרויות - בהחלטת הכנסת ייקבע שמרכז החינוך העצמאי
ישלם את חלקו לפי משכורת אחרונה בכנסת, אפשרות שניה - שהכנסת תיקח את ההפרש
על עצמה". "מבחינתו - צירוף אינו רלוונטי, שהרי מדובר בשני גופים שונים,
עמותה וכנסת".

חנה שוורץ: "מדובר בהעברת זכויות ולא בהסכם רציפות. הגוף האחרון משלם את
הפנסיה ללא השתתפות". "דעתה אינה נוחה מהמהלך המוצע".

מוטי מרוז: "עמדתו כעמדת האוצר". זאת אומרת: הוא מסכים.

חשב הכנסת: "קיימת בעיה של מצב מסוים המפלה בין החינוך העצמאי לחינוך
הממלכתי והממלכתי דתי. ממליץ לקבל את התיקון המוצע, בראייה כלל מערכתית".

והגברת מירי פרנקל-שור, היועצת המשפטית: "על פי הוראות סעיף 3(4) לחוק
הרשויות המקומיות (גימלאות), התשל"ז-1977 ועל פי הוראות סעיף 10 להחלטת
הרשויות המקומיות (גימלאות), התשל"ז-1977 ניתן, לצורך קביעת הזכות לגימלה
ולשיעורה, לצרף גם תקופת עבודתו של נבחר בתאגיד מרכז החינוך העצמאי. זאת
בדומה לצרוף תקופות של מורה בחינוך הממלכתי ומורה בחינוך הממלכתי דתי,
היכול לצרף את השנים בהן עבד כמורה, לתקופת כהונתו כראש רשות או כסגן ראש
רשות בשכר.

התיקון המוצע בהחלטת גמלאות לחברי הכנסת מבקש להשוות את דינם של נבחרים כך
שדין מורה במוסד של מרכז החינוך העצמאי, לעניין צירוף זכויות יהיה כדין
מורה בחינוך הממלכתי והממלכתי דתי ודין חבר הכנסת לעניין צירוף זכויות כדין
ראש רשות".

היו"ר רוני בר-און:

עד כאן הישיבה שבה - - -

מאיר פרוש:

ראש רשות או סגנו. כדאי שהמילה סגנו תופיע גם בסוף.

מירי פרנקל-שור:

ראש רשות או סגניו בשכר.

היו"ר רוני בר-און:

סגניו בשכר. זה ברור לחלוטין, זה גם עולה מתוך הצעת ההחלטה.

הצעת ההחלטה אומרת, איפה, כי - אני קורא עכשיו מהצעת ההחלטה: "החלטת גמלאות
לנושאי משרה ברשויות השלטון (חברי הכנסת ושאיריהם), התשס"ה-2004".

ההחלטה אומרת: "1. בהחלטת גמלאות לנושאי משרה ברשויות השלטון (חברי הכנסת
ושאיריהם), התש"ל-1969, בסעיף 13(ב), בהגדרה "משרה ציבורית" אחרי "כעובד
המדינה או כחייל" יבוא "בתאגיד מרכז החינוך העצמאי".

הערות לחברים?

מאיר פרוש:

אין.

היו"ר רוני בר-און:

גפני, פרוש, שרון, פרץ, טל.

דוד טל:

פרץ, לא טל.

היו"ר רוני בר-און:

טל, פרץ. קודם כל, השאלה הראשונה: האם בעקבות מה שהצגתי בפניכם כפרוטוקול
הדיון, אתם מבקשים עדיין לשמוע את המומחים? תודה. לא.

יש לך הערות נוספות, היועצת המשפטית?

מירי פרנקל-שור:

לא.

היו"ר רוני בר-און:

גברת חכימיאן?

טובי חכימיאן:

לא.

היו"ר רוני בר-און:

סגן המזכיר, המזכיר?

הערות נוספות לחברי הכנסת?

מי בעד אישור ההחלטה, איפה, ירים את ידו. תודה. נא למנות.

אתי בן-יוסף:

ארבעה.

היו"ר רוני בר-און:

מי נגד? תודה. מי נמנע? תודה. אני קובע איפה שפה אחד אושרה ההחלטה.

אני מודה לייעוץ המשפטי, לכל הגורמים המקצועיים על הכנת העניין הזה.

אין לנו שונות. בנסיבות העניין אני מודה לכם על ההשתתפות, הישיבה נעולה.

הישיבה ננעלה בשעה: 09:15.
