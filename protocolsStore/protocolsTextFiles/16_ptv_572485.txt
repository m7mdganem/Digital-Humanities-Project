הכנסת השש-עשרה נוסח לא מתוקן

מושב שלישי

פרוטוקול מס' 194

מישיבת ועדת הכנסת

מיום שני, כ"ב בטבת התשס"ה ( 3 בינואר 2005), שעה: 10:00

סדר היום: א. קביעת מסגרת הדיון להצעות להביע אי אמון בממשלה

ב. בקשת חברת הכנסת זהבה גלאון להקדמת הדיון בהצעת חוק חסינות חברי

הכנסת, זכויותיהם וחובותיהם (תיקון-הגבלת חופש התנועה מטעמי

  ביטחון), התשס"ה-2004 (פ/2970)

ג. בקשת חבר הכנסת יורי שטרן לקיים רביזיה על החלטת ועדת הכנסת

  לקבוע כי ועדת הכספים תדון בהצעת חוק בנייה להשכרה (הוראת שעה),

  התשס"ג-2003 (פ/236)

  ד. קביעת ועדות לדיון בהצעת חוק כדלקמן:

1.  הצעת חוק לעידוד מחקר ופיתוח בתעשייה (תיקון מס' 3), התשס"ה-2004
    (מ/141)

2.  הצעת חוק הבנקאות (שירות ללקוח) (תיקון-ריבית פיקדון יומי על יתרת
    זכות), התשס"ה-2004, של חבר הכנסת יצחק כהן

  (פ/2099)

3.  הצעת חוק הבנקאות (שירות ללקוח)(תיקון-ריבית על יתרת זכות),
    התשס"ה-2004, של חברת הכנסת אורית נוקד (פ/2825)

  ה. קביעת ועדה לדיון בהצעות לסדר היום בנושא "ציון יום כחול לבן בכנסת",

  הצעות חברי הכנסת: עמיר פרץ, אורי אריאל, ורוחמה אברהם

נכחו:

חברי הוועדה: רוני בר-און – היו"ר
רוני בריזון

ענבל גבריאלי

זהבה גלאון

רשף חן

אחמד טיבי

גדעון סער

מאיר פרוש

עמרי שרון

צבי הנדל

דוד טל

משה כחלון

מוזמנים: מזכיר הכנסת אריה האן

  סגן מזכיר הכנסת דוד לב

  סגנית מזכיר הכנסת ירדנה מלר הורוביץ

יועצת משפטית: ארבל אסטרחן

מנהלת הוועדה: אתי בן-יוסף

קצרנית: אושרה עצידה

א. קביעת מסגרת הדיון להצעות להביע אי אמון בממשלה

היו"ר רוני בר-און:

בוקר טוב. אני פותח את ישיבת ועדת הכנסת, ישיבה מס' 194. על סדר היום שלנו
קודם כל קביעת מסגרת דיון בהצעות להביע אי אמון בממשלה של סיעת שינוי – האם
יש ממשלה בישראל? כאשר המועמד להרכיב את הממשלה הינו חבר הכנסת יוסף לפיד.
הוא צוחק על פרס שהוא לא יודע האם הוא בקואליציה או באופוזיציה.

ההצעה השנייה היא בנושא המינויים הפוליטיים במשרד ראש הממשלה הנוגדים את
המנהל הציבורי התקין, והנושא השלישי הוא דוח הביטוח הלאומי על הרעב בקרב
ילדים והקיצוץ בסל התרופות. המועמד להרכיב את הממשלה הינו חבר הכנסת אלי
ישי.

אני מציע שנקבל בהסכמה את סדרי הדיון הבאים. 10 לכל מציע, 15 דקות לליכוד,
8 דקות לעבודה ולשינוי, ו-5 דקות לכל יתר סיעות הבית.

מי בעד ירים את ידו? מי נגד?

ה צ ב ע ה

בעד – 5

נגד - אין

מסגרת הדיון להצעות להביע אי אמון בממשלה אושרה.

ב. בקשת חברת הכנסת זהבה גלאון להקדמת הדיון בהצעת חוק חסינות חברי הכנסת,
זכויותיהם וחובותיהם (תיקון הגבלת חופש התנועה מטעמים ביטחוניים),
התשס"ה-2004.

(פ/2970).

היו"ר רוני בר-און:

הנושא הבא הוא בקשת חברת הכנסת זהבה גלאון להקדמת הדיון בהצעת חוק חסינות.
אין קוורום, הנושא יורד.

ג. בקשת חבר הכנסת יורי שטרן לקיים רביזיה על החלטת ועדת הכנסת לקבוע כי
ועדת הכספים תדון בהצעת חוק בנייה להשכרה (הוראת שעה), התשס"ג-2003 (פ/236)

היו"ר רוני בר-און:

הנושא הבא הוא בקשת חבר הכנסת יורי שטרן לקיים רביזיה על החלטת ועדת הכנסת
לקבוע כי ועדת הכספים תדון בהצעת חוק הבנייה להשכרה (הוראת שעה).

מי בעד הרביזיה ירים את ידו? מי נגד הרביזיה ירים את ידו?

ה צ ב ע ה

בעד – 1

נגד - 3

בקשתו של חבר הכנסת יורי שטרן לקיים רביזיה על החלטת ועדת הכנסת לא נתקבלה.

היו"ר רוני בר-און:

אין רביזיה, תודה רבה.

ד. קביעת ועדות לדיון בהצעת חוק:

1. הצעת חוק לעידוד מחקר ופיתוח בתעשייה (תיקון מס' 3), התשס"ה-2004
(מ/141)

היו"ר רוני בר-און:

הנושא הבא הוא קביעת ועדות לדיון בהצעות חוק כדלקמן: 1. הצעת חוק לעידוד
מחקר ופיתוח בתעשייה (תיקון מס' 3), התשס"ה-2004 (מ/141).

עמדת הממשלה היא שהיא מעדיפה להעביר את זה לוועדת הכספים. אבל, היא משאירה
לשיקול הדעת אם לעשות ועדה משותפת כספים-מדע וטכנולוגיה בראשות חבר הכנסת
הירשזון. אני נוטה לקבל את עמדת הממשלה לוועדת הכספים. אומרים שאם אני ארצה
ועדה משותפת, אז אפשר לעשות ועדה משותפת. אני לא יודע, אני עובד פה בהתאם
לעמדות הממשלה. זה חוק ממשלתי שיש לו חשיבות עליונה שהממשלה תטפל בו איפה
שהיא רוצה.

מי בעד ועדת הכספים ירים את ידו?

ה צ ב ע ה

בעד – 5

נגד – אין

הצעת חוק לעידוד מחקר ופיתוח בתעשייה (תיקון מס' 3), תועבר לדיון בוועדת
הכספים.

היו"ר רוני בר-און:

מי בעד הצעה אחרת ירים את ידו? אין. מי מתנגד? מי נמנע? פה אחד זה עובר
לוועדת הכספים.

אני מבקש מיושב ראש סיעת הליכוד שיעשה מחווה לחברה לאה נס, ובדיון בעניין
הזה יחליף את אחד החברים בוועדת הכספים מטעם הליכוד, כדי שגם היא תוכל
להשתתף בדיונים.

גדעון סער:

אין בעיה.

  2. הצעת חוק הבנקאות (שירות ללקוח) (תיקון-ריבית פיקדון יומי על יתרת
  זכות), התשס"ה-2004, של חבר הכנסת יצחק כהן (פ/2099)

היו"ר רוני בר-און:

הנושא הבא הוא הצעת חוק הבנקאות (שירות ללקוח) (תיקון – ריבית פיקדון יומי
על יתרת זכות), התשס"ה-,2004 של חבר הכנסת יצחק כהן. מה היו ההצעות במליאה?
לא נשמעה כל הצעה להעביר את החוק לוועדה מסוימת.

צבי הנדל:

באופן טבעי זה ועדת כלכלה.

גדעון סער:

אני בעד ועדת כספים.

היו"ר רוני בר-און:

חבר הכנסת הנדל, למה זה צריך להיות בוועדת הכלכלה?

צבי הנדל:

לפי מיטב זכרוני, ותקנו אותי אם אני טועה, שירותי בנקאות - - -

גדעון סער:

עד כמה שאני זוכר, חקיקה בענייני בנקאות היא בוועדת הכספים.

ארבל אסטרחן:

כתוב כי בנקאות זה בוועדת הכספים.

היו"ר רוני בר-און:

מי בעד ועדת הכספים ירים את ידו?

ה צ ב ע ה

בעד – רוב

נגד – אין

נמנע – 1

הצעת חוק הבנקאות (שירות ללקוח) (תיקון-ריבית פיקדון יומי על יתרת זכות),
התשס"ה-2004, של חבר הכנסת יצחק כהן (פ/2099), תועבר לדיון בוועדת הכספים.

היו"ר רוני בר-און:

הצעת החוק עברה לוועדת הכספים.

3.  הצעת חוק הבנקאות (שירות ללקוח)(תיקון-ריבית על יתרת זכות),
    התשס"ה-2004, של חברת הכנסת אורית נוקד (פ/2825)

היו"ר רוני בר-און:

הנושא הבא הוא אותו הדבר, הצעת חוק בנקאות (שירות ללקוח) של חברת הכנסת
אורית נוקד. מי בעד ועדת הכספים ירים את ידו? מי נגד? מי נמנע?

ה צ ב ע ה

בעד- רוב

נגד – אין

הצעת חוק הבנקאות שירות ללקוח (תיקון-ריבית על יתרת זכות), התשס"ה-2004

של חברת הכנסת אורית נוקד (פ/2825) תועבר לדיון בוועדת הכספים.

היו"ר רוני בר-און:

עבר לוועדת הכספים.

ה. קביעת ועדה לדיון בהצעות לסדר היום בנושא "ציון יום כחול לבן לכנסת",
הצעות חברי הכנסת: עמיר פרץ, אורי אריאל ורוחמה אברהם.

היו"ר רוני בר-און:

הנושא הבא הוא קביעת ועדה לדיון בהצעות לסדר היום בנושא "ציון יום כחול לבן
לכנסת", הצעות חברי הכנסת: עמיר פרץ, אורי אריאל ורוחמה אברהם, או לוועדת
הכלכלה או לוועדת הכספים. מה אתם אומרים?

רשף חן:

ועדת הכלכלה.

היו"ר רוני בר-און:

מי בעד ועדת הכלכלה ירים את ידו? מי נגד? מי נמנע?

ה צב ע ה

בעד – רוב

נגד – אין

הצעות לסדר היום בנושא "ציון יום כחול לבן לכנסת", הצעות חברי הכנסת: עמיר
פרץ, אורי אריאל, ורוחמה אברהם יועברו לדיון לוועדת הכלכלה.

היו"ר רוני בר-און:

עבר לוועדת הכלכלה.

ב. בקשת חברת הכנסת זהבה גלאון להקדמת הדיון בהצעת חוק חסינות חברי

הכנסת, זכויותיהם וחובותיהם (תיקון-הגבלת חופש התנועה מטעמי ביטחון),
התשס"ה-2004 (פ/2970)

 

היו"ר רוני בר-און:

יש לנו קוורום של שמונה חברים. חברת הכנסת גלאון, נא לנמק את הדחיפות לדיון
בהצעת החוק.

זהבה גלאון:

אדוני היושב ראש, אני מודה לך.

הדחיפות היא לאור ההתפתחויות שקשורות בהינתקות. הצעת חוק חסינות חברי הכנסת
מדבר על כך שיש להרחיב את החסינות של חברי הכנסת בכל מה שקשור לחופש
התנועה. חסינות חברי הכנסת היא מהחסינויות הכי רחבות שיש בשורה תחומים.
בנושא של חופש התנועה בשטחים אנחנו נתונים לחסד או לשבט של שר הביטחון
שיהיה, בין אם זה מפלגתי, ובין אם זה מפלגתך, והיו דברים מעולם. נניח מחר
יש פינוי גוש קטיף וחבר הכנסת ממפלגתו של חבר הכנסת הנדל או אני רוצים
להגיע לשם, והצבא מחליט שאנחנו לא יכולים, או שמחר אני רוצה להגיע לרמאללה
והצבא מחליט שאני לא יכולה. היום גובש נוהל בעקבות השגות שהיו בנושא לחברי
הכנסת אורי אריאל ואריה אלדד וגם חברי הכנסת טיבי וברכה. אבל, אני חושבת
שהנוהל הזה עדיין בעייתי.

הנוהל היום אומר שאם חבר כנסת רוצה לסייר באחד המקומות האלה, הוא ניגש
לקצין הביטחון וקצין הביטחון מקבל את אישור שר הביטחון. אם הוא מקבל, הוא
נוסע. אם הוא לא מקבל את אישור שר הביטחון, יכול חבר הכנסת לערער ליושב ראש
הכנסת. אני מודה שיש לי הערכה מאוד רבה ליושב ראש הכנסת. אבל, יושב ראש
הכנסת הוא לא אינסטנציה מעל ועדת הכנסת למשל, במובן הזה של חוק חסינות חברי
הכנסת. מה יעשה יושב ראש הכנסת? הוא יצלצל לשר הביטחון והוא יאמר לו שלא
יכול להיות שהוא מונע. זה בכלל לא דבר שצריך להיות למשא ומתן, להידיינות,
בכל מה שנוגע לחסינות חברי הכנסת. לכן, אני מציעה שיהיה הליך הפוך.

צבי הנדל:

ממילא חברי הכנסת לא שואלים, וממילא הם נוסעים. ממילא חבר הכנסת ברכה ייסע
גם אם לא יתנו לא.

היו"ר רוני בר-און:

חבר הכנסת הנדל, אבל אם יש אפשרות לעשות סדר אז צריך לעשות סדר. הכל ממילא.

זהבה גלאון:

אני מציעה את הדבר הבא. נניח שאני רוצה מחר לנסוע לרמאללה או לגוש קטיף,
אני רוצה לפנות לשר הביטחון, ואם שר הביטחון חושב שאני לא יכולה לנסוע, הוא
צריך לבוא לוועדת הכנסת ולנמק. ועדת הכנסת היא אינסטנציה מעין שיפוטית כמו
למשל בנושא הסרת החסינות.

היו"ר רוני בר-און:

בסדר, זה החוק. הדחיפות נובעת מזה שאת אומרת שהעסק הזה מתגלגל לפתחנו
במהירות בלתי אפשרית, הצורך של חברי הכנסת לבקר.

זהבה גלאון:

נכון.

היו"ר רוני בר-און:

אני לא מתווכח איתך כרגע על החוק. ההנמקה לדחיפות די נראית לי. האם יש דעה
אחרת בעניין ההנמקה לדחיפות?

גדעון סער:

כן.

היו"ר רוני בר-און:

לא להתווכח עם החוק, עם החוק נתווכח במקום אחר.

גדעון סער:

אבל, החוק שאני רואה הוא חוק אחר ממה שקודם ראיתי פה. האם מספרו של החוק
הוא 2970?

זהבה גלאון:

כן. חבר הכנסת גדעון סער, מה שאני הראיתי לך זה הגירסה המוקדמת לפני שהיא
עברה שיפוץ?

גדעון סער:

בכלל, אני חושב שצריך להיכנס לעובי הקורה בנושא הזה. אבל, יש פה בעייתיות
מאוד מאוד גדולה. אני קודם ראיתי הצעת חוק אחרת.

זהבה גלאון:

זה שופץ בינתיים.

גדעון סער:

מה שמופיע פה הוא מתייחס גם לשטחי הרשות הפלשתינית.

היו"ר רוני בר-און:

אבל, השאלה היא שאלת הדחיפות.

גדעון סער:

אני לא מסכים שיש דחיפות. אני חושב שאנחנו ניכנס לשיקול בנושא הזה בנוהל
מזורז. אינני יודע מה השוני בין התקופה הזאת לבין תקופה אחרת. קודם כל,
החוק מתייחס גם ל- A.

זהבה גלאון:

גם, אבל גםB ו- C.

גדעון סער:

החוק מתייחס לשטחי המועצה הפלשתינית, ואני חושב שיש הבדל מאוד גדול בין גוש
קטיף שזה אזור C שבו מדינת ישראל היא הריבון באופן המלא, היא אוחזת
בסמכויות הביטחון, לבין מצב שבו אין לנו שליטה ביטחונית אפקטיבית, ואין לנו
גם שליטה ביטחונית דה-יורה. יכול להיות שכרגע אנחנו יותר נוכחים ברמאללה
ובשכם במצב "נורמלי". אבל, זה כמו להיכנס לסוריה, או להיכנס לשטח שמבחינת
הביטחון של הנכנס- - -

רשף חן:

אני מבקש שזה יצוטט ויופץ.

גדעון סער:

הכניסה לשכם, כניסה לכיכר המרכזית בשכם, או לקסבה של שכם, היא יותר מסוכנת
לאזרח ישראלי מכניסה לכיכר השוק בדמשק.

יש לשר הביטחון סמכות מוחלטת ללא איזה יכולת לתמרן פה. דרך אגב, זה לא
בהצעה שלפנינו. אבל זה גם לא יכול להיות במצב שבו אנחנו לוקחים על עצמנו את
האחריות לכל הדברים. אינני יודע למה הדחיפות. נכון שיש עכשיו אירועים
שנוגעים להינתקות. אבל, אנחנו נמצאים בתחילת ינואר. האירועים אשר נוגעים
לפינוי אפשרי הם אירועים אשר יקרו בין יולי לספטמבר. המושב הזה הוא מושב
ארוך.

רוני בר-און:

האם אתה יודע להבטיח לך, או לחברת הכנסת גלאון, או לנו, שאם היא תמתין
עכשיו את ה-45 יום העסק הזה לא יידחף יותר מידיי? אני לא נכנס לשאלת המהות
של החוק.

גדעון סער:

רק בשבוע שעבר אנחנו נתנו פטור מחובת הנחה לחוק אחר של חברת הכנסת גלאון.

זהבה גלאון:

מה זה שייך?

היו"ר רוני בר-און:

ככל שהדברים נוגעים לי, מאחורי הבקשות האלה אין שם ואין קלסתר פנים. אני לא
מסתכל על השם ולא על קלסתר הפנים. אני מסתכל על שאלת הדחיפות.

גדעון סער:

אני חושב שאנחנו צריכים להשתכנע בדחיפות. עם כל הכבוד, חבל יהודה ושומרון
וחבל עזה מאז שנת 67, תמיד חלו שם אירועים דרמטיים בעלי משמעות פוליטית אם
זה ניסיונות התנחלות מימי סבסטיה וצפונה, אם זה דברים אשר נוגעים
לאינתיפאדה וטרור פלשתיני, אם זה מצב אשר קמה רשות פלשתינית ששם קם צורך או
רצון לדיאלוג של חברי כנסת ישראלים מול הרשות הפלשתינאית, אם זה היום נושא
של תוכנית ההינתקות. לבוא ולהגיד שהיום חל איזשהו אירוע אשר בגינו - - -

היו"ר רוני בראון:

בדרך כלל כשאני רואה בעיה מתגלגלת, אני נוטה להפעיל לפחות את האצבע שלי,
ואם אפשר גם את ההשפעה שלי. פה אני מפחד מאיזשהי יצירת אסקלצייה במובן הזה
שאנחנו מוסיפים עוד מבוכה. זאת אומרת, יש לנו את חוק פינוי פיצוי שאנחנו
איתו, ויש לנו את כל החוקים האחרים שנועדו. אני לא בטוח שזה לא עוד איזה
שמן לאותה מדורה שמנסים להלהיט פה בכנסת על החלטות ממשלה.

גדעון סער:

אולי זה קשור לעצומה של חברי הכנסת שהודיעו שהם בגופם יחסמו את הפינוי?

היו"ר רוני בר-און:

האם אתה יכול להגיד לי מי החותמים מבין חברי הכנסת?

גדעון סער:

אני לא בטוח שזהבה גלאון היא אחת מהם.

זהבה גלאון:

אדוני היושב ראש, אני רוצה להיתלות ברישה של גדעון סער. הפינוי לא יתחיל
בעוד שבעה-שמונה חודשים, אם בכלל. הפינוי זה היום ואתמול, והעצומה של חברי
הכנסת זה אתמול ומחר. אני אומרת את זה דווקא מהכיוון שאני תומכת בהינתקות.
אין לי שום עניין לעצור את ההינתקות, נהפוך הוא. אני תומכת בהינתקות, ואני
מצביעה בניגוד לדעתי בעניין הזה . כלומר, בניגוד למה שאני הייתי רוצה
לעשות, כי אני תומכת.

אני חושבת שמה שאני באה להגיד עכשיו נוגע רק למילוי תפקידו של חבר כנסת. זה
לא בא להיות "סבוטאז'". להיפך, זה בא לאפשר לחבר הכנסת למלא את חובתו. עזוב
את שטחי A, אני מדברת על B ו-C לצורך העניין. כמו שהחוק היום מוגדר - - -

גדעון סער:

החוק הוחל גם על שטחי המועצה הפלשתינית.

זהבה גלאון:

אבל גם על B ו-C. עכשיו אנחנו מדברים רק על B ו-C. כשיחוקקו את החוק אתה
תגיד: אני לא רוצה שזה יחול על A. אבל, אני מדברת על העיקרון שהחסינות של
חברי הכנסת היא מצומצמת. היא כל כך רחבה בשורה של תחומים, ובמה שנוגע לחופש
התנועה וליכולת מילוי תפקידו של חבר כנסת, יש פה מצב לא נורמלי. החסינות
חלה על תחומי מדינת ישראל. אבל, צה"ל וההתנחלויות וכל אלה, הם בגדול מחוץ.

גדעון סער:

אני לא אתנגד לבקשה. אבל, אני מנסה לחשוב ביני לבין עצמי, אני לא רוצה
לסחור את זה על טעם פרוצדורלי. אבל, אני חושב שאין דחיפות.

צבי הנדל:

באמת באמת אין דחיפות. אני חושב שאנחנו צריכים לדון פה בדחיפות ולא במהות.
יכול להיות שבמהות אני אצביע בעד, אני עוד לא החלטתי. באמת אין דחיפות.
אנחנו לא צריכים כל הזמן להוזיל את העניין הזה של לעשות אוטומטית את
הוועדה.

היו"ר רוני בר-און:

כל אלה שטוענים שאנחנו מוזילים, אני לא מתרגש. המערכת הזאת והמתכונת הזאת
של פטור מחובת הנחה, כל עוד היא מופיעה בתקנון צריך לעשות בה שימוש. אני לא
חושב שאנחנו נותנים פה למישהו יחס מועדף. אנחנו כל פעם מקיימים דיון. בכל
בקשה של הקדמה של פטור מחובת הנחה, אני לא רואה את השם של המבקש ולא רואה
את פניו. אני דן בשאלת הדחיפות.

דוד טל:

חברת הכנסת זהבה גלאון ציינה שחוק חסינות חברי הכנסת הוא רחב מידיי. אנחנו
מדברים על אזורי C ו-A. אבל כאן כאן באזור שלנו, לא רחוק מהבית הזה, כאשר
משטרה סוגרת את הכביש, אני כחבר כנסת לא יכול לעבור לצד השני. גם כשאני
רוצה לבקר ולעבור דרך בסיס כזה או אחר שעל פי חוק החסינות מותר לי להיכנס
אליו, אני מראש צריך אישור של שר הביטחון. אני רוצה לומר כך, אני חושב
שצריך אישור של שר הביטחון. אבל, אני לא אתנגד למה שמבקשת חברת הכנסת זהבה
גלאון.

מאיר פרוש:

אני לא מבין מדוע זהבה גלאון מגישה את זה. אבל, אני דווקא מאוד בעד החוק
הזה ואני אגיד למה. אם אני הייתי רוצה לדמיין לעצמי שאני רוצה להיות בגוש
קטיף אם חלילה יהיה פינוי, אני לא רואה איך אני מגיע לשם. אני בטוח שימצאו
את הדרך למנוע ממני להיות שם. החוק הזה אולי יפר את זה, אני רק עכשיו צריך
לחשוב מדוע חברת הכנסת גלאון מגישה את זה. לכן, אני אצביע בעד.

רוני בר-און:

חברים, לפני שאני מצביע יש ליועצת המשפטית הודעה בעניין שני חוקי הבנקאות
שהעברנו לוועדת הכספים.

ארבל אסטרחן:

אני בדקתי עכשיו במחשב, וכל התיקונים האחרונים לחוק הזה היו בוועדת הכלכלה,
כי זה יותר היבט צרכני.

צבי הנדל:

הצלת את כבודי.

היו"ר רוני בר-און:

רשמנו את ההודעה הזאת, האם אנחנו רוצים לשנות? כנראה לא.

צבי הנדל:

עניינית, אני חושב שוועדת הכלכלה עוסקת בזה.

היו"ר רוני בר-און:

ההחלטה היתה וההחלטה נשארת. רשמנו את ההודעה, לא העברנו את זה לאיזה ועדה
שלא מבינה בדברים.

אנחנו עוברים להצבעה. מי בעד מתן פטור מחובת הנחה ירים את ידו? נא למנות.

ה צ ב ע ה

בעד – 6

נגד - 4

נמנע - 1

בקשת חברת הכנסת בקשת חברת הכנסת זהבה גלאון להקדמת הדיון בהצעת חוק חסינות
חברי הכנסת, זכויותיהם וחובותיהם (תיקון-הגבלת חופש התנועה מטעמי ביטחון),
התשס"ה-2004

(פ/2970) נתקבלה.

היו"ר רוני בר-און:

שישה בעד, ארבעה נגד. חבר הכנסת גדעון סער ביקש להירשם כנמנע. אנחנו מאחלים
לך בהצלחה. החוק עבר, קיבלת פטור מחובת הנחה.

האם יש למישהו משהו בשונות? אין.

הישיבה נעולה.

הישיבה ננעלה בשעה 10:20.
