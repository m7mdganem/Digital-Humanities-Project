הכנסת העשרים

מושב חמישי

פרוטוקול מס' 393

מישיבת ועדת הכנסת

יום חמישי, ז' בכסלו התשע"ט (15 בנובמבר 2018), שעה 17:40

סדר היום:

פניית יושב-ראש ועדת הפנים הגנת הסביבה בדבר טענת נושא חדש בעת הדיון בהצ"ח
גנים לאומיים, שמורות טבע, אתרים לאומיים ואתרי הנצחה (תיקון מס' 17)
(תוכנית למגורים בתחום שכונת מגורים קיימת בגן לאומי) התשע"ח-2018
(פ/4135/20) (כ/803) - ריביזיה

נכחו:

חברי הוועדה:

יואב קיש – מ"מ היו"ר

חברי הכנסת:

טלב אבו עראר

ג'מעה אזברגר

יעל כהן-פארן

בצלאל סמוטריץ

נורית קורן

ייעוץ משפטי:

תומר רוזנר

מנהל/ת הוועדה:

אתי בן יוסף

רישום פרלמנטרי:

אהובה שרון, חבר תרגומים

טענת נושא חדש בעת הדיון בהצ"ח גנים לאומיים, שמורות טבע, אתרים לאומיים
ואתרי הנצחה (תיקון מס' 17) (תוכנית למגורים בתחום שכונת מגורים קיימת בגן
לאומי) התשע"ח-2018 (פ/4135/20) (כ/803)

היו"ר יואב קיש:

אני פותח את ישיבת ועדת הכנסת.

נא לנמק את הרביזיה.

יעל כהן-פארן (המחנה הציוני):

אם רוצה חבר הכנסת סמוטריץ לעשות פיליבסטר בחוק שלכם, בסדר.

אני דווקא רוצה להשיב לך אדוני יושב ראש הוועדה, חבר הכנסת סמוטריץ ולחברת
הכנסת קורן. ברור לנו שירושלים היא לא דבר חדש. לא היה צריך את כל הנאום של
סמוטריץ שניתן קודם כדי לדעת את זה ולהבין את זה. אנחנו באותו מקום כאן.

נורית קורן (הליכוד):

זה חשוב לנו שאת אומרת את זה.

יעל כהן-פארן (המחנה הציוני):

היא לא דבר חדש. להפך. זה שהיינו כאן לפני 3,000 שנים, קרו כמה דברים בין
לבין, נכון? 3,000 שנים. היה כאן דוד המלך ומאז היו כאן עוד כמה גורמים
ועוד כמה שליטים. לא נולדנו לפני 3,000 שנים וגם לא אתמול. כשאתה מדבר על
החפירות שעיר דוד מבצעת, שהן מגלות את ההיסטוריה שלנו, יש גם הרבה שכבות
בדרך ומעניין מה קורה שם עם העתיקות של השכבות. הרי בתל יש למטה איזו שכבה
הכי עתיקה ומעל יש שכבות פחות עתיקות. האם במסגרת החפירות שלהם הם גם
מבצעים שימור של עתיקות חדשות יותר אבל לא עתיקות של עיר דוד?

היו"ר יואב קיש:

אנחנו לא מדברים עכשיו בחוק הארכיאולוגיה.

יעל כהן-פארן (המחנה הציוני):

זה בגלל שהוא נתן נאום כזה על כך שזה לא נושא חדש וכי אנחנו מדברים על העיר
העתיקה.

אני עכשיו חוזרת לחוק. אני עדיין סבורה שהתוספת של היא שינוי. כאשר דנו
בנושא קודם, היועץ המשפטי של ועדת הפנים שזה לא נושא חדש כי כל החוק דן
בפרוצדורות של איך מגישים תכנית ובעצם זה מבהיר את הפרוצדורה.

אני לא מסכימה אתך, למרות שיש לי כמובן הרבה כבוד אליך, תומר. אני חושבת
שבפרוצדורה, אתה יודע, האלוהים הוא בפרטים הקטנים. הפרוצדורה כאן שנקבעה
בסעיף 6, נוצר מצב אחר שהחוק מכוון אליו שרק תכנית כוללנית תוכל לעבור
ובכלל אפשר יהיה להגיש רק תכנית כוללנית, מה שמשנה מהותית, כמו שגם אמרתי
בדיון בוועדה, את היכולת של אזרחים פשוטים להגיש תכנית כי אם היא לא חלק
מתכנית כוללנית והם לא הגישו תכנית כוללנית, הם לא יכולים להגיש.

בקיצור, נוצר כאן מצב של אי שוויון על ידי אזרחים שחיים שם ב-100 השנים
האחרונות ואני חושבת שזה כן נושא חדש למרות שהעיר העתיקה היא עתיקה ולא
חדשה. הנושא הוא חדש. הוא משנה את החוק ולכן הרביזיה שלי מוגשת בעניין הזה.
תודה רבה.

היו"ר יואב קיש:

תודה רבה.

מי בעד קבלת הרביזיה? מי נגד?

הצבעה

בעד – 3

נגד – 3

הרביזיה לא נתקבלה.

היו"ר יואב קיש:

הרביזיה לא התקבלה.

אנחנו עוברים לישיבת ועדת הפנים והגנת הסביבה.

הישיבה ננעלה בשעה 17:47.
