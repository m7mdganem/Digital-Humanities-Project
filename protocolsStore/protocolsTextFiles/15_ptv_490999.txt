פרוטוקולים/ועדת הכנסת/2933

ירושלים, ט' בניסן, תשס"א

2 באפריל, 2001

הכנסת החמש-עשרה נוסח לא מתוקן

מושב שלישי

פרוטוקול מס' 180

מישיבת ועדת הכנסת

יום שני, ב' בניסן התשס"א, 26.03.2001, שעה 15:30

נכחו:

חברי הוועדה: יוסי כץ - היו"ר

אפי אושעיה

נעמי חזן

אחמד טיבי

איתן כבל

סופה לנדבר

מוזמנים: מזכיר הכנסת אריה האן

אבי לוי - חשב הכנסת

יועצת משפטית של הכנסת: אנה שניידר

יועצת משפטית: ארבל אסטרחן

מנהלת הוועדה: אתי בן-יוסף

קצרנית: הילה לוי

סדר היום: 1. המלצה למינוי סגנים ליושב-ראש הכנסת.

  2. פניית יושב ראש סיעת המרכז, רוני מילוא, בדבר הרכב סיעת המרכז

3. פניית חבר הכנסת פריצקי בדבר הכרת הוותק הממשלתי

  של העוזרים הפרלמנטרים.

  4. בקשת יושב ראש ועדת הכספים למיזוג הצעות חוק ההסדרים במשק המדינה

  (היטלים וארנונה).

  5. שחרור הצעות חוק מחובת הנחה לקריאה שניה ושלישית.

1.  
    המלצה למינוי סגנים ליושב-ראש הכנסת

  היו"ר יוסי כץ:

  רבותי, אנחנו פותחים בישיבה. אנחנו מתחילים מהסעיף שנוגע להמלצה למינוי
  סגנים ליושב ראש הכנסת. אני רוצה לקרוא את הודעתו של חבר הכנסת דן
  מרידור, בשם סיעת המרכז. הוא מבקש להביא לכך שחברת הכנסת נחמה רונן תמונה
  לתפקיד סגן יושב ראש הכנסת במקום חברת הכנסת דליה רבין-פילוסוף, שמונתה
  לתפקיד סגן שר הביטחון.

  ארבל אסטרחן:

  היא כבר מונתה?

  היו"ר יוסי כץ:

  כן. ניתנה הודעה לגבי כל סגני השרים. אין בעיה עם זה ואני מעלה את זה
  להצבעה.

הצבעה

  בעד – רוב

  נגד – אין

  נמנעים – אין

  היו"ר יוסי כץ:

  אושר.

  סיעת ישראל אחת מבקשת למנות את חבר הכנסת נואף מסאלחה ואת חברת הכנסת
  סופה לנדבר לתפקיד סגני יושב ראש הכנסת מטעמה של סיעת ישראל אחת, כאשר
  לפי הסיכום עם הליכוד, חבר הכנסת נואף מסאלחה מחליף את השר דהיום ראובן
  ריבלין וחברת הכנסת סופה לנדבר מתווספת לרשימת סגני יושב ראש הכנסת. הדבר
  מותנה בכך כי אחד מחברי הכנסת שעל חשבון מכסת ישראל אחת מסיעת יהדות
  התורה, לא יובא אחר במקומו. מי בעד?

  הצבעה

  בעד – רוב

  נגד – אין

  נמנעים – אין

  היו"ר יוסי כץ:

  אני אעלה למליאה ואעביר את ההמלצה של ועדת הכנסת.

2.  
    פניית יושב ראש סיעת המרכז, חבר הכנסת רוני מילוא, בדבר הרכב סיעת
    המרכז.

  היו"ר יוסי כץ:

סיעת המרכז מודיעה לי על שינוי בהרכב הסיעה – לאחר התפטרותם של חברי הכנסת
אורי סביר ואמנון ליפקין-שחק, נכנסו לכנסת ברשימת סיעת המרכז חברי הכנסת
נחמה רונן ודוד מגן, והודיעו על הצטרפותם לסיעת המרכז המונה היום חמישה
חברים. אנחנו צריכים לאשר זאת בהתאם לתקנון הכנסת. מי בעד אישור השינוי
בהרכב הסיעתי?

הצבעה

בעד – רוב

נגד – אין

נמנעים – אין

  היו"ר יוסי כץ:

ההרכב הסיעתי אושר. אני מברך את סגן היושב ראש החדש-ישן, חבר הכנסת נואף
מסאלחה.

3. פניית חבר הכנסת יוסי פריצקי בדבר הכרת הוותק הממשלתי של העוזרים
הפרלמנטרים.

היו"ר יוסי כץ:

הנושא הבא: הכרת ותק ממשלתי לעוזרים פרלמנטרים. רבותי, עוזרים פרלמנטרים
אינם גוררים איתם ותק אם הם היו עוזרים פרלמנטרים לשרים והם הופכים להיות
עוזרים פרלמנטרים של חבר כנסת כלשהו. את זה צריך לתקן, כי אם הוא היה עוזר
שר והוא הפך להיות עוזר חבר כנסת, אין הגיון לא להעניק לו ותק עבור התקופה
שבה הוא היה עוזר שר. לכן אנחנו מבקשים לאשר את זה.

אבי לוי:

אני מבקש להוסיף שמדובר גם על סגן שר.

היו"ר יוסי כץ:

כמובן גם סגן שר. אנחנו עוברים להצבעה.

הצבעה

בעד – רוב

נגד – אין

נמנעים – אין

היו"ר יוסי כץ:

אושר.

אפי אושעיה:

אדוני היושב ראש, הודיע לי יושב ראש הקואליציה הבוקר שעל פי הסיכום, חבר
הכנסת טיבי יהיה סגן יושב ראש הכנסת על פי הסכמה. כך נאמר. הודיע לי את
ההודעה הזאת חבר הכנסת זאב בוים ורובי ריבלין הודיע את זה בשם הסיכומים
הללו.

היו"ר יוסי כץ:

אני בעד זה, אבל לי אמרו שצריך לתקן את ההחלטה כי יש עניין של משכורות.

אחמד טיבי:

אני מקבל את העובדה שזה יהיה בלי משכורת.

היו"ר יוסי כץ:

אבל אני לא יודע אם זה אפשרי לפי המצב היום או שצריך לתקן. אני מבטיח לך
שאני לא אעכב את זה ואני אביא את זה לדיון בישיבת כנסת שתכונס מחר בבוקר
לכל המאוחר.

אחמד טיבי:

אני נוסע לחו"ל מחר בבוקר.

אפי אושעיה:

על פי הבקשה של חבר הכנסת טיבי, הוא הודיע מראש שהוא מוותר על כל שכר. על
פי החוק הוא לא יכול לוותר על שכרו כי שכרו נגזר מתוקף החוק וחבר הכנסת
טיבי אומר, שגם אם החוק ימנע ממנו, הוא מוותר על שכרו בכל דרך שתיקבע.

היו"ר יוסי כץ:

אני יושב ראש אחראי ואני צריך לבדוק את זה.

אחמד טיבי:

מחר בבוקר אני טס לחו"ל.

היו"ר יוסי כץ:

אני מבטיח לך שנדון בך בהיעדרך, לא זאת הבעיה. אם יסתבר לי שהכל בסדר, אני
אשתדל להביא את זה לדיון.

אפי אושעיה:

היות והכנסת עובדת 24 שעות ברציפות, האם אדוני מוכן לבדוק שזה יעלה הלילה
ולא מחר בבוקר?

היו"ר יוסי כץ:

כן, כמו שעשיתי עם חברת הכנסת סופה לנדבר.

אפי אושעיה:

תודה לך.

4. בקשת יושב ראש ועדת הכספים למיזוג הצעות חוק ההסדרים במשק המדינה

(היטלים וארנונה)

היו"ר יוסי כץ:

במכתב של חבר הכנסת ישראל כץ נכתב כי ועדת הכספים החליטה, מכוח סעיף 122ב
לתקנון הכנסת, לבקש אישור ועדת הכנסת לדון בשתי הצעות החוק הבאות במשולב
ולהביאן כהצעת חוק אחת לקריאה שניה ושלישית: הצעת חוק ההסדרים במשק המדינה
(היטלים וארנונה), תיקון מס' 17, הצעת חוק ממשלתית והצעת חוק ההסדרים במשק
המדינה (היטלים וארנונה) (תיקון – הארכת מועדים), של חבר הכנסת משה גפני
וקבוצת ח"כים, שלמיטב זכרוני עברה ביום רביעי בדיון טרומי. המטרה היא לאחד
דיון טרומי עם קריאה ראשונה ולהפוך אותם לקריאה שניה ושלישית בהתאם לתקנון.

יש מתנגדים? אנחנו עוברים להצבעה.

הצבעה

בעד – רוב

נגד – אין

נמנעים – אין

היו"ר יוסי כץ:

המיזוג אושר.

אנה שניידר:

הצעת החוק כבר אושרה בוועדת הכספים לקריאה שניה ושלישית. יכול להיות שנצטרך
פטור מחובת הנחה והייתי מציעה שכבר יינתן פטור.

נעמי חזן:

סליחה, הערה לסדר. אני מבקשת להודיע לחברי הכנסת על ישיבות ועדה שלא מן
המניין לא רק בדואר אלקטרוני כי אי אפשר לשבת כל היום מול המחשב.

היו"ר יוסי כץ:

מקובל עליי. תודה רבה על ההערה.

5. שחרור הצעות חוק מחובת הנחה לקריאה שניה ושלישית

אנה שניידר:

יש עוד שתי הצעות חוק שאושרו גם כן לקריאה שניה ושלישית: הצעת חוק ההסדרים
במשק המדינה (תיקוני חקיקה)(תיקון מס' 8), התשס"א-2001 והצעת חוק מס הכנסה
(פטור ממס על הכנסה מהשכרת דירת מגורים)(הוראת שעה)(תיקון מס' 8),
התשס"א-2001. כולן קשורות בתקציב.

היור יוסי כץ:

היות ומדובר בפטור ובהקלות ודאי שאנחנו בעד. מי בעד פטור מחובת הנחה לשלוש
הצעות החוק כפי שנקראו כאן?

הצבעה

בעד – רוב

נגד – אין

נמנעים – אין

היו"ר יוסי כץ:

אושר פה אחד. תודה רבה לכם, הישיבה נעולה.

הישיבה ננעלה בשעה 15:40
