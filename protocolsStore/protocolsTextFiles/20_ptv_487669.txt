הכנסת העשרים

מושב רביעי

פרוטוקול מס' 321

מישיבת ועדת הכנסת

יום שני, ו' בשבט התשע"ח (22 בינואר 2018), שעה 10:30

סדר-היום:

הצעה לתיקון כללי האתיקה לחברי הכנסת - הוספת סעיף שכותרתו: "נסיעות לחוץ
לארץ שאינן במימון הכנסת" – רוויזיה.

נכחו:

חברי הוועדה:

מכלוף מיקי זוהר – היו"ר

רוברט אילטוב

דוד ביטן

אחמד טיבי

אברהם נגוסה

רועי פולקמן

חברי הכנסת:

יוסף ג'בארין

נורית קורן

מוזמנים:

זאב קם – כתב פרלמנטרי, רדיו "כאן" ב', תאגיד השידור הציבורי

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

הצעה לתיקון כללי האתיקה לחברי הכנסת - הוספת סעיף שכותרתו: "נסיעות לחוץ
לארץ שאינן במימון הכנסת" – רוויזיה

היו"ר מכלוף מיקי זוהר:

אני מתכבד לפתוח את הישיבה בעניין הרוויזיה שהוגשה על-ידי חבר הכנסת אחמד
טיבי. אחמד, תודה על זה שסידרת לי ספתח של דיון רציני ככה שאני באמת ארגיש
שאני מתחיל לעבוד.

אחמד טיבי (הרשימה המשותפת):

אני רוצה להסביר את הרוויזיה.

היו"ר מכלוף מיקי זוהר:

אני מבקש ממך לנמק את הרוויזיה, ומייד בסיום הנימוק אנחנו נדחה אותה.

אחמד טיבי (הרשימה המשותפת):

אני מודה לך, אדוני היושב-ראש החדש, אין ספק שמדובר בעידן חדש של ועדת
הכנסת. ההחלטה שהתקבלה לא מאפשרת אפילו ל-13 חברי הכנסת של הרשימה המשותפת,
שאני ביקשתי בשמם שידברו במליאה, כי זה לא חוק בשנייה ושלישית. התקנון
מגביל אותנו גם כך, ולכן, הכלי היחידי שנשאר בידינו הוא רוויזיה, ובג"ץ
לאחר מכן.

היו"ר מכלוף מיקי זוהר:

מה, נהייתה כמו יש עתיד?

נורית קורן (הליכוד):

כן.

היו"ר מכלוף מיקי זוהר:

כל דבר אתה הולך לבג"ץ?

אחמד טיבי (הרשימה המשותפת):

אני בכנסת לפני יש עתיד, מר זוהר.

היו"ר מכלוף מיקי זוהר:

אה, אוקיי.

אחמד טיבי (הרשימה המשותפת):

ולכן, אני אתחיל מחדש כי הגיע זאב קם.

זאב קם:

תודה רבה.

היו"ר מכלוף מיקי זוהר:

אנחנו לא מושפעים מהתקשורת.

אלעזר שטרן (יש עתיד):

אנחנו לא נאפשר לך, אבל קדימה.

יוסף ג'בארין (הרשימה המשותפת):

עכשיו הוא מתעניין יותר במחאה אצל פנס.

אחמד טיבי (הרשימה המשותפת):

הוא החליט להציב שוטרי מג"ב בתוך המליאה.

היו"ר מכלוף מיקי זוהר:

מי החליט?

רועי פולקמן (כולנו):

זאב קם.

אחמד טיבי (הרשימה המשותפת):

זאב קם.

היו"ר מכלוף מיקי זוהר:

באמת?

אחמד טיבי (הרשימה המשותפת):

אישית, כן.

יוסף ג'בארין (הרשימה המשותפת):

הוא הזהיר אותם.

אחמד טיבי (הרשימה המשותפת):

הוא הציע, זה הרעיון שלו.

זאב קם:

אתה יודע, הפרוטוקול לא סובל הכול.

אחמד טיבי (הרשימה המשותפת):

לא סובל הכול, כן.

אתי בן יוסף:

הוא לא רואה את החיוכים.

אחמד טיבי (הרשימה המשותפת):

יש חיוכים. אדוני, מדובר בהגבלת חסינות חברי הכנסת. אחד מתפקידיו של
יושב-ראש ועדת הכנסת הוא דווקא להיות ראש וראשון למי שמגינים על חסינות
חברי הכנסת ללא הבדל של דעה פוליטית אופוזיציה וקואליציה. יש מדרון חלקלק
של הגבלת חסינות חברי הכנסת על רקע לאומי. למשל, מגבילים את הכניסה שלנו
למסגד אל-אקצה. זה בניגוד - - -

רועי פולקמן (כולנו):

לא רק אתכם, גם את שאר חברי הכנסת.

אחמד טיבי (הרשימה המשותפת):

מסגד אל-אקצה הוא מסגד למוסלמים, לכן, מוסלמים שלא יכולים להיכנס למסגד
שונים מאשר יהודים שלא יכולים להיכנס למסגד.

נורית קורן (הליכוד):

גם ליהודים, נו, בוא, את זה עכשיו אי-אפשר להגיד, הוא נבנה על הר-הבית
המקודש.

אחמד טיבי (הרשימה המשותפת):

זה שונה לחלוטין.

יוסף ג'בארין (הרשימה המשותפת):

בעניין התפילה אתם מסכימים. לפחות בעניין התפילה.

נורית קורן (הליכוד):

תפילה כן. תפילה קדושה לכולם, כולם יכולים להתפלל, אין שום בעיה.

אחמד טיבי (הרשימה המשותפת):

לכן, אני לא יכול לעשות את מה שעשיתי שנים רבות, ללכת בימי שישי לעיתים
ולהתפלל, זה נמנע ממני. עכשיו גם מגבילים למי לנסוע על-פי עמדה פוליטית,
BDS זאת עמדה פוליטית. עכשיו יש שם רשימה של גופים, אדוני היושב-ראש,
והיושב-ראש אמר שאחד מהם, חבר הכנסת טיבי נסע. החוק הזה מכוון נגד
ארבעה-חמישה ח"כים ערבים בלבד. בלבד. החוק הזה תפור על המידות של
ארבעה-חמישה ח"כים שנוסעים לחו"ל.

יוסף ג'בארין (הרשימה המשותפת):

שניים מהם לפחות נמצאים כאן.

נורית קורן (הליכוד):

לא. אני לא רוצה להפריע לאחמד טיבי, אבל זה לא נכון.

אחמד טיבי (הרשימה המשותפת):

ולכן, אדוני היושב-ראש, למשל, אני לא שמעתי שאתם אוסרים על הנסיעה לגופים
אוונגליסטים מושחתים ומשחיתים בארצות-הברית. אני לא זוכר שאתם אוסרים על
נסיעות על-ידי גורמים מפוקפקים שלא קשורים בעמדות פוליטיות. אתם oriented
ממוקדים בהצרת הצעדים של חברי הכנסת הערבים על רקע פוליטי, על רקע של עמדות
פוליטיות. כאן, למרות שאתה ליכוד, למרות שאתה איש ימין, היית צריך להיות
ראש וראשון למי שמגבילים את אלה שרוצים להגביל את חסינות חברי הכנסת.

אני מכיר כמה ח"כים – לא פלא שבני בגין ניסה לשנות פה או שם נוסח, אבל הוא
הרים ידיים, בסוף הוא תמך בחוק, לצערי הרב. לכן, הרוויזיה הזאת, אני חוזר
ומודיע את מה שהודעתי לפרוטוקול, הרשימה המשותפת תפנה לבג"ץ, כי זה לא
חוקתי, זה לא עניין שלכם למי אני נותן הרצאות, מה אני אומר בהרצאות. מה עוד
שאנחנו חברי הכנסת הערבים לא נוסעים על חשבון הכנסת במשלחות של הכנסת.

נורית קורן (הליכוד):

זה עוד יותר גרוע.

אחמד טיבי (הרשימה המשותפת):

אנחנו פשוט לא נוסעים. אתם נוסעים, ואני יודע שתוך כדי הנסיעות שלכם כל
הזמן אתם עובדים, עובדים קשה וכורעים תחת נטל ההסברה והמאמצים וכדומה
וכדומה, ואנחנו לא שם. ולכן, אדוני היושב-ראש, בזה אני מגיש רוויזיה.

היו"ר מכלוף מיקי זוהר:

אחמד, תודה.

אברהם נגוסה (הליכוד):

יש לי - - -

היו"ר מכלוף מיקי זוהר:

תכף אני אתן לך, אדוני.

יוסף ג'בארין (הרשימה המשותפת):

מיקי, אם אפשר להוסיף גם משהו.

היו"ר מכלוף מיקי זוהר:

אני רק רוצה לומר כך, קודם כול, אתה בטח לא מכיר את הצעת החוק שלי שבקרוב
תקודם, שאומרת שכל מי שתורם כסף לגופים שעוינים את מדינת ישראל או מטילים
עליה חרם לא יוכל לתרום כסף לגופים פה במדינת ישראל. זה דומה קצת ברעיון
להצעה שמונחת פה.

אחמד טיבי (הרשימה המשותפת):

זה שונה לחלוטין.

היו"ר מכלוף מיקי זוהר:

אני אסביר לך מה הקונספט. אני אסביר לך למה זה לא שונה. הקונספט אומר
שאנחנו לא רוצים שום עסק עם אנשים שמחרימים את מדינת ישראל.

נורית קורן (הליכוד):

נכון, ויוצאים נגדה.

היו"ר מכלוף מיקי זוהר:

לא רוצים לעשות איתם עסקים, לא רוצים שייתנו לנו פה תרומות, לא רוצים שחברי
כנסת שלנו ייסעו מטעמם לחוץ-לארץ. אתה תוכל להמשיך לנסוע לחוץ-לארץ מתי שרק
תחפוץ, לאיפה שתחפוץ, אם זאת לא מדינת אויב כמובן. תוכל לעשות את זה על-ידי
גופים שיממנו את זה. הדבר היחידי שלא תוכל לעשות, זה שלא תוכל לעשות את זה
עם גופים שפוגעים ומחרימים את מדינת ישראל.

מה זה אומר? זה אומר דבר אחד, שמוטב לחברי הכנסת, ובכלל לעמותות, דרך אגב,
גם בשמאל וגם בימין, להפסיק לעשות עסקים, אם זה פוליטיים או אם זה אישיים
או אם זה ציבוריים, עם גופים שעוינים ופוגעים במדינת ישראל. זה המסר של
ההחלטה. היום זה המסר גם של הצעת החוק שלי, וזה גם המסר שנעביר לבית המשפט
בשביל להגן על ההצעה הזאת, אם אתה כמובן תעתור לשם.

לכן, אני מציע שמהיום, כשאתה תעלה לבמה לדבר בפודיום על דברים שאתה חושב,
לא תשים בסדר העדיפויות שלך או בסדר השיקולים שלך מה BDS יחשוב על מה שאתה
אומר כדי שהוא יזמין אותך בפעם הבאה לנסיעה. אתה תגיד דברים שהם לטובת
ערביי ישראל, לטובת עתידם של ערביי ישראל, וזה תפקידך, כי אתה נבחרת על-ידי
ערביי ישראל. וזה הדבר שתתמקד בו. לא מה ה- BDSרוצה שתגיד, לא מה גוף אחר
עוין רוצה שתגיד, כי הוא לא יממן לך יותר את הנסיעות גם ככה בין כה וכה.
זאת המטרה, ואם היא תושג, דיינו. חבר הכנסת נגוסה, בבקשה.

אברהם נגוסה (הליכוד):

תודה, אדוני היושב-ראש. אני פשוט מתקומם מהדברים של חבר הכנסת טיבי, שהוא
מגדיר את BDS כדעה או כעמדה פוליטית. תנועת ה- BDSזה לא עמדה פוליטית. BDS
זאת תנועה גזענית אנטישמית שפועלת נגד מדינת ישראל. זאת תנועה אנטישמית
בזמננו, ה- BDSהיא תנועה אנטישמית מודרנית. ואני חושב שזה גם פוגע בכל
אזרחי ישראל, כולל ערביי ישראל, גם פוגע כי הם נלחמים נגד מדינת ישראל.
ואתה, חבר הכנסת טיבי, חלק ממדינת ישראל, ולכן, צריך להילחם נגד התנועה
הזאת. זה אחד.

שתיים, אני חושב שגם לך יש זכות, לכל חבר כנסת יש זכות לנסוע במימון של
הכנסת. כשאתה אומר: אתם נוסעים, אני לא נוסע. אני לא מבין מה, ולא היו חברי
כנסת שנסענו ביחד? בעתיד גם הולכים לנסוע. אני חושב שמימון הכנסת מגיע לכל
חבר כנסת, אבל פה מדובר על מימון של גוף לא מהכנסת, ולכן, אני מאוד מתנגד
לדעה שלך ש- BDSהיא עמדה פוליטית. היא לא עמדה פוליטית.

היו"ר מכלוף מיקי זוהר:

תודה. חבר הכנסת יוסף ג'בארין.

יוסף ג'בארין (הרשימה המשותפת):

התיקון שלך או של ועדת הכנסת או של קודמך בתפקיד הוא בעייתי בעיקר כי הוא
גורף מדיי, כשבעצם אתה מגביל את ההשתתפות של חברי כנסת ללא קשר אפילו לדעה
הפוליטית שלו לעניין סוגיית החרם. זאת אומרת, אם חבר כנסת מהאופוזיציה,
נגוסה, אם ארגון כזה ירצה להזמין אותך כדי להסביר - - -

רועי פולקמן (כולנו):

הוא מהקואליציה.

יוסף ג'בארין (הרשימה המשותפת):

סליחה, מהקואליציה. כדי להסביר מדוע אתה נגד החרם ומדוע החרם פסול, לכאורה
האיסור הזה חל עליך.

היו"ר מכלוף מיקי זוהר:

הוא חל. לא לכאורה, הוא חל עליו.

נורית קורן (הליכוד):

הוא חל.

יוסף ג'בארין (הרשימה המשותפת):

הוא חל עליו, ולכן, זה איסור גורף שבעצם אומר שאתה כחבר כנסת לא יכול לנהל
דיון גם אם אתה בעמדה אחרת.

היו"ר מכלוף מיקי זוהר:

קודם כול, אני חייב לציין, יוסף ג'בארין, שזאת טענה מאוד מאוד מעניינת,
שהיא טענה חשובה. נכון, אני מסכים איתך, לא נוכל ללכת להגן על עצמנו אל מול
אותם מחרימים אם הם ירצו להזמין אותנו לאיזשהו ויכוח או לאיזשהו עימות
ציבורי, מסכים איתך. אנחנו מפסידים פה בעניין הזה את היכולת להגן על עצמנו.

נורית קורן (הליכוד):

נכון, אבל אנחנו לא צריכים לתת להם שירות.

היו"ר מכלוף מיקי זוהר:

זה רק מראה שזאת החלטה מאוזנת שהיא לא חד-צדדית. זאת החלטה שקובעת שאנחנו
לא רוצים שום עסק עם גופים שמחרימים אותנו ברחבי העולם.

רוברט אילטוב (ישראל ביתנו):

אל תדאג, הם לא מזמינים את אלה שמתנגדים.

נורית קורן (הליכוד):

ברור שהם לא מזמינים.

היו"ר מכלוף מיקי זוהר:

אני יודע, אבל זה לא משנה. גם אם יזמינו, לא רוצים.

נורית קורן (הליכוד):

נניח שהם הזמינו.

רוברט אילטוב (ישראל ביתנו):

זה לא מאיים עלינו.

היו"ר מכלוף מיקי זוהר:

שלא יזמינו אף אחד מאיתנו. לא מדובשו ולא מעוקצו.

נורית קורן (הליכוד):

ברור.

יוסף ג'בארין (הרשימה המשותפת):

הטענה שלי לא תיאורטית. ארגון כמו Jewish Voice for Peace בארצות-הברית,
ארגון שבעבר השתתפתי בפעילות שלו, מדוע גוף כזה, אני כחבר כנסת או - - -

רועי פולקמן (כולנו):

הוא מוגדר ארגון BDS?

יוסף ג'בארין (הרשימה המשותפת):

הוא ברשימה, וזה ארגון יהודי. לכן כל הטיעון שלך על אנטישמיות זה בכלל לא
רלוונטי.

רוברט אילטוב (ישראל ביתנו):

חסר יהודים אנטישמיים? לא חסר.

יוסף ג'בארין (הרשימה המשותפת):

זה ארגון יהודי בארצות-הברית. הארגון הזה לא יוכל להזמין חבר כנסת להשתתף
בפעילות שלו? אני חושב שהרחקתם לכת.

מיקי, התיקון הזה גם גורף, כי הוא גם כולל עמדות פוליטיות שהן מאוד
לגיטימיות בשיח, ולכן זה קצת מטעה להציג את זה כאילו זה רק נגד ה-BDS. עמדה
פוליטית – והיושב-ראש, כאן חברתי מהייעוץ המשפטי נמצאת כאן, אם אני טועה
תתקני אותי – חבר כנסת שתומך בהחרמת התנחלויות, לדעתי זאת העמדה הכי
לגיטימית, מבחינתי היא הכי מוסרית גם, אסור להביע אותה בחו"ל? ולכן, יש כאן
בעצם ניסיון לפסול עמדה פוליטית.

היו"ר מכלוף מיקי זוהר:

עכשיו בדיוק קיבלתי הערה שלא מנמקים רוויזיה יותר מדי זמן, אז אני פשוט
מתלהב מהתפקיד. לאט לאט זה ילך וידעך, אז תהיה לי פחות סבלנות בשביל זה.

יוסף ג'בארין (הרשימה המשותפת):

אולי הוא ישתכנע.

נורית קורן (הליכוד):

אבל אתה נותן להם את הזמן לבג"ץ. אתה עכשיו יכול להגיד לבג"ץ שנתת להם את
הזמן לנמק את הרוויזיה, נתת להם את האפשרות.

היו"ר מכלוף מיקי זוהר:

זה גם נכון.

יוסף ג'בארין (הרשימה המשותפת):

חשבתי שזה בגלל שאתה נהנה לשמוע את זה.

נורית קורן (הליכוד):

אבל תכף יופיעו עוד 11 חברי כנסת.

היו"ר מכלוף מיקי זוהר:

אבל, אגב, יש עוד טענה חשובה לבג"ץ, זה שוועדת האתיקה רשאית במקרים חריגים
לתת לחבר כנסת אישור, שזה גם יעלה בבג"ץ.

יוסף ג'בארין (הרשימה המשותפת):

בסדר, אבל אנחנו לא מסכימים שזה יקשה.

היו"ר מכלוף מיקי זוהר:

אני מניח שארבל התעקשה.

יוסף ג'בארין (הרשימה המשותפת):

ולוועדת האתיקה אין את הכלים לבחון את כל הנסיבות.

אחמד טיבי (הרשימה המשותפת):

זאת הגבלת חסינות.

יוסף ג'בארין (הרשימה המשותפת):

אם כן, יש כאן הגבלה על עמדה פוליטית שמבחינתי לא רק שהיא לגיטימית, אלא גם
היא מוסרית בעניין הזה.

קריאה:

- - -

היו"ר מכלוף מיקי זוהר:

הבנתי. תודה על הטיפים. היא נותנת לי פה טיפים מקצועיים. בואו נעשה הצבעה
היא אומרת, ואחר כך תמשיכו לנמק.

יוסף ג'בארין (הרשימה המשותפת):

טיעון שלישי ולפני אחרון. תסתכלו על הרשימה שהונחה בפנינו, מרביתם ארגונים
פלסטינים, ידוע שארגונים פלסטינים בעד החרם. למה חברי חבר הכנסת טיבי אומר
שאתם פוגעים בעצם בעיקר בחברי הכנסת הערבים ובעיקר אלה שנוהגים להשתתף
בכנסים בין-לאומיים? כי הקהילה הפלסטינית בארצות-הברית תקיים כנס שנתי שלה
ותזמין אותנו.

נורית קורן (הליכוד):

אין בעיה, תיסעו במימון שלכם.

יוסף ג'בארין (הרשימה המשותפת):

אני תכף אתייחס לזה.

נורית קורן (הליכוד):

דמוקרטיה עולה כסף.

יוסף ג'בארין (הרשימה המשותפת):

לך מותר להופיע בפני הקהילה היהודית בארצות-הברית, ולי יהיה עכשיו אסור
להופיע בפני הקהילה הפלסטינית בארצות-הברית?

נורית קורן (הליכוד):

אם זה קהילה יהודית נגד המדינה, כן.

היו"ר מכלוף מיקי זוהר:

מותר לך להופיע, רק המדינה לא צריכה – הם לא יוכלו לממן את זה.

נורית קורן (הליכוד):

נכון, בדיוק.

היו"ר מכלוף מיקי זוהר:

אבל מותר לך להופיע, אתה יכול.

יוסף ג'בארין (הרשימה המשותפת):

אני אענה על זה.

נורית קורן (הליכוד):

אתה מביא את זה הפוך על הפוך כאילו פוגעים בכם לגמרי שלא תיסעו, שלא תלכו.
זה לא נכון.

יוסף ג'בארין (הרשימה המשותפת):

אני אענה על זה.

רוברט אילטוב (ישראל ביתנו):

כרגע אמרת שיש שם ארגון יהודי.

נורית קורן (הליכוד):

דמוקרטיה עולה כסף, תוציא מהכיס ותשלם.

יוסף ג'בארין (הרשימה המשותפת):

אני אענה על הטיעון שבעצם כאילו לא אוסרים עליך, לא אומרים שאתה לא יכול
לקבל מימון. התשובה שלי היא תשובה מעשית. חברים, כנס בקנדה, כנס
בארצות-הברית זה אלפי דולרים, בואו לא - - -

נורית קורן (הליכוד):

בסדר, אז אל תיסע. תשלח מפה סרטון וזהו.

יוסף ג'בארין (הרשימה המשותפת):

אלפי דולרים. וברור שכשאומרים שאתה לא יכול לקבל מימון מאותו גוף אתם בעצם
אוסרים, כי חברי כנסת עם אלפי דולרים, לך תביא את התקציב הזה. מה גם
שבתקציב הבוחר אסור להשתמש לכנסים בין-לאומיים.

היו"ר מכלוף מיקי זוהר:

נכון.

נורית קורן (הליכוד):

נכון, וזה מוצדק.

היו"ר מכלוף מיקי זוהר:

תודה. אנחנו עוברים - - -

נורית קורן (הליכוד):

שנייה, משפט.

היו"ר מכלוף מיקי זוהר:

חברת הכנסת נורית קורן.

נורית קורן (הליכוד):

לא יכול להיות ששוב ושוב כל הזמן הופכים את ההחלטות ואומרים שאנחנו פוגעים
דווקא בחברי הכנסת הערבים. זה לא נכון. אם חברי הכנסת הערבים חושבים שהם
אלה שצריכים לומר את דברם של הפלסטינים ולפגוע בנו כמדינה, אי-אפשר, די,
מספיק. ולכן, אנחנו רוצים למנוע את זה שימשיכו להחרים אותנו, ומי שמחרים
אותנו אנחנו מחרימים אותו. ולכן, דמוקרטיה עולה כסף, מי שרוצה לנסוע ייסע
מכספו שלו. אנחנו לא מחרימים לפי מוצא, אנחנו מחרימים עניינית, וכל מי
שרוצה לפגוע במדינה שלנו. אנחנו לא רוצים לשלם למישהו שפוגע במדינה. לכן,
המימון יהיה מהכיס שלכם, ותחשבו פעמיים. תודה רבה.

היו"ר מכלוף מיקי זוהר:

תודה. אני עובר להצבעה. מי בעד הרוויזיה? שירים את ידו. אתם שניים פה?

אתי בן יוסף:

כן.

היו"ר מכלוף מיקי זוהר:

יפה. דוד ביטן, אני עובר להצבעה. מי נגד הרוויזיה? שירים את ידו.

הצבעה

בעד – 2

נגד – 6

נמנעים – אין

הרוויזיה בעניין הצעה לתיקון כללי האתיקה לחברי הכנסת - הוספת סעיף
שכותרתו: "נסיעות לחוץ-לארץ שאינן במימון הכנסת", לא נתקבלה.

היו"ר מכלוף מיקי זוהר:

הרוויזיה לא התקבלה, כפי שצפיתי מראש.

נורית קורן (הליכוד):

תודה רבה.

יוסף ג'בארין (הרשימה המשותפת):

ניפגש בבית המשפט.

היו"ר מכלוף מיקי זוהר:

וניפגש בבית המשפט העליון. הישיבה נעולה.

הישיבה ננעלה בשעה 10:49.
