פרוטוקולים/ועדת הכנסת/3474

ירושלים, ו' באב, תשס"א

26 ביולי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 218

מישיבת ועדת הכנסת

יום שלישי, כ"ו בתמוז התשס"א (17 ביולי 2001), שעה 10:00

נכחו:

חברי הוועדה: אפי אושעיה - מ"מ היו"ר

יגאל ביבי

יצחק גאגולה

משה גפני

אבשלום וילן

יצחק וקנין

שאול יהלום

אמנון כהן

סופה לנדבר

יאיר פרץ

נחמה רונן

מוסי רז

מוזמנים: דוד לב סגן מזכיר הכנסת

גאולה רזיאל מנהלת לשכת מזכיר הכנסת

מיכאל אטלן - לשכה משפטית, משרד העבודה והרווחה

יעל ייטב - מס הכנסה, משרד האוצר

טלי דולן - יועמ"ש, אגף כלכלה והכנסות המדינה,

משרד האוצר

עו"ד מיכל דויטש - נציבות מס הכנסה

עמי ברקוביץ - משרד המשפטים

אריאלה קלעי - מזכירות הממשלה

יועצת משפטית: ארבל אסטרחן

מנהלת הוועדה: אתי בן-יוסף

קצרנית: תמר מרימוביץ

סדר היום: א. בקשה לפטור מחובת הנחה את הצעת חוק הבזק (תיקון – הגבלות על
משדרי מין)

התשס"א-2001 של חבר-הכנסת יגאל ביבי וקבוצת חברי-כנסת.

2.  קביעת ועדות לדיון בהצעות-חוק ובהצעות לסדר-היום – עמ' 3 והמשך עמ'
    6-14

3.  הצעת-חוק שכר חברי-הכנסת (תיקון מס' 21) (תשלומים לשרים ולסגני שרים),
    התשס"א-2001 – הכנה לקריאה שנייה ושלישית – עמ' 4-5 והמשך עמ' 19-21.

4.  בקשת חבר-הכנסת יאיר פרץ לפטור את הצעת-חוק היטל הוצאות ביטחון

  מיוחדות (הוראת שעה), התשס"א-2001 – מחובת הנחה מוקדמת על שולחן

  הכנסת, לפני הקריאה הטרומית.

ה. בקשת הממשלה לפטור את הצעת-חוק שירות לאומי בהתנדבות (תכנית ניסיונית

לבנים) (הוראת שעה) התשס"א-2001 מחובת הנחה מוקדמת על שולחן הכנסת לפני

הקריאה הראשונה.

א. בקשה לפטור מחובת הנחה את הצעת-חוק הבזק (תיקון – הגבלות על משדרי מין)
התשס"א-2001 של חבר-הכנסת יגאל ביבי וקבוצת חברי-כנסת

מ"מ היו"ר אפי אושעיה:

אני פותח את הישיבה. הנושא הראשון על סדר היום הוא בקשה לפטור מחובת הנחה
את הצעת-החוק של חבר-הכנסת יגאל ביבי וקבוצת חברי-כנסת. חברי-הכנסת,
הצעת-החוק הזאת היא המשך לדיונים שהתקיימו פה בוועדה והצעות שהגיעו מוועדת
הכלכלה.

יגאל ביבי:

חברי-הכנסת, אמנם הוועדה החליטה הבוקר שהנושא של תוכן השידורים הוא לא דבר
חדש, וידונו בזה מחר בוועדת הכלכלה. אף על פי כן, גם חבר-הכנסת מיכאל איתן
הגיש הצעת-חוק בנושא הזה במסלול נפרד, וגם אני מגיש עם קבוצת חברי-כנסת
הצעת-חוק במסלול נפרד.

אני מקווה שההסתייגות תתקבל בוועדת הכלכלה, אבל אם לא – קיימת הצעת-חוק זו,
ואני מבקש לפטור אותה לפחות מחובת הנחה.

מ"מ היו"ר אפי אושעיה:

מי בעד פטור מחובת הנחה? מי נגד?

אריאלה קלעי:

התנגדות הממשלה - -

מ"מ היו"ר אפי אושעיה:

אבל אריאלה קלעי, הבוקר התקיימה ישיבה בשעה 8:00 והגענו לאיזה שהן פשרות.

הצבעה

בעד – רוב

נגד – מיעוט

הבקשה לפטור מחובת הנחה את הצ"ח הבזק (תיקון – הגבלות על משדרי מין)
התשס"א-2001 של חה"כ יגאל ביבי וקבוצת ח"כים התקבלה.

מ"מ היו"ר אפי אושעיה:

אם כך, יש פטור מחובת הנחה של הצעת-החוק.

ב. קביעת ועדות לדיון בהצעות-חוק ובהצעות לסדר-היום

מ"מ היו"ר אפי אושעיה:

לגבי הצעת-חוק תוספי מזון לתינוקות של חברת-הכנסת תמר גוז'נסקי, היו הצעות
להעביר את הנושא לוועדת העבודה והרווחה, או לוועדה לקידום מעמד הילד.
חברת-הכנסת תמר גוז'נסקי אומרת שיש לה סיכום עם חבר-הכנסת דוד טל, שהנושא
יועבר לוועדה לקידום מעמד הילד. אם כך, ההסברים מיותרים, מי בעד העברת
הנושא לוועדה לקידום מעמד הילד? מי נגד?

הצבעה

בעד- כולם

נגד – אין

נמנעים – אין

הצעת-חוק תוספי מזון לתינוקות, התש"ס-2000 של חברת-הכנסת תמר גוז'נסקי
וקבוצת חברי-כנסת תעבור לוועדה לקידום מעמד הילד.

מ"מ היו"ר אפי אושעיה:

ההצעה להעביר את הצעת-חוק תוספי מזון לתינוקות לוועדה לקידום מעמד הילד
אושרה פה אחד.

ג. הצעת-חוק שכר חברי-הכנסת (תיקון מס' 21) (תשלומים לשרים ולסגני שרים),
התשס"א-2001 – הכנה לקריאה שנייה ושלישית

מ"מ היו"ר אפי אושעיה:

הצעת-חוק שכר חברי-הכנסת (תיקון מס' 21) (תשלומים לשרים ולסגני שרים) –
הכנה לקריאה שנייה ושלישית. אין ערעורים. הנושא הזה נידון בוועדה, ונעשו
התיקונים המתבקשים.

יצחק גאגולה:

תסביר בכמה מילים מה אומרת הצעת-החוק.

נחמה רונן:

התקיים פה דיון על הנושא.

מ"מ היו"ר אפי אושעיה:

חבר-הכנסת גאגולה הוא חבר-כנסת יסודי שרוצה ללמוד את הנושא. זה טבעי, אתה
עושה את המעשה הנכון. הצעת-החוק קובעת מתן תקציב לקשר עם הציבור לסגני
שרים, מחצית מהתקציב שיש לחברי-כנסת.

ארבל אסטרחן:

אני רוצה להסביר את הצעת-החוק.

מ"מ היו"ר אפי אושעיה:

למה להסביר? אנחנו רוצים להצביע.

יצחק גאגולה:

האם לשרים יש אפשרות לפתוח לשכות מלבד הלשכה שלהם?

ארבל אסטרחן:

לא. אני רוצה להסביר שמדובר בהצעת-חוק מטעם ועדת הכנסת, שכבר נידונה והוכנה
לקראת הקריאה הראשונה. אני אסביר שוב בקצרה על מה מדובר. חוק שכר
חברי-הכנסת היום קובע את השכר, את התשלומים וההענקות שישולמו לחברי-הכנסת.

אחת הפסקאות קובעת שיינתנו הענקות לחברי-הכנסת, ליושב-ראש הכנסת וכו'
"לכיסוי הוצאותיהם המיוחדות לרגל תפקידיהם". סעיף 10 לחוק קובע שהוא לא
יחול על חבר-כנסת שמכהן כחבר הממשלה, כשר או כסגן שר.

בפועל, במשך שנים רבות, חברי הממשלה וסגני השרים מקבלים חלק מתקציב קשר עם
הציבור, שבדרך כלל עומד על מחצית, וכך גם נקבע בהחלטה האחרונה שנגעה לתקציב
קשר עם הציבור. מכיוון שלכאורה אין סמכות מכוח חוק שכר חברי-הכנסת לתת להם
את הסכומים האלה, באה הצעת-החוק לקבוע שסגנים וסגני שרים יוכלו לקבל מתקציב
הכנסת כסף אך ורק לצורך מילוי תפקידם כחברי-כנסת, זאת אומרת: לא תשלומים
אחרים שמשולמים לחברי-הכנסת מכוח אותו חוק.

מוסי רז:

מה זאת אומרת? האם קודם כל הזמן נתנו שלא כחוק, ועכשיו מתקנים את החוק?

ארבל אסטרחן:

במשך השנים אמרו שזה לכאורה ניתן מתקציב הכנסת, כי אמרו שלשרים ולסגני שרים
יש גם הוצאות שקשורות לעבודתם כחברי-הכנסת, כי הם נמצאים בכנסת.

מוסי רז:

זאת אומרת שנתנו כסף שלא כחוק.

ארבל אסטרחן:

לא היה ברור מכוח מה ההסמכה. מדובר בהצעה מטעם הוועדה, וכרגע אתם מתבקשים
לאשר אותה לקריאה שנייה ושלישית.

מוסי רז:

זאת שערורייה גדולה.

מ"מ היו"ר אפי אושעיה:

חבר-הכנסת רז, יכול להיות שזאת שערורייה, אבל התקיימו פה דיונים ארוכים
בנושא. הנושא נלמד, ועבר בקריאה הראשונה במליאה. לא עושים פה איזשהו מחטף.
היה פה דיון מעמיק שהתקיים פעם ועוד פעם. למרות שהיו דיונים, היועצת
המשפטית מצאה לנכון בניגוד לדעתי להסביר את הנושא פעם נוספת, על מנת שיובן.

לפיכך, ברשותך אני מעלה את הנושא להצבעה. חברי-הכנסת, מי בעד הצעת-החוק,
כפי שהיא גובשה בוועדה? מי נגד?

הצבעה

בעד – רוב

נגד – 1

נמנעים – 2

הצעת-חוק שכר חברי-הכנסת (תיקון מס' 21) (תשלומים לשרים ולסגני שרים),
התשס"א-2001 אושרה לקריאה שנייה ושלישית.

מ"מ היו"ר אפי אושעיה:

חבר-הכנסת מוסי רז נגד, שני נמנעים. הצעת-החוק אושרה לקריאה שנייה ושלישית.

ב. המשך – קביעת ועדות לדיון בהצעות-חוק ובהצעות לסדר-היום

מ"מ היו"ר אפי אושעיה:

הצעת-חוק פיצויים לנפגעי אסון קריסת הרצפה באולמי ורסאי, התשס"א-2001, של
חבר-הכנסת רוני מילוא. נשמעו הצעות להעביר את הנושא לוועדת הפנים ואיכות
הסביבה, לוועדת הכספים, לוועדת החוקה, חוק ומשפט או לוועדת העבודה הרווחה
והבריאות.

משה גפני:

אדוני היושב-ראש, אני רוצה לומר לחברי-הוועדה שאסון ורסאי נידון בוועדת
הפנים ואיכות הסביבה כבר מספר פעמים בהיבטים שונים, שנוגעים למעשה לוועדת
הפנים ואיכות הסביבה.

מ"מ היו"ר אפי אושעיה:

זה טבעי שהנושא יעבור לדיון בוועדת הפנים ואיכות הסביבה.

משה גפני:

אני רק רוצה להגיד לוועדה וליושב-ראש הוועדה, שאני על-פי החלטה של ועדת
הפנים ואיכות הסביבה, פניתי לראש-הממשלה כדי שיכירו בנושא הזה כאסון לאומי.
הוא מינה את מזכיר הממשלה, והוא אמור לשבת אתי בעניין הזה. אם תהיה החלטת
ממשלה – מה טוב, ואם לא – אנחנו מקדמים את החוק בוועדת הפנים ואיכות הסביבה
במהירות האפשרית, כי אי אפשר להשאיר כך את המצב.

יאיר פרץ:

מה אומרת היועצת המשפטית?

ארבל אסטרחן:

הנושא יכול להיות נידון בכמה ועדות. מדובר פה על פיצויים לנפגעים.

מ"מ היו"ר אפי אושעיה:

מי בעד להעביר את הנושא לוועדת הפנים ואיכות הסביבה?

הצבעה

בעד – כולם

נגד – אין

נמנעים – אין

הוחלט להעביר את הצעת-חוק פיצויים לנפגעי אסון קריסת הרצפה באולמי ורסאי,
התשס"א-2001, של חבר-הכנסת רוני מילוא וקבוצת חברי-כנסת, לדיון בוועדת
הפנים ואיכות הסביבה.

מ"מ היו"ר אפי אושעיה:

האם מישהו מתנגד להעברת הנושא לוועדת הפנים ואיכות הסביבה? לא, ולכן אושר
פה אחד שהדיון בנושא יועבר לוועדת הפנים ואיכות הסביבה.

לגבי זיהום מי השתייה, מכיוון שבמליאה לא נאמר דבר, אנחנו מעבירים את הנושא
לדיון בוועדת הפנים ואיכות הסביבה.

משה גפני:

תודה רבה. אנחנו כבר דנו בזה אתמול.

מ"מ היו"ר אפי אושעיה:

הצעת-חוק שעות עבודה ומנוחה של חבר-הכנסת רחמים מלול וקבוצת חברי-כנסת.
נשמעו הצעות להעביר את הצעת-החוק לדיון בוועדת הכלכלה, או לוועדת העבודה
הרווחה והבריאות.

אבשלום וילן:

ועדת הכלכלה.

יאיר פרץ:

ועדת העבודה הרווחה והבריאות, מה לוועדת הכלכלה ולזה?

ארבל אסטרחן:

חוק שעות עבודה ומנוחה צריך להיות נידון בוועדת העבודה הרווחה והבריאות.

מ"מ היו"ר אפי אושעיה:

חבר-הכנסת וילן, אומרת היועצת המשפטית שבאופן טבעי הנושא צריך להיות נידון
בוועדת העבודה הרווחה והבריאות.

אבשלום וילן:

אני אגיד לך את האמת, אני רוצה לקיים הצבעה, בגלל המחטפים שנערכים שם.

מ"מ היו"ר אפי אושעיה:

מי בעד העברת הנושא לוועדת העבודה הרווחה והבריאות? מי נגד העברת הנושא
לוועדת העבודה הרווחה והבריאות, כלומר: העברת הנושא לוועדת הכלכלה?

הצבעה

בעד – רוב

נגד – 2

נמנעים – אין

הוחלט להעביר את הצעת-חוק שעות עבודה ומנוחה (תיקון – עבודה ומנוחה
שבועית), התשס"א-2000, של חבר-הכנסת רחמים מלול וקבוצת חברי-כנסת לדיון
בוועדת העבודה הרווחה והבריאות

מ"מ היו"ר אפי אושעיה:

הצעת-חוק שעות עבודה ומנוחה תעבור לדיון בוועדת העבודה הרווחה והבריאות.

הצעת-חוק ביטוח בריאות ממלכתי (תיקון – זכאות לסיוע בטיפולי הפריה חוץ
גופית).

אתי בן-יוסף:

חברת-הכנסת יעל דיין כתבה לך מכתב. הצעת-חוק של הפריה חוץ גופית זה נושא
שנידון כבר שנה בוועדה של יעל דיין, ובוועדה הזאת גובשה כבר הצעת-חוק,
והנושא מתקדם מאד. לפיכך, לפי דעתי, כדאי להעביר את הנושא לוועדה שכבר דנה
בנושא.

יצחק גאגולה:

לא.

נחמה רונן:

למה לא?

מ"מ היו"ר אפי אושעיה:

אני אומר את דעתי, לא את דעתך. זה נושא שכבר נידון שם ונלמד. השתתפו בו
מיטב המומחים שעוסקים בתחום. חבל להעביר את הנושא לוועדה אחרת, חבר-הכנסת
גאגולה.

אמנון כהן:

אולי נעביר את הנושא לוועדה משותפת לוועדת העבודה הרווחה והבריאות ולוועדה
לקידום מעמד האישה? כי זאת הצעת-חוק שלי.

מ"מ היו"ר אפי אושעיה:

גם חברת-הכנסת יעל דיין שהיא יושבת-ראש הוועדה, אומרת להעביר את הצעת-החוק
לדיון בוועדה המשותפת לוועדה לקידום מעמד האישה וועדת העבודה הרווחה
והבריאות.

יצחק גאגולה:

בראשות מי?

אבשלום וילן:

בראשות יעל דיין.

יצחק גאגולה:

לא, בראשות דוד טל.

אתי בן-יוסף:

הוועדה המשותפת כבר קיימת.

מ"מ היו"ר אפי אושעיה:

חבר-הכנסת גאגולה, אני מאד מעריך את חבר-הכנסת טל ידידי הטוב, אבל הוועדה
כבר הוקמה, ומונתה בהסכמה אתו. אם הוא מסכים, למה שאנחנו נתנגד? לפיכך, אני
מציע להעביר את הצעת-החוק לוועדה המשותפת לוועדה לקידום מעמד האישה ולוועדת
העבודה הרווחה והבריאות בראשותה של יעל דיין. מי בעד? מי נגד? מי נמנע?

הצבעה

בעד – כולם

נגד - אין

נמנע – אין

הוחלט להעביר את הצעת-חוק ביטוח בריאות ממלכתי (תיקון – זכאות לסיוע
בטיפולי הפריה חוץ גופית), התשס"א-2001, של חבר-הכנסת יצחק גאגולה, לוועדה
המשותפת לוועדה לקידום מעמד האישה ולוועדת העבודה הרווחה והבריאות, בראשותה
של חברת-הכנסת יעל דיין.

מ"מ היו"ר אפי אושעיה:

אושר פה אחד שהצעת-חוק ביטוח בריאות ממלכתי תועבר לוועדה המשותפת לוועדה
לקידום מעמד האישה ולוועדת העבודה הרווחה והבריאות.

הצעת-חוק כוננות לרעידת אדמה של חבר-הכנסת מיכאל נודלמן וקבוצת חברי-כנסת.
נשמעו ההצעות להעביר את הדיון בהצעת-החוק לוועדה משותפת של ועדת הפנים
ואיכות הסביבה וועדת הכספים שתקים ועדת הכנסת.

ארבל אסטרחן:

הצעת-החוק עצמה מדברת על כך שמשרדי הממשלה ייצאו עם תכניות למניעת מפגעים
של רעידות אדמה. הצעת-החוק אומרת שכל משרד ממשלתי חייב בהנחת התכנית בפני
ועדת הכלכלה של הכנסת. ועדת הכלכלה רשאית שלא לאשר את התכנית. לפיכך, כוונת
המציעים והתוכן של החוק מדברים על מעורבות של ועדת הכלכלה.

מ"מ היו"ר אפי אושעיה:

אם כך, היועצת המשפטית מציעה להעביר את הצעת-החוק לוועדת הכלכלה. האם יש
התנגדות של חברי-הכנסת לכך?

שאול יהלום:

אם היועצת המשפטית אומרת שצריך להעביר את הצעת-החוק לוועדת הכלכלה, צריך
להעביר את הצעת-החוק לוועדת הכלכלה.

מ"מ היו"ר אפי אושעיה:

חברי-הכנסת, מי בעד העברת הצעת-החוק לוועדת הכלכלה? מי נגד? מי נמנע?

הצבעה

בעד – כולם

נגד – אין

נמנעים – אין

הוחלט להעביר את הצעת-חוק כוננות לרעידת אדמה, התש"ס-1999, של חבר-הכנסת
מיכאל נודלמן וקבוצת חברי-כנסת, לדיון בוועדת הכלכלה.

מ"מ היו"ר אפי אושעיה:

אושר פה אחד להעביר את הצעת-חוק כוננות לרעידת אדמה לוועדת הכלכלה.

הצעת-חוק חופש העיסוק (הקלה בהגבלות גיל, תושבות ועיסוק אחר) (תיקוני
חקיקה), התשס"א-2001. נשמעו ההצעות להעביר את הנושא לדיון בוועדת העבודה
הרווחה והבריאות, או לוועדת החוקה חוק ומשפט.

יאיר פרץ:

חופש העיסוק קשור לוועדת העבודה הרווחה והבריאות.

ארבל אסטרחן:

ועדת החוקה חוק ומשפט.

מ"מ היו"ר אפי אושעיה:

על פניו זה נשמע כאילו ועדת העבודה הרווחה והבריאות היא הוועדה הטבעית אליה
צריכה להגיע הצעת-החוק, אבל אומרת היועצת המשפטית שהצעת-החוק צריכה להגיע
לוועדת החוקה חוק ומשפט. נשמע את נציג משרד המשפטים.

עמי ברקוביץ:

כמובן שאנחנו נכבד כל החלטה של הוועדה, אבל שר המשפטים אמר שהמקום הנכון
לדון בהצעה הוא ועדת החוקה חוק ומשפט, כי פונים לשורה ארוכה של מקצועות -
ולא מדובר בעבודה – כמו לשכת עורכי-הדין, רואי החשבון וכיוצא באלה.

מדובר בהתאמות לחוק יסוד ובזכויות, ודבר אחרון – זה חוק שממשיך חוק תאום
שטיפל גם הוא בשורה ארוכה של מקצועות, ונידון בוועדת החוקה חוק ומשפט.

מ"מ היו"ר אפי אושעיה:

חברי-הכנסת, על-פי עמדת היועצת המשפטית ונציג משרד המשפטים, הנושא צריך
לעבור לוועדת החוקה חוק ומשפט מהטעמים הענייניים שפורטו עכשיו. חבר-הכנסת
גאגולה, מציעים להעביר את הנושא לוועדת החוקה חוק ומשפט מטעמים מאד
ענייניים, משפטיים בעיקר.

אמנון כהן:

אני חושב שהצעת-החוק צריכה לעבור לוועדת העבודה הרווחה והבריאות.

מ"מ היו"ר אפי אושעיה:

אבל לא מדברים פה על שעות עבודה ומנוחה, אלא על מקצועות ספציפיים.

יצחק גאגולה:

זה חופש, ומה שקשור לחופש צריך להיות נידון בוועדת העבודה הרווחה והבריאות.

אבשלום וילן:

האם הקשבת להסברים המשפטיים? לא הכל פוליטיקה.

יצחק גאגולה:

האם זה קשור לפוליטיקה? האם חופש העיסוק זה פוליטיקה?

מ"מ היו"ר אפי אושעיה:

חבר-הכנסת גאגולה, אני הבעתי את עמדתי שצריך להעביר את הצעת-החוק לוועדת
העבודה הרווחה והבריאות, אבל נשמעו פה עמדות שונות מצד היועצת המשפטית
ונציג משרד המשפטים, ולכן אני מקבל את הדעה שלהם. מי בעד להעביר את הדיון
לוועדת החוקה חוק ומשפט?

הצבעה

בעד – רוב

נגד – מיעוט

נמנעים – אין

הוחלט להעביר את הצעת-חוק חופש העיסוק (הקלה בהגבלות – גיל, תושבות ועיסוק
אחר) (תיקוני חקיקה), התשס"א-2001, לוועדת החוקה, חוק ומשפט.

מ"מ היו"ר אפי אושעיה:

הנושא יועבר לוועדת החוקה, חוק ומשפט.

הצעת-חוק החברות הממשלתיות (תיקון הגבלת הוצאה מוכרת לצורכי מס)
התשס"א-2001 של חבר-הכנסת רן כהן.

סגן מזכיר הכנסת דוד לב:

זה ועדת כספים נטו.

ארבל אסטרחן:

זה שייך באופן מובהק לוועדת הכספים. מדובר פה על הכרה בהוצאה לצורכי מס
בהוצאות שכר - -

מ"מ היו"ר אפי אושעיה:

מי בעד העברת הצעת-החוק לוועדת הכספים? מי נגד?

הצבעה

בעד – כולם

נגד – אין

נמנעים – אין

הוחלט להעביר את הצעת-חוק החברות הממשלתיות (תיקון הגבלת הוצאה מוכרת
לצורכי מס) התשס"א-2001 של חבר-הכנסת רן כהן, לוועדת הכספים.

מ"מ היו"ר אפי אושעיה:

פה אחד הוחלט להעביר את הצעת-חוק החברות הממשלתיות לוועדת הכספים.

הצעת-חוק משק הדלק (הגבלת הפעלה ומכירת דלק לתחנות תדלוק הפועלות שלא כדין)
של חברת-הכנסת נחמה רונן. על-פי המקובל, זה צריך לעבור לוועדת הכלכלה.

יאיר פרץ:

במשק הדלק דנים בוועדת הכספים, לא?

מ"מ היו"ר אפי אושעיה:

לא, במשק הדלק דנים בוועדת הכלכלה. מי בעד העברת הצעת-החוק לוועדת הכלכלה?
מי נגד?

הצבעה

בעד – כולם

נגד – אין

נמנעים – אין

הוחלט להעביר את הצעת-חוק משק הדלק (הגבלת הפעלה מכירת דלק לתחנות תדלוק
הפועלות שלא כדין) התשס"א-2001, של חברת-הכנסת נחמה רונן, לוועדת הכלכלה.

מ"מ היו"ר אפי אושעיה:

אושר פה אחד להעביר את הצעת-חוק משק הדלק של חברת-הכנסת נחמה רונן לוועדת
הכלכלה.

קביעת ועדות לדיון בהצעות לסדר-היום:

השביתה המתוכננת ברשויות המקומיות של חברי-הכנסת זבולון אורלב, טלב אלסאנע,
מוחמד כנעאן, דוד לוי ויהודית נאות.

ארבל אסטרחן:

זה שייך לוועדת הפנים ואיכות הסביבה.

מ"מ היו"ר אפי אושעיה:

מי בעד העברת הנושא לוועדת הפנים ואיכות הסביבה? מי נגד?

הצבעה

בעד – כולם

נגד – אין

נמנעים - אין

הוחלט להעביר את ההצעה לסדר-היום השביתה המתוכננת ברשויות המקומיות, של
חברי-הכנסת אורלב, אלסאנע, כנעאן, דוד לוי ונאות, לדיון בוועדת הפנים
ואיכות הסביבה.

מ"מ היו"ר אפי אושעיה:

הוחלט להעביר את הדיון בהצעה לסדר-היום על השביתה המתוכננת ברשויות
המקומיות לוועדת הפנים ואיכות הסביבה.

הפיצויים לניצולי השואה של חבר-הכנסת רחמים מלול.

נחמה רונן:

הרי יש ועדה מיוחדת לעניין הזה.

אבשלום וילן:

כל החוקים של חבר-הכנסת הירשזון בנושא הזה מגיעים לוועדת הכספים.

מ"מ היו"ר אפי אושעיה:

מי בעד להעביר את ההצעה לסדר היום הפיצויים לניצולי השואה של חבר-הכנסת
רחמים מלול לוועדת הכספים? מי נגד?

  הצבעה

בעד – כולם

נגד – אין

נמנעים – אין

הוחלט להעביר את הדיון בהצעה לסדר-היום הפיצויים לניצולי השואה של
חבר-הכנסת רחמים מלול לדיון בוועדת הכספים.

מ"מ היו"ר אפי אושעיה:

ההצעה לסדר הפיצויים לניצולי השואה תעבור לדיון בוועדת הכספים.

מי בעד העברת הדיון על זיהום מי השתייה בגוש דן של חברי-הכנסת גאגולה
ופינס-פז לוועדת הפנים ואיכות הסביבה? מי נגד?

הצבעה

בעד – רוב

נגד – מיעוט

נמנעים - אין

הוחלט להעביר את הדיון בהצעה לסדר-היום זיהום מי השתייה בגוש דן של
חברי-הכנסת גאגולה ופינס-פז לוועדת הפנים ואיכות הסביבה.

מ"מ היו"ר אפי אושעיה:

הגילויים החדשים בנוגע לחפירות בהר הבית.

שאול יהלום:

זה צריך לעבור לוועדת החינוך והתרבות.

ארבל אסטרחן:

לוועדת החינוך והתרבות או ועדת הפנים ואיכות הסביבה.

מ"מ היו"ר אפי אושעיה:

מי בעד העברת הדיון לוועדת החינוך והתרבות? מי נגד?

הצבעה

בעד – כולם

נגד – אין

נמנעים – אין

הוחלט להעביר את ההצעה לסדר-היום הגילויים החדשים בנוגע לחפירות בהר הבית
של חברי-הכנסת הנדל, יהלום, בריילובסקי, פרץ, רז, דהאמשה והלפרט לדיון
בוועדת החינוך והתרבות.

מ"מ היו"ר אפי אושעיה:

הוחלט להעביר את ההצעה לסדר-היום הגילויים החדשים בנוגע לחפירות בהר הבית
לוועדת החינוך והתרבות.

שאול יהלום:

אני רוצה לדעת, האם כבר עברו 14 יום?

ארבל אסטרחן:

לא. התיקון עדיין לא אושר במליאה. היום זה היום האחרון.

ד. בקשת חבר-הכנסת יאיר פרץ לפטור את הצעת-חוק היטל הוצאות ביטחון מיוחדות
(הוראת שעה), התשס"א-2001 – מחובת הנחה מוקדמת על שולחן הכנסת, לפני הקריאה
הטרומית

מ"מ היו"ר אפי אושעיה:

אנחנו עוברים להצעת-חוק היטל הוצאות ביטחון מיוחדות (הוראת שעה) של
חבר-הכנסת יאיר פרץ.

יאיר פרץ:

הצעת-החוק הובאה בעקבות הדרישה המוצדקת של משרד הביטחון כתוצאה ממצב החירום
שנקלענו אליו וההוצאות הבלתי צפויות בעקבות אותו מצב חירום.

מוסי רז:

מה הוא דורש?

יאיר פרץ:

אני לא נכנס לשאלות כמה דורשים. אדוני היושב-ראש, אני אומר את הדברים לאור
הצורך בשינוי מסגרת התקציב ומניעת קיצוץ בתקציבי הרווחה הניתנים לאוכלוסיות
החלשות.

חבר-הכנסת מוסי רז, הממשלה מתכננת לקצץ כ-70,000,000 שקל במשרדי העבודה
והרווחה בנושאים אקוטיים, כגון: מרכזי חירום לילדים בסיכון, מקלט לנשים
מוכות, מוסדות לילדים מפגרים, ועוד נושאים רבים וחשובים.

בנוסף, הדרישה הנוכחית היום בתקציב משרד העבודה והרווחה היא 500,000,000
שקל לנושאים הקיימים. מי יאשר את התוספת הזאת? באים ומקצצים עוד 70,000,000
שקל. בנוסף לזה, עומדים לקצץ 600,000,000 שקל מתקציב המוסד לביטוח הלאומי
מסעיף הביטחון הסוציאלי. אני לא רוצה לדבר על הקיצוצים הדרמטיים שעומדים
לבצע במשרד הבריאות. לכן הגשתי הצעת-חוק, כפי שחוקקו בעבר בשלום הגליל חוק
לפרק זמן מוגבל.

פנה אליי היום אפי אושעיה בשם שר האוצר, שמתנגד להצעת-החוק. אני מבקש פטור
מחובת הנחה, ואני מתחייב בפני הוועדה שאני לא אגיש את הצעת-החוק, אם אני לא
אגיע להסדר עם שר האוצר.

מוסי רז:

אז אולי תבקש פטור, כשתגיע אתו להסדר?

יאיר פרץ:

לא.

אבשלום וילן:

יש לי שאלה טכנית. גם אם נניח היום נאשר את הפטור מחובת הנחה מוקדמת, ממילא
הליך החקיקה לא ייגמר עד שבוע הבא.

יאיר פרץ:

למה לא?

אבשלום וילן:

אז מגיעים לאוקטובר - -

מוסי רז:

אני רוצה להבין את הצעת-החוק. אני שכיר, ועכשיו חודש יולי. נגיד שאני משלם
50% מס הכנסה, אז כמה אני צריך לשלם עבור חודש ינואר עד יוני? האם אני צריך
לשלם את זה או לא?

יצחק גאגולה:

אלה דיונים שיתקיימו במסגרת החוק.

מוסי רז:

לא, אני רוצה לדעת מה אתה מציע.

יצחק גאגולה:

אני בכלל לא רוצה להיכנס פה לשאלות האלה.

מוסי רז:

אז מה אתה מציע?

יצחק גאגולה:

אולי זה אמצעי שישפיע על שר האוצר, וזאת אולי הפשרה שלי. הוא מתנגד להצעה
בכל תוקף. לכן אני מבקש לאפשר לי פטור מחובת הנחה.

שאול יהלום:

אם שר האוצר מתנגד לה בכל תוקף, אין סיכוי שתגיע אתו לכל הסדר.

אבשלום וילן:

תגיד לי, אתה לא בהנהלת הקואליציה?

מ"מ היו"ר אפי אושעיה:

הנושא הזה הוא גם נושא ערכי שקשור להשקפת עולם. אומר חבר-הכנסת יאיר פרץ
שבמקום לקצץ בשכבות החלשות ולפגוע בהן, נלך למס מדורג של 3% כהוראת שעה
בעקבות המלחמה נגד הטרור. במקום ללכת לקיצוצים לכל הרוחב, אנחנו מדברים על
3%, וכך נמנע פגיעה בשכבות החלשות.

אני דיברתי עם שר האוצר הבוקר. שר האוצר רואה בזה עקיפה של סמכותו כשר
האוצר, והוא אומר שהנושא הזה נידון בממשלה רק אתמול. ההצעה הזאת נפלה
בממשלה. גם לו הכי קל להוסיף מס נוסף, ואז הוא פותר את הבעיה מבלי להיכנס
לוויכוחים עם השרים ועם האחרים.

לפיכך, פניתי לחבר-הכנסת פרץ וביקשתי ממנו למשוך את הצעתו מהוועדה, להתדיין
עם שר האוצר ולנסות להגיע אתו להבנות. אומר חבר-הכנסת יאיר פרץ עכשיו, שהוא
מוכן לא להעלות את הצעת-החוק במליאה, במידה ששר האוצר לא יסכים לה. אני
יודע ששר האוצר מתנגד להצעת-החוק ויתנגד לה, אבל חבר-הכנסת פרץ מציע
אלטרנטיבה, ואני לא אלך נגדה.

מוסי רז:

מתי צריך לפטור מחובת הנחה? כשיש משהו דחוף, חד-פעמי ובלתי רגיל. איך יכול
להיות שזה דבר דחוף, אם הוא אומר שהוא יעכב את הצעת-החוק, עד שהוא יקבל את
הסכמת שר האוצר? אז שיקבל את ההסכמה - אני לא חושב שהוא יקבל - ויבוא
אלינו. הוא מציע הצעה לא הגיונית.

מ"מ היו"ר אפי אושעיה:

אני לא מסכים עם העניין, אבל בעיניי זה דחוף.

אבשלום וילן:

כבוד היושב-ראש, יש פה בעיה. פה יושבת האופוזיציה, ואתה יושב-ראש סיעת
העבודה. אני קטונתי מלהבין מה קורה פה. יש ממשלה בישראל, יש לה שר אוצר.

מ"מ היו"ר אפי אושעיה:

אתה אומר דברים חשובים. חכה חמש דקות, ונקרא לעיתונאים...

אבשלום וילן:

זה לא שייך לעיתונאים. אני לא יכול לראות את זה במליאה. אתם פעם אחר פעם לא
מצביעים יחד, וזה כך גם בוועדות. חבל על הזמן, היינו כבר בסרט הזה.

מוסי רז:

אם יש לך תמיכה, אתה לא צריך אותנו.

נחמה רונן:

לפחות ממה שאני ראיתי פה בחודשים האחרונים, שחררנו מחובת הנחה הצעות-חוק
שהיתה להן דחיפות, או שהיתה הסכמת ממשלה לגביהן ורצינו לזרז אותן, כי אם
אין הסכמת ממשלה, יש בעיה. לדעתי, השחרור מחובת הנחה לא משיג את המטרה שאתה
רוצה להשיג – ליצור לחץ על שר האוצר, כי אני לא בטוחה ששר האוצר ייבהל מזה.

אני חושבת שהמנגנון הוא מאד בעייתי. מותר לנו לשחרר מחובת הנחה, אם מדובר
פה באמת במשהו שהוא פורס מז'ור, אבל השאלה היא למה שלא תחכה את הפגרה ותניח
את זה מייד אחרי הפגרה.

מ"מ היו"ר אפי אושעיה:

יעברו 45 יום, ואז ידון בזה עם תום הפגרה.

נחמה רונן:

אני אומרת מייד אחרי הפגרה אפשר להעלות את זה.

מ"מ היו"ר אפי אושעיה:

חבר-הכנסת פרץ, יש לי הצעה בשבילך, גם בגלל שאין לך רוב בוועדה.

יאיר פרץ:

למה אין לי רוב?

אבשלום וילן:

סמוך עליו, תמיד יש לו רוב...

היו"ר אברהם פורז:

גם בגלל שאין לך רוב בוועדה וגם בגלל שיש לך רצון לשתף פעולה עם שר האוצר,
כפי שאמרת, תמשוך את הבקשה שלך ותיערך לימים יותר טובים.

שאול יהלום:

יש לי הצעה. האמת היא שאם חבר-הכנסת פרץ אומר ששר האוצר יסכים, לא קיים
העניין של 45 יום, אלא אתה מנמק מהמקום. אף על פי כן, אני מציע הצעת פשרה –
אם תגיע להסכמה עם שר האוצר, היושב-ראש יקבל על עצמו אפילו לקיים כינוס
מיוחד של הוועדה כדי לפטור את הצעת-החוק מהנחה מוקדמת.

מ"מ היו"ר אפי אושעיה:

אני מתחייב לעשות את זה, אין שום בעיה. לפיכך, הצעת-החוק נמשכה לעת עתה.
תודה.

ג. המשך – הצעת-חוק שכר חברי-הכנסת (תיקון מס' 21) (תשלומים לשרים ולסגני
שרים), התשס"א-2001 – הכנה לקריאה שנייה ושלישית

מ"מ היו"ר אפי אושעיה:

אני רוצה לעשות תיקון. ההחלטה הקודמת שלנו בדבר חוק שכר חברי-הכנסת
(תשלומים לשרים ולסגני שרים) תבוטל, משום שלא כל האינפורמציה נמסרה לחברי
הוועדה, ולפיכך, אנחנו נדון מחדש בנושא הזה ונצביע עליו.

ארבל אסטרחן:

התברר לנו עכשיו שיש הסתייגויות.

מ"מ היו"ר אפי אושעיה:

נאמר כאן שאין הסתייגויות, ועכשיו מתברר שיש הסתייגויות, ולכן לא נמסרה כל
האינפורמציה. אנחנו חוזרים לדיון על הצעת-חוק שכר חברי-הכנסת (תיקון מס'
21) (תשלומים לשרים ולסגני שרים). אנחנו פותחים מחדש את הדיון.

ארבל אסטרחן:

התברר לנו שחברי-הכנסת ברכה, מח'ול וגוז'נסקי הגישו הסתייגויות. ההצעה שלהם
היא שהסמכות של ועדת הכנסת להעניק תשלומים תהיה רק לסגני שרים ולא לשרים,
כאשר מדובר בתשלומים לצורך מילוי תפקידם. ההצעה כפי שגיבשה אותה ועדת
הכנסת, אומרת שלוועדת הכנסת תהיה סמכות לקבוע הענקות ותשלומים לחברי-כנסת
גם כשהם מכהנים כשרים או כסגני שרים, כשמדובר בהוצאות מיוחדות לרגל
תפקידיהם.

שאול יהלום:

מה זאת אומרת? זה קשר לבוחר? האם היום אין סמכות לשרים לקבל תשלומים אלה?

ארבל אסטרחן:

היום נאמר בחוק שכר חברי-הכנסת - שמכוחו ניתן הכסף לתקציב קשר עם הציבור -
שהוא לא יחול על שרים ועל סגני שרים.

שאול יהלום:

אז איך הם מקבלים היום תקציב?

מוסי רז:

בניגוד לחוק, או כמו שאמרה ארבל אסטרחן: לא בניגוד לחוק, אבל בחוסר
סמכות...

ארבל אסטרחן:

זאת היתה החלטת ועדת הכנסת במשך הרבה שנים, ששרים וסגני שרים קיבלו מחצית.

עכשיו אנחנו באים וקובעים מקור חוקי למתן הכסף לשרים ולסגני שרים, שיהיה
בחוק שכר חברי-הכנסת. ההסתייגויות של חברי-הכנסת ברכה, מח'ול וגוז'נסקי הן
שהסמכות של ועדת הכנסת לתת הענקות ותשלומים תחול רק על סגני שרים ולא על
שרים. הוועדה מתבקשת להצביע על ההסתייגות.

סגן מזכיר הכנסת דוד לב:

הם מציעים את זה לוועדה. אם הוועדה מקבל את ההסתייגות, החוק ישתנה.

מ"מ היו"ר אפי אושעיה:

אנחנו מצביעים על ההסתייגות עכשיו?

ארבל אסטרחן:

נכון.

מ"מ היו"ר אפי אושעיה:

חברי-הכנסת, מי בעד ההסתייגויות של חברי-הכנסת ברכה, מח'ול וגוז'נסקי? מי
נגד?

הצבעה

בעד – 1

נגד – 2

ההסתייגות של חברי-הכנסת ברכה, מח'ול וגוז'נסקי באשר להצעת-חוק שכר
חברי-הכנסת (תיקון מס' 21) (תשלומים לשרים ולסגני שרים ), התשס"א-2001 לא
התקבלה.

סגן מזכיר הכנסת דוד לב:

אבל אתה מאשר להם להסתייג.

מ"מ היו"ר אפי אושעיה:

במליאה בוודאי.

סגן מזכיר הכנסת דוד לב:

זה התהליך.

שאול יהלום:

בגלל מה שהיה עד היום, האם תחילו את החוק רטרואקטיבית?

ארבל אסטרחן:

אין בעיה עם הכספים שניתנו עד היום.

שאול יהלום:

למה אין בעיה?

ארבל אסטרחן:

זה היה מכוח החלטת ועדת הכנסת. זה ניתן מתקציב הכנסת.

מ"מ היו"ר אפי אושעיה:

לא על-פי החוק, והיום זה יהיה על-פי החוק.

ארבל אסטרחן:

זה לא היה מכוח חוק שכר חברי-הכנסת.

שאול יהלום:

אז למה שהחוק לא יחול רטרואקטיבית?

ארבל אסטרחן:

אין צורך.

מוסי רז:

השאלה היא האם היתה סמכות לוועדת הכנסת לקבל החלטה כזאת.

ארבל אסטרחן:

מכיוון שזה היה בספק, אנחנו כרגע מבהירים את זה בחוק.

מ"מ היו"ר אפי אושעיה:

חברי-הכנסת, אם כך הצעת-החוק אושרה, וההסתייגויות של חברי-הכנסת שהוזכרו,
יועלו למליאה כהסתייגויות.

ה. בקשת הממשלה לפטור את הצעת-חוק שירות לאומי בהתנדבות (תכנית ניסיונית
לבנים) (הוראת שעה) התשס"א-2001 מחובת הנחה מוקדמת על שולחן הכנסת לפני
הקריאה הראשונה

מ"מ היו"ר אפי אושעיה:

הצעת-חוק שירות לאומי בהתנדבות (תכנית ניסיונית לבנים) (הוראת שעה) – בקשת
הממשלה לשחרר את הצעת-החוק מחובת הנחה מוקדמת.

מיכאל אטלן:

הממשלה החליטה ביוני 2000- -

שאול יהלום:

מתי היא החליטה? ביוני לפני שנה?

מיכאל אטלן:

כן, לפני שנה.

שאול יהלום:

ועד היום היא חיכתה.

מ"מ היו"ר אפי אושעיה:

הוא שואל למה דחוף פתאום לפטור מחובת הנחה את הצעת-החוק.

מיכאל אטלן:

הממשלה החליטה אז על עריכת ניסוי, והטילה על שר העבודה והרווחה בתיאום עם
שרים אחרים שנוגעים בדבר, לערוך תכנית. הדבר לקח זמן, נערכה תכנית, והתחילו
בעצם בביצועה, כאשר מדובר בסך הכל על 250 בנים שישתלבו במסגרות הקיימות
להתנדבות בשירות לאומי. השירות אמור להתחיל בספטמבר הקרוב.

הגיוס התחיל בפועל בינואר או פברואר השנה, כאשר בפרסומים נכתב, שהתכנית
כפופה להעברת חקיקה מתאימה בכנסת, כדי שאותם בנים שישולבו בשירות הלאומי
ייהנו מאותן זכויות שבנות נהנות מהן, דהיינו: זכויות של חייל משוחרר ודברים
שקשורים לביטוח לאומי.

הורכב גם צוות בשיתוף עם משרד המשפטים, משרד העבודה והרווחה, משרד הביטחון,
משרד החינוך והמשרד לביטחון פנים, כדי לבדוק איזה תיקוני חקיקה נדרשים רק
לניסוי. אלה בעצם תיקוני החקיקה היחידים שנדרשים, שבכל מקום שכתוב בת,
לצורך הניסוי יהיה כתוב גם בן.

כיוון שהדבר לקח זמן, אנחנו צריכים לגמור את זה לפני יולי, לפני פגרת
הכנסת.

שאול יהלום:

אבל חוק ממשלתי אתם יכולים להעלות גם לכינוס מיוחד.

מיכאל אטלן:

האם אתם רוצים להטריד את חברי-הכנסת בשביל זה?

שאול יהלום:

מה, לא יהיו כינוסים מיוחדים?

מיכאל אטלן:

אני לא יודע. מכיוון שמדובר באנשים מתנדבים ובניסוי, ומכיוון שאנחנו רוצים
למשוך אותם להתנדב, אנחנו לא רוצים שיהיה ספק.

שאול יהלום:

אתה מדבר על 48 שעות.

מיכאל אטלן:

אבל 48 שעות זה שבוע עבודה, וזה השבוע הנוכחי בעצם.

שאול יהלום:

הבעיה כאן זה הצחוק שעושה הממשלה מהכנסת. הממשלה החליטה על זה כבר לפני
שנה. כפי שאנחנו שומעים, היא כבר גייסה מתנדבים, והיא הודיעה על כך לאנשים
לפני חצי שנה, אבל פתאום אין לה זמן והיא צריכה להגיש את הצעת-החוק במהירות
כזאת.

אני חושב שאסור לנו לאפשר לממשלה לעשות דברים כאלה. הממשלה תגיש את החוק
ביום שני. יש לנו עוד שבוע עבודה עד תחילת הפגרה. יום שני זה יום שמיועד
להצעות-חוק של הממשלה, והיא לא צריכה "לקחת מאתנו" את הצעות-החוק האחרות.
ביום שני הממשלה תגיש את הצעת-החוק, ואני מניח שהחוק יעבור. אם למשרד יש
קשר טוב עם יושב-ראש הוועדה, הוא יכול להכין את הצעת-החוק בישיבה אחת,
וביום רביעי תהיה הצבעה לקריאה שנייה ושלישית. אם יקרה האסון הכי גדול
ויהיה צורך לקיים כינוס מיוחד, לממשלה מותר להביא הצעות-חוק בכינוס מיוחד.

אני לא רואה צורך לפטור את הממשלה - שישנה שנה שלמה - מהנחת הצעת-חוק שאין
לה שום דחיפות, מעבר לזה שאפשר להסתדר עד האחד בספטמבר.

מיכאל אטלן:

השאלה היא האם יש הצדקה שהבנים שמתנדבים לפיילוט הזה היום יקבלו מסר שהכנסת
מתפזרת והעניין לא מוסדר, והם אולי יבטלו את ההתנדבות שלהם.

שאול יהלום:

אם היית מדבר על זה בשבוע הבא, אתה צודק, אבל יש לך עוד שבוע ימים. תביאו
את הצעת-החוק ביום שני. תדבר עם יושב-ראש הוועדה שידאג להכין את הצעת-החוק,
וביום רביעי יעבור החוק. מדובר בוועדת העבודה הרווחה והבריאות, והיושב-ראש
הוא איש של השר.

מ"מ היו"ר אפי אושעיה:

מיכאל אטלן, הממשלה הגישה את הבקשה אתמול. הממשלה לא צריכה להמתין 45 יום.
מחר כבר יעברו 48 שעות, ולא צריך החלטה של הוועדה.

סגן מזכיר הכנסת דוד לב:

מחר בסוף סדר היום החוק יכול לעלות לקריאה ראשונה.

מ"מ היו"ר אפי אושעיה:

ולפיכך, זה יהיה מחר בסוף סדר היום, ונפתור את הבעיה. מיכאל אטלן, לכם זה
לא חשוב, כי במקום היום זה יהיה מחר.

מיכאל אטלן:

לא, אבל אז זה אומר שהחוק יגיע לוועדת העבודה והרווחה רק בשבוע הבא, ולי זה
יוצר קושי מסוים.

מ"מ היו"ר אפי אושעיה:

במקום מחר?

מיכאל אטלן:

כן.

שאול יהלום:

באיזה קושי מדובר?

מיכאל אטלן:

אני לא רוצה להתערב ביחסים בין הכנסת לממשלה. אתם תעשו מה שאתם רוצים.

שאול יהלום:

תסביר לנו איזה קושי. קשיים אנחנו פותרים. האם יש לך קושי אישי?

מיכאל אטלן:

כן.

שאול יהלום:

אז אין בעיה.

מ"מ היו"ר אפי אושעיה:

אם כך אנחנו נתחשב בזה. חברי-הכנסת, מי בעד פטור מחובת הנחה להצעת-חוק
שירות לאומי בהתנדבות?

הצבעה

בעד – כולם

נגד – אין

נמנעים – אין

בקשת הממשלה לפטור את הצעת-חוק שירות לאומי בהתנדבות (תכנית ניסיונית
לבנים) (הוראת שעה) התשס"א-2001 מחובת הנחה מוקדמת על שולחן הכנסת לפני
הקריאה הראשונה אושרה.

מ"מ היו"ר אפי אושעיה:

הפטור מחובת הנחה מוקדמת של הצעת-חוק שירות לאומי בהתנדבות אושר פה אחד.

תודה רבה, הישיבה נעולה.

הישיבה ננעלה בשעה 10:45
