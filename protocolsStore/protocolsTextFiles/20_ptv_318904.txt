הכנסת העשרים

מושב שני

פרוטוקול מס' 89

מישיבת ועדת הכנסת

יום שלישי, י"ז בטבת התשע"ו (29 בדצמבר 2015), שעה 9:45

סדר היום:

ערעורים על החלטת נשיאות הכנסת שלא לאשר דחיפות הצעות לסדר היום

נכחו:

חברי הוועדה:

דוד ביטן – היו"ר

יואל חסון

אברהם נגוסה

איילת נחמיאס ורבין

מוזמנים:

מזכירת הכנסת ירדנה מלר-הורוביץ

מנהל/ת הוועדה:

אתי בן יוסף

רישום פרלמנטרי:

ירון קוונשטוק

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

אני פותח את הישיבה.

איילת נחמיאס ורבין (המחנה הציוני):

אז קודם כול, אני מתנצלת על כך שחיכיתם לי, כי זו הייתה אי הבנה שלי. אברום
– מסכן, יש לו אחריות לעשות טלפונים לחברי מרכז.

יואל חסון (המחנה הציוני):

נגוסה, במי אתה תומך?

איילת נחמיאס ורבין (המחנה הציוני):

אז אני מתנצלת על האיחור שלי, שנבע באמת מחוסר הבנה.

היו"ר דוד ביטן:

מתי היה דוח טאוב?

איילת נחמיאס ורבין (המחנה הציוני):

טאוב – לפני שבוע.

אתייחס מיד לערעור, דוד, אם זה בסדר מבחינתך.

יואל חסון (המחנה הציוני):

תני לו לפתוח רגע.

היו"ר דוד ביטן:

אני פותח את הישיבה.

איילת נחמיאס ורבין (המחנה הציוני):

אתי שאלה אותו והוא אמר שהוא פותח. בגלל זה התחלתי לדבר.

הוויטמין K זה משהו שמתפתח. אני מכירה את זה כבר כמה שנים, את העובדה
שהורים מחליטים או לא לתת לילדים שלהם ויטמינים מסוימים שהם חיוניים להם
אחרי הלידה, או, רחמנא לצלן, לא לתת להם חיסונים מסוימים.

זה אומנם עוסק בוויטמין ולא בחיסונים, אבל שתדעו שגם בנושא החיסונים אנחנו
רואים כתוצאה מזה התפתחות של מגפות של חצבת, שעלת, ששנים לא ראינו את
המחלות האלה. ויש אזורים בארץ שאנחנו יודעים שיש קבוצות של הורים שהחליטו
לא לתת את החיסונים האלה.

הוויטמין K, זה הולך ומתבהר בשבועות האחרונים, יש כבר, נדמה לי, ארבעה
תינוקות עם שטף דם במוח כתוצאה מזה שההורים החליטו לא לתת ויטמין K מיד
אחרי הלידה.

עכשיו, שתבינו משהו, לדעתי מאז שהגשתי כבר יש עוד אחד, בישראל ביחס לעולם,
אגב, אנחנו מתפשרים. למה?

היו"ר דוד ביטן:

ההורים לא רוצים, מה תעשי? נכריח אותם?

איילת נחמיאס ורבין (המחנה הציוני):

רגע, תקשיב שנייה, דוד. תיכף אענה לך על השאלה הזאת, היא שאלה נכונה.

בעולם נותנים זריקה של ויטמין K מיד אחרי הלידה. בישראל התפשרו, ובגלל
שלהורים יש הסתייגויות מלתת זריקות, פתרו את זה באופן פומי, כלומר דרך הפה.
זאת פשרה כי זה פחות טוב, זה לא מספיק טוב.

עכשיו, יש פה שאלה, שאלת שאלה נכונה, האם מאלצים הורים לתת לילדים שלהם
ויטמין K? אני חושבת שיש פה עניין שבו הכנסת יכול להיות תצטרך להתערב בשלב
כזה או אחר ולומר את דברה בעניין הזה. עכשיו, זאת שאלה באמת עד איפה מגיעה
האוטונומיה של ההורים – שאלה קשה, אין לי תשובה אחת עליה. אבל אני חושבת
שבגלל זה - - -

מזכירת הכנסת ירדנה מלר-הורוביץ:

אני רואה שלא מתגברים גם על החיסון המשולש, גם של חצבת ושעלת.

איילת נחמיאס ורבין (המחנה הציוני):

והמחומש, החיסון של גיל שנה, שהוא הכי מסובך. אז אני אומרת. אבל החיסון
המחומש – מה הבעיה עם החיסון המחומש? כי זאת גם שאלה חשובה. העירה מזכירת
הכנסת בצדק, דוד, שיש בעיה גם עם החיסונים, ובעיקר עם המשולש והמחומש.

קודם כול, אני חושבת שגם עם החיסונים יש בעיה. אבל הוויטמין K, הנה, אנחנו
רואים, זה עכשיו קורה, הרופאים מציפים את זה עכשיו כמצוקה אמיתית, שהם לא
יודעים איך להתמודד עם זה, תינוקות בני יומם מגיעים עם שטפי דם במוח.

עכשיו, אני חושבת שאנחנו צריכים לומר איזושהי אמירה – בכל אופן, דוד, אני
אומרת לך את האמת. יכול להיות שהיה צריך להגיש את זה כדיון מהיר, לפעמים
אנחנו בניואנסים האלה שבין הצעה לסדר לדיון מהיר - - -

היו"ר דוד ביטן:

בסדר, בואו נסגור את העניין.

איילת נחמיאס ורבין (המחנה הציוני):

אני פשוט חושבת שזה באמת עניין מהותי.

היו"ר דוד ביטן:

מאחר שהיא הסירה את הערעור, הגיעה לסיכום עם הנשיאות שהנושא יעבור - - -

יואל חסון (המחנה הציוני):

איזה סיכום עם הנשיאות?

היו"ר דוד ביטן:

היה סיכום. סיכמת את זה, לא?

יואל חסון (המחנה הציוני):

איזה סיכום?

איילת נחמיאס ורבין (המחנה הציוני):

הם - - -

יואל חסון (המחנה הציוני):

מי זה הם?

איילת נחמיאס ורבין (המחנה הציוני):

נעשתה אלי פנייה דרך ראש המטה של הרצוג, שהגיעו לאיזשהן הבנות שמאפשרות את
משיכת הערעור מצד אחד. ומצד שני, מעבירים את זה להצעה לסדר.

היו"ר דוד ביטן:

כן, מה הבעיה, ויאשרו לה את זה כ - - -

יואל חסון (המחנה הציוני):

מה, הצעה רגילה? כהצעה רגילה?

איילת נחמיאס ורבין (המחנה הציוני):

כן כן כן, כהצעה רגילה.

היו"ר דוד ביטן:

לא כדיון מהיר?

יואל חסון (המחנה הציוני):

לא, הצעה רגילה.

איילת נחמיאס ורבין (המחנה הציוני):

כהצעה רגילה. דיברו על שבוע הבא - - -

יואל חסון (המחנה הציוני):

על מכסת המחנה הציוני.

איילת נחמיאס ורבין (המחנה הציוני):

בוא לא נדבר על מכסות – כן.

יואל חסון (המחנה הציוני):

כן, הצעה רגילה.

היו"ר דוד ביטן:

מאחר שהיא תועבר להצעה רגילה, אני רוצה להפנות את תשומת לב הנשיאות - - -

מזכירת הכנסת ירדנה מלר-הורוביץ:

עכשיו אני רוצה להגיד: אני נורא שמחה, ולא ידעתי על זה, זה נושא קלאסי
להצעה רגילה – עשר דקות לעלות, לנמק, לדבר על מדיניות החיסונים.

יואל חסון (המחנה הציוני):

כן, זה הרבה יותר טוב לך הצעה רגילה. אם נתנו לך מכסה, זה הכי טוב.

היו"ר דוד ביטן:

תכתבי ככה: להפנות את תשומת לב הנשיאות, שארבע מחמש הבקשות שאושרו אינן
דחופות ומתאימות לדיון רגיל.

יואל חסון (המחנה הציוני):

לא, אז אתייחס לדברים שלך.

היו"ר דוד ביטן:

תתייחס למה שאתה רוצה.

יואל חסון (המחנה הציוני):

אדוני, תקשיב, אני רוצה שתדע - -

היו"ר דוד ביטן:

ארבע לא דחופות בכלל.

יואל חסון (המחנה הציוני):

- - קודם כול, דעתך היא כמובן מכובדת. אבל צריך להבין שאי-אפשר להגיד בלי
לדעת את התמונה הכוללת.

היו"ר דוד ביטן:

מה התמונה הכוללת?

יואל חסון (המחנה הציוני):

אגיד לך מה התמונה הכוללת. בנשיאות מסתכלים – קודם כול, אתה לא רואה מה
הגישו מול זה, זה לא מופיע לך, מה היו ההצעות האחרות.

היו"ר דוד ביטן:

אף אחד מאלה שאושר הם לא – חוץ מאחד.

יואל חסון (המחנה הציוני):

מה שמופיע כאן, בעיני הנשיאות, ביחס למה שהונח, הוא דחוף וחשוב.

היו"ר דוד ביטן:

זאת דעתי, שאף אחד מהם לא חשוב.

יואל חסון (המחנה הציוני):

ואתה צריך להבין, יושב יושב-ראש הכנסת, סגני היושב-ראש, והם מגיעים למסקנה.

היו"ר דוד ביטן:

אף אחד מהם לא חשוב.

יואל חסון (המחנה הציוני):

המלצה של דרגי המקצוע.

היו"ר דוד ביטן:

אף אחד מהם. אני יכול לקרוא לך את זה: התוכנית להקמת גן לאומי בחוף פלמ"חים
– זה ארבע שנים מדסקסים, אז מה דחוף פתאום?

יואל חסון (המחנה הציוני):

בסדר, אבל יש כרגע על הפרק - - -

היו"ר דוד ביטן:

המשך פעילות בתי-החולים הפסיכיאטריים הפרטיים – לא דחוף.

מתקפת ה-BDS נמשכת ומתעצמת – לא דחוף.

קמפיין עידוד ההימורים של מפעל הפיס – זה אולי. אז תכתבי: שתיים מתוך חמש,
זה הכול.

מה, באמת, מה דחוף פה? אז עושים הסכמים פוליטיים – זה בסדר. וכשזה בא לפה
לערעור, מתחילים להגיד לי: אל תלך נגד הנשיאות. מספיק. די, כמה אפשר כבר
לסבול את הטענות האלה? יש גבול לכל דבר.

איילת נחמיאס ורבין (המחנה הציוני):

יואל, יש פה איזושהי, אני אומרת לך את זה בתור ה-veteran, שאתה אולי רואה
דברים שאני עוד לא מצליחה לראות אותם, כמו למשל מה קלאסי נניח להצעה רגילה
ומה קלאסי - - - כי אני אומרת לכם, אני שלושה שבועות הולכת עם הדבר הזה,
וכל הזמן, אתה יודע, מחכה. חיכיתי עד שאמרתי: רגע רגע, חברים, זה כבר נהיה
דחוף.

עכשיו, באמת יש פה דילמה. מה שאני אוהבת באופן שבו ביטן מסתכל על זה, זה
שהוא אומר: רגע, בואו ננסה להבין באמת מה ראתה הנשיאות. הוא לא אומר: אני
חושב, הוא אומר: מה ראתה הנשיאות. אז אני מסכימה אתך שאנחנו לא רואים איזה
הצעות לסדר אחרות הוגשו, זה כמובן לא מייצר לך את ה-benchmark הנכון.

אבל גם אני לפעמים מנסה להבין כשנדחות לי. הרי זו פעם ראשונה – סליחה, פעם
שנייה – מהרגע שנכנסתי לכנסת שהגשתי ערעור בכלל.

מזכירת הכנסת ירדנה מלר-הורוביץ:

שאלת את הנציגים שלך בנשיאות איך היה הדיון שמה? מה עוד היה על סדר-היום?

איילת נחמיאס ורבין (המחנה הציוני):

כן, אבל אני מוכרחה להגיד שלא תמיד אני מצליחה להבין, ירדנה.

מזכירת הכנסת ירדנה מלר-הורוביץ:

עכשיו, יושבים שם נציגי ממשלה, יושב היועץ המשפטי, יושבים אנשים שיש להם
איזשהו ניסיון פרלמנטרי בבואם לקבוע - - -

איילת נחמיאס ורבין (המחנה הציוני):

בטוח.

היו"ר דוד ביטן:

אז מה דחוף? תסבירי לי. מה דחוף? זה סיכומים פוליטיים, אין שום דחיפות.

יואל חסון (המחנה הציוני):

לא נכון - - -

היו"ר דוד ביטן:

עזוב אותך, ראיתי - - -

מזכירת הכנסת ירדנה מלר-הורוביץ:

דוד, מכיוון שאני לא באה מהפן הפוליטי - - -

היו"ר דוד ביטן:

בוא, אני גם יודע לתת ביקורת. אם אני מאשר איזה ערעור, באים אלי בטענות למה
אני פוגע בנשיאות. אז אני אומר לך שמתוך החמש האלה שלוש זה פוליטי ואין להם
שום דחיפות, וזה סיכום פוליטי מקובל עלי. אין לי בעיה, מקובל עלי שיהיו
סיכומים פוליטיים.

יואל חסון (המחנה הציוני):

אפשר להגיד משהו?

היו"ר דוד ביטן:

אבל עדיין, אתם גם כן על הראש של האנשים.

יואל חסון (המחנה הציוני):

עכשיו, תן לי להגיד לך משהו.

היו"ר דוד ביטן:

אז מה העניין?

יואל חסון (המחנה הציוני):

עכשיו תן לי להגיד לך משהו.

היו"ר דוד ביטן:

אז אל תבואו בטענות לוועדת הכנסת. נמאס לי כבר מהעניין הזה. אני לא מספיק
לאשר, אלברט על הראש שלי. מה? אני מסתכל, אם הבן-אדם צודק, מאוד צודק – אם
הוא צודק לא מאוד, אני גם לא מאשר. אם הוא צודק מאוד, אני מאשר. מה קרה? מה
הלחץ? כל היום מבלבלים לי את המוח על העניין הזה.

איילת נחמיאס ורבין (המחנה הציוני):

יואל, הרי ישבנו בערעורים. ישבנו פה בערעורים.

היו"ר דוד ביטן:

לי זה נמאס, אני אומר לך את האמת. ויותר זה לא יהיה. אמרתי לו: אני יותר לא
מתייעץ עם היושב-ראש על שום דבר בערעורים, אחליט מה שאני מבין. אם יהיה לי
רוב, אעביר את זה. זה הכול. לי נמאס מהעניין הזה, אני אומר לכם את האמת.

יואל חסון (המחנה הציוני):

רגע רגע, הישיבה עוד מתקיימת.

היו"ר דוד ביטן:

מה זה השטויות האלה? סגרנו את הישיבה.

יואל חסון (המחנה הציוני):

רגע, אבל שב.

היו"ר דוד ביטן:

די כבר, מספיק.

מזכירת הכנסת ירדנה מלר-הורוביץ:

אבל למה אתה מתעצבן?

היו"ר דוד ביטן:

כי זה מעצבן אותי.

יואל חסון (המחנה הציוני):

אבל זה לא שווה את האנרגיה, דוד.

היו"ר דוד ביטן:

כל היום באים, מדברים אתי על כבוד היושב-ראש. כמה אפשר לדון על כבוד
היושב-ראש? מה, אנחנו פה מתעסקים בכבוד רק? מה, אין כבוד ליושב-ראש הוועדה?
אין כבוד לחברי הוועדה?

איילת נחמיאס ורבין (המחנה הציוני):

רגע רגע, דוד.

יואל חסון (המחנה הציוני):

תני לי רגע. לא, די. אבל שנייה.

היו"ר דוד ביטן:

כולנו חברי כנסת, עם כל הכבוד ליושב-ראש ועם כל הכבוד לחברי הנשיאות. כולנו
חברי כנסת שווים בין שווים. זה הכול.

איילת נחמיאס ורבין (המחנה הציוני):

יואל, תסגור את הפרוטוקול.

היו"ר דוד ביטן:

ומספיק כבר עם זה.

איילת נחמיאס ורבין (המחנה הציוני):

יואל, בשבילו, תסגרו את הפרוטוקול. זה פשוט לא - - -

יואל חסון (המחנה הציוני):

אני לא סוגר שום פרוטוקול.

היו"ר דוד ביטן:

די, אני כבר מתעצבן מהעניין הזה. מספיק.

איילת נחמיאס ורבין (המחנה הציוני):

דוד, רגע.

יואל חסון (המחנה הציוני):

טוב, אפשר לבקש ממך - - -

היו"ר דוד ביטן:

אם הייתי רואה חמש הצעות לסדר דחופות ביותר – מבין את השיקול. אין פה,
הדחופות הן בקושי דחופות. אז מה העניין הזה?

יואל חסון (המחנה הציוני):

אדוני, אני קודם כול מתחיל לחשוב עוד מעט שהערעור פה אפילו יותר דרמטי
מהערעור שיש בית לידינו, בית-המשפט העליון.

היו"ר דוד ביטן:

לא דרמטי בכלל.

יואל חסון (המחנה הציוני):

אז בוא נרגע. זה לא הערעור של היום.

היו"ר דוד ביטן:

מה העניין הזה? בחייך, עם כל הכבוד לנשיאות, היא שוקלת שיקולים פוליטיים.
זה יפה מאוד, אין לי בעיה עם זה.

יואל חסון (המחנה הציוני):

אבל תן לי רגע.

היו"ר דוד ביטן:

אבל מספיק לעשות מכולם כאילו הם לא יודעים על מה הם מדברים. יש גבול לכל
דבר.

יואל חסון (המחנה הציוני):

אדוני, שתה מים או סודה. תן לי להגיד לך משפט. קודם כול, אני חייב להגיד
בהערכה באמת שאני מעריך את הרצון שלך לעזור לחברי הכנסת, ולראות את הדברים
בצורה מה שנקרא - -

איילת נחמיאס ורבין (המחנה הציוני):

עניינית.

יואל חסון (המחנה הציוני):

- - נקייה ועניינית. ואני מעריך את זה, באמת. לא זוכר יושב-ראש ועדת כנסת
שיש לו כל כך הרבה אנרגיות שהוא מוכן להשקיע בבקשות של חברי כנסת. אז קודם
כול, הערכתי אליך על זה.

אבל דבר שני, מכיוון, אדוני, שאני מאחל לך בקדנציה הבאה להיות חבר
אופוזיציה, ואני מייחל ומקווה לזה. כשתהיה חבר אופוזיציה, אדוני, אציע לך
לבקש להיות סגן יושב-ראש הכנסת כחבר אופוזיציה. ואז תשב בנשיאות ותגלה דבר
אחד, שדווקא הנשיאות זה המקום שבו אין מצלמות ולכן גם אין פוליטיקה, ויש
ענייניות ויש דיון פתוח. ואני אומר לך באחריות, הייתי שם פעמיים, גם בתור
סגן היו"ר וגם יו"ר קואליציה בעבר, אני אומר לך באמת: המקום היחיד בכנסת
שעדיין עובד עניינית זאת הנשיאות.

היו"ר דוד ביטן:

וזה אומר שכל החלטה - - -

יואל חסון (המחנה הציוני):

לא אומר. לא. לחלוטין.

היו"ר דוד ביטן:

מה העניין אז?

יואל חסון (המחנה הציוני):

אבל אני רוצה שתדע.

היו"ר דוד ביטן:

שמע, לא יעלה על הדעת שכל היום מבלבלים לי את המוח על העניין הזה.

יואל חסון (המחנה הציוני):

שנייה, אני רוצה אבל שתדע - - -

היו"ר דוד ביטן:

כאילו אני פוגע בכבוד הנשיאות.

יואל חסון (המחנה הציוני):

לא, אבל אמרת - - -

היו"ר דוד ביטן:

אני לא פוגע בשום דבר.

יואל חסון (המחנה הציוני):

לא עניין של כבוד.

היו"ר דוד ביטן:

יש לנו סמכות לדון בישיבה מעין שיפוטית. אנחנו דנים בזה. עם כל הכבוד.

איילת נחמיאס ורבין (המחנה הציוני):

זה מה שאמרתי.

יואל חסון (המחנה הציוני):

זה לא עניין של כבוד.

היו"ר דוד ביטן:

ואי-אפשר כל דבר קטן לעשות מזה עניין.

איילת נחמיאס ורבין (המחנה הציוני):

תקשיב שנייה. יש פה איזשהו עיוות.

היו"ר דוד ביטן:

סך הכול מתוך 100 ערעורים אנחנו מאשרים 10. זה הכול. אז מה הבעיה עם זה?

איילת נחמיאס ורבין (המחנה הציוני):

יש עיוות לא מכוון בין האינסטנציות.

היו"ר דוד ביטן:

די, יש גבול כבר, מספיק.

איילת נחמיאס ורבין (המחנה הציוני):

עכשיו, לפעמים, אני אומרת עוד פעם - - -

היו"ר דוד ביטן:

כל פעם אני פוגע בכבוד. אני לא פוגע בכבוד של אף אחד. אתמול אמרתי להם: עם
כל הכבוד, ויטמין K זה לא החזרת השטחים וזה לא צריך להשפיע – אז מאשרים את
הוויטמין K, אז מה? מה קרה? אז בסוף: טוב, תן לנו להסתדר איתה בצורה אחרת.
מה העניין הזה? מה, מכל דבר לעשות עניין?

איילת נחמיאס ורבין (המחנה הציוני):

לא, אבל רגע.

היו"ר דוד ביטן:

עלי זה לא מקובל לעשות עניין מכל דבר.

איילת נחמיאס ורבין (המחנה הציוני):

לא, אז כדי שאני - - -

היו"ר דוד ביטן:

צריך לדרוש להביא את הדברים בצורה הגיונית וזה הכול.

איילת נחמיאס ורבין (המחנה הציוני):

בתור נשוא הקטסטרופה - -

יואל חסון (המחנה הציוני):

איזה בלגן עשית מזה.

איילת נחמיאס ורבין (המחנה הציוני):

- - בתור נשוא הבלגן – כל מקום שאני מגיעה אני עושה בלגן.

היו"ר דוד ביטן:

שלא לדבר על זה שאתם בנשיאות – הנה אני אומר לך – אתם בנשיאות יושבים
החבר'ה, הרי מותר להצטרף לכל הצעה, ואתם דואגים להצטרף לכל מיני הצעות.

יואל חסון (המחנה הציוני):

מה רע בזה?

היו"ר דוד ביטן:

לא רע בזה. רק אתם לוקחים את זה ומדברים במליאה. אני יכול גם על זה לדבר.
אז מה?

איילת נחמיאס ורבין (המחנה הציוני):

אז מצטרפים.

היו"ר דוד ביטן:

אתם יושבים בנשיאות, רואים שמסיעת הליכוד אין אף אחד, מצטרף מישהו לזה,
יכול לדבר במליאה. זה בסדר? זה בסדר? תגיד לי.

יואל חסון (המחנה הציוני):

לא, אבל לפעמים מצטרפים חברים אחרים.

היו"ר דוד ביטן:

אז מה, זה גם לא בסדר. גם אני יודע - - -

מזכירת הכנסת ירדנה מלר-הורוביץ:

אתה יודע מאיפה זה נולד? אגיד לך היסטורית.

איילת נחמיאס ורבין (המחנה הציוני):

תקשיב רגע. לא.

היו"ר דוד ביטן:

אז מה, זה בסדר? שרוב חברי הנשיאות יושבים ומצטרפים?

מזכירת הכנסת ירדנה מלר-הורוביץ:

רגע, שנייה, אגיד לך את ההיסטוריה, מאיפה זה נולד.

היו"ר דוד ביטן:

זאת הצעה טובה – מצטרף, זאת הצעה טובה – מצטרף. זה בסדר?

מזכירת הכנסת ירדנה מלר-הורוביץ:

לא, אבל אגיד לך מאיפה זה נולד.

היו"ר דוד ביטן:

מה העניין? אז אני לא בא בביקורת עליכם, אתם גם לא תבואו בביקורת עלי. זה
הכול.

מזכירת הכנסת ירדנה מלר-הורוביץ:

אגיד לך מאיפה זה נולד היסטורית. כדי שבאמת, זה היה כבר לפני כך וכך כנסות,
שלא ייווצר מצב שבנשיאות חבר נשיאות שיש לו הצעה דחופה מתחיל להיות מליץ
יושר ולעשות חשבונות להצביע בעד הצבעה נדונה - - -

היו"ר דוד ביטן:

אז הוא מצטרף. ואז יש לו זכות דיבור.

מזכירת הכנסת ירדנה מלר-הורוביץ:

בדיוק ככה. אז אמרו: אוקיי, חבר'ה, בואו, לא נחסום שור בדישו, בואו תאשרו
עניינית. יש מישהו שרוצה – שיצטרף.

היו"ר דוד ביטן:

תיקנתי את התקנות גם על הנושא של הצעה דחופה לסדר. ויתרתי ליושב-ראש, אמרתי
לו: אני מוותר, לא העליתי את זה למליאה. את יודעת את זה. אבל יש גבול.
בחייכם, מספיק. אי-אפשר כל הזמן ללכת על הכבוד של הנשיאות. די, מספיק, זה
הגיע לי לפה, אני אומר לכם את האמת. זה הגיע לי לפה.

מזכירת הכנסת ירדנה מלר-הורוביץ:

בזה אני לא מתערבת. אני לא מתערבת בפוליטיקה.

יואל חסון (המחנה הציוני):

אני חושב שאתה קצת מתייחס לזה בדרמטיות יתר, באמת.

איילת נחמיאס ורבין (המחנה הציוני):

רגע, אבל אני עשיתי את הבלגן.

היו"ר דוד ביטן:

עזוב, כל היום מבלבלים לי את המוח על זה. אז פעם אחת קראו לי אפילו לשיחה
עם לשכת ראש הממשלה על העניין הזה. מספיק. אם בן-אדם צודק מאוד, אז הוא
צודק. אז שאלתי: מה קרה? אז הוא קיבל שלוש דקות במליאה. נו, באמת, זה השפיע
על סדר-היום במליאה?

יואל חסון (המחנה הציוני):

כן.

היו"ר דוד ביטן:

יש איזשהו משהו מיוחד דרמטי בזה?

יואל חסון (המחנה הציוני):

שר מגיע ועונה.

היו"ר דוד ביטן:

די כבר.

איילת נחמיאס ורבין (המחנה הציוני):

יואל, אתה יודע משהו, סליחה, שמעתי אותך פה, חברי הטוב והאהוב, שמעתי אותך
פה אומר: אז מה, אז יהיו שש הצעות לסדר. סליחה, יואל, אתה לא יכול, תחליט
באיזה צד של המקל אתה מחזיק, נשמה.

יואל חסון (המחנה הציוני):

אני כרגע בצד של הנשיאות.

איילת נחמיאס ורבין (המחנה הציוני):

סבבה. אז אם אתה בצד של – סליחה, להגיד שיאשרו שש הצעות לסדר זה לא בצד של
הנשיאות.

היו"ר דוד ביטן:

קראו לי לסדר. בסוף הוכחתי להם - - -

יואל חסון (המחנה הציוני):

לא - - -

איילת נחמיאס ורבין (המחנה הציוני):

לא, אז, יואל, תקשיב. צריך להבין שבסוף זה השולחן שלנו, זאת אומרת של חברי
הכנסת מן השורה, שהצעות לסדר – ואני לא מנצלת את המעמד המיוחד שיש לי פה
בוועדת כנסת, כאילו גם במובן הזה שאני חברה בוועדת הכנסת, לזה אני מתכוונת.
אני לא מנצלת את זה. כשלא מאושרת לי הצעה לרוב אני אומרת – פה חשבתי שזה
באמת עניין קריטי. יכול להיות שזיהיתי לא נכון שמדובר בהצעה רגילה. מקבלת
את זה - - -

יואל חסון (המחנה הציוני):

לא, יכולת להשתמש בכלי הזה.

איילת נחמיאס ורבין (המחנה הציוני):

כן, שלא זיהיתי את זה כאלטרנטיבה – לא, אני לא חושבת שזה - - - אני חושבת
שזה היה נכון לגמרי להצעה לסדר דחופה. כיבדתי וקיבלתי את זה - - -

היו"ר דוד ביטן:

- - - נהיו אדומים. קמו והלכו. אמרו: לא, ביטן צודק. אז הוא בסדר וזה לא
בסדר, שזה בכלל יש לי - - -

יואל חסון (המחנה הציוני):

אני בכל אופן חושב שהדיון פה נסחף - - -

איילת נחמיאס ורבין (המחנה הציוני):

לא, בסדר, אבל אמרתי לך: אני תמיד עושה בלגן.

היו"ר דוד ביטן:

הם היו נגד. אמרתי: בוא נבייש אותם במליאה.

איילת נחמיאס ורבין (המחנה הציוני):

את מי?

היו"ר דוד ביטן:

לא משנה, אני מסביר לה מה היה השיקול.

מזכירת הכנסת ירדנה מלר-הורוביץ:

לא, הוא מסביר לי. אני לא בפוליטיקה.

היו"ר דוד ביטן:

אז מה? אז כל דבר הולכים על היושב-ראש - - - מתעסקים בכבוד היושב-ראש כל
היום?

מזכירת הכנסת ירדנה מלר-הורוביץ:

- - - להסביר את המדיניות.

יואל חסון (המחנה הציוני):

אדוני, יש היום ערעורים חשובים יותר, אז תשחרר אותנו.

היו"ר דוד ביטן:

איזה ערעורים?

איילת נחמיאס ורבין (המחנה הציוני):

די כבר, מאחורינו, חמוד, על מה אתה מדבר? הוא נאם עכשיו נאום ניצחון לפי
אמא שלי.

יואל חסון (המחנה הציוני):

נלך להתעדכן, נלך נראה מה קורה. נשמע מה אומרים אנשים.

איילת נחמיאס ורבין (המחנה הציוני):

ראית את זה?

מזכירת הכנסת ירדנה מלר-הורוביץ:

לא, אבל שמעתי את זה: מעולם לא קיבלתי שוחד.

אברהם נגוסה (הליכוד):

הצבעה אין, נכון?

מזכירת הכנסת ירדנה מלר-הורוביץ:

לא. אז הסתיים?

אתי בן יוסף:

היא הסירה - - - אין הצבעה.

אברהם נגוסה (הליכוד):

עוד עשר דקות יש לי - - -

אתי בן יוסף:

סיימת את הישיבה?

היו"ר דוד ביטן:

כן.

יואל חסון (המחנה הציוני):

תסגרו את הישיבה.

היו"ר דוד ביטן:

נעלתי.

הישיבה ננעלה בשעה 10:15.
