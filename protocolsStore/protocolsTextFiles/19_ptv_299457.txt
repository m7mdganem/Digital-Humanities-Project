הכנסת התשע-עשרה

נוסח לא מתוקן

מושב שני

פרוטוקול מס' 116

מישיבת ועדת הכנסת

יום רביעי, ג' באב התשע"ד (30 ביולי 2014), שעה 10:15

סדר היום:

הסמכת ועדות הכנסת לדון בסוגיות אזרחיות הנוגעות ליהודה ושומרון.

נכחו:

חברי הוועדה:

יריב לוין – היו"ר

רוברט אילטוב

זאב אלקין

באסל גטאס

בועז טופורובסקי

דב ליפמן

אברהם מיכאלי

אורי מקלב

משה זלמן פייגלין

יפעת קריב

מיקי רוזנטל

דוד רותם

איילת שקד

ניצן הורוביץ

יעקב מרגי

חמד עמאר

מירי רגב

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד

הסמכת ועדות הכנסת לדון בסוגיות אזרחיות הנוגעות ליהודה ושומרון.

היו"ר יריב לוין:

רבותי, בוקר טוב. אני פותח את הישיבה שעניינה רביזיה על החלטת ועדת הכנסת
בעניין הסמכת ועדות הכנסת לדון בסוגיות אזרחיות הנוגעות ליהודה ושומרון,
עניין שבעיני היה טכני לחלוטין והפך פה לאיזה "מגה-עניין" באופן בלתי ברור.
הוגשו בקשות רביזיה על ידי חבר הכנסת הורוביץ ועל ידי חברת הכנסת קריב בשם
סיעת יש עתיד, ולכן אני אאפשר כמובן לכל אחד ממבקשי הרביזיה לנמק בקצרה את
הרביזיה. חבר הכנסת הורוביץ, בבקשה.

ניצן הורוביץ:

בקצרה. זה ניסיון להגניב בדרך האחורית את הסיפור של השטחים, זה משהו שנועד
לחזק – איך נגיד את זה? – את הגישה של סיפוח השטחים, להפוך את העניין הזה
של השטחים למשהו שהוא טריוויאלי ושכל גוף פה בכנסת יכול לעסוק בו. יש כבר
ועדה לעניינים אזרחיים ביהודה ושומרון במסגרת ועדת חוץ וביטחון בראשות מוטי
יוגב, תאמינו לי, הרי אתם יודעים מה הכיוון שהוועדה הזאת פועלת בו, נושאים
אזרחיים לא מקופחים בכנסת הזאת חלילה. פה יש עוד פעם, עוד פעם, עוד פעם,
באובססיביות, במין טפטוף כזה, עוד פעם שטחים ועוד פעם שטחים – ולזה אנחנו
מתנגדים. זה לא נחוץ, לגופו של עניין זה לא מועיל. אם יש – ואני שמעתי את
מירי רגב בדיון הקודם – נציגי צה"ל שמקבלים זימון מוועדה בכנסת ולא מגיעים,
הם צריכים - - -

מירי רגב:

זה לא רק נציגי צה"ל, זה גם נציגי הגנת הסביבה.

היו"ר יריב לוין:

לא צריך את הוויכוח. הוא מנמק עכשיו.

ניצן הורוביץ:

לא משנה, נציגי ה"וואטאבר". לוועדה בכנסת יש סמכות לזמן נציגים ובזה צריך
לטפל. לא צריך פה לשנות את הסדרים ולעשות הגדרות בשביל לעקם פה את המציאות.

היו"ר יריב לוין:

חברת הכנסת קריב, בבקשה.

באסל גטאס:

אפשר אחריה הצעה לסדר?

מירי רגב:

זה רק על הרביזיות, כן?

היו"ר יריב לוין:

זה ההנמקות.

מירי רגב:

אין כאן יותר דיון. רביזיות ואז הצבעה, היה דיון כבר.

היו"ר יריב לוין:

רבותי, זה לא סימפוזיון. חברת הכנסת קריב, בבקשה.

יפעת קריב:

אני רק רוצה לומר שאני לא מצליחה להבין, ואנחנו לא הצלחנו להבין, מה השינוי
הכל-כך משמעותי שאתם מנסים להעביר כאן, אלא אם כן באמת יש מחטף. הלוא
היועצת המשפטית, ארבל, גם אמרה בישיבה הקודמת – ביקשנו את ההנמקות שלה
וביקשנו את השיח שלה ואמרנו בפירוש שכל ועדה בכנסת שרוצה לעלות דיון
בנושאים הללו של יהודה ושומרון רשאית לעשות את זה, כך שאין פה משהו חדש
שמצדיק כאלה סדרי עולם, כזה שינוי ולעשות את זה ככה במחטף - - -

אורי מקלב:

אבל הם לא באים, הם לא באים.

יפעת קריב:

במהירות, בלי דיון מעמיק שמשנה את האפשרות לתת פה פתח לדברים חדשים. הלוא
מה שאתם מבקשים, אדוני היושב-ראש, לפי איך שאתה מציג את זה, כבר קיים, לכן
אין בכלל צורך בהצבעה הזאת בדיון הזה.

היו"ר יריב לוין:

מאה אחוז, תודה. רבותי, אני רוצה רק לעדכן את הוועדה - - -

ניצן הורוביץ:

רק הערה אחת, רק הערה.

מירי רגב:

הדיון כבר היה.

יפעת קריב:

לא היה שום דיון.

מירי רגב:

טוב, לא היה.

ניצן הורוביץ:

גם חבר הכנסת טיבי הגיש רביזיה - - -

היו"ר יריב לוין:

בדיוק על זה אני מדבר. האמן לי, חבר הכנסת הורוביץ, לא אסתיר.

ניצן הורוביץ:

וזה חג של מוסלמים.

באסל גטאס:

כבוד היושב-ראש - - -

היו"ר יריב לוין:

חבר הכנסת גטאס. קיבלתי הבוקר בקשת רביזיה נוספת של חבר הכנסת אחמד טיבי.
אני רוצה להזכיר כמובן שחבר הכנסת אחמד טיבי היה כאן כאשר דנו, הנושא לא
היה כל כך חשוב בעיניו כדי להגיש רביזיה, אז לפתע הבוקר הוא נזכר לשלוח לי
בקשת רביזיה ולצדה – באופן לגמרי מפתיע – גם בקשה שעכשיו אנחנו נדחה את
הדיון לכבוד החג. נדמה לי שזה שימוש לא ראוי ומקומם.

יפעת קריב:

אנחנו יוצאים לפגרה, מה הלחץ לעשות את זה היום? נחזור מהפגרה - - -

באסל גטאס:

מה שמקומם זה להזמין את הישיבה היום כשאתה יודע שיש חברי כנסת שהם בחג.

היו"ר יריב לוין:

חבר הכנסת גטאס, תודה. יש שימוש לא ראוי ולא מכובד בהתחשבות שאתה - - -

באסל גטאס:

מה לא ראוי ולא מכובד? מה שלא ראוי ולא מכובד זה לזמן את הוועדה ביום חג
ואתה יודע שחבר הכנסת שלך הוא בחג.

היו"ר יריב לוין:

אני רק רוצה לעדכן את הוועדה שאני כיו"ר קואליציה בהחלט הלכתי לקראת בקשות
של חברי כנסת מוסלמים שקיבלתי אותן מבעוד מועד.

באסל גטאס:

אז למה זימנת את זה היום? היו לך שבועיים לזמן.

היו"ר יריב לוין:

הורדו נושאים במליאה מסדר-היום. הבקשה הזאת – בינה לבין החג אין שום קשר.
היא רק ניסיון לעכב את הדיון ולכן היא לא מתקבלת.

יפעת קריב:

אבל מה הרציונל להעביר את זה היום?

באסל גטאס:

אבל אתה עיכבת את הדיון, היינו אמורים להצביע לפני שבועיים.

היו"ר יריב לוין:

רבותי, אני עובר להצבעה על הרביזיה.

באסל גטאס:

מתי שלחתם לנו את הזימון?

בועז טופורובסקי:

דווקא עשית את זה היום, זה הרי טריק, לא סתם כינסת את זה עכשיו.

באסל גטאס:

מתי שלחתם לנו את הזימון? אני רוצה שזה יירשם בפרוטוקול.

היו"ר יריב לוין:

רבותי, אני עובר להצבעה על בקשת הרביזיה.

באסל גטאס:

אתם שלחתם לנו את הזימון בשעה 23:00 – למה?

היו"ר יריב לוין:

חבר הכנסת גטאס, אני לא רוצה להוציא אותך, אני מכבד אותך, אני מבקש.

באסל גטאס:

לא אכפת לי, אתה יודע מה? לא אכפת לי.

היו"ר יריב לוין:

אני יודע שלך לא אכפת, אבל לי אכפת כי אני מכבד אותך ולא רוצה לעשות את זה.

באסל גטאס:

אם היית מכבד אותי ואותנו לא היית מזמן את זה ביום חג.

היו"ר יריב לוין:

רבותי, אני עובר להצבעה על הרביזיה של חבר הכנסת הורוביץ.

באסל גטאס:

רק בגלל שידעת שיש לך רוב.

היו"ר יריב לוין:

מי בעד הרביזיה של חבר הכנסת הורוביץ? מי נגד, לרבות הקול שלי? מירי, את לא
יכולה להצביע כי משה פה.

הצבעה

בעד – 6

נגד – 9

נמנעים – אין

הרביזיה של חבר הכנסת הורוביץ נדחתה.

היו"ר יריב לוין:

6 בעד, 9 נגד, לפיכך, הרביזיה נדחתה.

אני עובר לרביזיה של סיעת יש עתיד, חברת הכנסת יפעת קריב. מי בעד הרביזיה
הזו? מי בעד הרביזיה של סיעת יש עתיד?

מירי רגב:

אין שתי רביזיה, יש רביזיה אחת.

היו"ר יריב לוין:

אני מצביע על כל רביזיה בנפרד. אני אהיה היום מהמהדרין, לבקשתו של חבר
הכנסת גטאס. מי נגד?

הצבעה

בעד – 5

נגד – 9

נמנעים – אין

הרביזיה של סיעת יש עתיד נדחתה.

היו"ר יריב לוין:

5 בעד, 9 נגד, הרביזיה נדחתה.

אני עובר לרביזיה של חבר הכנסת אחמד טיבי. מי בעד הרביזיה הזו? מי נגד?

הצבעה

בעד – 6

נגד – 9

נמנעים – אין

הרביזיה של חבר הכנסת אחמד טיבי נדחתה.

היו"ר יריב לוין:

6 בעד, 9 נגד, הרביזיה נדחתה. תודה רבה. אני אחתום על ההחלטה.

מירי רגב:

תודה רבה לכולם, תודה רבה לאדוני היושב-ראש, סוף סוף יעשה צדק עם 300,000
מתיישבים, אני מודה לש"ס וליהדות התורה שסייעתם לנו.

היו"ר יריב לוין:

יש ישיבה נוספת כאן ב-10:45 בהתאם לזימון שנשלח אליכם. ישיבה זו נעולה.

הישיבה ננעלה בשעה 10:35.
