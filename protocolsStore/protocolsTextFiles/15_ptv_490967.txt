פרוטוקולים/ועדת הכנסת/2514

ירושלים, י"ג בטבת, תשס"א

8 בינואר, 2001

 הכנסת החמש-עשרה

מושב שלישי

נוסח לא מתוקן

פרוטוקול מס' 148

מישיבת ועדת הכנסת

‏יום שני, כ"א בכסלו התשס"א (18 בדצמבר, 2000), שעה 20:00

נוכחים:

חברי הוועדה:

סאלח טריף - היו"ר

מיכאל איתן

אלי בן-מנחם

זהבה גלאון

משה גפני

עבד-אלמאלכ דהאמשה

אליעזר זנדברג

נעמי חזן

ישראל כץ

אופיר פינס-פז - מ"מ היו"ר

יאיר פרץ

ראובן ריבלין

מאיר שטרית

קולט אביטל

טלב אלסאנע

נסים דהן

יעל דיין

נסים זאב

מאיר פרוש

יוסף-יצחק פריצקי

דליה רבין-פילוסוף

ויצמן שירי

שלום שמחון

מזכיר הכנסת אריה האן

מוזמנים:

יו"ר הכנסת אברהם בורג

השר חיים רמון

יועצים משפטיים: צבי ענבר

שלמה שהם

ארבל אסטרחן

מנהלת הוועדה: אתי בן-יוסף

רשמה: אירית שלהבת

סדר היום: 1. קביעת סדרי דיון מיוחדים להצעת חוק-יסוד: הממשלה (תיקון)
בהיעדר הסכמה, עפ"י סעיף 131 לתקנון הכנסת.

קביעת סדרי דיון מיוחדים להצעת חוק-יסוד: הממשלה (תיקון)

בהיעדר הסכמה, עפ"י סעיף 131 לתקנון הכנסת

היו"ר סאלח טריף:

אני פותח את ישיבת הוועדה ומבקש את הקשבתכם. אנחנו נדרשים לישיבה הזאת של
ועדת הכנסת משום שיושב-ראש הכנסת הרכיב ועדת הסכמות, שמורכבת מחברי הכנסת
ראובן ריבלין ואופיר פינס-פז.

ראובן ריבלין:

חבר הכנסת מאיר שטרית הוא חבר בוועדת ההסכמות במקומי.

היו"ר סאלח טריף:

בהיעדר הסכמות - למרות שעל-פי סעיף 148 אפשר היה להגיע להסכמות - כינסנו את
ועדת הכנסת. בהיעדר הסכמות אנחנו מבקשים לקבוע סדרי דיון מיוחדים בהצעת
החוק שלפנינו, משום שמדובר כאן בהצעת חוק לנושא הבחירות ומשום שמדובר
בהסתייגויות רבות מאוד שהסתייגו חברים, שישתרעו על פני זמן ארוך מאוד על-פי
תקנון הכנסת. כידוע לכם, רוב ההסתייגויות שמוגשות, על-פי בדיקה שעשיתי, הן
הסתייגויות סרק, כדי לקבל רשות דיבור.

ועדת הכנסת, על-פי סעיף 131 לתקנון הכנסת, יכולה לקבוע סדרי דיון מיוחדים.
הסעיף הזה קובע שבדיון על תקציב המדינה או במקרים אחרים יוצאים מן הכלל
רשאית ועדת הכנסת לקבוע סדרי דיון מיוחדים. אני חושב שזה המקרה היוצא מן
הכלל, משום שהוא באמת נוגע לדיון על הבחירות, שמתרחשות עלינו בתוך 60 ימים,
וצריך לקבוע כללים. אנשים עוסקים בכך יומם ולילה, כולל הפריימריז של הליכוד
שאמור להיערך מחר, וכל הדברים האחרים.

ישראל כץ:

אי אפשר לדעת. אולי הבחירות יהיו בתוך 90 ימים. ועדת הבחירות הודיעה שבכל
מקרה גם לבחירות לרשות הממשלה היא לא תוכל להיערך בפחות מ-90 ימים.

היו"ר סאלח טריף:

הכל יכול להיות. לכן אנחנו צריכים לקבוע דיון בסדרי דין מיוחדים. בבדיקה
שערכתי עם עו"ד שהם, היועץ המשפטי של ועדת החוקה, חוק ומשפט, ישנם קרוב
ל-40 ומשהו מסתייגים, כאשר רובם הסתייגו לפחות ב-15 הסתייגויות כל אחד. זה
מביא אותנו למאות הסתייגויות, לאלפי דקות דיבור במליאה. על כן אני מציע
לקבוע בהגינות, כדי שכל אחד מאותם 40 ומשהו מסתייגים יוכל לנמק את
הסתייגויותיו, להציע 10 דקות לכל מסתייג, שאז הוא יוכל לנמק את
הסתייגויותיו.

ויצמן שירי:

10 דקות לכל מסתייג זה 7 שעות.

שלום שמחון:

5 דקות זה מספיק.

היו"ר סאלח טריף:

אני אשמע הצעות נוספות ואנחנו נחליט. בסיום אותן הסתייגויות הכנסת תצביע
ותחליט. זה המצב. אני מבקש שמי שיקבל כעת רשות דיבור ידבר בקיצור, לא יותר
מ-2 דקות. חבל על הזמן. גם זמננו מוגבל. אני אאפשר כעת לחבר הכנסת אליעזר
זנדברג להתבטא.

אופיר פינס-פז:

אי אפשר פחות מ-10 דקות.

שלום שמחון:

אבל אם כל אחד ידבר 10 דקות - זה 7 שעות. זה המון זמן.

היו"ר סאלח טריף:

אני נותן כעת 2 דקות לכל דובר שרוצה להציע דבר מה. חבר הכנסת שמחון, אני
קורא אותך לסדר פעם ראשונה. חבר הכנסת זנדברג ראשון, בבקשה.

אליעזר זנדברג:

במשפט אחד, לגופה של הצעתך, סיעת "שינוי" לא מקבלת אותה. אנחנו עומדים על
זכותנו ודורשים לנמק את ההסתייגויות אחת לאחת. אני סבור שהחוק הזה יכול
לחכות גם עד יום רביעי וגם עד תחילת שבוע הבא. אבל היות והזכרת את המקרה
המיוחד אני מבקש, לפני שנדון לגופו, לשמוע את היועץ המשפטי, שיספר לנו מה
הם מקרים מיוחדים ושינחה אותנו האם בכלל אנחנו נופלים לגדר מקרה מיוחד.

ישראל כץ:

כי זה חוק-יסוד.

היו"ר סאלח טריף:

אני מקבל את עצתך, לקבל את התייחסותו של היועץ המשפטי שישיב לנו האם הכלל
הזה באמת יכול לחול כאן. אשמח לשמוע אותו ואחר-כך נכריע. אדוני היועץ
המשפטי, האם אתה מוכן לפרט?

צבי ענבר:

בסעיף 131 השתמשו בדרך כלל כדי לקבוע זמן כולל לקבוצה של הסתייגויות רבות.
בדרך כלל זה היה בחוק התקציב ובחוקים הנלווים אליו, כלומר גם בחוקי
ההסדרים. קבעו זמן כולל בלי להתחשב במספר ההסתייגויות. השאלה אם המקרה הזה
הוא מקרה יוצא מן הכלל היא שאלה שצריכה להישקל על-ידי הוועדה.

מביא יושב-ראש הוועדה בפני הוועדה נימוקים מדוע הוא סבור שבמקרה הזה מן
הראוי לקבוע סדרי דיון מיוחדים. הוועדה צריכה לשקול ואם הוועדה תקבל ברוב
דיעות החלטה שזה מהמקרים האלה - הוועדה מוסמכת לעשות את זה. ברור שבכל מקרה
חייבים לתת לכל אחד מהמסתייגים זמן הסתייגות סביר.

אליעזר זנדברג:

מה היה במקרים קודמים?

יוסף יצחק פריצקי:

האם היו תקדימים?

מאיר שטרית:

רק בתקציב ובחוק ההסדרים.

היו"ר סאלח טריף:

השאלה היא האם זה מקרה יוצא מן הכלל, לגבי זה שאלתי.

צבי ענבר:

אמרתי מה שאני זוכר.

אליעזר זנדברג:

בחוק ההסדרים זה כתוב במפורש בסעיף.

צבי ענבר:

לא כתוב.

ראובן ריבלין:

אני אתן לך תקדימים, למשל בחוק הבחירה הישירה לראש הממשלה - היו 6 שעות
הסתייגויות.

השר חיים רמון:

גדר המקרים המיוחדים מסור לשיקול דעתה של ועדת הכנסת, אלא אם זה באמת דבר
לא סביר. אנחנו נמצאים במצב שבו יש אי-בהירות מוחלטת לגבי נושאים קריטיים
וחשובים. יכול להיות שלחבר הכנסת זנדברג גם לא איכפת שבעוד 10 ימים לא יהיה
ברור שום דבר והעיקר שהוא יוכל פה לעשות פיליבסטר אבל אני חושב שכל אדם
סביר יגיד שחשוב שהלילה יגמר העניין הזה ואנשים יידעו על מה מתמודדים.

יוסף יצחק פריצקי:

אני בעד. תביא את החוק לפיזור הכנסת ראשון.

השר חיים רמון:

אל תעמיד לי תנאים. אני לא קובע מה ראשון ומה שני. אצלך העניין הוא לא
בדיוק אידיאולוגי אלא לך חשוב הסדר. אני חושב שהסדר צריך להיות הפוך. מה זה
חשוב? יש יושב-ראש כנסת והוא יכריע. לא אתה קובע ולא אני. קובע יושב-ראש
הכנסת.

לכן, אני מציע הצעה הוגנת. אני חושב שאם אנחנו נתחיל עכשיו את ההסתיגויות
וניתן סדר גודל של 3 שעות להסתייגויות - - -

היו"ר סאלח טריף:

או קצת יותר.

השר חיים רמון:

אני מציע את ההצעה שלי. לא את ההצעה של אף אחד אחר. אני חושב שבנסיבות
דומות זה היה סדר הגודל הסביר וההוגן לתת לכל מי שמסתייג. בסך הכל 3 שעות
שיתחלקו בין המסתייגים או בין הסיעות, כמו שנהוג היה לעשות בחוק ההסדרים.
אני חושב שאם בשעה 11 או 11:30 אנחנו נסיים את ההסתייגויות - זה הוגן. זה
גם נותן פתחון פה למי שרוצה לדבר, אבל לא לנצל לרעה את המצב, וגם מביא את
הסיפור לידי גמר הלילה.

מאיר שטרית:

אדוני היושב-ראש, קודם כל דבר פרוזאי שאני מבקש להעיר עכשיו לתשומת הלב.
דנו עכשיו בכנסת בזמן שהיתה הכנסת כמעט ריקה, אולי היו 2-3 חברים, ב-20
הצעות חוק שונות שנגמר הדיון בהן בקריאה ראשונה, שניה ושלישית. יושב-ראש
הכנסת הודיע לשאלתי בזמן הדיון בשעת אחר-הצהרים שיהיו הצבעות על החוקים
האלה בשעה 5:30, אחרי גמר סעודת הרמדאן. אחר-כך הסתבר שדחו את זה ל-6,
אחר-כך הסתבר שדחו את זה ל-10, עכשיו אתם רוצים לדחות את זה ל-1 בלילה.

אלי בן-מנחם:

אתם רוצים. לא אנחנו.

ראובן ריבלין:

אפשר לגשת להצביע עליהם.

השר חיים רמון:

אין בעיה להצביע עליהם.

מאיר שטרית:

אני מבקש להציע, ראשית, שנצביע בחצי השעה הראשונה, או בכמה שייקח, על הצעות
החוק הללו.

היו"ר סאלח טריף:

מאה אחוז.

מאיר שטרית:

אחר-כך נתחיל בהסתייגויות על החוק הזה.

ראובן ריבלין:

מאה אחוז, חבר הכנסת מאיר שטרית.

מאיר שטרית:

אני חושב שצריך לקבוע זמן סביר להסתייגויות ולא לבלום את הפה למסתייגים.
אתה הצעת 3 שעות והוא הציע 7 שעות. אני מציע לקבוע 5 שעות. יש לי הצעה
אחרת: שבשעה 12 בלילה תהיה הצבעה.

היו"ר סאלח טריף:

אני מקבל את מה שחבר הכנסת מאיר שטרית אומר. אני מציע שב-12 בלילה תהיה
הצבעה.

יוסף יצחק פריצקי:

אבל אז זה רק 3 וחצי שעות.

ראובן ריבלין:

אני בכל מקרה מקבל את מה שחבר הכנסת מאיר שטרית הציע.

משה גפני:

אדוני היושב-ראש, אני מבקש להתייחס לעניין המקרים המיוחדים שעליהם הצביע
היועץ המשפטי לכנסת. אני לא סבור שאלו המקרים המיוחדים, ואסביר מדוע. הכנסת
מתחשבת - - -

ישראל כץ:

טוב שיושב-ראש הכנסת כאן, הוא יזכר מה הוא אמר לי לגבי הסתייגויות, שהוא לא
יכול למנוע אותן.

משה גפני:

הכנסת מתחשבת ומגיעים להסכמות כאשר יש מועד למשל של סיום השנה האזרחית
בנושא של התקציב או דברים מהסוג הזה, אז מתחשבים בעניין. אני עד לרגע זה לא
מבין מה הסיבות המיוחדות היום. מחר יש פריימריז בליכוד ויש שם התמודדות.
אנחנו צריכים לקחת את העניין הזה בחשבון. אני יודע ששתי המפלגות הגדולות
בעצם הצביעו בקריאה הטרומית גם על חוק נתניהו. אני מייצג סיעה שהצביעה דרך
קבע, גם בקריאה הטרומית וגם בקריאה הראשונה, גם על החוק להקדמת הבחירות
לכנסת וגם על חוק נתניהו. אנחנו עקביים בעמדה הזאת. ההתמודדות בליכוד יכולה
להיות מחר, אין שום בעיה, והכנסת תקבל החלטה מתי שהיא תקבל החלטה. מי
שייבחר בליכוד יוכל להתמודד מול מי שנבחר במפלגת העבודה או מול מפלגות
אחרות שיירצו להריץ מועמד לראשות הממשלה.

אליעזר זנדברג:

ביום רביעי בבוקר בשעה 9.

אלי בן-מנחם:

מה זה קשור בכלל? מה השטויות האלה?

מיכאל איתן:

מה זאת אומרת שזה לא דחוף? איך יצביעו אנשי הליכוד?

ישראל כץ:

כי קבעו שיטה, שני פתקים.

מיכאל איתן:

אבל השיקולים הם אחרים לגמרי.

משה גפני:

מכיוון שאני מייצג את הסיעה הכי עקבית עכשיו בכנסת, שעמדתה לגבי שני החוקים
האלה היתה ברורה כל הזמן ותמשיך להיות ברורה, אני לא רואה סיבה. איזה
נסיבות מיוחדת קרו?

אופיר פינס-פז:

אתה רוצה ש"שינוי" יעמדו עכשיו על הבמה 10 שעות?

נעמי חזן:

זה לא סוד שסיעתי נגד החוק הזה, כך הצבענו וכך נצביע. אבל אנחנו נדרשים
לשתי סוגיות.

סוגיה ראשונה: האם יש כאן נסיבות מיוחדות. טענתי היא - בפירוש כן. המדינה
היום פשוט בחוסר וודאות בלתי נסבל. אנחנו לא יכולים להנציח אותו. יצרנו
כמעט פארסה. אם אנחנו ניתן לנמק את כל ההסתייגויות אז אנחנו שתפים לפארסה
הזאת. אני רוצה להתריע, שמספיק. אנשים רוצים לדעת מה יהיה ואיזה סוג בחירות
יהיו.

יושב-ראש הכנסת אברהם בורג:

יש כאלה שלא רוצים.

נעמי חזן:

כנראה שכן, אבל הם רוצים קודם כל עוד קצת לתמרן. אני חושבת שאסור לנו לתת
יד להמשך הפארסה הזאת. זה דבר ראשון. לכן אני טוענת שיש כאן נסיבות
מיוחדות. אולי עוד יותר מיוחדות מאשר בחוק התקציב.

היו"ר סאלח טריף:

לא אאפשר כאן דיון על הכל. מספיק, אי אפשר. אני מצטער.

מאיר שטרית:

אני מציע לקבוע את אותו זמן הסתייגויות שקובעים עכשיו גם לחוק ההסדרים, ולא
איכפת לי מי יהיה אז בממשלה.

אופיר פינס-פז:

אני בעד.

נעמי חזן:

אתה מפריע לי. תן לי לסיים את המשפט. כולנו יודעים שהסתייגויות הן אישיות.
יש 40 מסתייגים. אני מציעה לקצוב 3 דקות לכל מסתייג ובזה נסיים את העניין.

עבד-אלמאלכ דהאמשה:

הרי כולנו במשחק הזה. זה לא פעם ראשונה ולא שניה. אפשר לשבת עד 5 בבוקר
ואפשר לשבת רצוף 24 שעות או 48 שעות. היתה פה הצעה סבירה לדעתי, של חבר
הכנסת מאיר שטרית. דיברו על הצבעות בשעה 12 או 1 בלילה. אני מציע שנתחיל
להצביע בשעה 12:30 וכך זה ייגמר לקראת 1 בלילה.

אליעזר זנדברג:

אדוני היושב-ראש, אני רוצה לומר משפט אחד לסדר הדיון. אני חושב שצריכים
אל"ף להצביע אם זה נסיבות מיוחדות או לא ואז להחליט על המסגרת. בי"ת, אם
מישהו מדבר כאן על נסיבות מיוחדות - הדבר המיוחד ביותר, שיוצר אי-בהירות
בקרב אזרחי ישראל, הוא לא השאלה של חוק נתניהו. עוד לא סיימתי את הדברים.

היו"ר סאלח טריף:

חבר הכנסת זנדברג, תודה. אתה סיימת. נתתי לך שני משפטים. רשות הדיבור לחבר
הכנסת ישראל כץ.

ישראל כץ:

ככל שתלוי בי, לגבי החוק הראשון, ההצעה של חבר הכנסת מאיר שטרית לדיון של 5
שעות היא הגיונית וסבירה. כל אחד יכול למצות את עצמו. אני רוצה להתייחס
להמשך סדר היום בנושא הבחירות, מאחר ואני אחד המגישים. ידוע שאף אחד לא
רוצה לאבד סתם חוק. אני מוכן שהחוק הזה יידון גם ביום רביעי. אגב, זכותנו
גם למשוך את החוק הזה ולהביא אותו לדיון ביום רביעי. זכותנו לבקש.

שלום שמחון:

החוק כבר לא ברשותך.

ישראל כץ:

אם הוא לא ברשותי, אז ברשות מי הוא? ברשות יושב-ראש הוועדה. אז צריך לקיים
דיון בוועדת החוקה, חוק ומשפט. אני חושב שגם חבר הכנסת ריבלין לא היה רוצה
שחוק לפיזור הכנסת ייפול. אולי נצטרך להשתמש בו בעוד חודשיים. לכן אם
יוחלט, לבקשת כל המציעים, שהיום לא מצביעים עליו, יש סיכוי תיאורטי שביום
רביעי הוא יוצבע. ואם לא, הוא חוק שיישאר ויהיה מוכן לקריאה שניה ושלישית
לאחר הבחירות.

ראובן ריבלין:

אדוני היושב-ראש, אני מבקש את הקשבתכם. לצערי הרב נקלענו למצב די מביך בתוך
הליכוד עצמו.

השר חיים רמון:

אני לא שמעתי. אני רוצה שתחזור על זה.

ראובן ריבלין:

נקלענו לעמדה די מביכה בליכוד.

ישראל כץ:

השר חיים רמון, אתה רוצה לדעת מה קורה בליכוד: נכון, נכשלנו בכלכלה.

השר חיים רמון:

בגללכם.

ראובן ריבלין:

אני מודה, אדוני היושב-ראש, שבליכוד נקלענו למבוכה לא קלה.

היו"ר אופיר פינס-פז:

זה קורה. לא נורא.

ראובן ריבלין:

אנחנו לא מבקשים, לא להודות ולא להיות נעזבים בבחינת רחמים.

מאיר שטרית:

אמנם לא מדובר במבוכה כמו במפלגת העבודה.

ישראל כץ:

אני רוצה לעדכן אותך: סקר שנערך בקרב מצביעי ש"ס הראה ש-30% ימשיכו להצביע
לש"ס.

יושב-ראש הכנסת אברהם בורג:

יש לי גם סקר כזה. איזה תוצאה אתה רוצה?

השר חיים רמון:

הדאגה של הליכוד לש"ס נוגעת ללב.

נסים דהן:

אני מבין שאתה מאוד דואג לש"ס. כל הכבוד לכם על הדאגה לש"ס. ש"ס לא מדברת.
ש"ס עושה.

ראובן ריבלין:

יש בוודאי גישה בסיעה, כפי שהיא באה לידי ביטוי כאן על-ידי חבר הכנסת כץ,
האומרת שיתכן שרצוי לדחות את החוקים וההכרעות.

ישראל כץ:

לא את החוקים. רק חוק אחד.

ראובן ריבלין:

לדחות את ההכרעה לתקופה מאוחרת יותר. יכול להיות שיש גישה אחרת בסיעת
הליכוד, האומרת שהיום הגיעה עת הכרעה ואנחנו צריכים, כסיעה שמחר יש לה
פריימריז, להגיע להכרעה לפני הפריימריז. העניין לא הוכרע על-ידי הסיעה.
הסיעה מתכנסת בשעה 9 בערב והיא תחליט, האם פניה לכאן או לכאן. לכן אני לא
יכול לומר לכם עמדת סיעה. שמעתי את עמדתו של ידידי, חבר הכנסת מאיר שטרית.
היא מקובלת עלי לחלוטין באופן אישי כחבר הוועדה.

ישראל כץ:

לגבי החוק הראשון אין מחלוקת כי זה מוסכם.

היו"ר אופיר פינס-פז:

אנחנו מדברים עכשו על החוק הראשון.

ישראל כץ:

אנחנו מדברים כבר על השני.

היו"ר אופיר פינס-פז:

לגבי השני - תעשה אתה מה שאתה רוצה. יש לך אישור. אני עושה מה שיושב-ראש
הכנסת אומר לי.

ישראל כץ:

בואו נשמע מה הוא אומר.

השר חיים רמון:

אנחנו נגיד את מה שאנחנו נגיד ונבהיר אחרי שנדע מה יהיה עם החוק הראשון.

יושב-ראש הכנסת אברהם בורג:

אנחנו נדע כיצד להגיד.

ישראל כץ:

אני רוצה להבין, אם יושב-ראש הכנסת סירב להיות במטה של ראש הממשלה אהוד ברק
אבל מוכן להיות במטה של חבר הכנסת שרון, זה גם שווה.

ראובן ריבלין:

מה שברור, שאתה לא רוצה להיות במטה של חבר הכנסת שרון ולכן אתה אומר לו
שהוא רוצה להיות בו. חבר הכנסת ישראל כץ, אל תזכיר אנשים. אתה סירבת להיות
במטה של חבר הכנסת שרון.

ישראל כץ:

אתה חושב שאתה מייצג את עמדת הליכוד.

היו"ר אופיר פינס-פז:

חבר הכנסת ישראל כץ, אני קורא אותך לסדר פעם ראשונה.

ראובן ריבלין:

אני מודיע לכם שאני וחברי, חברי הכנסת מאיר שטרית, מיכאל איתן וישראל כץ,
לא קיבלנו איזה החלטת סיעה. בשעה 9 בלילה תתכנס ישיבת הסיעה ואז בוודאי
תתקבל החלטה לכאן או לכאן. יש כאלה שחושבים שאנחנו צריכים להכריע. לכן
אנחנו לא יכולים להביע כאן עמדה. אישית מקובלת עלי דעתו של חבר הכנסת מאיר
שטרית.

היו"ר אופיר פינס-פז:

אני רוצה לעבור להצבעה. ניתן לחבר הכנסת מיכאל איתן לדבר אחרי ההצבעה.

אליעזר זנדברג:

אני מציע לסדר, לקבל את עמדת סיעת הליכוד.

אלי בן-מנחם:

חבר הכנסת זנדברג, מה זה צריך להיות? סיעת הליכוד, ביבי, ביבי. אנחנו
אשמים? לך אתה אליו ותשמע אותו.

היו"ר אופיר פינס-פז:

אני עובר להצבעה. אני קובע שתי הצבעות.

מאיר שטרית:

אני רוצה לדבר על סדר ההצבעה.

היו"ר אופיר פינס-פז:

לגבי סדר ההצבעה: ההצבעה הראשונה היא לגבי השאלה האם יש מצב מיוחד על-פי
ההגדרה.

היו"ר סאלח טריף:

חבר הכנסת זנדברג, אם אתה עומד על העניין הזה, שיש טעם או אין טעם לקבוע,
אז אני בעד. על-פי כל התקדימים סמכותי היא להצביע. אבל כדי להסיר כל
ספק - - -

צבי ענבר:

הסמכות היא של הוועדה לקבוע שזה היוצא מן הכלל.

היו"ר סאלח טריף:

אני מבקש להצביע.

משה גפני:

אדוני היושב-ראש, אני מבקש התייעצות סיעתית לפני ההצבעה.

היו"ר סאלח טריף:

5 דקות להתייעצות סיעתית.

(הישיבה הופסקה בין 20:32-20:37)

היו"ר סאלח טריף:

אני פותח את הישיבה מחדש. אני מבקש מהצלמים לצאת.

תהיה כעת הצבעה לגבי השאלה האם זה מקרה יוצא מן הכלל.

הצבעה על ההצעה שהדיון בהצעת חוק-יסוד: הממשלה (תיקון) הוא מקרה יוצא מן הכלל

בעד - 13

נגד - 3

נמנעים - 2

ההצעה נתקבלה.

היו"ר סאלח טריף:

אני קובע שהמקרה הזה הוא מקרה מיוחד.

ראובן ריבלין:

חברי סיעת הליכוד לא השתתפו בהצבעה. אנחנו נקבע את עמדתנו בשעה 9.

יאיר פרץ:

אני חייב, אדוני היושב-ראש, ברשותך, להסביר כמה דברים, במשפטים קצרים. סיעת
הליכוד פנתה בבקשה לדחות את ההצבעה על חוק פיזור הכנסת ליום רביעי. בקשתם
הובאה ודנו בה בכובד ראש ולנו לא היתה שום התנגדות. מאחר וההצבעה על חוק
נתניהו, שאני דורש שתתקיים היום, על-פי מפלגת העבודה כרוכה בחוק פיזור
הכנסת והם אומרים שאו שהכל יוכרע היום או שהכל יוכרע ביום רביעי ואז ההצבעה
על חוק נתניהו לא תהיה היום - אשר על כן אנחנו דורשים שהיום יצביעו הן על
חוק נתניהו והן על החוק לפיזור הכנסת.

השר חיים רמון:

עד שהשתחררתם מהרב שך עכשיו אתם רוצים להיות תחת הרב ביבי?

היו"ר סאלח טריף:

רבותי, האם יש לנו הסכמה שההצבעה תהיה בשעה 12 בלילה וכל מסתייג ידבר 5
דקות?

מאיר שטרית:

האם אתם רוצים לקבוע תקדימי בחירות? מנסיוני, אתם קובעים תקדימים מסוכנים
מאוד. אני מציע לכם לא לריב על הזמן. זה לא שווה את העניין. אל תקבעו
תקדימים בוועדת הכנסת. מחר זה יעבוד נגדכם. חבר הכנסת דהאמשה הציע שההצבעה
תחל בשעה 12:30 בלילה. אתם רבים על חצי שעה. אני מציע, לאור נסיון רב שנים
שיש לי בוועדה הזאת, עדיף לוועדת הכנסת לקבוע דברים בהסכמה. אם יש פה הסכמה
על שעה 12:30 ואז אפשר יהיה לגמור ולגשת להצבעה, מה איכפת לכם?

השר חיים רמון:

התחלנו עם שעה 11, שזה היה סביר, 3 שעות. חבר הכנסת מאיר שטרית דיבר על 12.
היתה קריאת ביניים מצד חבר כנסת והגעתם לשעה 1 בלילה. אני נאמן להצעה
המקורית שלך, דהיינו 12 בלילה. עכשיו אתה רוצה 12:30 ואני מבקש שזה יהיה
בקונצנזוס.

היו"ר סאלח טריף:

רבותי, סיכמנו: ההצבעה תתקיים בשעה 12:30.

מאיר שטרית:

על דעת סיעת הליכוד אנו מציעים לקבוע אותו זמן הסתייגויות גם בדיונים על
חוק ההסדרים - 5 שעות.

היו"ר סאלח טריף:

מאה אחוז, סוכם. זה נרשם בפרוטוקול.

ב-12:30 תהיה הצבעה. 5 דקות לכל מסתייג. ובכל מקרה, נצביע כבר היום גם על
החוקים שהיו צריכים להצביע עליהם. כדי להסיר ספק, על-פי ההסכמה הדיון בחוק
ההסדרים יימשך 5 שעות, על-פי הסיכום בין קואליציה לאופוזיציה.

הצבעה על ההצעה לקבוע את זמן ההצבעה על חוק-יסוד: הממשלה (תיקון) לשעה 12:30

בעד - הרוב

נגד- 1

אין נמנעים

ההצעה נתקבלה.

היו"ר סאלח טריף:

אני שמח על ההסכמה הזאת. תודה רבה.

הישיבה ננעלה בשעה 20:45
