הכנסת העשרים

מושב ראשון

פרוטוקול מס' 2

מישיבת ועדת הכנסת

יום שלישי, ט"ו בסיון התשע"ה (02 ביוני 2015), שעה 11:00

סדר היום:

1. ערעורים על החלטת נשיאות הכנסת שלא לאשר דחיפות הצעות לסדר היום

2. פניית יושב-ראש הכנסת בדבר נאום נשיא הבונדסטאג במליאת הכנסת

נכחו:

חברי הוועדה:

דוד ביטן – היו"ר

רוברט אילטוב

צחי הנגבי

מכלוף מיקי זוהר

אורן אסף חזן

אחמד טיבי

ינון מגל

אברהם נגוסה

שי פירון

יואב קיש

ישראל אייכלר

קארין אלהרר

מירב בן ארי

יצחק וקנין

יוסי יונה

יעקב מרגי

איילת נחמיאס ורבין

דניאל עטר

עיסאווי פריג'

יפעת שאשא- ביטון

איציק שמולי

עאידה תומא סלימאן

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

ערעורים על החלטת נשיאות הכנסת שלא לאשר דחיפות הצעות לסדר היום

היו"ר דוד ביטן:

אנחנו דנים בערעורים על החלטות הנשיאות. הבנתי שבעבר לא היו ערעורים כאלה -
-

קריאה:

תמיד היו ערעורים.

היו"ר דוד ביטן:

אני מקבל את זה שהפעם הנשיאות לא כללה את כל סיעות הבית. יכול להיות שזאת
הסיבה.

יצחק וקנין:

תמיד היו ערעורים.

היו"ר דוד ביטן:

נתחיל בערעור של עיסאווי פריג' ועאידה תומא סלימאן.

יצחק וקנין:

תראו, רבותיי, בדרך כלל הנשיאות יושבת בימי שני ודנה על הצעות לסדר שכל
חברי הכנסת מגישים. בדרך כלל אנחנו מאשרים 5 הצעות לסדר. לפי הדחיפות
שאנחנו רואים לנכון ומה שקורה באותו שבוע, אנחנו משתדלים לקחת את אותן 5
הצעות שבאמת דחופות. אני יכול להגיד לכם, כל אחד יכול לבוא ולהגיד שההצעה
שלו נראית לו כדחופה. ראינו לנכון לאשר את מה שמונח לפנינו אתמול, את 5
ההצעות. לפעמים אנחנו מאשרים עוד אחת כשאנחנו רואים שזה דחוף דחוף. את
המקרה הזה לא ראיונו כדחוף, לכן לא אישרנו את ההצעה.

עיסאווי פריג':

אני מבקש לשמוע את הנימוקים לדחיית הערעור.

יצחק וקנין:

אני לא חייב לנמק, אני רק אומר לך שאנחנו ראינו לנכון לאשר 5.

עיסאווי פריג':

שמעתי אותך, אדוני.

יצחק וקנין:

על אותו מטבע זה יכול להיות - -

עיסאווי פריג':

אתה נמנע מלתת את הנימוקים.

היו"ר דוד ביטן:

הנימוק הוא פשוט. ההצעות שאושרו הן יותר דחופות.

עיסאווי פריג':

יותר דחופות? 5.6.1967, 48 שנים לכיבוש, לא דחוף?

מכלוף מיקי זוהר:

ממש לא דחוף. לא היה כאן שום כיבוש.

היו"ר דוד ביטן:

זכותו להגיד למה הוא מערער. גם תשיב למה זה לא יכול להיות במכסה שלכם.

עיסאווי פריג':

איזו מכסה? אני הגשתי הצעה לסדר.

היו"ר דוד ביטן:

לא צריך להיות דחוף, יכול להיות במכסה שלכם.

עיסאווי פריג':

אדוני, התחושה שלי שנשיאות הכנסת החליטה לבנות מציאות מדומה, וירטואלית,
ולהתעלם מהמציאות שאנחנו נמצאים בה.

אורן אסף חזן:

התבלבלתם בחדרים.

עיסאווי פריג':

יש מציאות של 48 שנות כיבוש.

מכלוף מיקי זוהר:

לא היה פה שום כיבוש.

עיסאווי פריג':

הכיבוש משפיע על כל חלקה וחלקה בחיים שלנו.

מכלוף מיקי זוהר:

קיבלנו את מה ששלנו. חזרנו הביתה.

עיסאווי פריג':

המציאות המדומה הזו שאני שומע מהח"כים החדשים כאן היא האווירה שמושלכת
ומנסים להכתיב בנשיאות. זאת הפוליטיקה שמופעלת שם. אם 48 שנים של כיבוש,
שמשפיע על כל פרט מחיינו - -

אורן אסף חזן:

אני לא מחזיק ממך אדם צבוע, אבל עזוב, תבקש לחזור ל-48.

עיסאווי פריג':

אנחנו מדברים על החרמות של פיפ"א, החרם האקדמי, חרם התרבות. הכי קל לאשר
חרמות, אבל פוחדים להיכנס לסיבה של החרמות. מאשרים דיון על חרמות, אבל
פוחדים לקיים דיון למה זה ככה. אסור שנשיאות הכנסת תתנהג כבת יענה, תשים את
הראש בחול ותתעלם ממציאות שיהיו לה השלכות, היו לה וימשיכו להיות. אנחנו
נמצאים בפרלמנט. אם נמשיך להתעלם, הכיבוש ימשיך לרדוף אותנו. כל הפרלמנטים
בעולם עוסקים בזה. כל ההתעלמות מאיתנו מראה את הרוח ולאן אנחנו הולכים.

היו"ר דוד ביטן:

אנחנו לא מתעלמים, אתה יכול לעשות את זה במכסה של הסיעה.

עיסאווי פריג':

לא, זאת התעלמות, אדוני. סגן יושב-ראש הכנסת אמר שהם קובעים 5 הצעות לסדר
על פי דחיפות, על פי מה קורה השבוע. 5.6 חל השבוע. אני שואל את עצמי, האם
יש יותר חשוב מזה. אני יכול להתווכח איתך על הכיבוש. יכול להיות שבעיניך זה
שחרור.

אורן אסף חזן:

אם חיכיתם 48 שנה, כנראה שזה לא כזה דחוף.

עיסאווי פריג':

זאת המציאות, אל תתעלם מזה. אתה לא יכול להתעלם מהכרסום שקורה בחברה. הסיבה
של זה היא מלחמת 67 והכיבוש. אני אמשיך להגיד את זה מיליון פעם. אתה לא
יכול להתעלם מזה.

עאידה תומא סלימאן:

אני חושבת שחבר הכנסת עיסאווי פריג' אמר למה הדחיפות. הדחיפות היא בגלל
שבשבוע הזה הציון של 48 שנים ל-67. אנחנו רוצים להתעלם מהמציאות החדשה
המתהווה לאורך 48 שנים, ליצור מציאות כזאת מדומה כאילו הכל טוב ויפה, אין
כיבוש ואנחנו ממשיכים את החיים הלאה. אני חושבת שאתה יכול להתבדח על זה,
אבל הציבור, גם היהודי וגם הערבי, גם היהודים וגם הפלסטינים, לא ימצא חן
בעיניו שעושים צחוק ממציאות מרה של שפיכות דמים, של המשך כיבוש, של עם
שרובץ תחת הכיבוש הזה. אני חושבת שהגיע הזמן שהכנסת תיקח ברצינות את התפקיד
שלה בלחפש ולמצוא דרכים, למצוא פתרונות לבעיות המדיניות האקוטיות שעוברות
עלינו. אם הכנסת הזאת לא תמצא לנכון לדון בהמשך כיבוש של 48 שנים, לדון בכך
שראש ממשלה מדבר על כך שהמו"מ ייפתח בזה - -

אורן אסף חזן:

אני מזמין אתכם לשבת איתי, אני אתן לכם פתרון.

עאידה תומא סלימאן:

אני יודעת שיש לך פתרונות לכל מיני דברים, תמשיך לדבר עליהם. תן לי לדבר על
הפתרונות שאני מציעה.

אורן אסף חזן:

יש לי פתרונות מהממים.

עאידה תומא סלימאן:

זה מעיד עד כמה הנושא חשוב. עצם העובדה שמתקוממים, שמדברים, שקוטעים את
האנשים, זה אומר שהנושא חשוב, אחרת הייתם מתעלמים, הייתם שותקים, הייתם
מעבירים את זה הלאה, נותנים לנו להגיד את שלנו ועוזבים. עצם העובדה שיש פער
כזה בין איך שאני מתארת את המציאות לאיך שאחרים תופסים שת המציאות, זה בעצם
הקונפליקט, זה בעצם מחייב דיון רציני בתוך הכנסת כדי לראות איך אנחנו רוצים
להמשיך הלאה.

יצחק וקנין:

יש פה איזו פגיעה בעניין הזה של הדיון בנשיאות. תראי, בתקופה הזאת, מה
לעשות, היינו שני סגנים ליושב-ראש. אתם ראיתם את זה. זה לא היה איזה לוקסוס
גדול לשבת למעלה ולרדת, לשבת ולרדת. זאת הנשיאות. משבוע הבא כבר לא תהיה
הנשיאות, יהיה גם חבר כנסת מהסיעה שלכם שיושב בנשיאות כסגן יושב-ראש.
תאמיני לי - אחמד טיבי יודע את זה יותר טוב ממני כי אני והוא נכנסנו באותו
זמן לכנסת - שאי אפשר לספר סיפורים.

עיסאווי פריג':

מה זה קשור לדחייה?

יצחק וקנין:

לעניין הדחייה אני רוצה להגיד משהו. הנשיאות החליטה לאשר לחברי הסיעה שלכם
שמופיעים בהרבה נושאים, ככה שלא עשינו במכוון.

עיסאווי פריג':

אני מדבר איתך על הנושא.

יצחק וקנין:

אתם רוצים להציג דבר שאין לו שום אחיזה במציאות - כיבוש וכיבוש וכיבוש.
תגידו את זה מיליון פעם, זה לא יעזור.

עיסאווי פריג':

חבר הכנסת וקנין, אתה בעצמך אמרת שאתה מאשר לפי חשיבות הנושא, לא על פי
חשיבות האיש.

עאידה תומא סלימאן:

ראש הממשלה מדבר על מו"מ. אם אין כיבוש, למה בכלל?

יצחק וקנין:

אדוני, אתה יכול לאשר את זה על המכסה שלך.

עיסאווי פריג':

שלא תיכנס לאיך אני אאשר את זה. הונח לכם על השולחן נושא. אתם ראיתם שזה
נושא לא חשוב. אתם החלטתם שהכנסת צריכה לשכתב את ההיסטוריה - -

מכלוף מיקי זוהר:

אני חושב שאנחנו צריכים לשבח את החלטת נשיאות הכנסת, שלא העלתה את הנושא
הזה לסדר היום מאחר ומדובר בנושא שקרי שאין לו שום אחיזה במציאות.

עיסאווי פריג':

מהרסייך ומחריבייך ממך יצאו. דבר.

מכלוף מיקי זוהר:

אני לא אשאיר לך מקום לספק. הנושא הזה הוא נושא שקרי, אין לו שום אחיזה
במציאות, אין לו שום חשיבות בסדר היום הציבורי שלנו. הייתי מציע לך, חבר
הכנסת פריג', להעלות נושא אחר - איך מקדמים שלום, איך מקדמים תהליכים ואיך
מקדמים דו קיום.

עיסאווי פריג':

תגיד לי, ראש הממשלה יודע שאתה הולך להגיד את הדברים האלה?

מכלוף מיקי זוהר:

אני אמרתי אותם על דעתי.

עיסאווי פריג':

על דעת ראש הממשלה אתה אומר אותם?

מכלוף מיקי זוהר:

אני אומר את זה על דעתי. אני עומד גם מאחורי כל מה שאני אומר. עדיף
שהנשיאות תאשר נושאים חשובים מאשר את הנושאים הלא חשובים האלה. תתעסק
בדו-קיום.

עאידה תומא סלימאן:

עדיין לא הבנתם שיש כיבוש?

מכלוף מיקי זוהר:

אין פה שום כיבוש, יש פה חזרה הביתה.

עאידה תומא סלימאן:

ראש הממשלה יודע את זה? על מה הוא מדבר במו"מ?

מכלוף מיקי זוהר:

מה זה קשור למו"מ?

עאידה תומא סלימאן:

הוא מדבר על 2 מדינות.

מכלוף מיקי זוהר:

על איזה 2 מדינות את מדברת? לא יהיו פה שתי מדינות, תשכחו מזה. מדינה אחת
בלבד, מדינת ישראל.

היו"ר דוד ביטן:

שתי הצעות לסדר, גם של דב חנין וגם של אחמד טיבי, אושרו כהצעות דחופות. זה
לא שהייתה פה איזו שהיא אפליה מסוימת. אני עובר להצבעה. מי בעד הערעור,
ירים את ידו?

הצבעה

בעד – 4

נגד – 10

נמנעים – אין

הערעור נדחה.

היו"ר דוד ביטן:

הערעור השני הוא של חברת הכנסת קארין אלהרר ושל חברת הכנסת איילת נחמיאס
ורבין.

קארין אלהרר:

אדוני היושב-ראש, מדובר פה בדיון פרוצדוראלי ולא מהותי. יש את נושא רשות
השידור. בקדנציה הקודמת יצא תחת הכנסת חוק השידור הציבורי. בכנסת הקודמת
התקבל חוק שמקים את גוף השידור הציבורי החדש. עד שיחל לפעול גוף השידורים
החדש, רשות שידור היא זאת שקיימת. ההסכמה שהושגה עם האוצר הייתה שעד אז
הגוף המשדר יחיה על חשבון תשלומי האגרה. מחודש מרץ היה אמור לצאת צו אגרה,
שבאמצעותו הייתה אמורה רשות השידור לשלם משכורות, לשלם תשלומים עבור הפקות
מקור ותמלוגים לאמנים. מאז ועד היום לא הוצא צו אגרה. יכול להיות שלא הוצא
צו אגרה כי היו בחירות ולא הייתה ועדת כלכלה, אבל עכשיו הכל התרפא. יש לי
ביקורת רבה על העניין הזה שלא יצא צו אגרה גם בתקופת הבחירות כי הכנסת ידעה
לזמן דיונים בוועדות זמניות. אפשר היה לעשות את זה. אמר כאן סגן יושב- ראש
הכנסת: "נושאים דחופים". מדובר בנושא דחוף, ולו מפאת העובדה שלא יהיו
משכורות לשלם בגין חודש יוני. ב-1 ביולי אין כסף. כונס הנכסים הרשמי נמצא
במצוקה ממש. אני מבקשת לאשר את הנושא הזה. זה לא עניין פוליטי. אם תבדקו,
תמצאו שרוב עובדי רשות השידור הם מתפקדים של הליכוד. זה לא עניין פוליטי.

היו"ר דוד ביטן:

זה לא ידעתי.

רוברט אילטוב:

אז זה כן עניין פוליטי.

יצחק וקנין:

אחד השיקולים שלא אישרנו - -

היו"ר דוד ביטן:

מה שהיא אמרה הוא לא נכון, דרך אגב.

איילת נחמיאס ורבין:

זה לא נשמע הגיוני.

היו"ר דוד ביטן:

היא לא יודעת מי מתפקד ומי לא מתפקד.

קריאה:

רוב הסיכויים שאחד מכל 4 עובדים הצביע ליכוד.

יצחק וקנין:

אחד השיקולים שלנו לא לאשר היה כיוון שזה היה בהצעות האי אמון.

קארין אלהרר:

ממש לא.

איילת נחמיאס ורבין:

יצחק, לא הייתה הצעה כזאת באי אמון.

קארין אלהרר:

זה בוודאות לא נכון. זה היה משרד החוץ.

יצחק וקנין:

לא שלכם, של סיעות אחרות.

איילת נחמיאס ורבין:

לא הייתה אף הצעת אי אמון סביב רשות השידור.

קארין אלהרר:

אדוני, אני ממש מבקשת. באמת, זה לא עניין של לא לאשר כי זה לא דחוף. זה
סופר דחוף. הוא היה דחוף גם חודש שעבר. עכשיו הוא הופך להיות הרבה יותר
דחוף.

היו"ר דוד ביטן:

יכול להיות שאת צודקת.

איילת נחמיאס ורבין:

אני רוצה לומר לכם משהו מאוד מאוד ברור. ההצעה לסדר שלי לא עוסקת רק
בקריסה, אלא באי תשלום התמלוגים ליוצרים כתוצאה ממצבה הנוראי של רשות
השידור. אנחנו צריכים להבין שיש משפחות בישראל שכבר בימים אלה ממש, לא
בחודש יולי כפי שקארין תיארה בנושא המשכורות, לא יכולות להתקיים כי הן לא
מקבלות את התמלוגים. הדבר החמור ביותר הוא שכשעבר חוק השידור הציבורי החדש
ב-2014, התחייבה המדינה לקחת את כל התחייבויות רשות השידור על עצמה ולממן
את ההתחייבויות האלו. לא רק שאנחנו מבינים ויודעים שיש משפחות בישראל שלא
יכולות להתקיים בגלל שהן לא מקבלות את הכסף שמגיע להן מרשות שידור, מי שמפר
ופוגע ביכולת שלהן להתפרנס זאת המדינה בכבודה ובעצמה. המדינה לקחה על עצמה
התחייבות, אבל מגיע הכנר ואומר: אני, אין לי כסף לשלם כי אין אגרה, אז לא
יהיו תמלוגים ליוצרים, לא יהיו משכורות לעובדים, ובואו ניתן לרשות השידור
לקרוס. חברים, כל מי שמבין את הצורך בשידור ציבורי, מבין שלא יעלה על הדעת
שככה הדברים יסתיימו. יותר מכך, אדוני היושב-ראש, אנחנו ככנסת, וזה לא
קואליציה ואופוזיציה, לא יכולים לתת את ידנו לכך שהמדינה תפר את
ההתחייבויות שלה.

קארין אלהרר:

הייתה גם הצעת חוק ממשלתית.

היו"ר דוד ביטן:

יש משהו במה שאת אומרת, אני לא אומר שלא.

שי פירון:

אני רק רוצה לשאול את סגן היושב-ראש - לא פוליטיקה ולא כלום - מה יותר דחוף
משכר של אנשים. אדוני סגן יושב-ראש הכנסת אמר, אפרופו השקופים - -

היו"ר דוד ביטן:

ההצעה לסדר לא תפתור את השכר לעובדים.

שי פירון:

אדוני אמר שבוחרים את הדברים לפי סדר הדחיפות. הייתי רוצה שכנציג השקופים
תספר לנו מה יותר דחוף משכר של אנשים.

יצחק וקנין:

אתה רוצה שאני אלך איתך באותו ראש? בוא נכבד אחד את השני. במידה ואתה חושב
שהנושא הזה הוא כל כך דחוף ולא יאשרו, אתה בשבוע הבא תשב איתי בנשיאות.
תאמין לי, אתה תראה את זה מהצד שלי. אתה כבר לא תגיד לי שקופים וכלום.
הסיעה שלך יכולה לקחת את זה על המכסה שלה.

איילת נחמיאס ורבין:

חבר הכנסת וקנין, מדובר בדבר דחוף.

יצחק וקנין:

אז תיקחי את זה על המכסה שלכם.

איילת נחמיאס ורבין:

אין סיבה שלא תקבלו את זה. ראיתי את ההצעות לסדר.

היו"ר דוד ביטן:

יש הצעה לסדר של מיכל בירן.

שי פירון:

השאלה היא למה נושא כזה הוא קואליציה ואופוזיציה.

יצחק וקנין:

נחמן שי ישב איתנו.

איילת נחמיאס ורבין:

אז מה? מה העניין קשור?

קריאה:

נחמן שי לא חשוד במשוא פנים.

שי פירון:

ולכן זה לא קואליציה ואופוזיציה.

יצחק וקנין:

זה לא קואליציה ואופוזיציה.

היו"ר דוד ביטן:

אני מציע הצעת פשרה. כבוד שר החינוך לשעבר, יש משהו במה שאתם אומרים, אבל
מצד שני אישרו לכם הצעה לסדר של מיכל בירן.

איילת נחמיאס ורבין:

מה היא קשורה?

היו"ר דוד ביטן:

היו גם דברים אחרים. אני מציע שההצעה שלכם תעבור לשבוע הבא. מקובל?

איילת נחמיאס ורבין:

זה מקובל עלי. תודה רבה, אדוני היושב-ראש.

היו"ר דוד ביטן:

מי בעד ההצעה?

הצבעה

בעד – פה אחד

ההצעה אושרה.

פניית יושב-ראש הכנסת בדבר נאום נשיא הבונדסטאג במליאת הכנסת

היו"ר דוד ביטן:

פניית יושב-ראש הכנסת בדבר נאום נשיא הבונדסטאג במליאת הכנסת.

מזכירת הכנסת ירדנה מלר-הורוביץ:

יגיע לבקר בארץ, בכנסת יושב ראש הבונדסטאג. זה אמור להיות ב-24 ביוני, בשעה
12:00, במליאה. כדי שהאורח יוכל לדבר במליאה בשפתו – כמובן שיהיה תרגום
סימולטני - מתבקשת ועדת הכנסת לאשר את בקשת יושב-ראש הכנסת.

יואב קיש:

רק להבין, האם הבקשה נובעת מעילה פרוצדוראלית שיושב ראש הכנסת לא יכול
בעצמו לאשר את ההליך הזה? זה מה שאת אומרת?

מזכירת הכנסת ירדנה מלר-הורוביץ:

תקנון הכנסת מאפשר למספר אנשים שהם לא חברי כנסת ושרים, לשאת את דברם
במליאה. כדי שיושב-ראש פרלמנט זר יוכל כאורח לדבר במליאה, יושב-ראש הכנסת,
שהוא המארח שלו, פונה לוועדת הכנסת כדי שוועדת הכנסת תאשר.

יואב קיש:

זה מה ששאלתי, אם זה הנוהל שהוא לא יכול לבד והוא צריך את אישור הכנסת.

היו"ר דוד ביטן:

הוא לא יכול לאשר את זה לבד.

ישראל אייכלר:

לפני 20,30 שנה דיון כזה לא היה עובר בשאלה: מה יש להתייחס. מדובר על כך
שהוא מדבר גרמנית.

מזכירת הכנסת ירדנה מלר-הורוביץ:

לפני כשנה דיבר בגרמנית מר שולץ.

ישראל אייכלר:

לא הבעתי דעה בעד או נגד, רק אני מתייחס לעניין של מה יש להתייחס. פעם זה
היה מעורר סערה, אבל עברו זמנים.

מזכירת הכנסת ירדנה מלר-הורוביץ:

50 שנה לכינון היחסים בין ישראל לגרמניה. במסגרת כינון היחסים מגיע אורח.

יואב קיש:

אני מסכים עם ההערה שנאמרה. אני חושב שיש פה מטען כבד, אבל אני בהחלט מקבל
את שיקול דעתו של יושב-ראש הכנסת ומצטרף להצעתו. אני בהחלט חושב שהנושא הוא
רגיש. אני מניח שיושב-ראש הכנסת גם לקח את השיקול הזה בחשבון.

דניאל עטר:

זאת הפעם הראשונה שנואמים בגרמנית?

מזכירת הכנסת ירדנה מלר-הורוביץ:

ממש לא, כבר היו תקדימים.

היו"ר דוד ביטן:

לקבל מהם צוללות זה בסדר - -

מזכירת הכנסת ירדנה מלר-הורוביץ:

אנגלה מרקל הייתה. גם נשיא הפרלמנט האירופי שולץ היה.

ארבל אסטרחן:

50 שנה ליחסים בין ישראל לגרמניה.

מזכירת הכנסת ירדנה מלר-הורוביץ:

נכון, זאת לא הפעם הראשונה.

היו"ר דוד ביטן:

מי בעד?

הצבעה

בעד – פה אחד

נגד – אין

נמנעים –אין

הבקשה אושרה.

הישיבה ננעלה בשעה 11:45.
