פרוטוקולים/ועדת הכנסת/2196

ירושלים, כ"ט בחשון, תשס"א

27 בנובמבר, 2000

הכנסת החמש-עשרה נוסח לא מתוקן

מושב שלישי

פרוטוקול מס' 135

מישיבת ועדת הכנסת

יום שני, כ"ב בחשון התשס"א (20.11.2000), שעה 11:00

נכחו:

חברי הוועדה:

סאלח טריף – היו"ר

יולי אדלשטיין

מיכאל איתן

אליהו בן-מנחם

מוחמד ברכה

זהבה גלאון

משה גפני

יצחק גאגולה

עבד אלמאלכ דהאמשה

אליעזר זנדברג

נעמי חזן

שאול יהלום

אמנון כהן

ישראל כץ

סופה לנדבר

אופיר פינס-פז

יאיר פרץ

ראובן ריבלין

מאיר שטרית

מוזמנים:

חברת הכנסת קולט אביטל

  חבר הכנסת בני אלון

  חבר הכנסת נסים דהן

  חבר הכנסת נסים זאב

  חבר הכנסת דוד טל

  חבר הכנסת יצחק כהן

חברת הכנסת ציפי לבני

  חבר הכנסת נחום לנגנטל

חבר הכנסת דן מרידור

  חבר הכנסת יצחק סבן

חבר הכנסת אברהם פורז

חבר הכנסת מאיר פרוש

חבר הכנסת איוב קרא

  חבר הכנסת משה רז

חבר הכנסת ויצמן שירי

אריה האן – מזכיר הכנסת

דוד לב – סגן מזכיר הכנסת

יהושע שופמן – משנה ליועץ המשפטי לממשלה

ארבל אסטרחן – הלשכה המשפטית

יועץ משפטי:

שלמה שהם

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – סעיף 121 לתקנון הכנסת – פניית יו"ר הוועדה המיוחדת לחוק שירות הביטחון
(דחיית שירות לתלמידי ישיבות שתורתם אומנותם), התש"ס-2000;

2 – קביעת מסגרת דיון בנושא: ציון יום המאבק הבין לאומי באלימות נגד נשים;

3 – רוויזייה על החלטת הוועדה בדבר קביעת ועדת העבודה, הרווחה והבריאות
לדיון בהצעת חוק התאמת שעות עבודה ומנוחה לצרכי המשק והחברה – הצעת חבר
הכנסת נ' לנגנטל.

סעיף 121 לתקנון הכנסת

פניית יו"ר הוועדה המיוחדת לחוק שירות הביטחון (דחיית שירות לתלמידי ישיבות
שתורתם אומנותם), התש"ס – 2000

­­­­­­­

היו"ר סאלח טריף:

אני מתכבד לפתוח את ישיבת ועדת הכנסת בכאב ובצער לאור החדשות ששמענו הבוקר,
ומקדם בברכה את תלמידי בית ספר אורט השרון שנוכחים אתנו כאן בישיבה. הסעיף
הראשון בסדר יומנו עניינו סעיף 121 לתקנון הכנסת בדבר פניית יושב ראש
הוועדה המיוחדת, עבדכם הנאמן, לחוק שירות הביטחון (דחיית שירות לתלמידי
ישיבות שתורתם אומנותם), התש"ס-2000, מה שנקרא ועדת טל.

אליעזר זנדברג:

אדוני יושב ראש הישיבה, אני מבקש להציע הצעה לסדר.

היו"ר סאלח טריף:

קודם לכל אני מבקש להסביר את הפנייה המיוחדת ולאחר מכן אני אאפשר לחברים
להשמיע הצעות לסדר.

ברצוני להבהיר כי אנחנו לא מתכוונים לגעת בחוק עצמו אלא שהתהוותה סיטואציה
מסויימת שהביאה אותנו למצב שלשמו מוגשת הפנייה ואני אסביר אותה; כידוע לכם,
הוועדה המיוחדת החליטה פה אחד לפנות לבית המשפט העליון, לשופט ברק, בצל
המאורעות שפקדו אותנו לאחרונה, בשל מצב החירום ששורר במדינה והתקבלה החלטה
מכל חלקי הבית כאשר עם קבלת אותה החלטה היועץ המשפטי של הכנסת ציין שהוא לא
יוכל לפנות עוד פעם לבית המשפט העליון כדי לבקש ארכה. כולנו סברנו שצריך
לעשות זאת משום שלא היה ניתן לקיים כאן דיונים על החוק הזה בשעה שמתקיימת
לחימה ובמצב חירום - - -

שאול יהלום:

אולי יושב ראש הישיבה יסביר לנו מה הסיבה לפנייה?

היו"ר סאלח טריף:

אני מציין מה שהיה. חבר הכנסת יהלום, אני מכיר את עמדתך ומבקש אותך לגלות
סבלנות במהלך הישיבה הזאת.

הדיון שהיה אמור להתקיים בחוק שצריך לפטור אנשים משירות ביטחון, כאשר יש
לעומתם אנשים אחרים שגוייסו לצבא בצווי חירום - - -

שאול יהלום:

אני בכל זאת מבקש לשאול האם זאת הסיבה? לא בגלל שמדובר על שעת חירום אלא
שכאן מדובר על - - -

היו"ר סאלח טריף:

כאמור, דעתך מוכרת לכולנו אבל אתה מוכרח להבין שאני צריך לעשות את מלאכתי
נאמנה ואני מבקש שתסייע בידי.

חברי הוועדה הגיעו למסקנה שזה לא הזמן הנכון לדון בבקשה, המסקנה היתה על
דעת כולם וזאת גם היתה הצעתי אלא שלא הסתייע בידי לא באמצעות היועץ המשפטי
של הכנסת ולא באמצעות היועץ המשפטי לממשלה והובהר לנו שלא נוכל לקבל את
הסעד שביקשנו בעניין הזה לכן נוצר צורך למצוא פיתרון לנושא הזה ומכאן הבקשה
שהונחה על שולחננו, לפנות למליאת הכנסת כדי שזאת תאשר לנו פיצול בחוק
העיקרי. ניקח חלק מהחוק, גם אם הוא מהווה את העיקר, - דבר שלא יפגע בחוק
שאנחנו נמשיך לחוקק אותו.

מדובר על הוראת שעה למשך שנה או חלק ממנה, ובאותו הזמן ועדת טל המיוחדת
תמשיך את עבודת החקיקה הרגילה לא תחת לחץ של זמן או תחת אש והיא תחוקק את
החוק כמו שצריך לחוקק אותו בכנסת.

הוראת השעה תדחה את הקץ שבית המשפט העליון הורה עליו שעד תחילת חודש

דצמבר - - -

מאיר שטרית:

זאת עקיפת בג"ץ.

היו"ר סאלח טריף:

בהחלט לא. אני מבקש להזכיר לכם - - -

קריאות:

  - - -

היו"ר סאלח טריף:

אני מבקש להזכירכם שרק לפני ארבעה חודשים - - -

אליעזר זנדברג:

לפני שאתה מסביר - - -

היו"ר סאלח טריף:

תאפשר לי להסביר את דבריי עד סופם ולאחר מכן אני אתן לכל מי שמבקש את רשות
הדיבור.

נסים זאב:

כל עוד שורר מצב חירום - יש זמן. למה להגביל בזמן?

שאול יהלום:

להיפך; כל עוד נמשך מצב החירום - - -. צריך לחשוב על הוראת החירום הזאת רק
לחודש.

נסים זאב:

במצב חירום אי אפשר לדון - - -

שאול יהלום:

להיפך; צריך להחליט על העניין הזה מהר.

אופיר פינס-פז:

היכן היועץ המשפטי של הוועדה, מר צבי ענבר?

היו"ר סאלח טריף:

רבותיי, אבקש להפסיק את סערת הרוחות ששוררת בישיבה. אני מבקש לומר לכל מי
שטוען שהעניין הזה הוא בבחינת עוקף בג"ץ שהיועץ המשפטי של הכנסת אמר שהכנסת
לא יכולה לפנות עוד פעם לבית המשפט העליון אבל הכנסת היא זאת שיכולה לחוקק
חוקים - - -

שאול יהלום:

עוקף בג"ץ.

היו"ר סאלח טריף:

אם הכנסת סבורה שהיא צריכה זמן כדי לחוקק חוקים – היא צריכה לעשות זאת
בהוראת שעה וזה, כאמור, מה שהיועץ המשפטי של הוועדה הזאת אמר לנו.

אנחנו יכולים, על פי סעיף 147 לתקנון, להחליט שוועדת הכנסת תבקש כי הוראת
סעיף 121 לתקנון תאפשר למליאה להרשות להביא לפניה חלק מהצעת חוק לקריאה
שנייה ולקריאה שלישית. זאת אומרת לפצל את החוק. מדובר לא רק בדרך של פיצול
לפי סעיפי הצעת החוק אלא גם בחלוקה מהותית בין לפי הנושאים בהם דנה הצעת
החוק ובין לפי התקופות אליהן מתייחסת ההצעה. כן רשאית מליאת הכנסת להרשות
לוועדה המכינה הצעת חוק לקריאה שנייה ולקריאה שלישית, להביא תחילה הוראת
שעה המסדירה את הנושא הנדון בהצעת החוק לתקופה קצובה ואני מדגיש שכאן מדובר
על שנה, שבמהלכה תמשיך הוועדה להכין את ההסדר הקבוע או ארוך הטווח כפי
שייקבע בחוק העיקרי, ותביא אותו לכנסת לקריאה שנייה ולקריאה שלישית.

רשות הדיבור לחבר הכנסת אליעזר זנדברג שביקש להציע הצעה לסדר.

אליעזר זנדברג:

אדוני יושב ראש הישיבה, אני מתנגד בתכלית להצעה שהונחה על שולחן הכנסת - -
-

משה גפני:

אתה נגד יושב ראש הסיעה שלך?

אליעזר זנדברג:

ביום שבו הרמטכ"ל מודיע שהוא יגייס חיילי מילואים למשימות אבטחה, ביום שיש
פיגוע כזה - -

קריאות:

  - - -

אליעזר זנדברג:

  - - אין דבר יותר פוגע - - -

קריאות:

- - -

אליעזר זנדברג:

כמו שהוועדה המשותפת ידעה לנהוג באותה הבנה לגבי מצב החירום, כך אני מצפה
ממך, אדוני יושב ראש הישיבה, ביום שהרמטכ"ל מגייס חיילי מילואים למשימות
אבטחה ויש פיגועים – אני מבקש ממך שלא תקיים בכלל את הדיון הזה.

היו"ר סאלח טריף:

אני מבקש להדגיש באזניכם שבצל המאורעות לא קיימתי אף לא דיון אחד - - -

אליעזר זנדברג:

כך גם היום אין מקום לדיון הזה.

היו"ר סאלח טריף:

אני מבקש אותך שלא תלמד אותי מוסר. כאמור, לא קיימתי אף דיון בגלל המצב
המיוחד שבו אנחנו שרויים, שלא לדבר על כך שקמנו לבוקר קשה מאד היום, והבקשה
כלל ועיקר איננה נוחה לי מה גם שהוראת השעה איננה נוחה לי, אבל אני מוכרח
לעשות מעשה.

רשות הדיבור לחבר הכנסת מאיר שטרית.

מאיר שטרית:

אדוני היושב ראש, אני מבקש לציין מספר דברים; א' – צר לי לראות איך הממשלה
הזאת ממשיכה להתבזות - - -

משה גפני:

זאת לא הממשלה - - -

מאיר שטרית:

אני מבקש ממך לאפשר לי לסיים את דבריי. כאמור, צר לי לראות את הממשלה הזאת
ממשיכה להתבזות בצורה כל כך חמורה ואני מבקש להזכיר לכם איך העניין בכלל
התחיל? ברק הגיש חוק ערב פיזור הכנסת הקודמת, - - -

אליעזר זנדברג:

הנה החוק; החוק של אהוד ברק לגיוס בחורי ישיבות.

מאיר שטרית:

חבר הכנסת זנדברג, אני מבקש אותך לאפשר לי להשלים את דבריי.

קריאות:

- - -

מאיר שטרית:

ברק הגיש - - -

יצחק כהן:

הוא טעה אבל זאת לא הטעות היחידה שהוא עשה.

קריאות:

- - -

היו"ר סאלח טריף:

חברים, אני מבקש אתכם להפסיק את סערת הרוחות בישיבה.

מאיר שטרית:

ראש הממשלה הביא הצעת חוק לגיוס בחורי ישיבה ערב פיזור הכנסת, שאותו הוא
מכר לציבור הרחב כבשורה חדשה וגדולה, כדי שיבחרו בו לראשות הממשלה - - -

היו"ר סאלח טריף:

זה נוגע לבקשה שמונחת על שולחננו?

מאיר שטרית:

ודאי; הוא היום מביא הצעות לפטור - - -

היו"ר סאלח טריף:

הוא לא מביא כלום; אני מביא.

מאיר שטרית:

אני מדבר על חוק טל, חוק ממשלתי - - -

היו"ר סאלח טריף:

אני לא מדבר עכשיו על החוק - - -

משה גפני:

חבר הכנסת שטרית, לא על זה מדובר.

מאיר שטרית:

אבל אני מדבר על זה. חוק טל אושר בכנסת ב-17 ביוני. עברו מאז 6 חודשים אז
התירוץ של מצב חירום שבגללו כאילו אי אפשר היה לסיים בוועדה את הדיונים –
הוא לא תירוץ. עם כל הכבוד, מצב החירום התחיל לפני חודשיים והחוק עבר
ביוני, לפני 6 חודשים, זאת אומרת שיכולתם לשבת - - -

היו"ר סאלח טריף:

חבר הכנסת שטרית, להזכירכך, הוועדה הוקמה רק לפני כארבעה חודשים, כאשר
מתוכם שלושה חודשים היינו בפגרה.

מאיר שטרית:

אני טוען שאילו היו רוצים להאיץ את הדיון היו יכולים לעשות זאת, ומצב
החירום איננו התירוץ. אני מבין את המצוקה שהממשלה נמצאת בה בגלל העובדה
שהיא נאלצת לפרוס רשתות ביטחון עם ש"ס ועם האחרים כדי להתקיים, כדי שראש
הממשלה יוכל להתקיים עוד שבוע או עוד חודש אבל אני רוצה לומר - - -

קריאות:

- - -

מאיר שטרית:

בסעיף 147 לתקנון כתוב שאנחנו אמורים לקבל החלטות בוועדה הזאת בהסכמה מלאה
ואני מבקש להדגיש בהזדמנות הזאת שאני מתנגד לתיקון המוצע כיוון שהוא,
לדעתי, עוקף בג"ץ, ובא להשיג בעצם רק דבר אחד – לנסות להשאיר את הממשלה על
כנה עוד זמן מה.

הממשלה הזאת סיימה את תפקידה. היא לא רואה לא את הגיוס, לא את תלמידי

הישיבה - - -

קריאות:

- - -

מאיר שטרית:

לפי דעתי צריך לקבוע מכסה מסויימת - - -

קריאות:

- - -

היו"ר סאלח טריף:

אני מבקש אתכם לאפשר לחבר הכנסת שטרית לסיים את דבריו.

מאיר שטרית:

מי שעומד מאחורי הבקשה שהונחה על שולחננו רוצה שבעצם נחוקק חוק עוקף
בג"ץ - - -

קריאות:

- - -

מיכאל איתן:

הכנסת נועדה כדי לחוקק חוקים.

מאיר שטרית:

אני רק מציין עובדה.

אדוני היושב ראש, אני מתנגד לבקשה שהונחה על שולחננו.

היו"ר סאלח טריף:

תודה. רשות הדיבור לחבר הכנסת שאול יהלום.

מיכאל איתן:

עם כל הכבוד, תפקידנו הוא לחוקק חוקים; אנחנו לא כפופים לבג"ץ.

שאול יהלום:

מאחר וחבר הכנסת יצחק כהן מש"ס רוצה לדעת מה היא עמדת המפלגות אז אני מבקש
לומר מה היא עמדת המפד"ל, שהיא בעד גיוס בני ישיבות וכל בני הישיבות. כידוע
לכם כל ישיבות המפד"ל משלבות - - -

יצחק כהן:

אני שאלתי מה דעת הליכוד, לא מה דעת המפד"ל.

קריאות:

- - -

מאיר שטרית:

הליכוד הצביע בכנסת נגד - - -. זה חוק בלתי מוסרי שאסור לחוקק אותו.

קריאות:

- - -

שאול יהלום:

יש לי שאלה - - -

קריאות:

- - -

היו"ר סאלח טריף:

חברים, אני מבקש אתכם לגלות איפוק ולא להפריע למהלכה התקין של הישיבה.

שאול יהלום:

יש לי שאלה לחברי הכנסת הרב יצחק כהן וחבר הכנסת זאב שכל כך מתלהבים
וצועקים: הרי אתם באמת תלמידי חכמים, אתם מכירים את ההלכה - - -

מאיר שטרית:

הם גם שירתו בצבא.

שאול יהלום:

אתם יודעים שבשעת חירום לא רק שבן ישיבה יוצא אלא שאפילו כלה מחדרה וחתן
מחופתו.

אני מבין שיש לנו בעיה עם ציבור חרדי - - -

נסים זאב:

בשעת חירום כולם יתנדבו.

שאול יהלום:

עכשיו זאת שעת חירום. אתה מדבר על שעת חירום?

קריאות:

- - -

נסים זאב:

- - -

שאול יהלום:

חבר הכנסת נסים זאב, אתה מדבר על ממשלת חירום? הרי אתה נגד ממשלת חירום.

נסים זאב:

  - - -

שאול יהלום:

אתה מדבר על ממשלת חירום?

נסים זאב:

- - -

קריאות:

- - -

היו"ר סאלח טריף:

חבר הכנסת יהלום, משפט אחרון.

שאול יהלום:

אני אומר שיש לנו בעיה. יכול להיות שבאמת קשה להוציא בכוח 40-50 אלף. צריך
לעשות את זה בבושה גדולה, תחת השולחן, לא בקול כזה גדול ולא ביום כזה. בואו
נדחה את זה למחר או למחרתיים. מה שאתם דוחים זאת בושה גדולה - - -

נסים זאב:

אתה הופך זאת להסתה; אתה מסית נגד עולם התורה. תתבייש לך. אתה מטיף לי
מוסר?

שאול יהלום:

  - - -

נסים זאב:

אל תטיף לי מוסר. מסית ומדיח.

קריאות:

- - -

נסים זאב:

תתבייש לך.

היו"ר סאלח טריף:

חברי הכנסת, אני מבקש מכם להרגע.

נסים זאב:

50 שנה בני הישיבות לא התגייסו ולא כאב לך. עכשיו אתה - - -

קריאות:

- - -

שאול יהלום:

  - - -

נסים זאב:

אל תהפוך את זה לחרב שתופנה נגדנו.

שאול יהלום:

- - -

נסים זאב:

תדבר בצורה עניינית.

שאול יהלום:

תתבייש - - -

קריאות:

- - -

היו"ר סאלח טריף:

אני מכריז על הפסקה בישיבה.

(הישיבה הופסקה בשעה 11:30 וחודשה בשעה 11:31)

היו"ר סאלח טריף:

אני מתכבד בזה לחדש את הישיבה.

קריאות:

- - -

אליעזר זנדברג:

זה פשוט לא מתאים היום.

יצחק כהן:

אדוני היושב ראש, אני מציע לך להעמיד את הבקשה להצבעה.

נסים זאב:

גם אני מציע להצביע.

עבד אלמאלכ דהאמשה:

גם אני מציע להעמיד את הבקשה להצבעה.

קריאות:

- - -

היו"ר סאלח טריף:

חברים, אני מבקש אתכם להרגע.

משה גפני:

אדוני היושב ראש, כיוון שהדיון היה אמור - - -

היו"ר סאלח טריף:

אני מודיע לכם שכל מי שיעיר הערת ביניים – לא יקבל את רשות הדיבור בהמשך
הדיון.

רשות הדיבור לחבר הכנסת משה גפני.

משה גפני:

אדוני היושב ראש, כנראה שחלק מן החברים לא היה נוכח לא בישיבות של הוועדה
המיוחדת ולא בישיבה של ועדת הכנסת שהתקיימה ביום רביעי לכן אני מבקש לומר
על מה אנחנו מדברים בכלל. אם אתם רוצים לעשות תקשורת, רוצים לדבר על בחורי
ישיבות, עניין מתוקשר מאד – אז בסדר, אבל אם אתם רוצים לדבר לגופו של עניין
וזה מה שאני מנסה לומר עכשיו, טכנית, מה קרה? למה הגענו למצב הזה? מה שקרה
הוא שבישיבה האחרונה - - -

היו"ר סאלח טריף:

כולם מדברים לגופו של עניין; הבעיה היא העניין...

משה גפני:

אני מבקש לדבר רק על העניין הטכני. בתחילת הישיבה האחרונה של הוועדה
המיוחדת, חבר הכנסת טומי לפיד, יושב ראש שינוי שהוא גם חבר בוועדה המיוחדת,
הציע שמכיוון שאנחנו נמצאים במצב חירום ומכיוון שאין אפשרות לחוקק עכשיו את
חוק טל במתכונתו הקיימת על רבים מסעיפיו שנחשבים לבעייתיים ויוצרים מהפכה
שלמה, הוא ביקש שנדחה את הדיון בחוק ונפנה לבג"ץ על מנת לקבל ארכה. נדמה לי
שהוא דיבר על שנה - - -

היו"ר סאלח טריף:

ביקשנו לדחות את הדיון בשלושה חודשים ועל כך השיבו לנו שהדבר קשה.

משה גפני:

לא חשוב. אני מדבר על ההצעה המקורית - - -

מאיר שטרית:

מישהו פנה?

אליעזר זנדברג:

מה אמרו בדיוק?

משה גפני:

אני מתכוון לדבר על זה בדיוק. אתם לא יודעים כיוון שלא הייתם בישיבה
שדיברתי עליה, אני כן הייתי נוכח בה ואני כאמור אספר לכם מה היה. חבר הכנסת
טומי לפיד הציע להשאיר את המצב הקיים במתכונתו הנוכחית, שבחורי ישיבות
ימשיכו ללמוד תורה - - -

אליעזר זנדברג:

אני מציע לך לדייק בדברים; ההצעה היתה להקפיא את הדיונים.

משה גפני:

אל תפריע לי. אני לא הפרעתי לאף אחד כאשר הוא קיבל את רשות הדיבור. שטומי
לפיד יבוא לכאן ויגיד בדיוק את מה שהוא אמר. מכל מקום אני אמרתי באותה
ישיבה שהדבר איננו ראוי, שכן אני סבור שצריך לחוקק את החוק ובסופו של דבר,
מאחר והועלו כאן הטיעונים של המשפטנים, ביניהם גם המשנה ליועץ המשפטי
לממשלה שיושב אתנו כאן, מר יהושע שופמן, ובראש ובראשונה מר צבי ענבר, היועץ
המשפטי של הכנסת, שניהם אמרו שלא ראוי לאחר שלוש בקשות מבית המשפט העליון
להארכה, ובית המשפט העליון אמר שהכנסת צריכה להחליט, - מן הראוי שהכנסת
תיתן לעצמה את הארכה.

יושב ראש הוועדה המיוחדת מבקש מוועדת הכנסת בקשה טכנית; הוא לא מבקש לדון
לגופו של עניין, הוא לא מבקש לדון על בחורי ישיבות ולענות אם שאול יהלום
צודק או אם נסים זאב צודק, הוא לא מבקש זאת, אלא מבקש לאפשר לדון בוועדת טל
בחוק שאנחנו מדברים עליו, בכובד ראש כיוון שהרבה מסעיפיו שנויים במחלוקת.
במקום שהכנסת תתבזה בבית המשפט – היא תיתן לעצמה ארכה.

חבר הכנסת מיכאל איתן אמר, ובצדק, שאנחנו לא חייבים להיות תלויים בבית
המשפט בשעה שהוא אמר לנו מה לעשות.

אני מבקש לציין בהזדמנות הזאת שהדעות חלוקות בקרב חברי יהדות התורה בעניין
הזה, אני מניח גם שבש"ס. אנחנו טוענים שאי אפשר להלקות אותנו כל כך הרבה;
הרי אתם יודעים שהנושא של בחורי ישיבות מהווה נושא רגיש, אתם יודעים שכל
פעם שהנושא עולה על סדר היום אפילו אם הוא לא לגופו של עניין – מיד יש
תקשורת, מיד מתחילים לתקוף אותנו, מכל מקום רבים מאתנו סבורים שצריך להחליט
או שיש חוק או שאין חוק. אם אין חוק – מה שיהיה יהיה. הקדוש ברוך הוא שמר
על התורה של עם ישראל בכל ההיסטוריה והוא יעשה זאת גם עכשיו. והיה אם הכנסת
תקבל את החוק – העניין ייגמר.

אנחנו בסופו של דבר, אני על כל פנים, הסכמתי כחבר ועדת הכנסת וכחבר הוועדה
המיוחדת, ואגב, אני רוצה להגיד לכם בהזדמנות הזאת כי לממשלה אין עמדה
בעניין הזה; היא חלוקה לגביו. אני גם מודיע לכם - - -

שאול יהלום:

איזו אסמכתה - - -

היו"ר סאלח טריף:

חבר הכנסת יהלום, אני מבקש אותך לאפשר לחבר הכנסת גפני לסיים את דבריו.

משה גפני:

אני הבנתי שמדובר על הליך טכני אבל כאשר שמעתי את דבריו של חבר הכנסת מאיר
שטרית מהליכוד, שאני מכבד אותו מאד, שהתחיל לדבר על רשת ביטחון – אני רוצה
לומר לכם שאני לא יודע שום דבר על רשת ביטחון, אני גם לא יודע על כך שש"ס
דיברה על רשת ביטחון לגבי העניין הזה ואתם גם לא יכולים להעלות על דעתכם
שעל נושא כזה, שאנחנו עומדים להיות מוכים פעם אחר פעם אחר פעם, וזאת הוראת
שעה, אתם מתארים לעצמכם שלגבי עניין כזה נותנים רשת ביטחון? אלא מה?

קריאות:

- - -

היו"ר סאלח טריף:

חבר הכנסת גפני, משפט אחרון.

משה גפני:

אני רוצה שחברי ועדת הכנסת ידעו על מה הם עומדים להצביע - - -

היו"ר סאלח טריף:

לחבר הכנסת דהאמשה יש בעייה.

עבד אלמאלכ דהאמשה:

אני אכן נמצא בבעיה; בכנסת, כידוע לא מגישים משקאות משכרים, אגב, אני לא
בטוח שהמשקה שהוגש לי משכר אבל אני גם לא בטוח שהוא איננו משכר.

מוחמד ברכה:

אין בו אלכוהול.

קריאות:

- - -

עבד אלמאלכ דהאמשה:

אני לא בטוח שאין במשקה הזה אלכוהול.

קריאות:

- - -

עבד אלמאלכ דהאמשה:

בכנסת אף פעם לא היה נהוג דבר כזה. אני לא אשב ליד שולחן שמגישים עליו
משקאות כאלה - - -

שאול יהלום:

אבל כתוב על הקופסה של המשקה שהוא ללא אלכוהול.

עבד אלמאלכ דהאמשה:

קראתי מה שכתוב אבל זה לא מספיק. ברגע שמגישים לנו בירה - - -

שאול יהלום:

זאת לא בירה; זה מלץ.

עבד אלמאלכ דהאמשה:

בירה עשויה משעורה והמשקה הזה עשוי גם הוא משעורה.

קריאות:

- - -

היו"ר סאלח טריף:

רבותיי, אני מבקש אתכם להפסיק את סערת הרוחות.

עבד אלמאלכ דהאמשה:

אני מדבר על הצעה לסדר. אני חוזר ואומר שאני לא אשב ליד שולחן שבו מגישים
משקאות

כאלה. העניין הזה טעון בירור.

קריאות:

- - -

היו"ר סאלח טריף:

חברים, אני מודיע לכם שאי אפשר להמשיך לקיים דיון בסערת רוחות כזאת. אני
מודיע לחבר הכנסת דהאמשה שאנחנו נפסיק לחלק - - -

יולי-יואל אדלשטיין:

למה אתה נכנע ללחץ - - -

קריאות:

- - -

עבד אלמאלכ דהאמשה:

אני לא יכול לשבת ליד שולחן שמגישים עליו משקאות משכרים.

מיכאל איתן:

אדוני היושב ראש, יש בשביל הבעיה הזאת ועדת מזנון שאפשר להעביר אליה את
העניין הזה, או לוועדת הפירושים.

היו"ר סאלח טריף:

אני מבקשם מכולכם להרגע.

משה גפני:

אדוני היושב ראש, אני סבור שמן הדין, בהתחשב בדעתו של חבר הכנסת דהאמשה - -
-

היו"ר סאלח טריף:

אנחנו התחשבנו - - -

שאול יהלום:

אני לא מבין איך אפשר להתבדח ביום כזה?

קריאות:

- - -

עבד אלמאלכ דהאמשה:

המשקה עשוי משעורה? דייני.

היו"ר סאלח טריף:

ועדת הכנסת לא תדון עכשיו בנושא הבירה.

משה גפני:

אדוני היושב ראש, - - -

נסים זאב:

צריך להגיש כאן שתייה בהכשר הוואקף - - -

היו"ר סאלח טריף:

חבר הכנסת נסים זאב, תרגע.

שאול יהלום:

אני לא מבין איך אפשר לעשות מדבר כזה בדיחה ביום כזה.

עבד אלמאלכ דהאמשה:

אני חוזר ואומר שאינני יכול לשבת ליד שולחן ששותים לידו בירה.

משה גפני:

אדוני יושב ראש הוועדה, מה שעומד עכשיו להצבעה, ואת זה ניסיתי לומר קודם,
זאת שאלה אחת ויחידה, האם ועדת הכנסת תאפשר לוועדה המיוחדת לפצל את החוק על
פי הנחיית היועצים המשפטיים, גם של היועץ המשפטי של הכנסת מר צבי ענבר וגם
המשנה ליועץ המשפטי לממשלה מר יהושע שופמן?

העניין הזה איננו עוקף בג"ץ, בג"ץ אמר לנו לעשות זאת, לכן אין דרך אחרת.

במידה ולא מאשרים את הפיצול, אני אומר לחבריי ובמיוחד לחברי הליכוד שדיברו
כאן קודם, שבזמן החירום הזה יצטרכו לשלוח שוטרים צבאיים לישיבות.

היו"ר סאלח טריף:

רשות הדיבור לחברת הכנסת זהבה גלאון.

זהבה גלאון:

אדוני היושב ראש, הדיון הלכאורה טכני הזה, מבחינתנו, מבחינתה של סיעת מרצ,
בא להסתיר את הוויכוח המהותי.

אנחנו מתנגדים לדחייה, אנחנו מתנגדים לדחות את חוק טל בשנה - - -

היו"ר סאלח טריף:

לא מדובר על דחייה.

זהבה גלאון:

מדובר על פיצול, ועל דחייה בשנה. מכל מקום אנחנו מתנגדים לכל מה שקשור
להנציח את המצב הקיים ואני אומרת זאת בשם סיעתי מרצ, המצב הקיים שמפלה בין
דם לדם, דהיינו הוא מאפשר השתמטות של בחורי ישיבות - - -

אליעזר זנדברג:

לא על זה דנים, חברת הכנסת גלאון. זאת עמדת הקואליציה?

זהבה גלאון:

אני מדברת בשם סיעת מרצ ומדגישה שמבחינתנו זה לא דיון טכני אלא דיון מהותי.
אנחנו סבורים שצריך לקיים את רוחה של החלטת בג"ץ ולמצוא הסדר עבור בחורי
הישיבות לא במסגרת כפי שהוצע על ידי חוק טל. תודה.

היו"ר סאלח טריף:

תודה לך. רשות הדיבור לחבר הכנסת יולי אדלשטיין.

יולי-יואל אדלשטיין:

אדוני היושב ראש, הדיון לכאורה הטכני הזה בא לכסות על כל מיני דברים מאד לא
טכניים וגם לא יפים.

בתור חבר בוועדה ליישום המלצות ועדת טל אני רוצה לומר שאנחנו לפחות עקביים,
בשונה מכמה שהתלהבו מהצעות ראש הממשלה ב-98 וגם בשונה מכמה שבקריאה הראשונה
תמכו בהמלצות ועדת טל ועכשיו משנים את גישתם.

ב-98 התנגדנו לכל העליהום שהיה כי ידענו שזאת לא הדרך לגייס את בחורי
הישיבות וסיעת ישראל בעלייה, אפרופו השאלות שנשאלו - בעד גיוס בני ישיבות
אבל לא בדרך של הצגות תקשורתיות ולא בדרך של הבטחות שווא לפני הבחירות.

לגופו של עניין, אני חושב שהדבר האחרון שאנחנו צריכים לעשות כוועדת הכנסת
הוא להסמיך את ועדת המשנה שכפי שכבר אמרתי אני חבר בה, לפצל את החוק, וכפי
שגם התבטאתי בדיון הקודם, אני מסכים שמיצינו את - - -

היו"ר סאלח טריף:

אני מבקש להבהיר שזאת תהיה החלטה של מליאת הכנסת.

שאול יהלום:

מה אתה ממליץ?

יולי-יואל אדלשטיין:

מה שהוועדה שלנו כן יכולה לעשות הוא להגיד לבג"ץ את האמת, שלא מיצינו את
הדיונים. אם עורך דין שופמן סבור שיש לכך סיכוי – זה מה שצריך לקרות. אם
בג"ץ לא יקבל זאת – שיכריע, עם כל אי הנעימות הכרוכה בכך. אבל לחוקק חקיקות
חלקיות זה תקדים מסוכן שאני מתנגד לו בתוקף וסיעתי לא תיתן לו יד. תודה.

היו"ר סאלח טריף:

תודה לך. רשות הדיבור לחבר הכנסת ישראל כץ.

ישראל כץ:

הדברים שהרב גפני השמיע היו דברים שקולים ונכונים שהרי אם לא תתקבל כאן
עכשיו החלטה – בעצם תישאר לאקונה, יישאר ואקום שמה משמעותו? העניין יגיע
לבג"ץ בלי שנתקבלה לגביו החלטה, בלי שהכנסת מילאה את תפקידה ולא חוקקה את
החוק, זאת אומרת שאנחנו מסירים מעל עצמנו את האחריות. יש כאן גישות שונות,
הישיבה תתפזר, החקיקה לא תתקבל, תלמידי הישיבות נמצאים בישיבות, כל הנוהלים
קיימים, הוויכוח הערכי קיים ולדעתי זה חוסר אחריות אם הכנסת לא תקבל את
ההצעה.

אני סבור שמאחר והכנסת לא הצליחה, וחבל שכך, לחוקק חוק מתאים, צריך להשאיר
את ההסדר הקיים למשך שנה.

היו"ר סאלח טריף:

היא לא הספיקה לחוקק את החוק.

ישראל כץ:

לחבר הכנסת אליעזר זנדברג אני מציע לא להשתמש במילה: חירום, - - -

אליעזר זנדברג:

אני לא אמרתי - - -

ישראל כץ:

אל תגיד: ביטחון וחירום, כי - - -

אליעזר זנדברג:

  - - -

ישראל כץ:

כל כך הרבה שימושים פוליטיים נעשו תחת המילה: חירום, שאני נעשיתי אלרגי
אליה.

אני סבור שאפשר לקבל את הצעתו של יושב ראש הוועדה מאחר ואין כרגע הסדר אחר,
וצריך להמשיך את ההסדר הקיים בשנה.

היו"ר סאלח טריף:

תודה. רשות הדיבור לחבר הכנסת מיכאל איתן.

מיכאל איתן:

מה שבעצם חבר הכנסת ישראל כץ מציע הוא לא הגון מבחינת הידיים הנקיות שבהן
הכנסת באה לציבור, כי מה, בעצם, הוא אומר? חבר הכנסת כץ אומר שבג"ץ קבע
קביעה מסויימת. מה הוא קבע? הוא תאר את המצב החוקי נכון לרגע זה וקבע
שבמסגרת החקיקה הקיימת היום, אין סמכות לשר הביטחון לתת פטורים.

מי אמר שאין חוק? יש חוק. מי אמר שאין מצב שאפשר לנהל אותו במדינת חוק וסדר
ולאכוף אותו? מי שחושב שאפשר, אולי, להתנגד לחוק אבל כל אדם שמסתכל על
תקינות השלטון ותיפקוד הכנסת אומר: בסדר.

מישהו יכול לבוא ולומר: רגע אחד, בג"ץ פירש את החוק וקבע שההסדר החוקי נכון
להיום הוא שלשר הביטחון אין סמכות. אני, כמחוקק, לא עוקף בג"ץ כשאני משנה
את החוק. זאת סמכותי לקבוע את המצב החוקי אם אני חושב שבג"ץ קבע קביעה
שאומרת שלפי החוק, לפני שאני מחוקק, יש מצב א', ואני רוצה לעבור למצב ב'.

מה אומר חבר הכנסת ישראל כץ? איך זה מתקשר? הוא אומר: רבותיי, אנחנו
משאירים את המצב החוקי נכון להיום לתקופה של עוד שנה. זאת המשמעות של מה
שהוא אומר, ואילו אני שואל את עצמי: אם המצב החוקי הוא כפי שקבע בג"ץ,
בשביל מה אנחנו צריכים לקבוע שזה רק לשנה? אלא אנחנו יכולים לקבוע ממילא
שבתוך שנה - - -

היו"ר סאלח טריף:

ואם זה לחצי שנה?

מיכאל איתן:

שיהיה לחבר הכנסת ישראל כץ אומץ ושהוא יגיד: רבותיי, אני בעד הנצחת ההסדר
הקיים בחוק לעולם ועד. בעוד שנה רוצים לשנות? הרי כל יום אנחנו מגישים
הצעות לשינוי חוק. אם ישראל כץ ירצה לשנות את החוק בעוד שנה – שיחליט בעוד
שנה להגיש הצעת חוק כדי לשנות את המצב.

אנחנו יודעים את האמת והיא שסביב כל המשחק הזה יש מעט מאד התייחסויות לגופו
של עניין. יש כאן מקח וממכר בין הקואליציה ובין האופוזיציה, וזה קשור
לקיומה של הממשלה ולעוד אלף ואחד דברים - - -

קריאות:

- - -

משה גפני:

יכול להיות שאנחנו באמת מטומטמים - - -

מיכאל איתן:

הנה, אתה לבדך אומר זאת.

משה גפני:

אם כך הגיע הזמן - - -

קריאות:

- - -

מיכאל איתן:

אחרי שש"ס הצילו היום את כל המזרח התיכון על ידי זה שהם מנעו את כניסתו של
אריק שרון לממשלת אחדות לאומית, - - -

יצחק כהן:

אתה לא יכול להכחיש זאת.

מיכאל איתן:

אינני מכחיש; להיפך. אני אומר - - -

קריאות:

- - -

היו"ר סאלח טריף:

חבר הכנסת איתן, משפט אחרון.

מיכאל איתן:

אני רוצה לומר שלכל אחד יש מצב חירום משלו. לחבר הכנסת כהן יש מצב חירום של
אל המעיין - - -

יצחק כהן:

- - -

מיכאל איתן:

אני רוצה לסיים את דבריי ולומר שאם אנחנו רוצים לעשות מהלך של חקיקה, שיהיה
לנו אומץ לב להתייחס לעובדות ולחוקק חוק כפי שאנחנו צריכים לעשות. אם אנחנו
טוענים שהמצב הנוכחי כפי שקבע אותו ופירש אותו בג"ץ, הוא המצב הנכון, אז לא
צריך להתערב. אנחנו מבזים את עצמנו אם כי זה חוקי, ואני אומר שזה כשר אבל
מסריח. אני מעדיף שיהיה כשר ובסדר.

כמה זמן אנחנו כבר מחוקקים את החוק הזה?

היו"ר סאלח טריף:

ארבעה חודשים. שלושה מהם בפגרה.

מיכאל איתן:

יכולנו לחוקק את החוק אם היינו רוצים להגיע להסדר - - -

היו"ר סאלח טריף:

טומי לפיד ביקש ממני לא לקיים ישיבות בפגרה. עכשיו אתם באים בטענות מדוע לא
קיימנו ישיבות בזמן הפגרה.

משה גפני:

כשהדיון בחוק התחיל, חוץ ממיקי איתן, אתה, רביץ, יצחק כהן ואני – לא היה אף
אחד, ואתם מדברים על חקיקה?

ראובן ריבלין:

אדוני יושב ראש הישיבה, אני מבקש לציין באזני החברים כי סיעת הליכוד החליטה
שכל חבר יצביע על פי מצפונו.

היו"ר סאלח טריף:

רשות הדיבור לחברת הכנסת סופה לנדבר.

סופה לנדבר:

אני חושבת שהחוק הזה כבר מזמן הפך להיות חוק של ימים; אם היום כדאי להצביע
– מצביעים בעד, ואם מחר לא כדאי להצביע – מצביעים נגד.

ראובן ריבלין:

מי המציא את זה?

סופה לנדבר:

לא משנה כרגע מי המציא את זה - - -

ראובן ריבלין:

זאת שיטת מפא"י.

סופה לנדבר:

לא משנה, כרגע, מי המציא את זה. מה שאני רוצה לומר, לא בשם סיעתי אלא בשמי,
חברת הכנסת לנדבר, הוא שאני מתביישת להיות היום בישיבה הזאת; אני ממש
מתביישת. אני לא רוצה לתת שיעור לש"ס אבל אני סבורה שחברי הכנסת של ש"ס היו
צריכים לצאת היום לציבור שלהם ולומר לו לעוף מיד לשרת בצבא. לעוף ולא ללכת.

אני רוצה לומר שכאשר נשפך דם כיום - - -

היו"ר סאלח טריף:

למה לנו לרקוד עכשיו על הדם הזה?

סופה לנדבר:

כשאתה דיברת אני שתקתי. כשכולם דיברו אני שתקתי - - -

היו"ר סאלח טריף:

כשאני מתבייש – אני לא בא לישיבה.

סופה לנדבר:

אני אומר מה שאני רוצה להגיד ואתה לא תסתום לי את הפה. אני מבקשת לומר
שבישיבה הזאת, אני, כאזרחית של מדינת ישראל, כחברת כנסת, לא מסוגלת להבין
את מה שקרה כאן זה: בירה פה, בירה שם. עשיתם צחוק מכל העניין ואני מבקשת
לשאול בהזדמנות הזאת האם זה היה כל כך חשוב ביום כזה? היה צריך במקום זה
להתאחד יחד ולקרוא לראש הממשלה להקים ממשלת חירום כיוון שהמצב במדינה היום
הוא מצב חירום.

קריאה:

מה זה קשור?

סופה לנדבר:

זה קשור.

קריאות:

- - -

סופה לנדבר:

היום חשוב להתאחד - - -

היו"ר סאלח טריף:

אבקש להפסיק את סערת הרוחות בישיבה.

סופה לנדבר:

זה לא צחוק, רבותיי. אתם יכולים לתאר לעצמכם איך ניראה היום בטלוויזייה
צוחקים על עניין כזה? אני חושבת שזאת בושה לכנסת ישראל.

היו"ר סאלח טריף:

תודה. אני מבקש להעיר מספר הערות; 1 - לא היה כאן שום ניסיון לא מטעם
הקואליציה ולא מטעם האופוזיציה, לדחות או לעכב את העניין שאנחנו דנים עליו.
בפגרה היתה לי תכנית אבל שמעתי את דבריו של טומי לפיד מצד אחד וגם את הצד
האחר ואז החלטתי לא לקיים יותר מאשר דיון אחד או שניים, שהיו עקרוניים
ואינפורמטיביים.

2 – אני לא מוכן, בעיקרון, לקיים דיון תחת לחץ של בג"ץ, עם כל הכבוד לבג"ץ.
בג"ץ לא ינחה אותנו באשר לשאלה כמה זמן יארך לחוקק חוק, במיוחד חוק כזה שיש
לו משמעות גדולה מאד.

אני סבור שצריך לאפשר לכנסת לעשות את עבודתה נאמנה. הממשלה התעכבה עד שהיא
הביאה בפנינו את החוק, ואנחנו קיבלנו אותו לפני 6 חודשים, אחר כך עד שהוקמה
ועדה ארך עוד פרק זמן מסויים כך שנשארו רק 4,5 חודשים לצורך העניין, מהם 3
חודשים פגרה.

אני לא מוכן להסכים שחוק כזה, שצריך לשנות בו דברים וצריך ללמוד אותו
היטב, - יחוקק במהירות. צריך לאפשר לנו את כל הזמן הנדרש כדי שנעשה את
העבודה כראוי - - -

מיכאל איתן:

כמה זמן צריך לחוקק חוק? עוד 3 חודשים? עוד 4 חודשים?

היו"ר סאלח טריף:

ייתכן שנעשה זאת תוך חודשיים שלושה. מכל מקום אני ביקשתי מהיועצים המשפטיים
שלושה חודשים, שיפנו לנשיא בית המשפט העליון אבל - - -

מאיר שטרית:

האם מישהו פנה בעניין הזה?

היו"ר סאלח טריף:

אני פניתי ליועץ המשפטי של הכנסת והוא אמר לי שהוא יעביר את הפרוטוקול של
הישיבה הרלוונטית ליועץ המשפטי לממשלה, והוא ציטט איזה משפט שלי וביקש: אנא
טפל בזה.

מאיר שטרית:

זאת אומרת שלא היתה פנייה לבית המשפט.

קריאות:

- - -

אליעזר זנדברג:

מה היועץ המשפטי עשה עם הפנייה?

מיכאל איתן:

אולי נגיע להסכמה; אולי נגיע כדי פשרה?

מאיר שטרית:

היועץ המשפטי לא רוצה לייצג את הכנסת בבג"ץ בעניין הזה.

היו"ר סאלח טריף:

היתה פנייה של הוועדה שהחליטה על כך פה אחד בהסכמת כל החברים מכל קצוות
הקשת הפוליטית, - אבל היא לא עזרה לנו. הסתבר שלא היועץ המשפטי לממשלה ולא
היועץ המשפטי של הכנסת - - -

מיכאל איתן:

לא שמעת את הצעתי; אני אומר שאם תשמיע הצהרה שתסיים את שלבי החקיקה תוך פרק
זמן כזה וכזה ותביא את החוק להכרעה בכנסת, - - -

היו"ר סאלח טריף:

אני מבקש להדגיש באזניכם כי איננו דוחים שום דיון בחוק לשנה. לא נדחה את
הדיון בחוק העיקרי. לא מדובר בשום פנים ואופן על הוראת שעה שמתכוונת להיות
הוראת קבע. נמשיך לדון בנושא העיקרי, בחוק טל, וזאת גם הבקשה הטכנית שלנו.

ידענו שתהיה מתקפה על העניין העיקרי בכל הזדמנות, זאת זכותה של כל סיעה
וזאת גם זכותו של כל חבר כנסת לחשוב מה שהוא חושב אבל בעיקרון אני פונה
בבקשה לקבל ארכת זמן של חודשיים עד שלושה ובשביל זה היועצים המשפטיים
המליצו שהכנסת תעשה מעשה.

משמעות הבקשה שלנו היא שמליאת הכנסת תאשר את הפיצול, ולא הוועדה. אנחנו לא
גונבים הצבעות. מי שמנסה להילחם עכשיו – שיבוא למליאה ואם המליאה תמצא
לנכון להסמיך אותנו לפצל את ההצעה כהוראת שעה, - נעשה זאת.

כאשר נקיים דיון על החוק עצמו – תוכלו להשמיע את טענותיכם. עכשיו אנחנו
עוסקים בנושא הטכני - - -

אליעזר זנדברג:

מה היועץ המשפטי לממשלה השיב לך על פנייתך?

היו"ר סאלח טריף:

הוא לא השיב עליה.

אליעזר זנדברג:

אין לו עמדה?

היו"ר סאלח טריף:

גם חוסר תשובה זאת תשובה.

שאול יהלום:

אתה מביא את ההצעה לשנה בלבד?

היו"ר סאלח טריף:

כן.

ראובן ריבלין:

אם אנשי מפלגת העבודה לא נמצאים פה – אני מבקש התייעצות סיעתית.

היו"ר סאלח טריף:

רשות הדיבור למר יהושע שופמן.

יהושע שופמן:

בג"ץ קבע בזמנו שההסדר הנוכחי איננו חוקי כיוון שאין הסדר ראשוני בחקיקה
הראשית. הוא לא הביע את דעתו על מהות ההסדר. הוא נתן אז ארכה של שנה. מאז
נתבקשו שלוש ארכות והן התקבלו, וכאשר הוגשה הבקשה לארכה האחרונה, בית המשפט
אמר, הוא יוצא מתוך הנחה והוא מקווה שזאת פעם אחרונה - - -

שאול יהלום:

מדוע אתה מדבר על שלוש ארכות?

יהושע שופמן:

מאז היו שלוש החלטות נוספות - - -

שאול יהלום:

כמה זמן עבר מאז המקורי?

יהושע שופמן:

שנתיים. המשיב בבג"ץ הוא שר הביטחון ולכן מי שמייצג את העניין הזה בבג"ץ
הוא היועץ המשפטי לממשלה. הממשלה הגישה זאת בסוף יוני, והצביעו אם אינני
טועה בתחילת יולי על ההצעה הכחולה והיא זאת שמונחת בפני הוועדה המיוחדת.
הארכה הנוכחית היא עד 8 בדצמבר.

לכנסת יש בעצם שלוש אפשרויות כרגע, ואני מדגיש את המילה: לכנסת, כיוון
שהעניין לא נמצא בידי הממשלה. או להכין בדחיפות רבה את הצעת החוק, ועל זה
היתה התנגדות בוועדה המיוחדת. חברי הכנסת מכל הסיעות ביקשו לא לעשות זאת
מיד.

אפשרות שנייה היתה לבקש ארכה נוספת ושיהיה ברור שארכה נוספת פירושה להמשיך
את המצב הקיים. היועץ המשפטי של הכנסת אמר שאם רוצים לעשות את הדבר הזה -
עדיף שהכנסת תקבע זאת בעצמה ולא תבקש כל פעם ארכה מבית המשפט העליון.

אפשר לפנות לבית המשפט העליון, ואם זאת תהיה העמדה אני מניח שכך יעשה, מכל
מקום הארכה במקרה הטוב תהיה קצרה ורוח הדברים היא שזה לא הזמן בכלל לדון
לגופו של עניין.

השאלה שעומדת על הפרק היא אחת; כיוון שיש קונצנזוס שיש מקום להמשיך את המצב
הקיים באמצעות ארכות של בית המשפט - - -

קריאות:

- - -

יהושע שופמן:

השאלה היחידה שעומדת על הפרק כרגע היא האם הכנסת תעשה זאת על ידי בקשה
מרשות אחרת, מבית המשפט, או שהיא עצמה תקבע את פרק הזמן הדרוש בחקיקה
הראשית והיא תמשיך לדון בחוק.

הוועדה המיוחדת היתה יכולה להחליט שהמצב הקיים נמשך אלא שאז זה היה מוריד
את הנושא מסדר היום. הוועדה המיוחדת לא רצתה להוריד את החוק העיקרי מסדר
היום, היא רצתה להמשיך לדון בו, ובינתיים לקבוע את תקופת הזמן.

כאמור, אלה הן שתי האפשרויות שעומדות בפניכם.

היו"ר סאלח טריף:

תודה רבה.

קריאות:

- - -

ראובן ריבלין:

אדוני יושב ראש הישיבה, האם אתה מעמיד את הפנייה להצבעה?

היו"ר סאלח טריף:

כן. בשעה שתים עשרה ורבע נקיים את ההצבעה.

קריאות:

אי אפשר.

היו"ר סאלח טריף:

אני מבין שכולכם מסכימים על שעה אחת. אם כך נקיים את ההצבעה בשעה אחת.

קריאות:

- - -

היו"ר סאלח טריף:

ההצבעה תתקיים בשעה אחת. כל שאר ההצבעות על הנושאים האחרים שכלולים בסדר
היום תתקיימנה אחרי ההצבעה על הפנייה של הוועדה המיוחדת לחוק שירות
הביטחון.

קריאות:

- - -

מאיר שטרית:

מה עם שאר הסעיפים שכלולים בסדר היום? יש דברים שאינם שנויים במחלוקת.

קריאות:

- - -

היו"ר סאלח טריף:

אני לא מוכן להכריז על הצבעות תחת לחץ.

משה גפני:

לגבי סעיף ב' בסדר היום, אני מבקש להביא לידיעתך, אדוני יושב ראש הוועדה,
שאין אפשרות להכריז על רוויזיה על ההחלטה שהתקבלה ביום רביעי.

היו"ר סאלח טריף:

נדון על העניין הזה אחרי שעה אחת.

משה גפני:

יש בקשר לכך חוות דעת של היועץ המשפטי של הכנסת.

היו"ר סאלח טריף:

היא לא התקבלה - - -

מאיר שטרית:

מה זה משנה?

שאול יהלום:

האם אני מבין נכון שלא תתקיימנה הצבעות עד שעה אחת?

היו"ר סאלח טריף:

הבנת נכון. אני מכריז על הפסקה בדיון עד שעה אחת.

(הישיבה הופסקה בשעה 12:15 וחודשה בשעה 13:00)

היו"ר סאלח טריף:

אני מכריז על חידוש הישיבה.

נצביע על ההצעה לנוסח החלטת ועדת הכנסת לפי סעיף 147 לתקנון הכנסת. כדי
שיהיה ברור אני מדגיש שאיננו מצביעים עכשיו לא על הוראת שעה ולא על תוכן
החוק אלא אנחנו מצביעים, בהתאם לסעיף 147 לתקנון הכנסת על כך שוועדת הכנסת
מחליטה כי הוראת סעיף 121 לתקנון מאפשרת למליאת הכנסת להרשות להביא לפניה
חלק מהצעת חוק לקריאה שנייה ולקריאה שלישית לא רק בדרך של פיצול לפי סעיפי
הצעת החוק אלא גם בחלוקה מהותית, בין לפי הנושאים בהם דנה הצעת החוק ובין
לפי התקופות אליהן מתייחסת הצעת החוק - - -

שאול יהלום:

ההתחייבות היא רק לשנה.

היו"ר סאלח טריף:

אני מיד אגיע לזה. מליאת הכנסת רשאית להרשות לוועדה המכינה את הצעת החוק
לקריאה שנייה ולקריאה שלישית להביא תחילה הוראת שעה המסדירה את הנושא הנדון
בהצעת החוק לתקופה קצובה שבמהלכה תמשיך הוועדה להכין את ההסדר הקבוע או
ארוך הטווח, ותביא אותו לקריאה שנייה ולקריאה שלישית.

יולי אדלשטיין:

הצעה לסדר.

היו"ר סאלח טריף:

להזכירכם, מדובר על הוראת שעה כאשר מקסימום הזמן שיינתן הוא שנה, אולי גם
חצי שנה, אבל מקסימום שנה - - -

ראובן ריבלין:

לא יותר משנה.

היו"ר סאלח טריף:

לא יותר משנה, זאת כדי שוועדת טל לא תעבוד תחת לחץ של זמן גם אם מדובר על
תקופה לא נעימה כמו זאת שאנחנו נמצאים בה.

כאמור, לא מדובר כאן לא על שוחד ולא עם שום דבר אחר, ואני מבקש אתכם
להצביע.

יולי אדלשטיין:

אדוני יושב ראש הוועדה, כיוון שהוגשו לנו שתי הצעות - - -

ראובן ריבלין:

אם ההצעה שיושב ראש הוועדה מעמיד להצבעה תיפול, כי אז תציע - - -

יולי אדלשטיין:

ההצעה השנייה היתה להנחות את היועץ המשפטי של הכנסת לבקש ארכה - - -

היו"ר סאלח טריף:

קיבלנו החלטה פה אחד בקשר לפנייה לבג"ץ.

אני מעמיד להצבעה את אישור החלטת הוועדה. נא להצביע.

הצבעה

בעד אישור ההחלטה – 12

נגד – 5

נמנעים - אין

החלטת הוועדה אושרה.

היו"ר סאלח טריף:

החלטת הוועדה אושרה.

אליעזר זנדברג:

אני מבקש רוויזיה.

היו"ר סאלח טריף:

הצעת ההחלטה של הוועדה אושרה ברוב של 12 נגד 5 מצביעים והיא תועבר למליאה.
יש רוויזיה ונקיים עליה הצבעה.

קריאות:

תקיים על הרוויזיה הצבעה עכשיו.

ראובן ריבלין:

יש כאן רוב של חברי הוועדה לכן אפשר לקיים את ההצבעה על הרוויזיה עכשיו.

קריאות:

- - -

היו"ר סאלח טריף:

חברים, אבקש להפסיק את סערת הרוחות שקיימת בישיבה.

אני מעמיד להצבעה את הבקשה לרוויזיה. נא להצביע.

הצבעה

הבקשה לרוויזיה לא התקבלה.

היו"ר סאלח טריף:

הבקשה לרוויזיה לא התקבלה.

אליעזר זנדברג:

אדוני יושב ראש הישיבה, אני מבקש שתזכור את התקדים של רוויזיה מיידית. לא
היה כדבר הזה.

קריאות:

- - -

היו"ר סאלח טריף:

אנחנו עוברים לסעיף הבא בסדר יומנו – קביעת מסגרת דיון בנושא: ציון יום
המאבק הבין לאומי באלימות נגד נשים.

קביעת מסגרת דיון בנושא: ציון יום המאבק הבין לאומי באלימות נגד נשים

היו"ר סאלח טריף:

כדי להימנע מדיון ממושך ומייגע ההמלצה שלנו היא לקבוע מסגרת דיון בת שלוש
דקות לסיעה, וליושבת ראש הוועדה למעמד האישה, הפותחת את הדיון – חמש דקות.

אני מעמיד להצבעה את ההצעה הזאת. נא להצביע.

הצבעה

ההצעה אושרה.

היו"ר סאלח טריף:

נעבור לנושא הבא בסדר יומנו – רוויזיה על החלטת הוועדה בדבר קביעת ועדת
העבודה, הרווחה והבריאות לדיון בהצעת חוק התאמת שעות עבודה ומנוחה לצרכי
המשק והחברה – הצעת חבר הכנסת נחום לנגנטל.

רוויזיה על החלטת הוועדה בדבר קביעת ועדת העבודה, הרווחה והבריאות

לדיון בהצעת חוק התאמת שעות עבודה ומנוחה לצרכי המשק והחברה

הצעת חבר הכנסת נ' לנגנטל

­­­­­­­­­­­­­­­­­­­­­­­­­­­­­­­­­­­­­­­­­­­­­­­______________________________________________________

אברהם פורז:

מדובר על סגירת הקניונים של הקיבוצים בשבת.

שאול יהלום:

הרוויזיה היא על ההחלטה של איזה חבר כנסת?

היו"ר סאלח טריף:

חבר הכנסת נחום לנגנטל.

קריאות:

- - -

היו"ר סאלח טריף:

אני מעמיד את הבקשה לרוויזיה להצבעה.

הצבעה

קריאות:

- - -

אברהם פורז:

זה קיצור שבוע העבודה לארבעה ימים בשבוע.

קריאות:

- - -

היו"ר סאלח טריף:

אני מצטער, אינני מסוגל לקיים בצורה כזאת את ההצבעות.

(הישיבה ננעלה בשעה 13:10)
