הכנסת העשרים

מושב שלישי

פרוטוקול מס' 224

מישיבת ועדת הכנסת

יום שני, ח' באדר התשע"ז (06 במרץ 2017), שעה 13:00

סדר היום:

1. בקשת יושב ראש ועדת הפנים והגנת הסביבה להעברת הצעת חוק הסדרים במשק
המדינה (תיקוני חקיקה להשגת יעדי התקציב) (תיקון – נכס המשמש למגורי נכה),
התשע"ז-2016 (פ/3581/20), מוועדת הכספים לדיון בוועדת הפנים והגנת הסביבה

2. בקשת יו"ר ועדת החוקה, חוק ומשפט להקדמת הדיון בהצעת חוק העונשין (תיקון
מס' 130) (תקופת ההתיישנות וחובת דיווח בעבירות מין שנעברו בקטין על-ידי בן
דודו), התשע"ז-2017 (כ/683), לפני הקריאה השנייה והשלישית

3. בקשת יו"ר ועדת העבודה, הרווחה והבריאות למיזוג הצעות החוק והקדמת הדיון
בהצעות החוק הבאות, בקריאה השנייה והשלישית:

א. הצעת חוק האזרחים הוותיקים (תיקון מס' 15) (מתן שירות ציבורי בלא המתנה
בתור לאזרח ותיק שגילו מעל 80 שנים), התשע"ו-2016, מטעם הממשלה

ב. הצעת חוק האזרחים הוותיקים (תיקון – מתן שירות בלא המתנה בתור לאזרח
ותיק מעל גיל 80), התשע"ו-2016 (פ/2910/20) של חה"כ איציק שמולי

4. בקשה להקדמת הדיון בהצעת חוק מימון מפלגות (תיקון – הגדרת גוף פעיל
בבחירות), התשע"ו-2016 (כ/678) – לפני הקריאה השנייה והשלישית

נכחו:

חברי הוועדה:

יואב קיש – היו"ר

דוד אמסלם

יואל חסון

חברי הכנסת:

אכרם חסון

מיכל רוזין

ייעוץ משפטי:

ארבל אסטרחן

גלעד קרן

מנהלת הוועדה:

אתי בן-יוסף

רישום פרלמנטרי:

אירית שלהבת

בקשת יושב-ראש ועדת הפנים והגנת הסביבה להעברת הצעת חוק הסדרים במשק המדינה
(תיקוני חקיקה להשגת יעדי התקציב) (תיקון – נכס המשמש למגורי נכה),
התשע"ז-2016 (פ/3581/20), מוועדת הכספים לדיון בוועדת הפנים והגנת הסביבה

היו"ר יואב קיש:

אני פותח את הישיבה. נעבור לנושא הרביעי בסדר היום: בקשת יושב-ראש ועדת
הפנים והגנת הסביבה להעברת הצעת חוק הסדרים במשק המדינה (תיקוני חקיקה
להשגת יעדי התקציב) (תיקון – נכס המשמש למגורי נכה), התשע"ז-2016
(פ/3581/20), מוועדת הכספים לדיון בוועדת הפנים והגנת הסביבה.

דוד אמסלם (הליכוד):

זו הצעת חוק פרטית שלי שלדעתי ממילא הייתה צריכה להידון בוועדת הפנים והגנת
הסביבה.

היו"ר יואב קיש:

למה היא לא הגיעה לוועדת הפנים והגנת הסביבה?

דוד אמסלם (הליכוד):

כי אז לא שמתי לב. אבל דיברתי עם חבר הכנסת גפני ומבחינתו אין בעיה.

ארבל אסטרחן:

ענייני הארנונה נידונים בוועדת הכספים.

דוד אמסלם (הליכוד):

לא, את זה הם לקחו לעצמם. אבל ארנונה זה ועדת הפנים והגנת הסביבה. דרך אגב,
גם הצעת החוק הקודמת שלי לגבי הארנונה נידונה בוועדת הפנים. דיברתי עם חבר
הכנסת גפני בעניין הזה ויש הסכמה.

היו"ר יואב קיש:

אם יש הסכמות בין ועדות אני תמיד תומך. מי בעד? ירים את ידו. מי נגד?

הצבעה

בעד – 3

נגד – אין

נמנעים – אין

בקשת יושב-ראש ועדת הפנים והגנת הסביבה להעברת הצעת חוק הסדרים במשק המדינה
(תיקוני חקיקה להשגת יעדי התקציב) (תיקון – נכס המשמש למגורי נכה),
התשע"ז-2016 (פ/3581/20), מוועדת הכספים לוועדת הפנים והגנת הסביבה נתקבלה.

היו"ר יואב קיש:

הבקשה נתקבלה פה אחד. למרצ אין קול בוועדה, אין לה נציג.

בקשת יושב-ראש ועדת החוקה, חוק ומשפט להקדמת הדיון בהצעת חוק העונשין
(תיקון מס' 130) (תקופת ההתיישנות וחובת דיווח בעבירות מין שנעברו בקטין
על-ידי בן דודו), התשע"ז-2017 (כ/683), לפני הקריאה השנייה והשלישית

היו"ר יואב קיש:

נעבור לסעיף השני: בקשת יושב-ראש ועדת החוקה, חוק ומשפט להקדמת הדיון בהצעת
חוק העונשין (תיקון מס' 130) (תקופת ההתיישנות וחובת דיווח בעבירות מין
שנעברו בקטין על-ידי בן דודו), התשע"ז-2017 (כ/683), לפני הקריאה השנייה
והשלישית. חברת הכנסת רוזין תציג את הנושא.

מיכל רוזין (מרצ):

זה הצעת חוק שעברה בהסכמה, גם עם משרד המשפטים. נתקלנו בעיכוב קל מכיוון
שמשרד המשפטים רצה להוסיף חלק נוסף של דיווח. בינתיים החלטנו בשבוע שעבר
לפצל את הצעת החוק, וגם על זה ארבל אסטרחן מודיעה היום במליאה, על פיצול
הצעת החוק. נעביר את החלק הראשון, שזה הצעת החוק המקורית שלי, על
ההתיישנות, להוסיף להתיישנות בני משפחה גם בן דוד, שמשום מה נשמט לאורך
השנים ומייצר קושי רב בהעמדה לדין של פוגעים. לכן נעביר את זה היום וועדת
החוקה, חוק ומשפט בשקט תמשיך לדון בחלק השני על הדיווח.

היו"ר יואב קיש:

איפה קורה הפיצול?

מיכל רוזין (מרצ):

במליאה מודיעים על הפיצול ועל הפטור ואז יעלה להצבעה החלק הראשון. ועדת
החוקה, חוק ומשפט כבר החליטה, כבר אישרנו, זה עבר בקריאה הראשונה.

היו"ר יואב קיש:

מי בעד? ירים את ידו. מי נגד?

הצבעה

בעד – 2

נגד – אין

נמנעים – אין

בקשת יושב-ראש ועדת החוקה, חוק ומשפט להקדמת הדיון בהצעת חוק העונשין
(תיקון מס' 130) (תקופת ההתיישנות וחובת דיווח בעבירות מין שנעברו בקטין
על-ידי בן דודו), התשע"ז-2017 (כ/683), לפני הקריאה השנייה והשלישית,
נתקבלה

היו"ר יואב קיש:

הבקשה נתקבלה פה אחד.

מיכל רוזין (מרצ):

תודה רבה.

בקשת יושב-ראש ועדת העבודה, הרווחה והבריאות למיזוג הצעות החוק והקדמת
הדיון בהצעות החוק הבאות, בקריאה השנייה והשלישית:

א) הצעת חוק האזרחים הוותיקים (תיקון – מתן שירות בלא המתנה בתור לאזרח
ותיק מעל גיל 80), התשע"ו-2016 (פ/2910/20), של חה"כ איציק שמולי

ב) הצעת חוק האזרחים הוותיקים (תיקון מס' 15) (מתן שירות ציבורי בלא המתנה
בתור לאזרח ותיק שגילו מעל 80 שנים), התשע"ו-2016, מטעם הממשלה

היו"ר יואב קיש:

נעבור לדון בבקשת יושב-ראש ועדת העבודה, הרווחה והבריאות למיזוג הצעות החוק
והקדמת הדיון בהצעות החוק הבאות, בקריאה השנייה והשלישית: א) הצעת חוק
האזרחים הוותיקים (תיקון – מתן שירות בלא המתנה בתור לאזרח ותיק מעל גיל
80), התשע"ו-2016 (פ/2910/20), של חה"כ איציק שמולי; ב) הצעת חוק האזרחים
הוותיקים (תיקון מס' 15) (מתן שירות ציבורי בלא המתנה בתור לאזרח ותיק
שגילו מעל 80 שנים), התשע"ו-2016, מטעם הממשלה.

נחכה לחבר הכנסת אלאלוף שיבוא להציג את זה?

אתי בן-יוסף:

חבר הכנסת אלי אלאלוף שלח לך שני מכתבים.

היו"ר יואב קיש:

"בקשה למיזוג: הוועדה החליטה למזג את שתי ההצעות". זה נראה לי מקובל. וגם
"פטור להצעה הממוזגת" – "הצעה שמטיבה עם האזרחים הוותיקים".

יואל חסון, אתה רוצה להתייחס?

יואל חסון (המחנה הציוני):

אני חושב שזה חשוב.

היו"ר יואב קיש:

מי בעד מיזוג ההצעות? ירים את ידו. מי נגד?

הצבעה

בעד – 2

נגד – אין

נמנעים – אין

בקשת יושב-ראש ועדת העבודה, הרווחה והבריאות למיזוג הצעות החוק הבאות,
בקריאה השנייה והשלישית: א) הצעת חוק האזרחים הוותיקים (תיקון – מתן שירות
בלא המתנה בתור לאזרח ותיק מעל גיל 80), התשע"ו-2016 (פ/2910/20) של חה"כ
איציק שמולי; ב) הצעת חוק האזרחים הוותיקים (תיקון מס' 15) (מתן שירות
ציבורי בלא המתנה בתור לאזרח ותיק שגילו מעל 80 שנים), התשע"ו-2016, מטעם
הממשלה, נתקבלה.

היו"ר יואב קיש:

הבקשה למיזוג הצעות החוק נתקבלה.

מי בעד הפטור מחובת הנחה? ירים את ידו. מי נגד? מי נמנע?

הצבעה

בעד – 1

נגד – אין

נמנעים – אין

בקשת יושב-ראש ועדת העבודה, הרווחה והבריאות להקדמת הדיון בקריאה השנייה
והשלישית להצעות החוק הממוזגות הבאות: א) הצעת חוק האזרחים הוותיקים (תיקון
– מתן שירות בלא המתנה בתור לאזרח ותיק מעל גיל 80), התשע"ו-2016
(פ/2910/20) של חה"כ איציק שמולי; ב) הצעת חוק האזרחים הוותיקים (תיקון מס'
15) (מתן שירות ציבורי בלא המתנה בתור לאזרח ותיק שגילו מעל 80 שנים),
התשע"ו-2016, מטעם הממשלה, נתקבלה.

היו"ר יואב קיש:

הבקשה נתקבלה. התקבל פטור מחובת הנחה וכן מיזוג הצעות החוק.

בקשה להקדמת הדיון בהצעת חוק מימון מפלגות (תיקון – הגדרת גוף פעיל
בבחירות), התשע"ו-2016 (כ/678) – לפני הקריאה השנייה והשלישית

היו"ר יואב קיש:

אנחנו עוברים לסעיף הראשון: בקשה להקדמת הדיון בהצעת חוק מימון מפלגות –
תיקון – הגדרת גוף פעיל בבחירות), התשע"-2016 (כ/678) – לפני הקריאה השנייה
והשלישית. אבל הבעיה שלא הצבענו עדיין על ההסתייגויות. זה ירד מסדר היום של
המליאה.

ארבל אסטרחן:

אני לא יודעת מה לוחות הזמנים.

היו"ר יואב קיש:

כמה זמן נדרש להניח את זה לפני הקריאה השנייה והשלישית?

ארבל אסטרחן:

יום לפני.

היו"ר יואב קיש:

אם אנחנו רוצים שזה יעלה מחר, מחר נעביר את ההצעה.

ארבל אסטרחן:

אם רוצים מחר להניח ומחר להצביע צריך פטור. הייתי מציעה לתת פטור, אם אתם
עוד לא "סגורים" על לוחות הזמנים. אני אצטרך גם כמה שעות בודדות בין סיום
הדיון להנחה כדי לעבוד על זה.

היו"ר יואב קיש:

אנחנו ניתן פטור מחובת הנחה להצעת חוק מימון מפלגות לפני הקריאה השנייה
והשלישית, כמובן בכפוף לסיום הליך החקיקה.

יואל חסון (המחנה הציוני):

את רוצה להצביע על זה עכשיו? אבל חסון וחסון מצביעים אותו דבר...

היו"ר יואב קיש:

מחסון לא היה עוד כחסון...

יואל חסון (המחנה הציוני):

לא יכול להיות שחסון (אכרם) וחסון (יואל) ישבו באותו חדר ויביעו עמדה
שונה...

היו"ר יואב קיש:

אני מעלה להצבעה את הבקשה להקדמת הדיון בהצעת חוק מימון מפלגות (תיקון –
הגדרת גוף פעיל בבחירות), התשע"ו-2016 (כ/678), לפני הקריאה השנייה
והשלישית. מי בעד? ירים את ידו. מי נגד? מי נמנע?

הצבעה

בעד – 2

נגד – אין

נמנעים – אין

הבקשה להקדמת הדיון בהצעת חוק מימון מפלגות (תיקון – הגדרת גוף פעיל
בבחירות), התשע"ו-2016 (כ/678), לפני הקריאה השנייה והשלישית, נתקבלה.

היו"ר יואב קיש:

ההצעה התקבלה. תודה.

יואל חסון (המחנה הציוני):

רביזיה.

היו"ר יואב קיש:

תודה רבה. הישיבה נעולה.

הישיבה ננעלה בשעה 13:15.
