פרוטוקולים/ועדת הכנסת/2829

ירושלים, י"ח באדר, תשס"א

13 במרץ, 2001

הכנסת החמש עשרה נוסח לא מתוקן

מושב שלישי

פרוטוקול מס' 166

מישיבת ועדת הכנסת

יום שני, י' באדר תשס"א, 5.3.2001, שעה 11:30

נכחו:

חברי הוועדה: אופיר פינס-פז – מ"מ היו"ר

בנימין אלון

משה גפני

אליעזר זנדברג

נעמי חזן

שאול יהלום

מקסים לוי

משולם נהרי

יאיר פרץ

ראובן ריבלין

מוזמנים: חה"כ תמר גוז'נסקי

חה"כ נסים דהן

חה"כ נסים זאב

חה"כ אליעזר כהן

חה"כ ציפי לבני

חה"כ נחום לנגנטל

חה"כ מרדכי משעני

חה"כ גנדי ריגר

חה"כ שלום שמחון

יהושע שופמן – משנה ליועץ המשפטי לממשלה

שלמה שהם – היועץ המשפטי של ועדת חוקה, חוק ומשפט

מזכיר הכנסת: אריה האן

סגן מזכיר הכנסת: דוד לב

סגנית מזכיר הכנסת: רות קפלן

יועצת משפטית: ארבל אסטרחן

מנהלת הוועדה: אתי בן-יוסף

קצרנית: טלי רם

סדר היום:

1.  הקמת ועדה לדיון בנושא: "נשירה גלויה וסמויה ממערכת החינוך והטיפול
    המשולב בנושרים".

2.  בקשת היועץ המשפטי לממשלה ליטול את חסינותו של חבר הכנסת אביגדור
    ליברמן.

3.  קביעת מסגרת דיון לנושאים במליאה

    1.  יום האשה הבינלאומי

    2.  יום הגמלאי

4.  שחרור מחובת הנחה מוקדמת על שולחן הכנסת של הצעת חוק הבחירות לכנסת
    ולראש הממשלה (תיקון-התפלגות סיעה), התשס"א-2001 – בקריאה טרומית –
    רוויזיה.

5.  שחרור מחובת הנחה מוקדמת על שולחן הכנסת של הצעת חוק יסוד: הממשלה
    (תיקון- ארכה על קבלת חוק התקציב) - בקריאה טרומית.

6.  בקשת יושב-ראש ועדת חוקה, חוק ומשפט למיזוג הצעות חוק.

7.  בקשת יושב-ראש ועדת חוקה, חוק ומשפט לחלוקת הצעת חוק.

1.  
    הקמת ועדה לדיון בנושא: "נשירה גלויה וסמויה ממערכת החינוך

  והטיפול המשולב בנושרים"

מ"מ היו"ר אופיר פינס-פז:

אני פותח את ישיבת הוועדה. על סדר היום הקמת ועדה לדיון בנושא: "נשירה
גלויה וסמויה ממערכת החינוך והטיפול המשולב בנושרים" – בקשה של חברת הכנסת
גוז'נסקי.

תמר גוז'נסקי:

הוועדה לקידום מעמד הילד, בעזרת מרכז המחקר והמידע, הזמינה וקיבלה מחקר
בנושא הנשירה הגלויה והסמויה מבתי-הספר.

המחקר הזה הוא מחקר מאד חשוב, אבל הוא נוגע לא רק לוועדה לקידום מעמד הילד.
אי לכך, פניתי ליושבי-ראש של ועדת החינוך, ועדת העבודה והרווחה, ועדת העליה
והקליטה – וכולם הסכימו שנקים יחד ועדה מיוחדת שתעסוק בלימוד המחקר הזה,
מסקנות והמלצות.

לכן, הבקשה היא שמכל אחת מהוועדות יהיו שני נציגים, ואני קוראת את שמותיהם:
מהוועדה לקידום מעמד הילד – תמר גוז'נסקי, טלב אלסאנע; מוועדת החינוך
והתרבות – זבולון אורלב ונציג נוסף; מוועדת העבודה והרווחה – יאיר פרץ,
אילן גילאון; מוועדת העליה והקליטה- נעמי בלומנטל וסופה לנדבר. יושבת-ראש
הוועדה המיוחדת אני והבקשה על פי סעיף 17 לתקנון.

אנחנו מבקשים לאשר את הקמת הוועדה ואת הרכבה.

מ"מ היו"ר אופיר פינס-פז:

חברים, אני רוצה לשאול האם מוסכם על כל הסיעות שתקום ועדה מיוחדת על פי
סעיף 17 לתקנון. אני רוצה להבין מה זה ועדה מיוחדת. זו ועדת חקירה.

תמר גוז'נסקי:

לא ועדת חקירה.

ארבל אסטרחן:

ועדה מיוחדת – שיש לה את כל הסמכויות של ועדה קבועה, אבל היא רק לנושא אחד,
לא עוברת מכנסת לכנסת.

מ"מ היו"ר אופיר פינס-פז:

למה לא בוועדה לקידום מעמד הילד?

תמר גוז'נסקי:

כי רצינו לתת מעמד לוועדת חינוך ותרבות, לוועדת עבודה ורווחה ולוועדת
הקליטה. הנושא הוא חשוב מדי כדי שרק אנחנו נעסוק בו.

מ"מ היו"ר אופיר פינס-פז:

הבקשה של חברת הכנסת גוז'נסקי היא להקים, לצורך הנושא הזה, ועדה מיוחדת
שתפעל במהלך הקדנציה הזאת של הכנסת – הכנסת ה- 15 – בהרכב שחברת הכנסת
גוז'נסקי תיארה, ואני מניח בתיאום עם יושבי-ראש הוועדות.

תמר גוז'נסקי:

כן, בתיאום.

מ"מ היו"ר אופיר פינס-פז:

בתיאום עם יושבי-ראש הוועדות הרלוונטיות, המשיקות לנושא הזה.

האם מישהו מתנגד?

נסים דהן:

אני רוצה להבין האם הוועדה הזאת היא אד הוק, וברגע שהיא תסיים את תפקידה,
היא מתפרקת.

תמר גוז'נסקי:

נכון.

נסים דהן:

או לכל אורך הקדנציה, ואז כבר ימצאו עבורה נושאים.

תמר גוז'נסקי:

לא. הכוונה היא לדון בדו"ח – לסיים את הדיון, להגיש מסקנות ולהתפרק. לא
לאורך הקדנציה, אלא עד שהיא תסיים את עבודתה.

משה גפני:

הנושא הזה הוא מאד חשוב ויש לו חשיבות רבה. אני מבקש להוסיף לוועדה הזאת את
חבר הכנסת הלפרט מכיוון שהוא גם חבר בוועדת החינוך.

מ"מ היו"ר אופיר פינס-פז:

האם יש נציג מיהדות התורה?

תמר גוז'נסקי:

לא, אין.

מ"מ היו"ר אופיר פינס-פז:

אושר.

מי בעד הקמת הוועדה המיוחדת?

ה צ ב ע ה 

בעד – רוב

נגד – אין

נמנעים – אין

הבקשה להקמת ועדה מיוחדת לדיון בנושא: "נשירה גלויה וסמויה ממערכת החינוך

והטיפול המשולב בנושרים" אושרה, לפי סעיף 17 לתקנון הכנסת.

מ"מ היו"ר אופיר פינס-פז:

הבקשה אושרה.

  2. בקשת היועץ המשפטי לממשלה ליטול את חסינותו של חבר הכנסת אביגדור
  ליברמן

מ"מ היו"ר אופיר פינס-פז:

אני רוצה להודיע לחברי הוועדה – ועדת הכנסת תדון מחר בבקשה של היועץ המשפטי
לממשלה להסיר את חסינותו של חבר הכנסת ליברמן. קחו את זה בחשבון.

זו הודעה שנתבקשתי להודיע על ידי היושב-ראש הקבוע.

בני אלון:

חבר הכנסת אופיר פינס, רק למען הפרוטוקול. הבנתי שדיווחת על דיון להסרת
חסינות.

מ"מ היו"ר אופיר פינס-פז:

רק הודעתי. נתבקשתי להודיע.

בני אלון:

למען הפרוטוקול – חבר כנסת ליברמן מאד ביקש שזה יידחה בגלל הלחץ של הקמת
הממשלה, בשבוע אחד.

מ"מ היו"ר אופיר פינס-פז:

ארבל, האם יש לך הערה לבני?

ארבל אסטרחן:

חוק החסינות קובע שהדיון יהיה בישיבתה הקרובה של ועדת הכנסת אחרי שהיועץ
המשפטי הגיש את הבקשה. הבקשה הוגשה כבר בסוף שבוע שעבר.

ראובן ריבלין:

אפשר שלא תתקיים ישיבה.

מ"מ היו"ר אופיר פינס-פז:

אני מבקש את חבר כנסת אלון ליצור קשר עם היושב-ראש הקבוע, חבר כנסת סאלח
טריף. הרי אני נמצא כאן ברשות, אבל בסמכות מוגבלת. אני מבקש שתדברו עם חבר
הכנסת סאלח טריף ותסכמו מה שתסכמו.

שאול יהלום:

יחד עם היועץ המשפטי.

מ"מ היו"ר אופיר פינס-פז:

יחד עם היועץ המשפטי של הכנסת.

3.  
    קביעת מסגרת דיון לנושאים במליאה

יום האשה הבינלאומי

מ"מ היו"ר אופיר פינס-פז:

באשר לקביעת מסגרת דיון – היום זהו יום הגמלאי ומחר זהו יום האשה
הבינלאומי. אני מבקש את אישור הוועדה להצעה של מזכיר הכנסת.

הוא מציע שבנושא ציון יום האשה הבינלאומי, מסגרת הדיון תהיה שלוש דקות
לדובר וחמש דקות לפותח, במקרה זה לפותחת.

נעמי חזן:

דיון אישי?

דוד לב:

הודעות סיעות.

מ"מ היו"ר אופיר פינס-פז:

דיון סיעתי.

שאול יהלום:

אם זה דיון סיעתי, למה שלוש דקות? אני מציע חמש דקות.

מ"מ היו"ר אופיר פינס-פז:

אני מציע לקבל את הבקשה של חבר הכנסת שאול יהלום, אשר ביקש חמש דקות לדובר
ולא שלוש דקות לדובר.

אם כך, יום האשה הבינלאומי – דיון סיעתי, חמש דקות לדובר. מי בעד?

משה גפני:

האם אפשר לפצל?

מ"מ היו"ר פינס-פז:

לא.

ה צ ב ע ה

בעד – רוב

נגד – אין

נמנעים – אין

הבקשה למסגרת דיון של חמש דקות לדובר לציון יום האשה הבינלאומי נתקבלה.

מ"מ היו"ר אופיר פינס-פז:

הבקשה אושרה.

ב. יום הגמלאי

מ"מ היו"ר אופיר פינס-פז:

לגבי יום הגמלאי, שזה היום – גם כן מדובר בדיון סיעתי. כמה דקות לכל דובר?

אריה האן:

הצענו שתי דקות.

מ"מ היו"ר אופיר פינס-פז:

שלוש דקות. מי בעד?

ה צ ב ע ה

בעד – רוב

נגד – אין

נמנעים – אין

הבקשה למסגרת דיון של שלוש דקות לדובר לציון יום הגמלאי, נתקבלה.

מ"מ היו"ר אופיר פינס-פז:

הבקשה אושרה.

4. שחרור מחובת הנחה מוקדמת על שולחן הכנסת של הצעת חוק הבחירות לכנסת
ולראש הממשלה (תיקון – התפלגות סיעה) התשס"א-2001– בקריאה טרומית- רוויזיה

מ"מ היו"ר אופיר פינס-פז:

יש בפנינו בקשה לפטור מחובת הנחה מוקדמת על שולחן הכנסת של הצעת חוק
הבחירות לכנסת ולראש הממשלה (תיקון – התפלגות סיעה), התשס"א-2001, של חבר
הכנסת מקסים לוי.

היתה בקשה לרוויזיה.

קריאות:

אתה הצעת רוויזיה.

ראובן ריבלין:

אני מציע לך להסיר אותה.

מ"מ היו"ר אופיר פינס-פז:

הסרתי את הבקשה לרוויזיה.

5. שחרור מחובת הנחה מוקדמת על שולחן הכנסת של הצעת חוק יסוד: הממשלה
(תיקון – ארכה על קבלת התקציב) - בקריאה טרומית

מ"מ היו"ר אופיר פינס-פז:

מדובר בהצעת חוק יסוד: הממשלה (תיקון – ארכה על קבלת חוק התקציב).

חבר הכנסת לנגנטל, יש כאן בקשה לרוויזיה של חבר הכנסת גפני.

משה גפני:

לא. התייעצות סיעתית.

מ"מ היו"ר אופיר פינס-פז:

הכוונה לא להצביע עכשיו על חוק התקציב, אלא בעוד שלושה חודשים.

נחום לנגנטל:

לא. הכוונה היא שאם ב-31 במרץ לא יהיה תקציב – הממשלה לא נופלת.

משה גפני:

אני ביקשתי התייעצות סיעתית.

ראובן ריבלין:

ברצוני לומר לכם שברגע זה מתקיים דיון בוועדת חוקה, חוק ומשפט לגבי ביטול
חוק הבחירה הישירה, ואחד הסעיפים אומר שאם אגב ותוך כדי אישור תקציב, או
בתקופה הרלוונטית לאישור תקציב, הולכים לבחירות – נדחה אישור התקציב
בחודשיים ימים מיום כינונה של הממשלה.

משה גפני:

אני ביקשתי התייעצות סיעתית קודם כל מכיוון שאני מאד מכבד את חבר הכנסת
לנגנטל וחבריו, והם מציעים הצעת חוק ראויה ממש לדיון רציני.

אנחנו נמצאים בחודש מרץ, והנסיבות הפוליטיות ומה שקרה בעת האחרונה הביאו
לכך שעדיין אין תקציב למדינה.

אדוני היושב-ראש, המשמעות שאין תקציב למדינה היא פגיעה אנושה בכלכלה של
מדינת-ישראל. אני שוחחתי עם אישים בכירים באוצר – אמרתי זאת גם בישיבה
קודמת – כולל החשב הכללי. שאלתי אותו גם אם יש לי רשות ממנו לומר את
הדברים. הוא אומר: אתם לא יודעים על איזו פגיעה מדובר בכלכלת המדינה.

אם אנחנו משחררים את החוק הזה, שאומר שאם עד ה- 31 במרץ אין תקציב – אפשר
להמשיך את המצב עוד שלושה חודשים – אנחנו במו ידינו פותחים פתח למצב שבו
אנחנו מודיעים שאנחנו בעצם נוהגים בחוסר אחריות נורא.

ההצעה שלי – לאחר שהתייעצתי עם חבריי בסיעה – שצריך לעשות כל מאמץ לאשר את
התקציב, כפוף לסיכומים שהיו עם שר האוצר הקודם, ובמידה שנגיע ל- 31 במרץ
ונראה שלא השלמנו את התקציב – נוכל להאריך את זה בחוק, אבל זה צריך להיות
חוק משולב.

מ"מ היו"ר אופיר פינס-פז:

גם חוק של הממשלה.

משה גפני:

חוק משולב – אנחנו כבר מדברים על שלושה-ארבעה חודשים אחרי תחילת השנה –
שהחוק יאמר שהמועד מוארך נניח לעוד שבועיים, לא לעוד שלושה חודשים.

ראובן ריבלין:

החוק הזה לא יהיה רלוונטי.

משה גפני:

כל מה שהיה בסיכומים עם שר האוצר – כולל החוק שלי ושל חברי הכנסת עמיר פרץ
ושאול יהלום – שהתוספות שהיו במהלך השנה, ייכללו בתוספת הזאת.

נחום לנגנטל:

אני לא מתנגד למה שאומר חבר הכנסת גפני, אני גם לא אומר שצריך לנצל את זה.
אני לא רוצה שתהיה חרב מונחת על שולחנה של ממשלה או של הקואליציה שאומרת
שאם תוך שלושה שבועות לא מסיימים את הקריאה השנייה והשלישית, הממשלה
אוטומטית נופלת.

לכן, זו כל הבקשה. אם לא יפטרו מחובת הנחה מוקדמת – ייצא שהחוק לא רלוונטי.

אשר על כן, אני מבקש שתפטרו אותי רק מהפרוצדורה על מנת שאוכל להתדיין
מהותית. אם לא אצליח מהותית – אזי זה לא נתקבל מהותית. אגב, אני מקבל על
עצמי לתאם זאת עם הקואליציה.

ראובן ריבלין:

הצעת החוק של חבר הכנסת לנגנטל היא הצעת חוק חוקתית, היא לא מתייחסת רק
למצב העכשווי, אבל בהחלט יכולה גם להשליך על המצב העכשווי.

אני רואה בה חשיבות ואני חושב שהיא לרוחב הלוח – לא משנה מי הממשלה, ולכן
אני מציע ללכת לקראתו.

אליעזר זנדברג:

אני רוצה להביע עמדה הפוכה. דווקא בגלל שמדובר כאן בהסדר קבוע לטווח ארוך,
זה לא המקום לקצר עבורו את פרק הזמן, ואם בעוד שבוע או שבועיים תגיד הממשלה
שהיא מסכימה או ראש הממשלה מסכים – אז לא צריך את הפטור, או לחילופין אם
תהיה בעיה, אני מניח שהממשלה תיזום ותבקש אד הוק הארכה.

לכן לדעתי דווקא אין מקום לפטור מחובת הנחה מוקדמת.

מ"מ היו"ר אופיר פינס-פז:

האם זו הוראת שעה?

קריאות:

לא.

נעמי חזן:

מדובר בשינוי חוק יסוד. אני באמת חושבת ששינוי חוק יסוד בהצעת חוק פרטית
והתרת פטור מחובת הנחה בחוק יסוד זה דבר לא מתקבל על הדעת.

ראובן ריבלין:

כל חוקי היסוד לא היו קיימים אם הם לא היו בהצעות חוק פרטיות.

נעמי חזן:

פטור מחובת הנחה זאת אומרת זירוז הליך בהצעת חוק יסוד – לדעתי זה דבר מאד
פסול. אני ברמה העקרונית מתנגדת לכך.

מלבד זאת, למען האמת, משום שהגשתי היום תיקון התקנון בנושא הזה – כרגע,
הסעיף האופרטיבי מגן על חבר הכנסת כי יש לו עד 45 יום להעלות הצעת חוק
פרטית באישור. כפי שאנחנו נוהגים היום זה בניגוד למה שכתוב בתקנון.

רק לידיעת החברים, התקנון אומר: הצעות חוק עד 45 יום.

מ"מ היו"ר אופיר פינס-פז:

אפשר להעלות אחרי חודש.

מי בעד לפטור את הצעת חוק יסוד: הממשלה (תיקון – ארכה על קבלת חוק התקציב)
מחובת הנחה מוקדמת על שולחן הכנסת?

ה צ ב ע ה

בעד – 6

נגד – 5

נמנעים – אין

הבקשה לפטור מחובת הנחה מוקדמת על שולחן הכנסת את הצעת חוק יסוד: הממשלה
(תיקון – ארכה על קבלת חוק התקציב), בקריאה הטרומית, נתקבלה.

מ"מ היו"ר אופיר פינס-פז:

אושר פטור מחובת הנחה מוקדמת על שולחן הכנסת.

6. בקשת יושב-ראש ועדת חוקה, חוק ומשפט למיזוג הצעות חוק

מ"מ היו"ר אופיר פינס-פז:

יש בפנינו בקשה למזג שני חוקים: הצעת חוק זכויות קורבנות עבירה,
התשס"א-2000, של חברת הכנסת יעל דיין, עם הצעת חוק זכויות נפגעי עבירות
בהליך הפלילי, התשס"א-2001 – נדמה לי שזהו חוק ממשלתי.

אם אתם מסתפקים בכך – בסדר. אם אתם רוצים הסבר – נמצא כאן שלמה שהם.

שאול יהלום:

שלמה שהם בעד, הוא ממליץ.

מ"מ היו"ר אופיר פינס-פז:

מי בעד הבקשה למיזוג?

ה צ ב ע ה

בעד – רוב

נגד – אין

נמנעים – אין

הבקשה למיזוג הצעת חוק זכויות קורבנות עבירה, התשס"א-2000, עם הצעת חוק
זכויות נפגעי עבירות בהליך הפלילי, התשס"א-2001, נתקבלה.

מ"מ היו"ר אופיר פינס-פז:

המיזוג אושר.

7. בקשת יושב-ראש ועדת חוקה, חוק ומשפט לחלוקת הצעת חוק

מ"מ היו"ר אופיר פינס-פז:

בפנינו בקשה של ועדת החוקה, חוק ומשפט לפיצול הצעת חוק.

שלמה שהם:

כרגע אנחנו עוסקים בחוק יסוד: הממשלה. על פי מה שהוחלט בוועדה – בחלק
מהדיונים אתה נכחת – חוק יסוד: הממשלה, יש בו סעיפים מסויימים שהיה ראוי
שלא יהיו בחוק יסוד, שלא כל תיקון שלהם יצטרך תיקון בחוק היסוד.

לכן, באופן טכני אנחנו הוצאנו מספר סעיפים – יחד ובהתייעצות עם משרד
המשפטים – והעברנו אותם לחוק רגיל, שהוא חוק הממשלה.

על מנת שמבחינה תקנונית אפשר יהיה להביא את שני החוקים האלה יחד לקריאה
שנייה ושלישית, אנחנו צריכים לפצל את הצעת החוק המקורית של חבר הכנסת עוזי
לנדאו ולהביא את שני החוקים האלה יחד לקריאה שנייה ושלישית.

שאול יהלום:

זהו חוק שאני בכלל לא יודע אם יתקבל או לא. צריך להסביר זאת יותר. למה
לעשות זאת "על רגל אחת"?

מ"מ היו"ר אופיר פינס-פז:

אני גם לא ידעתי. הרי זה לא נעשה בידיעתי, כי עובדה שלא ידעתי.

שאול יהלום:

אני מבקש התייעצות סיעתית.

אליעזר זנדברג:

חכה, ייתכן שזה לא יעלה היום.

יש כאן שאלה כזאת – ואני רוצה לשאול גם את שלמה שהם – החוק בעצם עבר בהארכה
מקדנציה קודמת. אנחנו כאן יוצרים איזשהו סוג של פיצול שבעצם לא היה חלק
מאותה הצעה שהכנסת האריכה מכנסת קודמת.

השאלה מהי המשמעות המשפטית של העניין הזה, כי למעשה הכנסת – כאשר היא
האריכה דבר - היא האריכה דבר-מה מסוים ולא דבר-מה מפוצל.

שנית, אם אפשר לקבל פירוט על מנת שנוכל ללמוד אותו, של הסעיפים שמבקשים
לפצל.

בני אלון:

אני חושב שמבחינה חוקתית אנחנו צריכים לעודד דבר כזה. אמנם יש כאלה שלא
רוצים את שינוי שיטת הבחירות, אבל העיקרון שבחוקי היסוד שקובעים את המוסדות
...

שאול יהלום:

אבל צריך לשים את זה באופן מסודר על סדר היום ולא ב"שונות" ברגע האחרון.
חוק יסוד ופיצולו נכנס כך?

בני אלון:

עשינו את זה בחוק יסוד: הכנסת.

מ"מ היו"ר אופיר פינס-פז:

עשינו את זה הרבה פעמים, אבל חבר הכנסת שאול יהלום עכשיו מתנגד.

יש בקשה להתייעצות סיעתית. אני חושב שזה בצדק, אנחנו נעלה את העניין הזה
מחר.

תודה רבה, הישיבה נעולה.

הישיבה ננעלה בשעה 12:00.
