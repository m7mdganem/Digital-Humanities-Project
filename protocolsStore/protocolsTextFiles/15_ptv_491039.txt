פרוטוקולים/ועדת הכנסת/3635

ירושלים, ב' באלול, תשס"א

21 באוגוסט, 2001

הכנסת החמש-עשרה נוסח לא מתוקן

מושב שלישי

פרוטוקול מס' 221 

מישיבת ועדת הכנסת

שהתקיימה ביום שלישי, ד' באב התשס"א – 24 ביולי 2001, שעה 17:30

נכחו:

חברי הוועדה: יוסי כץ - היו"ר

עבד אלמאלכ דהאמשה

אליעזר כהן

אברהם פורז

מוזמנים: עו"ד אתי בנדלר - הלשכה המשפטית, הכנסת

דורית ואג - מנהלת ועדת החוקה, חוק ומשפט

יועצת משפטית: עו"ד אנה שניידר

מנהלת הוועדה: אתי בן יוסף

קצרנית: עפרה הירשפלד

סדר היום: א. בקשת יו"ר ועדת הכלכלה למיזוג הצעות חוק:

הצעת חוק הבזק (תיקון מס' 24), התשס"א-2000.

הצעת חוק הבזק (תיקון מס' 26), התשס"א-2001.

ב. העברת הצעת חוק מוועדה לוועדה אחרת.

ג. עבודת הוועדות בפגרת הקיץ.

- - - - - - - - - -

א. בקשת יושב-ראש ועדת הכלכלה למיזוג הצעות חוק:

הצעת חוק הבזק (תיקון מס' 24), התשס"א-2000

הצעת חוק הבזק (תיקון מס' 26), התשס"א-2001 

היו"ר יוסי כץ:

אני פותח את הישיבה.

יש בקשה של יושב-ראש ועדת הכלכלה למיזוג הצעות חוק – הצעת חוק הבזק (תיקון
מס' 24), התשס"א-2000, והצעת חוק הבזק (תיקון מס' 26), התשס"א-2001.

חבר-הכנסת פורז, הסבר קצר בבקשה.

אברהם פורז:

הצעת חוק הבזק (תיקון מס' 24) היא הצעת חוק של הממשלה והצעת חוק הבזק
(תיקון מס' 26) היא הצעת חוק פרטית. שתיהן דנות באותו נושא. בכל הדיונים
בוועדה דנו בשתי הצעות החוק במקביל ועכשיו הגיעה העת שהן תגענה למליאה בתור
חוק אחד ולא שניים.

עו"ד אתי בנדלר:

כדאי רק להזכיר, לפחות לפרוטוקול, שהצעת חוק (תיקון מס' 26) פוצלה ומה
שמובא עכשיו ממוזג יחד עם תיקון מס' 24 זה חלק מתיקון מס' 26.

היו"ר יוסי כץ:

זה בהסכמה.

מי בעד המיזוג כמבוקש, ירים את ידו. מי נגד?

ה צ ב ע ה

בעד הבקשה - רוב

נגד - אין

נמנעים - 1

בקשת יו"ר ועדת הכלכלה למיזוג הצעות החוק נתקבלה.

היו"ר יוסי כץ:

הבקשה אושרה.

אברהם פורז:

תודה רבה לכם.

ב. העברת הצעת חוק מוועדה לוועדה אחרת.

1. הצעת חוק איסור מגעים עם ארגוני טרור ופרסום רשימה (תיקוני חקיקה),
התשס"א-2000

היו"ר יוסי כץ:

פנה אליי יושב-ראש ועדת החוקה, חוק ומשפט וכתב לי כך:

"על-פי החלטת ועדת החוקה, חוק ומשפט הנני מעביר אל ועדת הכנסת את הצעת החוק
הנדונה", דהיינו, הצעת חוק איסור מגעים עם ארגוני טרור ופרסום רשימה
(תיקוני חקיקה) "על-מנת שתחליט באיזו ועדה תידון הצעת החוק".

אני מבין שחבר-הכנסת כהן הודיע בשם המציעים שהוא מוחק את סעיף 1 בהצעת
החוק.

אליעזר כהן:

נכון. זו הצעה של מר שופמן ממשרד המשפטים שאמר שאם אני אתעקש לדון בזה, זה
מוכרח להיות נידון בוועדת החוקה, וזה הצמיד אותי לחבר-הכנסת ישראל כץ.
רציתי להתנתק מהחוק של חבר-הכנסת ישראל כץ ולא לדון בזה בוועדת החוקה ובאתי
לכאן.

היו"ר יוסי כץ:

"מאחר שהסעיף שנותר עוסק בחסינות חברי הכנסת, נראה לי כי מן הראוי שוועדת
הכנסת תחליט לדון בעצמה בהצעת חוק זו". אני חושב שזה ברור.

עו"ד אנה שניידר:

בעצם מה שיש כאן זו בקשה להעברת הצעת החוק מוועדת החוקה, חוק ומשפט לוועדה
שוועדת הכנסת תחליט עליה, כי אין סמכות ליושב-ראש ועדת החוקה להכתיב לוועדת
הכנסת לאיזו ועדה הצעת החוק תועבר, ולכן יש להתייחס לזה כאל כל בקשה רגילה
של העברה מוועדה לוועדה.

היו"ר יוסי כץ:

מי בעד העברת הצעת החוק לדיון מוועדת החוקה, חוק ומשפט אל ועדת הכנסת ירים
את ידו. מי נגד?

ה צ ב ע ה

בעד - רוב

נגד - אין

נמנעים - 1

ההצעה להעביר את הצעת החוק מוועדת החוקה, חוק ומשפט לוועדה

שוועדת הכנסת תחליט עליה נתקבלה.

עו"ד אנה שניידר:

עכשיו אתה יכול לקבל החלטה נוספת שוועדת הכנסת מחליטה שהצעת החוק הזאת
תידון בוועדת הכנסת.

היו"ר יוסי כץ:

כן.

אתי בן יוסף:

אנחנו מודיעים על כך למליאה.

2. הצעת חוק גנים לאומיים, שמורות טבע

היו"ר יוסי כץ:

הצעת חוק גנים לאומיים, שמורות טבע, של חברת-הכנסת נעמי חזן נוגעת לאתרי
הנצחה. ההכנה לקריאה ראשונה היתה בוועדת החוץ והביטחון, כך נמסר לי, ובתום
הדיון במליאה משום-מה החליטו להעביר אותה לוועדת הפנים ואיכות הסביבה.

עו"ד אנה שניידר:

כי זה מה שהיה צריך להיות. אם זה תיקון לחוק גנים לאומיים, מלכתחילה הוא
היה צריך להיות בוועדת הפנים. אבל אם לאחר קריאה טרומית והכנה לקריאה
ראשונה הצעת החוק היתה בוועדת החוץ והביטחון, היא צריכה להישאר שם.

היו"ר יוסי כץ:

יפה. ואכן כותב לי מנהל ועדת החוץ והביטחון: בהתאם לסעיף 141(ב) לתקנון
הכנסת, במקרה בו "החליטה הכנסת להעביר את הצעת החוק לוועדה, תועבר ההצעה
לוועדה שהכינה אותה לקריאה ראשונה".

לאור האמור לעיל, אודה לך אם תביא את הענין בפני ועדת הכנסת על-מנת להורות
להעביר את הצעת החוק שבנדון מוועדת הפנים ואיכות הסביבה לוועדת החוץ
והביטחון לשם הכנתה לקריאה שנייה ושלישית".

חבר-הכנסת גפני מצטרף לבקשה להעביר את הצעת החוק לוועדת החוץ והביטחון.

אנחנו נצביע. מי בעד? מי נגד? מי נמנע?

ה צ ב ע ה

בעד ההצעה - רוב

נגד - אין

נמנעים - אין

הבקשה להעביר את הצעת החוק מוועדת הפנים ואיכות הסביבה

לוועדת החוץ והביטחון נתקבלה.

אתי בן יוסף:

שוב, תמליצו לכנסת לשנות את ההחלטה בקשר לשתי הצעות החוק.

ג. עבודת הוועדות בפגרת הקיץ

היו"ר יוסי כץ:

הסעיף האחרון בסדר-היום של הישיבה: עבודת הוועדות בפגרת הקיץ.

ההצעה שאני מביא בפניכם מבוססת על ההצעה משנה שעברה.

"ועדת הכנסת, על-פי סמכותה לפי סעיף 99(א) לתקנון הכנסת מטילה על ועדות
הכנסת, כולל ישיבות ועדה מיוחדת וישיבות ועדות חקירה, להמשיך בעבודתן בימי
פגרת הקיץ, אולם מספר הישיבות שוועדה כלשהי תקיים לא יעלה על שש, אלא אם
יושב-ראש הכנסת יתיר ישיבה או ישיבות נוספות על-פי סעיף 99(ב) לתקנון.

לענין זה – ישיבות ועדות משנה וסיורים כמותן כישיבות ועדה.

הגבלה זו לא תחול על ועדת החוץ והביטחון וועדת הכספים".

עבד אלמאלכ דהאמשה:

ועל ועדת החקירה בענין המים.

עו"ד אנה שניידר:

כל ועדות החקירה.

היו"ר יוסי כץ:

אני מעמיד את ההצעה להצבעה. מי בעד? מי נגד?

ה צ ב ע ה

בעד ההצעה - 2

נגד - אין

ההצעה נתקבלה.

היו"ר יוסי כץ:

תודה רבה לכם. הישיבה נעולה.

- - - - - - - - - -

הישיבה הסתיימה בשעה 17:45
