פרוטוקולים/ועדת הכנסת/5848

ירושלים, י"א בחשון, תשס"ג

17 באוקטובר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 346

מישיבת ועדת הכנסת

יום שלישי, ט' בחשון התשס"ג (15 באוקטובר 2002), שעה: 09:00

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות

לסדר היום.

ב. בקשת חבר הכנסת זבולון אורלב להעברת הצעת חוק רשות השידור (תיקון מס'

13), התשס"ב-2002 מוועדת הכלכלה לדיון בוועדת החינוך, התרבות והספורט.

ג. חילופין בראשות הוועדה המשותפת לתקציב הביטחון.

ד. קביעת ועדות לדיון בהצעות חוק והצעות לסדר-היום.

נכחו:

חברי הוועדה: מ"מ היו"ר, אפי אושעיה

אורי אריאל

זאב בוים

זהבה גלאון

עבד אל-מאלכ דהאמשה

נעמי חזן

נחמה רונן

יורי שטרן

מזכיר הכנסת, אריה האן

סגן מזכיר הכנסת, דוד לב

מנהלת לשכת מזכיר הכנסת, גאולה רזיאל

יועץ משפטי: ארבל אסטרחן

מנהלת הוועדה: אתי בן-יוסף

קצרנית: דרורה רשף

ערעורים על החלטת יושב ראש הכנסת והסגנים שלא לאשר דחיפות הצעות לסדר-היום

היו"ר אפי אושעיה:

בוקר טוב. אנחנו פותחים את הישיבה בברכות לחבר הכנסת החדש צלי רשף.

הנושא הראשון שלנו: ערעורים על החלטת יו"ר הכנסת והסגנים שלא לאשר דחיפות
הצעות לסדר היום, בנושא שהגישה חברת הכנסת נחמה רונן: "ההחלטה לאחד את
ההצעה לסדר היום בנושא אלימות בקרב ילדים ובני נוער עם ההצעה בנושא אפליית
הילדים האתיופים באשדוד". בבקשה.

נחמה רונן:

בוקר טוב אדוני היושב ראש. צר לי לערער על החלטתם של יושב ראש הכנסת
וסגניו, אבל אין שום קשר בין הנושא של אלימות בקרב ילדים ובני נוער לבין
הנושא של אפליית הילדים האתיופים בבתי הסיפור. הסיפור של אלימות בקרב בני
נוער הוא פשוט מזעזע ומחריד. החל מהסיפור של ילד בבאר שבע, כלה היום בסיפור
על שלושים ילדים מירושלים בני טובים שמזריקים הרואין. זו תופעה בלתי נסבלת.

נכון שדיברו על זה. דיברו. גם על שרון מדברים כל שבוע. אז מה?

היו"ר אפי אושעיה:

תודה רבה לחברת הכנסת רונן. מי בעד? מי נגד? תודה רבה. אין פה אף אחד
מהנשיאות.

מזכיר הכנסת א' האן:

לא, לא. קרה כאן איזשהו דבר שאנחנו לא רגילים אליו.

היו"ר אפי אושעיה:

אבל זה אושר, אדוני המזכיר.

מזכיר הכנסת א' האן:

אבל אני רוצה לפחות לפרוטוקול להסביר.

סגן מזכיר הכנסת דוד לב:

הטעות היא שמפרידים את זה לשני נושאים. אחד זה האתיופים, אחד זו האלימות.

מזכיר הכנסת א' האן:

אני רק רוצה להסביר לכם מה היה הרציו של המזכירות.

היו"ר אפי אושעיה:

אוקי. קודם כל אישרנו את הבקשה של חברת הכנסת רונן. עכשיו למזכיר הכנסת יש
מה להגיד.

מזכיר הכנסת א' האן:

נשיאות הכנסת יכולה לאשר חמישה נושאים. לפעמים היא חושבת ששני נושאים הם
דומים והיא מאשרת אותם ביחד על מנת לא לקפח איזשהו נושא אחר שהיא חושבת שגם
צריך לבוא למליאה. במקרה הזה לקחו נושא שקראו לו האלימות והאפלייה במערכת
החינוך ולקחו כמה נושאים ביחד. ברגע שאתה מאחד שני נושאים יש הצעה אחת.

מה קרה פה עם חברת הכנסת רונן? יש הצעה של יחיאל לסרי, שהוא הגיש בנושא
השני. אי אפשר בהצעות דחופות שיהיו שניים מאותה סיעה, לכן יחיאל לסרי היה
אמור בשם הסיעה שלכם להציג את כל הנושא. אני רוצה שזה יהיה לפחות בפרוטוקול
בגלל שזה יוצר לנו כאן איזשהו תקדים.

היו"ר אפי אושעיה:

רגע. הרי אנחנו לא רוצים ליצור תקדימים מיותרים. אני עומד על שני דברים.
אחד, אני לא אוהב שיש יותר מחמישה נושאים, כי זה מה שקבעה הנשיאות. פה דובר
על איחוד. אם זה יאוחד, גם ח"כ לסרי יצטרך לדבר?

מזכיר הכנסת א' האן:

ח"כ לסרי מדבר.

סגן מזכיר הכנסת דוד לב:

ח"כ לסרי מדבר, נחמה רונן לא מדברת.

נחמה רונן:

סליחה. רגע, מילה אחת.

היו"ר אפי אושעיה:

רגע. אז הדבר היחידי שכדאי לעשות בשביל לא ליצור תקדים זה להפריד את הנושא
לגמרי.

מזכיר הכנסת א' האן:

לא. אני חושב שהדבר הכי נבון שאפשר לעשות זה לתת לנחמה רונן הצעה רגילה
בנושא. היא תצטרף בתור הצעה רגילה ולא תיצור לנו תקדים שאחר כך לא נוכל
להתמודד אתו.

היו"ר אפי אושעיה:

הצעה רגילה על חשבון מי?

מזכיר הכנסת א' האן:

הצעה רגילה על חשבון זה שהיושב ראש יאפשר לה את זה.

זהבה גלאון:

יש לה מכסה?

מזכיר הכנסת א' האן:

אם יחסר לה במכסה, היושב ראש - סמכותו לפעמים לאפשר.

נחמה רונן:

אני רוצה להגיד גם לפרוטוקול - - -

היו"ר אפי אושעיה:

בואי נגמור את העניין טכנית.

נחמה רונן:

שכל ההצעות בנושא האתיופים הן נפרדות - - -

מזכיר הכנסת א' האן:

לא. איחדו אותן. יצרו נושא שידבר על הכל, אבל אנחנו ניתן לך הצעה רגילה.

היו"ר אפי אושעיה:

אוקי. הערעור של חברת הכנסת רונן לא אושר. ועדת הכנסת תפנה ליושב ראש ותבקש
עבורה הצעה נוספת חריגה במסגרת הצעות לסדר היום וכך זה יבוא לידי ביטוי
במליאת הכנסת. תודה רבה.

עבד אלמאלכ דהאמשה:

העניין שקצת מטריד אותי. זה נראה כאילו אנחנו יושבים מכאן כערעור על
הנשיאות, ההצעה של נחמה רונן.

מזכיר הכנסת א' האן:

זה סודר. היא לוקחת הצעה רגילה.

היו"ר אפי אושעיה:

נציג הנשיאות, סגן יושב ראש הכנסת, חבר הכנסת דהאמשה, הכל סודר בעזרתו של
המזכיר, מתואם עם חברת הכנסת רונן. לא רצינו ליצור תקדים ולכן זה יבוא
במסגרת של הצעה רגילה. זה סודר.

עבד אלמאלכ דהאמשה:

תודה רבה.

2.  בקשת חה"כ זבולון אורלב להעברת הצעת חוק רשות השידור (תיקון מס' 13),
    התשס"ב-2002 מוועדת הכלכלה לדיון בוועדת החינוך, התרבות והספורט

היו"ר אפי אושעיה:

בקשת חבר הכנסת זבולון אורלב להעברת הצעת חוק רשות השידור, התשס"ב-2002
מוועדת הכלכלה לדיון בוועדת החינוך, התרבות והספורט.

חברי הכנסת, ההצעה הזו מקובלת על ראשי הוועדות ולפיכך אנחנו מבקשים לאשר
אותה.

זאב בוים:

פורז הסכים?

אתי בן-יוסף:

כן. פורז הסכים.

היו"ר אפי אושעיה:

ראשי הוועדות נתנו את הסכמתם, ההצעה אושרה במליאה בטעות לפי דבריהם, מקובלת
ומתואמת בין ראשי הוועדות ולפיכך אנחנו מבקשים את אישור הוועדה. מי בעד?
אין מתנגדים, תודה רבה.

ועדת הכנסת ממליצה למליאת הכנסת לשנות את החלטתה ולהעביר את הצעת החוק הזו
מוועדת הכלכלה לוועדת החינוך.

חילופין בראשות הוועדה המשותפת לתקציב הביטחון

היו"ר אפי אושעיה:

חילופין בראשות הוועדה המשותפת לתקציב הביטחון. אתמול על פי הצעתי, ביקשתי
להודיע על בחירתו של חבר הכנסת סאלח טריף לתקציב הביטחון. יושב ראש סיעת
ש"ס הגיש בקשה להתייעצות סיעתית, חבר הכנסת סאלח טריף הדבר אתמול עם יושב
ראש ש"ס ועם אלי ישי והם מסרו לי שהעניין תואם בעיניהם וההתייעצות הסיעתית
הוסרה.

זאב בוים:

רגע. אתה גם דיברת אתי על העניין הזה ומקובל עלי במצבים כאלה שאם אפשר
להגיע בהדברות להבנה, מה טוב. אבל אני רוצה להעלות בעיה שהיא בעיה לא פשוטה
שהיא מצריכה מחשבה, אולי לא ברגע זה. אפשר בהחלט לקבל סיכום שנוצר ביניהם,
אבל בהחלט יש פה בעיה.

נוצר מצב עכשיו – מי שזוכר, בסוף מושב הקיץ, היו חילופין של יו"ר ועדת חוץ
וביטחון. המצב היום כתוצאה מהחילופין האלה הוא ששר הביטחון הוא מהעבודה,
סגנו, שירי ויצמן מהעבודה, שיושב ראש ועדת חוץ וביטחון מהעבודה ועכשיו יהיה
גם יושב ראש ועדת תקציב הביטחון מהעבודה.

אורי אריאל:

-   - -

זהבה גלאון:

אדוני היושב ראש, הטרוניה אולי נכונה, אבל זה לא הפורום. לפי דעתי אתה צריך
ללכת למפלגה שלך. זה לא הפורום. אני מזדהה אתך.

היו"ר אפי אושעיה:

הוא מעלה את זה כשאלה עקרונית, אם זה בעייתי או לא.

זאב בוים:

מה שאני מציע זה לקבל את הסיכום שהיה אתמול ולרשום לפנינו שבעיה מהסוג הזה
בעתיד צריכה למצוא פתרון יותר טוב.

היו"ר אפי אושעיה:

תודה רבה ליושב ראש הקואליציה, הערתו נרשמה.

מי בעד מינויו של חבר הכנסת סאלח טריף ליושב ראש הוועדה לתקציב הביטחון?

אתי בן-יוסף:

המלצה.

היו"ר אפי אושעיה:

המלצה, תודה רבה. מי בעד ההמלצה על מינויו? התקבל פה אחד, תודה רבה.

רגע, ליועצת המשפטית יש הערה.

ארבל אסטרחן:

בנושא הזה יש לציין שהוועדה הזו מוקמת מכוח חוק יסודות התקציב, שמדבר על
ועדה משותפת של ועדת הכספים וועדת החוץ והביטחון. בהתאם לנוהג המקובל, כאשר
ועדת הכנסת מקימה ועדה משותפת, היושב ראש נבחר מהוועדה הראשונה ששמה נזכר
בחיקוק וזו צריכה להיות ועדת הכספים. חבר הכנסת טריף הוא חבר ועדת החוץ
והביטחון, לא ועדת הכספים.

היו"ר אפי אושעיה:

זה נכון לאתמול, אבל לא להערב. הוא חבר ועדת הכספים וחבר ועדת חוץ וביטחון.
הבעיה נפתרה.

ד. קביעת ועדות לדיון בהצעות חוק והצעות לסדר-היום

היו"ר אפי אושעיה:

קביעת ועדות לדיון בהצעות לסדר היום בנושאים הבאים:

1.  המצב הכלכלי – הצעתו של חבר הכנסת אופיר פינס-פז.

2.  הגזירות הכלכליות שהממשלה מתכוונת להטיל על הציבור – הצעתו של חבר
    הכנסת רן כהן.

3.  התוכנית הכלכלית – הצעתו של חבר הכנסת יוסף פריצקי.

  נשמעה הצעה להעביר את הנושאים לוועדת הכספים. היו עוד הצעות?

אתי בן-יוסף:

כנראה שמישהו במליאה ביקש להעביר לוועדה אחרת.

נעמי חזן:

אני לא מבינה.

היו"ר אפי אושעיה:

את לא הבנת כי גם אנחנו לא הבנו. היו שלושה נושאים כלכליים במליאה. לפי מה
שכתוב בנייר המצורף, נשמעה הצעה להעביר לוועדת הכספים. אם נשמעה רק הצעה
אחת, זה עובר לוועדת הכספים, אין בעיה, אין ערעור על זה. אם היתה הצעה אחרת
זה משהו אחר.

מזכיר הכנסת א' האן:

ודאי היתה הצעה אחרת.

סגן מזכיר הכנסת דוד לב:

כנראה שבמליאה מישהו הציע הצעה אחרת.

היו"ר אפי אושעיה:

אוקי. בואו נצא מנקודת הנחה שהיתה הצעה אחרת, אנחנו מבקשים להעביר את זה
לוועדת הכספים. תודה רבה, אנחנו מאשרים את זה. ועדת הכנסת אישרה להעביר את
שלושת ההצעות, פה אחד, לוועדת הכספים.

הנושאים הבאים:

1.  הפיגועים בקמפוס באוניברסיטה העברית בירושלים והמשך המאבק בטרור –
    הצעתו של חבר הכנסת מיכאל איתן.

2.  פני ממשלת ישראל לאן? האם ראש ממשלת ישראל אריאל שרון הוא פרטנר לשלום
    – הצעתו של חבר הכנסת דהאמשה.

  נשמעו הצעות להעביר את הנושאים לוועדת חוץ וביטחון או לוועדת האתיקה או
  לוועדת העבודה, הרווחה והבריאות.

עבד אלמאלכ דהאמשה:

אלה באמת הרווחה והבריאות שלנו.

היו"ר אפי אושעיה:

אנחנו מבקשים להעביר לוועדת חוץ וביטחון. חברי הוועדה, האם ועדת חוץ
וביטחון מקובלת?

עבד אלמאלכ דהאמשה:

אפי, אתה יודע מה זה ועדת חוץ וביטחון. קודם כל, אנחנו לא נהיה שם.

זהבה גלאון:

אדוני היושב ראש, אני מבקשת להעיר לפני ההצבעה: על פניו זה באמת נושא שצריך
להידון בוועדת חוץ וביטחון, אני חושבת שזה הכי הגיוני, אבל אנחנו - - -
בוועדה. אין סיכוי לחבר הכנסת המציע, במקרה זה חבר הכנסת דהאמשה, להופיע
בפני הוועדה ולדבר בנושא שהוא העלה. אז הנושא יבוא לוועדה, הוועדה תדון - -
-

היו"ר אפי אושעיה:

רגע, אנחנו צריכים להשלים עם תופעה כזו שמחרימים חבר כנסת?

מזכיר הכנסת א' האן:

לא, לא מחרימים. מותר להופיע.

היו"ר אפי אושעיה:

אז מה זה יפסיקו להופיע?

זהבה גלאון:

אתם מפריעים לי לדבר, אתה שם לב?

אורי אריאל:

בנושא כזה אין בעיה להביא אותו לוועדה.

היו"ר אפי אושעיה:

בוודאי.

מזכיר הכנסת א' האן:

בטח.

זהבה גלאון:

אדוני היושב ראש, אני מציעה, במקרה כזה, כיוון שאנחנו יושבים כאן בפורום
מצומצם של אנשים וזה "על הבוקר", לחשוב על ועדה שיכולה להיות קרובה והנושא
הזה יכול יהיה להידון בה. שחבר הכנסת דהאמשה שהעלה את הנושא הזה יוכל
להופיע בפניה.

אורי אריאל:

אין בעיה להופיע עם הנושא הזה בוועדת החוץ והביטחון.

זאב בוים:

יש בעיה שהוא יכנס לוועדת חוץ וביטחון על העניין הזה?

אורי אריאל:

על העניין הזה אין שום בעיה.

זאב בוים:

אז זהו.

מזכיר הכנסת א' האן:

הוא יכול להופיע. על פי התקנון הוא יכול.

זהבה גלאון:

אדוני היושב ראש, יש לי הצעת פשרה. אם אפשר, זה ידון שם ואם לא – תשאירו את
האופציה שזה יעבור.

היו"ר אפי אושעיה:

אני מציע פניה של ועדת הכנסת. יגיע היושב ראש הקבוע, אני אבקש ממנו לעשות
את זה בשם הוועדה. לפנות לחבר הכנסת רמון ולהודיע לו שבוועדה נשמעו תהיות
ותמיהות על העובדה שלא מזמינים חברי כנסת - - -

מזכיר הכנסת א' האן:

מזמינים.

זהבה גלאון:

מזמינים לדיון דחוף, לדיון מהיר.

מזכיר הכנסת א' האן:

לא, לא. זה מותר.

היו"ר אפי אושעיה:

הנושא ייבדק.

אורי אריאל:

אל תקבע את העובדה שלא מזמינים אותו לוועדה.

היו"ר אפי אושעיה:

לא אמרתי שעובדה. אמרתי שנשמעו תהיות. לא אמרתי שזה נכון.

אורי אריאל:

שלא יצא כאילו שלא מזמינים אותו.

היו"ר אפי אושעיה:

נשמעו זה לא אומר שזה נכון.

אנחנו מעבירים לוועדת חוץ וביטחון את הנושא הזה.

אם כן, סיימנו את הישיבה. אני מודה לכם מאד.

הישיבה ננעלה בשעה: 09:15.
