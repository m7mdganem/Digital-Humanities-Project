הכנסת השש-עשרה נוסח לא מתוקן

מושב שני

פרוטוקול מס' 146

מישיבת ועדת הכנסת

יום רביעי, י"ח בתמוז התשס"ד (7 ביולי 2004), שעה: 09:00

סדר היום: 1. קביעת ועדה לדיון בהצעת חוק הבנקאות (שירות ללקוח) (תיקון –
הגבלת

עמלות הבנקים), התשס"ד-2004, של חבר הכנסת חיים כץ (פ/2033).

2. בקשות חברי הכנסת להקדמת הדיון בהצעות חוק פרטיות

1.  הצ"ח הרשות השניה לטלוויזיה ורדיו (תיקון – זיכיון הטלוויזיה
    הלימודית),

  התשס"ד-2004

2.  הצ"ח שירותי הדת היהודיים (נוסח משולב)(תיקון – הוראת שעה),

התשס"ד-2004

נכחו:

חברי הוועדה: רוני בר-און, היו"ר

דוד אזולאי

רוני בריזון

ענבל גבריאלי

רשף חן

דוד טל

חיים כץ

גדעון סער

מאיר פרוש

סגן מזכיר הכנסת, דוד לב

מוזמנים: ינון דפני אגף החשב הכללי, משרד האוצר

נגה שילוח אגף החשב הכללי, משרד האוצר

מנהלת הוועדה: אתי בן-יוסף

קצרנית: דרורה רשף

1. קביעת ועדה לדיון בהצעת חוק הבנקאות (שירות ללקוח) (תיקון – הגבלת עמלות

הבנקים), התשס"ד-2004, של חבר הכנסת חיים כץ (פ/2033)

היו"ר רוני בר-און:

בוקר טוב. אני פותח את ישיבת ועדת הכנסת, ישיבה מס' 146. על סדר היום שלנו
בקשה לפטור מחובת הנחה. אם נדון בנושא הקודם ולא נגיע אליו, נאפשר הפסקה של
כמה דקות לגיוס קוורום.

הנושא, אם כך, הוא קביעת ועדה לדיון בהצעות חוק הבנקאות (שירות ללקוח)
(תיקון – הגבלת עמלות הבנקים), התשס"ד-2004, של חבר הכנסת חיים כץ
(פ/2033).

נשמעו הצעות להעביר את הנושא לוועדת הכלכלה או לוועדת הכנסת. נמצאים פה
יינון דפני ונגה שילוח מאגף החשב הכללי.

ינון דפני:

עדיין לא נקבעה עמדה בנושא.

היו"ר רוני בר-און:

לא נקבעה עמדה. לאן אתה מבקש, חבר הכנסת כץ?

חיים כץ:

ועדת כלכלה.

היו"ר רוני בר-און:

מי בעד ועדת כלכלה ירים את ידו. תודה, נא להוריד. מי נגד? תודה. מי נמנע?
תודה. נמנע אחד, עבר לוועדת הכלכלה.

2. בקשות חברי הכנסת להקדמת הדיון בהצעות חוק פרטיות

א. הצ"ח הרשות השניה לטלוויזיה ורדיו (תיקון – זיכיון הטלוויזיה הלימודית),
התשס"ד-2004

ב. הצ"ח שירותי הדת היהודיים (נוסח משולב)(תיקון – הוראת שעה), התשס"ד-2004

היו"ר רוני בר-און:

אני אעשה הפסקה של חמש או שבע דקות, נתכנס פה, תנסו לארגן קוורום.

חבר הכנסת אזולאי, אני בעניין שלך לא אדון היום. אני אגיד לך למה. משום
שהצעת החוק שלך היא הצעת חוק שמאד מאד לי, באופן אישי, מזכירה שלוש או ארבע
הצעות חוק שנדונו כאן, במקומותינו, לפני שבוע-שבועיים חודש-חודשיים. ואני,
לפני שאני עושה טעות ומוציא מתחת ידי טעות, רוצה לבדוק אם לא חלה על הצעת
החוק הזאת תקופת צינון של חצי שנה. זאת אומרת – אני לא יודע להגיד אם היא
מאה אחוז אחד על השני עם הצעות החוק שנפלו.

גדעון סער:

זה לא מסוג ההצעות שנפלו. ראיתי את זה השבוע, אני מציע שנדון בזה. ראיתי את
זה עכשיו. זה לא מסוג ההצעות שנפלו.

היו"ר רוני בר-און:

אתה סבור שלא היו הצעות מהסוג הזה?

גדעון סער:

לא. אני ראיתי. זה תיקון לחוק ההסדרים, למעשה.

דוד אזולאי:

נכון. וזה לא תיקון לחוק ההסדרים, אלא זו הצעת חוק שבאה לפתור בעיה לשעה.

היו"ר רוני בר-און:

טוב. יש לכם חמש-עשר דקות לגייס אנשים.

אין טעם, אין קוורום.

גדעון סער:

למה? נקיים דיון.

היו"ר רוני בר-און:

אני הבטחתי לחברת הכנסת ענבל גבריאלי, לפחות לה הבטחתי, שאני אתן לה חמש
דקות.

גדעון סער:

אבל זה בסדר היום.

היו"ר רוני בר-און:

יש לה שלושה אנשים, הבטחתי לה.

גדעון סער:

-   - -

היו"ר רוני בר-און:

אתה קצר רוח, כי לא שמעת את סדר הדברים. דנו בעניין אחד. לפני שאמרתי שאני
אתן לכם חמש שבע דקות לגייס אנשים, אמרתי לדוד שלטעמי הצעת החוק הזו דומה,
ואני לא רוצה להכשיל אותו ולא רוצה להיכשל, אז אני רוצה לבדוק את זה עוד
שבוע, כדי לדעת אם אני נותן לו פטור מחובת הנחה או לא.

הישיבה הופסקה בשעה: 9:08.

הישיבה חודשה בשעה: 9.12.

היו"ר רוני בר-און:

יש קוורום. טוב, חברים, אנחנו חוזרים לישיבה. הנושא של חברת הכנסת גבריאלי,
בבקשה.

אני יכול להצביע פה? כי אני חתום על הצעת החוק. יועץ משפטי יש פה?

קריאות:

כן, אתה יכול.

היו"ר רוני בר-און:

חברים, הישיבה חודשה. חברת הכנסת גבריאלי, נא לנמק את הבקשה לפטור מחובת
הנחה.

ענבל גבריאלי:

הטלוויזיה הלימודית, החינוכית, משדרת בערוץ 2 לפי זיכיון שניתן לה בחוק,
כבר ב-1990 מאז עליית הערוץ השני לאוויר. בעוד פחות מארבעה חודשים ב-31
באוקטובר, אמור לפוג זיכיון הטלוויזיה הלימודית ובעוד כחודשיים בערך אמור
להתפרסם מכרז. כדי להבטיח שהטלוויזיה החינוכית תוכל להמשיך לשדר בערוץ 2
מעבר לסוף אוקטובר, יש בעצם צורך לתקן את החקיקה, וזה מה שעושה הצעת החוק
הזו.

הדחיפות היא בשל הזמנים, יחד עם תום המושב והיציאה שלנו לפגרה.

היו"ר רוני בר-און:

תודה רבה. עוד מישהו רוצה להתייחס? תודה. אנחנו עוברים להצבעה. מי בעד מתן
פטור מחובת הנחה להצעת החוק ירים את ידו. תודה, נא להוריד. מי נגד? תודה.
מי נמנע? אני קובע שברוב דעות הבקשה של חברת הכנסת גבריאלי קיבלה פטור
מחובת הנחה.

לאור דבריו של יושב ראש הקואליציה – ואני סומך על שיקול דעתו בעניין הזהות
או הדמיון בין החוקים האחרים שאני חששתי שקיימים – אני מעמיד לדיון גם את
נושא הבקשה של חבר הכנסת דוד אזולאי.

הצ"ח שירותי הדת היהודיים (נוסח משולב)(תיקון – הוראת שעה), התשס"ד-2004.
פ/2448 בבקשה, מר אזולאי.

דוד אזולאי:

אדוני היושב ראש, חברי חברי הכנסת. הצעת החוק הזאת, שביקשתי לקבל עבורה
פטור מחובת הנחה, באה בעצם לפתור בעיה שלצערי הרב עד היום לא נפתרה, וזוהי
בעיית שכר עובדי המועצות הדתיות.

גדעון סער:

זה בא לפתור את בעיית השכר של עובדי המועצות הדתיות? אז כן היה משהו כזה.

היו"ר רוני בר-און:

אני קורא מהמכתב שלו. אני אמרתי משהו – גדעון – למה אני זיהיתי דמיון?
מכתבו של חבר הכנסת אזולאי – אל תסתכלו בהצעה, תסתכלו במכתב: "היות ושירותי
הדת בקריסה, וחלק גדול מהמועצות הדתיות בארץ לא יכולות לשלם שכר, וזה למרות
ההסדר של משרד ראש הממשלה, שמזכיר ורואה חשבון יהיו מורשי חתימה. בחלק גדול
מהמועצות הדתיות הדבר לא ניתן לביצוע, כתוצאה מכך העובדים לא מקבלים את
שכרם. הצעת חוק זאת תאפשר הפעלה מיידית של שירותי הדת".

לכן חשבתי שזה דמיון.

מאיר פרוש:

ואני אומר שמה שמחייב זו הצעת החוק. תקרא את הצעת החוק, תבין מה שקורה. הרי
בפועל, אין מי שיחתום היום.

קריאות:

-   - -

היו"ר רוני בר-און:

אתם רוצים הפסקה? תקבלו הפסקה. תנו לפחות לבן אדם להשלים את דבריו.

בבקשה.

דוד אזולאי:

אדוני היושב ראש, תודה. אנחנו יודעים על המשבר הגדול שבו שרויות המועצות
הדתיות, ואין כאן חילוקי דעות בין כל חברי הבית, בין כל חברי הסיעות – כולל
רוני בריזון, שאני בטוח שהוא מסכים אתי בעניין הזה – שהאנשים האלה עובדים
ומגיע להם שכר. מה שבאתי לומר בחוק הזה הוא: נוצר היום מצב שכתוצאה מהפסקת
פעילותן של המועצות הדתיות באחד במאי, באו ואמרו: אנחנו נמנה שני אנשים
שיטפלו בשכר, האחד יהיה ממונה והשני מנכ"ל, ואחר כך קבעו שמזכיר המועצה
הדתית ורואה חשבון הם אשר יעשו זאת ויתנו את השכר.

בינתיים יש בעיה. ברוב המועצות הדתיות הבעיה הזאת עוד לא נפתרה. ואני אקריא
לכם כאן מכתבים, רבותי, שקיבלתי מכל מיני גורמים, שפשוט זועקים לשמים. כבר
שישה חודשים, אם זה בחצור הגלילית, אם זה ברחובות – יש פה רשימה ארוכה של
מועצות דתיות שלא קיבלו שכר.

מה אני בא וטוען בהצעת החוק שלי? אני בא ואומר דבר פשוט: היות ואין כרגע
מועצות דתיות, אני אומר שיושב ראש המועצה הדתית הקודם והגזבר הקודם, שהיו
שניהם חברי המועצה הדתית הקודמת, רק הם בלבד ימשיכו לעבוד ללא שכר, אך ורק
לטובת העניין הזה של מתן שכר לאותם עובדים - - -

דוד טל:

יושב ראש המועצה הקודם?

דוד אזולאי:

יושב ראש המועצה הקודם.

דוד טל:

לא, בשום אופן לא. בשום אופן לא.

דוד אזולאי:

רק שניה. כדאי שתשמע.

דוד טל:

דוד - - -

דוד אזולאי:

רגע - - -

היו"ר רוני בר-און:

למה אתה מתווכח? תצביע נגד.

דוד טל:

לא, אני רוצה להצביע בעד ההצעה.

דוד אזולאי:

רגע. רק ראש המועצה הקודם והגזבר הקודם יכולים לעשות את מלאכתם הזאת בלי
לקבל שכר, עד שהממשלה תחליט מי יהיה ראש המועצה הדתית, מי יהיה הממונה, מי
יהיה הרואה חשבון. אבל בינתיים לא להשאיר חלל ריק. ישנן מועצות דתיות שיש
להן כסף. אין מי שיחתום ולא יכולים לקבל משכורת. אז אנחנו באים פשוט לסתום
את החור הזה שנשאר כפרצה בחוק.

היו"ר רוני בר-און:

תודה רבה. הממשלה, לפי מה שקיבלתי מגברת קלעי, מתנגדת. חבר הכנסת בריזון,
אחריו חבר הכנסת טל, אחריו חבר הכנסת רשף חן.

רוני בריזון:

אדוני, מה שצריך להנחות אותנו בכל הדיון הזה, זה לא מי אשם במצב שנוצר –
ויש מספיק אשמים בו, הרבה מאד שנים – אלא מה קורה עם המסכנים שאינם מקבלים
משכורת. וכאן יש בעיה אדמיניסטרטיבית, שכתוצאה מזה שלא ברור איך אפשר לאתר
את בעלי זכות החתימה, אנשים לא מקבלים כסף. ואני חושב שזו בעיה אמיתית,
ואני חושב שיש לתת עליה את הדעת.

אני, כמובן, מחויב – אנוס על פי הדיבור – לקואליציה. אני, אילו הדברים היו
תלויים בי, הייתי מאשר את דחיפותה של ההצעה.

היו"ר רוני בר-און:

תודה רבה. חבר הכנסת טל.

דוד טל:

אדוני היושב ראש, עם כל הכבוד לידידי הטוב, שנגע בבעיה כאובה – באמת כאובה,
ואני מקווה ופונה פה לאנשי הקואליציה שיעשו כל אשר לאל ידם, כדי שאנשים
שעבדו יקבלו שכר. שטרית תמיד אמר, שהוא לא ייתן כסף למי שלא עובד, אבל הוא
ייתן כסף למי שעובד. יש אנשים שעובדים. פעם אם היו מלינים שכר יומיים,
הייתה קמה צעקה. עכשיו זה ארבעה חודשים.

מה שקורה כרגע, זה שיש איזשהו תהליך, שמונו מורשי חתימה. ומורשי החתימה
הללו יכולים בעצם לנהל את המועצה הדתית. זה תמיד המזכיר שהיה, זה רואה
החשבון שהיה. הם יכולים לנהל את המועצה הדתית. הבעיה היחידה שעומדת כאן,
היות שלא מקבלים את הכספים – 26 מיליון שקל, למשל, שאושרו – ועכשיו צריכים
להחזיר אותם עוד פעם, וכל מיני תרגילים מאד לא יפים ומכוערים – צריך לפתור
את הבעיה. אם יעבירו את הכסף שמגיע למועצות הדתיות, מועצות הדתיות יכולות
להתנהל גם עם מורשי החתימה הנ"ל.

דוד אזולאי:

אבל אין מורשי חתימה.

דוד טל:

יש.

היו"ר רוני בר-און:

תודה רבה. זאת אומרת שאתה נגד החוק. בבקשה. חבר הכנסת רשף חן, אחריו חבר
הכנסת שרון.

רשף חן:

אדוני היושב ראש, ראשית אני חושב שברמת העיקרון ברור, שאם באמת המצב
העובדתי הוא שיש תקלה ואין מורשי חתימה, צריך לפתור את הבעיה. אנחנו שומעים
כאן, ראשית, שיש מחלוקת על עצם העובדה הזאת. שנית, מה שלפי דעתי חסר פה, זו
עמדה של הממשלה. לא עמדה שנובעת מזה שהביאו להם חוק היום בבוקר והם לא דנו
בו בכלל, לכן עמדתם האוטומטית היא נגד, אלא עמדה אמיתית. הרי פתרון מהסוג
הזה לא אמור לבוא מהכנסת. פתרון לסוגיות האלה אמור לבוא מהרשות המבצעת, לא
מהרשות המחוקקת.

דבר נוסף – היום כבר יום רביעי. החוק הזה, גם אם יקבל פטור מחובת הנחה, לא
יבוא לדיון לפני יום רביעי הבא. הוא ודאי לא יעלה היום.

קריאות:

-   - -

רשף חן:

דבר אחרון, שאלתי את המציע אם הוא בא בדברים עם הממשלה, והוא אמר שלא.

מה שאני מציע – ואני מאד אשמח אם המציע יעשה את זה בהסכמה – זה לדחות את
הדיון בעניין הזה לשבוע הבא, יבוא בדברים עם הממשלה, עד אז אני מקווה גם
שהממשלה תוכל לתת לנו עמדה אמיתית לגבי מה המצב, מה הפתרונות שהממשלה
מציעה, ואז אנחנו נדע באמת אם יש כאן או אין כאן דחיפות, ולא יינזק שום
דבר.

היו"ר רוני בר-און:

תודה. חבר הכנסת שרון, בבקשה.

עמרי שרון:

יש דחיפות וצריך לטפל בנושא, זה נכון. מצד שני, צריך לבדוק בדיוק – אני לא
זוכר, אבל נדמה לי שמצאו מנגנון שאפשר להעביר כסף גם למועצות שקיימות. אני
לא זוכר איך. אני חושב שהרעיון של המזכיר ויושב ראש המועצה הקודם הוא רעיון
לא נכון. אלה השניים שלא צריכים לעשות את זה.

גדעון סער:

ואני מתרשם שהתחלת להתמצא בנושא הזה.

עמרי שרון:

הרבה תודה ליושב ראש הקואליציה.

לכן אני חושב שכדאי להתנגד.

היו"ר רוני בר-און:

תודה רבה, אנחנו עוברים להצבעה.

דוד אזולאי:

אדוני היושב ראש, היות שעלתה פה הצעה גם שלך, וגם של חבר הכנסת רשף חן,
ואני יוצא מנקודת הנחה שהקואליציה תעשה הכל על מנת שהעסק הזה לא יעלה היום,
ובכל מקרה, גם אם - - -

היו"ר רוני בר-און:

היא לא יכולה לעשות שום דבר על מנת שהעסק הזה לא יעלה היום - - -

דוד אזולאי:

בוא נגיד שאני רואה את המצב. דומני שרק בשבוע הבא זה יעלה על סדר היום, גם
אם יהיה פטור מחובת הנחה. לכן אדוני היושב ראש, אני מוכן לקבל גם את הצעתך,
ולדחות את העניין הזה לשבוע הבא, על מנת שהממשלה תביע את עמדתה ושאר
הגורמים יוכלו לתת את דעתם.

היו"ר רוני בר-און:

אוקי. אנחנו לא נקיים, איפוא, הצבעה. נקיים הצבעה בשבוע הבא בעניין הזה,
לעניין הבקשה שלך.

תודה רבה, הישיבה נעולה.

הישיבה ננעלה בשעה 09:20
