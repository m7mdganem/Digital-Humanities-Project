הכנסת העשרים

מושב ראשון

פרוטוקול מס' 24

מישיבת ועדת הכנסת

יום שני, ד' באב התשע"ה (20 ביולי 2015), שעה 12:00

סדר היום:

בקשת הממשלה להקדמת הדיון בהצעות חוק, בקריאה ראשונה

נכחו:

חברי הוועדה:

דוד ביטן – היו"ר

יואב בן צור

צחי הנגבי

מכלוף מיקי זוהר

אורן אסף חזן

אחמד טיבי

מרב מיכאלי

אברהם נגוסה

איילת נחמיאס ורבין

רועי פולקמן

שי פירון

יואב קיש

מוזמנים:

מזכירת הכנסת ירדנה מלר-הורוביץ

  -----------------------------------------------------------------------
  חגית ברוך                     –      משרד התקשורת
  ----------------------------- ------ ----------------------------------
  עמית שטאובר                   –      משרד האוצר

  הראל שרעבי                    –      משרד האוצר

  צחי דוד                       –      משרד האוצר
  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

איה לינצ'בסקי

בקשת הממשלה להקדמת הדיון בהצעות חוק, בקריאה ראשונה

הצעת חוק השידור הציבורי (תיקון), התשע"ה-2015.

היו"ר דוד ביטן:

שלום לכולם, אני פותח את הישיבה בסעיף 3, הצעת חוק השידור הציבורי (תיקון),
התשע"ה-2015, כיוון שבסעיף זה ברורה לי הדחיפות. הארכה האחרונה ניתנה ביוני
עד ספטמבר ואם לא נתקן את החוק רשות השידור תיסגר ב-30 בספטמבר.

מרב מיכאלי:

אני רוצה אדוני להגיד לפרוטוקול שאני מתחילה להרגיש כמו קלישאה.

היו"ר דוד ביטן:

תשתמשי במילה "חוצפה".

מרב מיכאלי:

זו לא חוצפה. חוצפה זו התנהגות לא יפה. פה לא מדובר בהתנהגות לא יפה. אותו
ראש הממשלה וחלק מהממשלה היא אותה ממשלה, סגרה רשות ציבורית, זו דרמה מאוד
מאוד גדולה.

היו"ר דוד ביטן:

אנחנו מאריכים ועושים את מה שצריך.

מרב מיכאלי:

הממשלה סגרה רשות ממלכתית בחוק, שזה דבר מרחיק לכת, דרמטי מאוד. אחרי
שהייתה הסכמה עם העובדות והעובדים על רפורמה, חתומה עם הממשלה. הממשלה חזרה
בה, על הראש של העובדות והעובדים.

היו"ר דוד ביטן:

למה חזרה בה?

מרב מיכאלי:

כי היא חזרה בה. הייתה רפורמה חתומה.

היו"ר דוד ביטן:

השתתפתי בשני דיונים בוועדת הכלכלה. אני חושב שאת טועה. הממשלה לא חזרה בה
בכלום.

מרב מיכאלי:

זה לא נכון. הרפורמה שהייתה חתומה לפני החוק הזה הייתה רפורמה להבראת רשות
השידור עם תכנית פרישה למאות עובדות ועובדים, בהסכמתם. אז אמרו, בעצם לא,
אנחנו סוגרים את הרשות ונשאיר רק כ-180 עובדים, או משהו מופרך כזה. חלקנו
התנגד, המדינה כבר עברה את הזעזוע הזה ואז הממשלה פשוט לא עושה את מה שהיא
הבטיחה. פשוט לא עושה את מה שהיא הבטיחה. לא מקימה את הרשות החדשה. לא
מקימה את המועצה, מועצה ציבורית שכבר אותרה, חבריה אותרו, וראש הממשלה פשוט
לא מקים את המועצה הזו. עכשיו באים להקים את השידור הזה באופן הכי לא תקין
שאפשר, בחוק הזה שמונח לפנינו. רע מאוד.

היו"ר דוד ביטן:

נוצרה בעיה שקשורה להליכי הפירוק והכינוס. יש בחוק כמה טעויות, למשל
שאי-אפשר לעשות כמה פעולות עד שלא ימכרו קרקעות. את הדברים האלה מתקנים
עכשיו, דבר שהיה צריך להיערך אליו. גם אני באתי בטענה שלא לקחו את תקופת
הזמן הנכונה מבחינת הליכי הפירוק, לכן נוצרה הבעיה ואי-אפשר יותר להאריך.
ברגע שלא מאריכים, בסוף ספטמבר, הרשות נסגרת בלי להקים את הרשות החדשה. לכן
צריך את התיקון הזה לחוק והוא באמת דחוף, להעביר את זה עוד במושב הזה.

מרב מיכאלי:

כרגיל הוא ליותר מידי זמן. זה יותר מידי זמן לנהל שידור בצורה לא תקינה.

היו"ר דוד ביטן:

אבל לא הממשלה אשמה. לדעתי האשמה היא על הליך החקיקה שלא היה טוב.

מרב מיכאלי:

ומי אשם בזה אם לא הממשלה?

היו"ר דוד ביטן:

הכנסת.

מרב מיכאלי:

לא, סליחה. עם כל הכבוד. זה היה מהליכי החקיקה הכוחנית הממשלה כפתה על
הכנסת הקודמת.

היו"ר דוד ביטן:

אני צוחק. דבר שני. הליכי הפירוק לדעתי לא היו משביעי רצון.

יואב בן צור:

לא ברור לי. ישבנו בכנסת הקודמת לילות שלמים עד השעות המאוחרות של הלילה.

היו"ר דוד ביטן:

למשל, דבר שהוא מאוד טריוויאלי, שיתנו לעשות כל מיני פעולות במכירת קרקעות.
זה לוקח זמן, לכן צריך לתקן את זה עכשיו, שיהיה אפשר לעשות את הדברים
ולעשות את הדברים האחרים בד בבד. מי בעד פטור מהנחה של הצעת חוק השידור
הציבורי (תיקון), התשע"ה-2015?

הצבעה

בעד – 6

נגד – 2

נמנעים – אין

הבקשה נתקבלה.

היו"ר דוד ביטן:

הבקשה התקבלה.

הצעת חוק התכנון והבנייה (תיקון מס' 104), התשע"ה-2015

היו"ר דוד ביטן:

אנחנו עוברים להצעת חוק התכנון והבנייה (תיקון מס' 104), התשע"ה-2015,
תסביר לי מה הדחיפות לקבל פטור מהנחה?

צחי דוד:

הממשלה התחילה במהלך משמעותי של שינוי מדיניות בממשלה של אופן ניהול הנדל"ן
בממשלה. בין היתר ניתן לתת העברת - - - לאוצר, העברת מנהל - - - שהצעת החוק
הזו היא חלק ממנו. הקמת מטה הדיור במשרד האוצר. הצעת החוק נדרשת להשלמת
המבנה והתחלת העבודה בשיטה החדשה. כאשר הסיטואציה היא שהכנסת אישרה את
הודעת הממשלה על העברת הסמכויות משר הפנים לשר האוצר, למעט מה שדרש חקיקה.
מה שאי-אפשר היה להעביר בהודעת חוק יסוד הממשלה.

היו"ר דוד ביטן:

הבנתי. זאת אומרת שזה דחוף. משהו רוצה להתייחס?

מרב מיכאלי:

אנחנו מתנגדים לכל המהלך הזה. דברנו על העברת הסמכויות הזו ארוכות, היא רעה
מאוד.

היו"ר דוד ביטן:

אבל אנחנו לא דנים בתוכן. התוכן יידון ברגע שזה יעברו קראיה ראשונה ויחזור
לוועדה.

מרב מיכאלי:

אז אנחנו מתנגדים לזה.

אחמד טיבי:

אנחנו מתנגדים לעצם הבקשה, לפטור.

מרב מיכאלי:

מתנגדות לעצם הבקשה, כחלק ממהלך גרוע ולא לגיטימי.

היו"ר דוד ביטן:

גם אני אישית חושב שהיו צריכים לאשר את זה במשרד הפנים. אבל זה המצב.

מרב מיכאלי:

חבל שאדוני מצביע נגד מה שהוא מאמין לו.

היו"ר דוד ביטן:

אני חייב לקואליציה. מי בעד פטור מחובת הנחה? מי נגד.

הצבעה

בעד – 6

נגד – 3

נמנעים – אין

הבקשה נתקבלה.

היו"ר דוד ביטן:

הבקשה אושרה. עוד לא נכנסת כבר את נגד?

איילת נחמיאס ורבין:

נמאס לי מהלגו. נמאס לי מהפאזלים.

אורן אסף חזן:

אין פה מצלמות, אפשר להירגע.

היו"ר דוד ביטן:

אתה מחפש את המצלמות, לא היא.

מרב מיכאלי:

הוא פשוט מבין בזה.

איילת נחמיאס ורבין:

כל אחד ותחום ההתמחות שלו.

הצעת חוק הפיקוח על שירותים פיננסיים (קופות גמל) (תיקון מס' 12),
התשע"ה-2015.

היו"ר דוד ביטן:

נעבור לסעיף הבא: הצעת חוק הפיקוח על שירותים פיננסיים (קופות גמל) (תיקון
מס' 12), התשע"ה-2015. בקשה לפטור מהנחה לפני קריאה ראשונה. מה הדחיפות?

הראל שרעבי:

ב-1 בינואר 2016 נכנסות לתוקף תקנות שמאפשרות לגופים - - -

מרב מיכאלי:

מתי הבקשה הזו הוספה לסדר היום?

היו"ר דוד ביטן:

זה הוסף יחד עם הצעת חוק השידור הציבורי.

הראל שרעבי:

אני אסביר בקצרה על טיוטת החוק. מדובר בשורה של צעדים שהמטרה שלהם להיטיב
את מצב החוסכים. אני אסקור בכמה מילים את הצעדים שכלולים בהצעת החוק: צעד
ראשון שכלול בהצעת החוק זו הצעה לאחד החשבונות הלא פעילים של החוסכים
בקרנות הפנסיה אל החשבונות הפעילים שלהם, משורה של סיבות. הסיבה הראשונה,
בחשבונות הלא פעילים שלהם הם בדרך-כלל משלמים דמי ניהול מקסימאליים בעוד
שבחשבון הפעיל שלהם הם בדרך-כלל משלמים דמי ניהול מופחתים. לכן האיחוד של
החשבון הלא פעיל לחשבון הפעיל בהגדרה יביא לחיסכון בדמי הניהול עבור
החוסכים, זו סיבה אחת.

הסיבה השנייה היא לשמור על הרצף הביטוחי של החוסכים. ברגע שהם פותחים בכל
פעם קרן פנסיה אחרת הרצף הביטוחי שלהם נפגע. סיבה נוספת זו השליטה על
הכספים, ברגע שהכספים מפוזרים - - -

היו"ר דוד ביטן:

אז זו הצעת חוק טובה, לטובת לאזרחים. איפה הייתם עד עכשיו?

הראל שרעבי:

זו סיבה כשלעצמה טובה לחסוך לעמיתים דמי ניהול. נקודה נוספת שקיימת בהצעת
החוק היא הארכה של הוראת השעה שמאפשרת לחוסכים שיש להם סכום נמוך למשוך את
הכספים. אני מזכיר שב-1 בינואר 2016 נכנסים לתוקפם תקנות דמי ניהול
שמאפשרות לגופים לגבות מחשבונות עם סכומים נמוכים דמי ניהול יחסית גבוהים
כשהמטרה הייתה לנכות את החשבונות הללו.

קריאה:

אפשרות המשיכה עדין בתוקף?

הראל שרעבי:

אפשרות המשיכה נגמרה ביוני ועל מנת שהיא תוכל להיות מוארכת יש צורך בתיקון
החקיקה כדי להאריך אותה באופן קבוע לצמיתות, שהחוסכים שיש להם חשבונות עד
7,000 שקלים יוכלו למשוך אותם ויוכלו להימנע מדמי הניהול שקבועים בחשבון.
אלה שני צעדים, ישנם עוד צעדים, אבל בסופו של דבר מדובר בשורה של צעדים
מיטיבים.

היו"ר דוד ביטן:

זה חוק לטובת הציבור.

מרב מיכאלי:

לא מתנגדות.

אחמד טיבי:

אני אפילו תומך.

היו"ר דוד ביטן:

מי בעד?

הצבעה

בעד – 9

נגד – אין

נמנעים – אין

הבקשה אושרה.

היו"ר דוד ביטן:

הבקשה אושרה.

מרב מיכאלי:

אדוני היושב-ראש, לא דנו בתוכן החוק אבל הם לא ידעו שזה הולך לפקוע ב-1
בינואר? הם לא יכולים לעבוד בצורה מסודרת? למה צריך לקבל על זה פטור.

היו"ר דוד ביטן:

שאלתי אותם איפה היו לפני כן.

מרב מיכאלי:

זה הדבר היחידי. הבקשות החוזרות ונשנות האלה, זה לא סביר.

היו"ר דוד ביטן:

סיימנו את הישיבה. תודה רבה לכולם הישיבה נעולה.

הישיבה ננעלה בשעה 11:30
