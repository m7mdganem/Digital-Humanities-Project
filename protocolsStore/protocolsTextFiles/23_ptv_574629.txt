הכנסת העשרים-ושלוש

מושב ראשון

פרוטוקול מס' 7

מישיבת ועדת הכנסת

יום שלישי, י"ז בסיון התש"ף (09 ביוני 2020), שעה 13:30

סדר היום:

<< נושא >> פניית יושב-ראש ועדת הכספים בדבר טענת נושא חדש בעת הדיון בהצעת
חוק מענק לעידוד תעסוקה (הוראת שעה – נגיף הקורונה החדש), התש"ף-2020
(מ/1311). << נושא >>

נכחו:

חברי הוועדה:

איתן גינזבורג – היו"ר

מאי גולן

עוזי דיין

מיקי חיימוביץ'

אופיר כץ

מיכאל מלכיאלי

טלי פלוסקוב

אלכס קושניר

רם שפע

חברי הכנסת:

רם בן ברק

מיקי לוי

שלמה קרעי

מוזמנים:

  ------------------------------------------------------------------------
  אסי מסינג            –     היועץ המשפטי, משרד האוצר
  -------------------- ----- ---------------------------------------------
  אייל לב ארי          –     יועץ משפטי, ועדת הכספים

  שיר שפר              –     יועצת משפטית, ועדת הכספים
  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

טלי רם

<< נושא >> פניית יושב-ראש ועדת הכספים בדבר טענת נושא חדש בעת הדיון בהצעת
חוק מענק לעידוד תעסוקה (הוראת שעה – נגיף הקורונה החדש), התש"ף-2020
(מ/1311) << נושא >>

<< יור >> היו"ר איתן גינזבורג: << יור >>

חברי הכנסת, נתבקשתי על ידי יושב-ראש ועדת הכספים, חבר הכנסת גפני - -

<< דובר >> מיקי לוי (יש עתיד-תל"ם): << דובר >>

איפה הוא?

<< יור >> היו"ר איתן גינזבורג: << יור >>

- - שהסמיך את ידיו של אופיר כץ להיות כאן, בדבר טענת נושא חדש שעלתה
בדיוני ועדת הכספים על ידי חבר הכנסת בצלאל סמוטריץ'. לכן התכנסנו כאן לדון
בנושא החדש, לבחון האם יש נושא חדש או לא, ואז להכריע בנושא. חבר הכנסת כץ,
בבקשה.

<< דובר >> מיכאל מלכיאלי (ש"ס): << דובר >>

המבקש, את מי הסמיך? הוא לא בא לפה.

<< יור >> היו"ר איתן גינזבורג: << יור >>

אני אגיד על זה דבר אחד. תודה על ההערה.

<< דובר >> מיקי לוי (יש עתיד-תל"ם): << דובר >>

עם כל הכבוד, לא הוא טען לנושא חדש. מה פתאום שיקבל רשות דיבור? - - -

<< יור >> היו"ר איתן גינזבורג: << יור >>

סליחה. חברים, יש תקנון. קודם אמרת שאני לא יושב-ראש הוועדה, עכשיו אני
יושב-ראש הוועדה, אז תן לי בבקשה לדבר ולנהל את הישיבה.

<< דובר >> מיקי לוי (יש עתיד-תל"ם): << דובר >>

דבר, מישהו מפריע לך? אבל אני שואל, לא הוא טען לנושא חדש.

<< יור >> היו"ר איתן גינזבורג: << יור >>

אני רוצה לעדכן. מרגע שקיבלתי את הבקשה לנושא חדש, בשעה 11:30 הודעתי שבעוד
שעתיים, קרי ב-13:30, יתקיים הדיון, כך שהיה לכולם זמן להיערך ולהגיע.

<< דובר >> מיקי לוי (יש עתיד-תל"ם): << דובר >>

תגיד למי הודעת, אדוני היושב-ראש.

<< יור >> היו"ר איתן גינזבורג: << יור >>

הודיעו לחברי הוועדה.

<< דובר >> מיקי לוי (יש עתיד-תל"ם): << דובר >>

מתי? אני מבקש לדעת.

<< יור >> היו"ר איתן גינזבורג: << יור >>

אני לא פותח על זה דיון. גם לא יכול להיות שכל הערה שלי, מיקי, אתה תעיר.

<< דובר >> מיקי לוי (יש עתיד-תל"ם): << דובר >>

אבל אי אפשר שאתה תגיד וזה יישאר בחלל.

<< יור >> היו"ר איתן גינזבורג: << יור >>

אני יכול להגיד, וזכותי להגיד דברים.

<< דובר >> מיקי לוי (יש עתיד-תל"ם): << דובר >>

תגיד מה שאתה רוצה אבל אני רוצה תשובות.

<< יור >> היו"ר איתן גינזבורג: << יור >>

זה מה שאני עושה. רק רציתי לומר שנתנו שעתיים התרעה לגבי הישיבה הזאת.

<< דובר >> מיקי לוי (יש עתיד-תל"ם): << דובר >>

לא קיבלתי. אני רוצה לדעת מתי זה יצא, המכתב.

<< יור >> היו"ר איתן גינזבורג: << יור >>

אופיר כץ, בבקשה לנמק.

<< דובר >> מיכאל מלכיאלי (ש"ס): << דובר >>

מיקי, זה הגיע במייל.

<< דובר >> אופיר כץ (הליכוד): << דובר >>

אנחנו דנים בחמש בקשות של חבר הכנסת בצלאל סמוטריץ' בטענה לנושאים חדשים.

<< דובר >> מיקי לוי (יש עתיד-תל"ם): << דובר >>

12:00 ודקה - -

<< דובר >> אופיר כץ (הליכוד): << דובר >>

בסעיף 1, פסקאות (6) ו-(7) להגדרה "מעסיק" – זה משהו שאנחנו הכנסנו,
שינינו, מ-25 ל-40%.

<< דובר >> מיקי לוי (יש עתיד-תל"ם): << דובר >>

- - לפחות לא צריך לשקר.

<< דובר >> מיקי חיימוביץ' (כחול לבן): << דובר >>

לא צריך לצעוק על כל דבר.

<< דובר >> מיקי לוי (יש עתיד-תל"ם): << דובר >>

מיקי, אל תעירי לי, אני לא עובד אצלך.

<< יור >> היו"ר איתן גינזבורג: << יור >>

מיקי, אני מבקש ממך להפסיק להפריע.

<< קריאה >> קריאות: << קריאה >>

- - -

<< יור >> היו"ר איתן גינזבורג: << יור >>

חבר הכנסת לוי, אני מבקש ממך להפסיק להפריע.

<< דובר >> מיקי חיימוביץ' (כחול לבן): << דובר >>

אי אפשר לצעוק על כל דבר. די.

<< דובר >> מיקי לוי (יש עתיד-תל"ם): << דובר >>

אל תעירי לי. אני לא עובד אצלך.

<< קריאה >> קריאות: << קריאה >>

- - -

<< יור >> היו"ר איתן גינזבורג: << יור >>

חבר הכנסת מיקי לוי, אני מבקש ממך להפסיק עם זה.

<< דובר >> אופיר כץ (הליכוד): << דובר >>

זה משהו שהוועדה הכניסה דווקא לתוך הסעיף הזה כדי להגדיל את האחוזים, שיותר
יהיו זכאים, ולכן אנחנו לא רואים בזה נושא חדש.

<< יור >> היו"ר איתן גינזבורג: << יור >>

אולי היועץ המשפטי של הוועדה ינמק.

<< אורח >> אייל לב ארי: << אורח >>

חבר הכנסת כץ, לגבי טענת נושא חדש הראשונה להגדרת "מעסיק", זה שינוי
שהוועדה הכניסה, הוא מתוך הצעת החוק, שינוי אחוזי. לכן אנחנו במקרה הזה לא
חושבים שזה נושא חדש.

<< יור >> היו"ר איתן גינזבורג: << יור >>

חברי הכנסת, מי רוצה להתייחס לבקשה? בבקשה, חבר הכנסת לוי.

<< דובר >> מיקי לוי (יש עתיד-תל"ם): << דובר >>

קודם כול, הזימון הוצא בשעה 12:01, כרגע בדקנו, וזה טעם לפגם. יש חברי כנסת
שנמצאים מחוץ לבניין, יש חברי כנסת שהיה להם לוח זמנים אחר לעבודה. לכן,
הסגנון הזה וסגנון העבודה הזה, אתם רק מכריחים אותנו להבין עם מי אנחנו
צריכים לעבוד. הוכחנו לכם שכשרצינו לעבוד כמו שצריך בשיתוף פעולה בוועדת
חוקה, יכולנו לקצר דיונים של ארבעה ימים לחצי יום. לחצי יום. והזימון הזה
שהוצא ב-12:01, הוא לא - - -

<< דובר >> שלמה קרעי (הליכוד): << דובר >>

מה זה 12:01? תגיד 12:00.

<< דובר >> מיקי לוי (יש עתיד-תל"ם): << דובר >>

אבל זה מה שראיתי אצלך. אתה הראית לי, מה לעשות. אני לא חבר ועדה. 12:01,
אני רוצה להיות מדויק, אחרת הוא יגיד 12:01.

הזימון הזה שהוצא ב-12:01 גורם לכך שאותם חברי כנסת שאינם נמצאים כאן, זה
בא להם בהפתעה, פשוט מאוד. ולכן אני חושב שזה חוצפה, זה חציית קווים. לא
ככה עובדים.

אנחנו מנוסים בבית הזה. יש חיכוכים בין קואליציה לאופוזיציה, אבל זוהי
קואליציה דורסנית, אין לה שום עכבות. אתם רק יכולים להתבייש בסגנון העבודה
הזה, פשוט להתבייש, ולכן אני אומר לכם שזו חוצפה שאין כדוגמתה.

הכנסנו שינויים בגוף החוק ולכן אנחנו מבקשים דיון מחדש על כל החוק. על כל
החוק אנחנו מבקשים דיון מחדש כי אנחנו רוצים למשל להפוך את מצב התשלומים.
לא יכול שהחוק הזה יבוא ויגיד שמשלמים מעט כסף לאלה שחזרו במרס, ויותר כסף
לאלה שחזרו ביוני.

בנוסף לכך, היה ראוי למשל שיהיה תשלום דיפרנציאלי, כפי שגם חבר הכנסת קרעי
המליץ, ואז היינו מוודאים שאותם עובדים חלשים במשק יחזרו לעבודה. מה יעשה
מעסיק? מכיוון שזה לא דיפרנציאלי, ייפטר מאותם עובדים חלשים, הם לא יחזרו
לעבודה, זה ברור לכם. הם לא יחזרו לעבודה. ולכן, היה ראוי – גם בגלל שאין
כאן חברי כנסת מהאופוזיציה – היה ראוי שנדון בזה מחדש.

<< דובר >> אופיר כץ (הליכוד): << דובר >>

בואו נדון בזה עוד שלוש, ארבע פעמים. ניקח את הזמן, האנשים בחוץ לא צריכים
את הכסף הזה.

<< דובר >> מיקי לוי (יש עתיד-תל"ם): << דובר >>

אופיר, אל תפריע לי.

<< דובר >> אופיר כץ (הליכוד): << דובר >>

די, תעשה הפרדה. אנחנו במצב חירום, אנשים זקוקים לכסף הזה.

<< דובר >> מיקי לוי (יש עתיד-תל"ם): << דובר >>

אין לי בעיה. אמרתי לך שאני בעד החוק.

<< דובר >> אופיר כץ (הליכוד): << דובר >>

די, תפסיק עם זה. חוק נורבגי, תעשה מה שאתה רוצה.

<< דובר >> מיקי לוי (יש עתיד-תל"ם): << דובר >>

אל תעשה רוח.

<< דובר >> אופיר כץ (הליכוד): << דובר >>

פה אנשים צריכים כסף. די. תפסיקו לתקוע אותו.

<< דובר >> מיקי לוי (יש עתיד-תל"ם): << דובר >>

אני בעד החוק, אבל החוק הזה לא אפוי.

<< דובר >> אופיר כץ (הליכוד): << דובר >>

איך אתה בעד אם אתה רק תוקע אותו כל הזמן?

<< דובר >> מיקי לוי (יש עתיד-תל"ם): << דובר >>

החוק הזה לא אפוי.

<< דובר >> אופיר כץ (הליכוד): << דובר >>

אתה רק תוקע אותו.

<< דובר >> מיקי לוי (יש עתיד-תל"ם): << דובר >>

אין לך הבנה. החוק הזה לא אפוי.

<< דובר >> אופיר כץ (הליכוד): << דובר >>

אנשים צריכים את הכסף. אני, אין לי הבנה. יש לי הבנה אחת, שאנשים בחוץ
צריכים את הכסף.

<< יור >> היו"ר איתן גינזבורג: << יור >>

תודה, חבר הכנסת כץ. תודה, חבר הכנסת לוי.

<< דובר >> מיקי לוי (יש עתיד-תל"ם): << דובר >>

אין לך הבנה - - -

<< דובר >> אופיר כץ (הליכוד): << דובר >>

תפסיק להגיד מה הציבור צריך, ואתה מתעלם מזה.

<< דובר >> מיקי לוי (יש עתיד-תל"ם): << דובר >>

אני בעד, אבל עם שינויים - -

<< דובר >> אופיר כץ (הליכוד): << דובר >>

בעד, אז בוא ניתן להם את זה כבר.

<< דובר >> מיקי לוי (יש עתיד-תל"ם): << דובר >>

- - ולא בצורה הזאת. עם שינויים.

<< דובר >> אופיר כץ (הליכוד): << דובר >>

עשינו שינויים.

<< דובר >> מיקי לוי (יש עתיד-תל"ם): << דובר >>

אבל ראיתי איך הוא עשה שינויים. עשה ממך אבק - - -

<< דובר >> אופיר כץ (הליכוד): << דובר >>

עשינו שינויים.

<< קריאה >> קריאות: << קריאה >>

- - -

<< יור >> היו"ר איתן גינזבורג: << יור >>

חבר הכנסת אופיר כץ, תודה. חבר הכנסת מיקי לוי. די.

<< דובר >> אופיר כץ (הליכוד): << דובר >>

אתה כאילו עכשיו באופוזיציה-קואליציה, את מי זה מעניין עכשיו? תן לאנשים את
הכסף.

<< דובר >> מיקי לוי (יש עתיד-תל"ם): << דובר >>

הבנתי אותך. שתוק. שתוק.

<< יור >> היו"ר איתן גינזבורג: << יור >>

חבר הכנסת מיקי לוי.

<< דובר >> אופיר כץ (הליכוד): << דובר >>

תפסיק למנוע מאנשים לקבל את הכסף.

<< דובר >> מיקי לוי (יש עתיד-תל"ם): << דובר >>

- - -

<< יור >> היו"ר איתן גינזבורג: << יור >>

אני משתיק אותו אבל אתה פשוט לא מקשיב. השתקתי אותו אבל אני גם לא אתן לך
להתבטא בצורה כזאת לחברי כנסת.

<< דובר >> מיקי לוי (יש עתיד-תל"ם): << דובר >>

תגיש תלונה.

<< יור >> היו"ר איתן גינזבורג: << יור >>

ואם אתה לא רוצה - - -

<< דובר >> מיקי לוי (יש עתיד-תל"ם): << דובר >>

תגיש תלונה לאתיקה, אל תאיים עליי.

<< יור >> היו"ר איתן גינזבורג: << יור >>

שמעתי אותך. ואם אתה רוצה לקבל את זכות הדיבור בלי שיפריעו לך, אל תגיב לו.
קריאת ביניים זה בסדר, לא צריך להתחיל לנהל דו-שיח. בבקשה.

<< דובר >> מיקי לוי (יש עתיד-תל"ם): << דובר >>

אבל הוא הפריע לי.

<< יור >> היו"ר איתן גינזבורג: << יור >>

אז הוא הפריע, אתה לא צריך להגיב לו. אני מנהל את הישיבה. אז אני אפסיק את
ההפרעה שלו ואתה תפסיק לדבר.

<< דובר >> מיקי לוי (יש עתיד-תל"ם): << דובר >>

לא ראיתי שהפסקת.

<< יור >> היו"ר איתן גינזבורג: << יור >>

ברגע שאתה מתחיל להתווכח איתו, הלך עלינו.

<< דובר >> מיקי לוי (יש עתיד-תל"ם): << דובר >>

אתמול היה אירוע מאוד מאוד קשה, שחסם את כל האפשרויות להכניס איזשהם
שינויים – חיוביים, לא שינויים שעולים בכסף, לא שינויים שמשנים את מהות
החוק הזה – שינויים בהסכמה שהיו יכולים להביא להצבעה ולביטול כל הרביזיות,
לעשות את זה הרבה יותר עדין, ככה היינו רגילים לעבוד. יכולת לבדוק בוועדת
חוקה, בחלק מהנושא היית נוכח, איך עבדנו בשיתוף פעולה בוועדת החוקה.

הגיע השר כץ, ואתם חברי הכנסת מהקואליציה, ביטל אתכם לחלוטין למרות שהסכמתם
איתנו על שינויים מהותיים שלא עלו כסף בחוק הזה. הוא אמר אני לא שואל אותך,
אתה חתום על הסכם קואליציוני. כולכם שתקתם כמו דגים, טחן אתכם עד אבק – עד
אבק טחן אתכם.

<< דובר >> מיכאל מלכיאלי (ש"ס): << דובר >>

לא. לא שתקו.

<< דובר >> מיקי לוי (יש עתיד-תל"ם): << דובר >>

ולכן, כשאתם נטחנים עד אבק ועולבים בכם, לפחות תבואו תגידו: ואללה, יש צדק
בשינויים שמבקשים כאן, הם לא עולים כסף, הם לטובת הציבור, הם לא לטובתנו
האישית, אבל אתם שתקתם כמו דגים. כמו דגים. סליחה, היה חבר כנסת אחד שהעז
להגיד כמה מילים, חבר הכנסת ברקת, אני מתנצל.

אני אומר לכם, זאת קואליציה דורסנית. אתם מכריחים אותנו להתנהג אחרת
ולהתנהל אחרת, ואם חשבנו שזה חוק חשוב, אני הגשתי רק 15 הסתייגויות
מהותיות, יכולתי להגיש 3,000 אם הייתי יודע שאתם הולכים לכיוון הזה אבל
חשבתי שהחוק חשוב. חשבתי שבשינויים כאלה או אחרים אנחנו נזרים כסף כדי
להחזיר עובדים למעגל התעסוקה.

אבל מה אתם עושים? לא מקבלים שום דבר, דורסים אותנו לחלוטין, מתנהגים בצורה
נוראית. גם השר כץ גרם לכם כנראה להתנהג בצורה הזאת, וככה זה נראה. אם אתם
חושבים שאתם יכולים להמשיך כך בלי שאנחנו נבוא לידי ביטוי, אתם טועים.
תודה.

<< יור >> היו"ר איתן גינזבורג: << יור >>

תודה רבה. אדוני היועץ המשפטי לוועדה, אני מבקש אם תוכל לפרט על כל אחד
מהסעיפים כדי שנוכל לקבל תמונה מלאה ולא אמירה כללית - כל אחד מהסעיפים
שאותם העלה חבר הכנסת סמוטריץ', מ-1 עד 5, תסביר לנו מדוע הם אינם נושאים
חדשים או שהם כן נושאים חדשים.

<< אורח >> אייל לב ארי: << אורח >>

סעיף 2(2), דובר על תוספת פסקה - - - מעסיק זכאי למענק, והתווסף נושא
הדיווח לביטוח הלאומי על תיק ניכויים. התוספת הזאת היא אומנם תוספת של משרד
האוצר אך היא נבעה בין היתר מהבקשה של חברי הוועדה להוריד מהחרגת עובד זכאי
"חבר באגודה שיתופית", אם הוא אכן עובד של האגודה.

<< דובר >> עוזי דיין (הליכוד): << דובר >>

כמה בערך, באחוזיות?

<< אורח >> אייל לב ארי: << אורח >>

זה נתון שלא ידוע.

<< יור >> היו"ר איתן גינזבורג: << יור >>

סעיף 5(ב)(1).

<< דובר >> מיקי לוי (יש עתיד-תל"ם): << דובר >>

עוזי, אין תשובות. לא כדאי לך לשאול.

<< דובר >> רם שפע (כחול לבן): << דובר >>

אדוני היועץ המשפטי, אתה יכול להסביר בשתי מילים את הסעיף האחרון שהצגת,
לגבי האגודות השיתופיות?

<< אורח >> אייל לב ארי: << אורח >>

חלק מהתנאים להיות עובד זכאי בהצעת החוק – לפני התיקונים שלה – קבעו גם מי
לא ייחשב עובד זכאי, בין היתר גם מי שהוא חבר באגודה שיתופית. לגבי העניין
הזה, חברי הוועדה ביקשו כן להרחיב את הנושא הזה, כך שבעצם חבר אגודה
שיתופית שהוא עובד של האגודה השיתופית, כן ייחשב - - -

<< דובר >> שלמה קרעי (הליכוד): << דובר >>

לא, שהוא עובד מחוץ לאגודה השיתופית.

<< קריאה >> קריאה: << קריאה >>

אם חבר קיבוץ עובד בקיבוץ - - -

<< קריאה >> קריאות: << קריאה >>

- - -

<< יור >> היו"ר איתן גינזבורג: << יור >>

חברים, אל תפריעו ליועץ המשפטי.

<< אורח >> אייל לב ארי: << אורח >>

הוא יכול להיכנס למצבת העובדים אבל כדי שהוא ייחשב עובד זכאי לצורך חישוב
המענק, הוא צריך בעצם להתווסף.

<< דובר >> שלמה קרעי (הליכוד): << דובר >>

זה רק אם הוא עובד מחוץ לאגודה השיתופית. מי שעובד בתוך האגודה השיתופית,
הם לא אישרו את זה.

<< דובר >> מיקי לוי (יש עתיד-תל"ם): << דובר >>

לא, כי הוא משלם להם ביטוח לאומי ומס הכנסה גלובלי.

<< דובר >> רם שפע (כחול לבן): << דובר >>

וזה עדיין עוול, אבל בסדר, נתקן את זה בהמשך הדרך.

<< יור >> היו"ר איתן גינזבורג: << יור >>

סעיף 5(ב)(11). בבקשה.

<< אורח >> אייל לב ארי: << אורח >>

5(ב)(11), זאת הייתה בקשה של משרד האוצר בנושא הבקשות למענק, החלק של הצהרת
המעסיק. משרד האוצר ביקשו - להבנתי, כדי שתהליך בדיקת הבקשה יהיה מהיר
יחסית, ככל שמעסיק משתמש בחברה לחילול שכר, תהיה אפשרות להעביר את המידעים
בין החברה לבין מנהל שירות התעסוקה, שהוא אמור לדון באישור הבקשות או
בדחיית הבקשות.

<< יור >> היו"ר איתן גינזבורג: << יור >>

לדעתכם זה לא נושא חדש.

<< אורח >> אייל לב ארי: << אורח >>

זה לא נושא חדש. הוא נמצא בתוך נושא הבקשה למענק, הוא מתווסף.

סעיף 11, התוספת מונה את סמכויות ועדת הערר, מה שלא היה קיים קודם, לכן גם
לא נושא חדש.

סעיף 12 דן בנושא קבלת מידע ושמירתו.

<< יור >> היו"ר איתן גינזבורג: << יור >>

גם 12(ה)(2).

<< אורח >> אייל לב ארי: << אורח >>

כן. הוא נבלע אבל הוא גם נושא ספציפי פה בכל מקרה. גם התיקונים בסעיף 12
הכללי הם בעיקר תיקונים נוסחיים. בסעיף 12(ה)(2) הם לא נוסחיים, כמו שהם
באים לחדד את פרק הזמן שבו יישמר המידע וגם הם יכולים להיות תיקונים
שנוגעים להצעת החוק ולא נושא חדש.

<< יור >> היו"ר איתן גינזבורג: << יור >>

תודה. עוזי דיין, בבקשה.

<< דובר >> עוזי דיין (הליכוד): << דובר >>

אנחנו נמצאים בתקופה משמעותית, ולכן טענת נושא חדש – משום שהרבה אנשים
מחכים – טענת נושא חדש צריכה להיות ברורה, חדה, ולא להיות על חשבון הציבור.

למיטב הבנתי, אין פה שינוי מהותי בחוק, וכל מה שנעשה, נעשה בעצם לטובת
האנשים שאמורים לקבל פיצוי מסוים מהחוק הזה. בפרט, מיקי לוי, לא הבנתי איזה
ראיות אתה מביא לשינוי, חוץ מזה שהקואליציה דורסנית ושלא נחמדים - - -

<< דובר >> מיקי לוי (יש עתיד-תל"ם): << דובר >>

כנראה שלא הקשבת, עוזי.

<< יור >> היו"ר איתן גינזבורג: << יור >>

לא להפריע לו. עכשיו זכות הדיבור שלו.

<< דובר >> מיקי לוי (יש עתיד-תל"ם): << דובר >>

הוא פנה אליי.

<< יור >> היו"ר איתן גינזבורג: << יור >>

לא, הוא לא פנה אליך.

<< דובר >> מיקי לוי (יש עתיד-תל"ם): << דובר >>

הוא הזכיר את שמי.

<< יור >> היו"ר איתן גינזבורג: << יור >>

גם אם הוא הזכיר את שמך, אל תפריע לו.

<< דובר >> מיקי לוי (יש עתיד-תל"ם): << דובר >>

הוא ציין את שמי.

<< יור >> היו"ר איתן גינזבורג: << יור >>

אז מה אם הוא ציין את שמך.

<< דובר >> עוזי דיין (הליכוד): << דובר >>

צריכה להיות הוכחה, ראיות, למה זה שינוי מהותי, ולא אמירות כלליות.

דבר אחרון, אם אני מבין נכון, הרי מחכים לזה הרבה אנשים. אם אנחנו לא נהיה
יעילים, אפקטיביים, ואם נקבל עכשיו שזה נושא חדש ונחזיר את זה עוד פעם
למבחנה הזאת, אנחנו יוצרים כעין תקדים אפילו בעבודה שלנו, שכדאי עכשיו כל
דבר להחזיר.

נוסיף בסוף שזו גם עמדת היועץ המשפטי, למרות שאתם מכירים שאני לא חושב
שדברים כאלה צריכים להיות מוחלטים על ידי ייעוץ משפטי, אבל כיוון שזאת גם
עמדתו, אני לא רואה סיבה אלא לדחות את טענת נושא חדש ולהחזיר את זה לוועדה.

<< יור >> היו"ר איתן גינזבורג: << יור >>

תודה. רם בן ברק, בבקשה.

<< דובר >> רם בן ברק (יש עתיד-תל"ם): << דובר >>

אני גם לא חושב שיש מקום לנושא חדש בתקופת הזמן הזאת ונכון לעכשיו, הרי
כולנו רוצים בסופו של דבר שהכסף יעבור למי שצריך והכלכלה איכשהו תתחיל
לעבוד, אבל יש משהו שהוא לא בסדר בכל הדיון הזה.

הרי היה דיון בוועדת הכספים, שלושה ימים של דיונים – גם אופיר היה שם –
דיונים מאוד מאוד פרודוקטיביים וענייניים, ושמענו הרבה מאוד אנשים שאינם
קשורים לכאן, שנמצאים בחוץ, גורמים שמעסיקים עובדים אחרים, ונעשו שינויים
שהם שינויים נכונים. ואז ברגע אחד אמרו: לא, אין יותר שום דבר, אין
שינויים, הכול כאן ועכשיו, קואליציה, הסכמים קואליציוניים.

זה לא מקובל. אז בשביל מה יש ועדת כספים? אם ועדת הכספים היא חותמת גומי של
קואליציה שיש לה רוב, אז אני, אין לי מה לבוא לדיונים האלה.

<< דובר >> מיכאל מלכיאלי (ש"ס): << דובר >>

אבל אתם אלה שאמרתם את חוק הגיוס - - -

<< יור >> היו"ר איתן גינזבורג: << יור >>

חבר הכנסת מלכיאלי. אתה רוצה לדבר, תירשם. עכשיו רם בן ברק.

<< דובר >> רם בן ברק (יש עתיד-תל"ם): << דובר >>

אני מדבר עכשיו על הנושא שאנחנו דנים בו. אנחנו כולנו רוצים לעזור לעסקים
בישראל, כולנו רוצים להחזיר את העובדים לעבודה, אין כאן אינטרס של
אופוזיציה-קואליציה, אבל היה כאן דיון רציני, אופיר, והצורה שזה התנהל היא
צורה שהיא לא מקובלת כי אם אנחנו לא יכולים לבוא ולעשות בוועדת הכספים
דיונים אמיתיים ולא רק קואליציה-אופוזיציה ולא שהשר יבוא ואז כולם יעמדו
דום ויצביעו, אז אני אומר לך, אני לא אבוא לדיונים האלה.

<< דובר >> אופיר כץ (הליכוד): << דובר >>

אבל זה לא נכון. כל זה, אלה שינויים שבאו מהוועדה. זה שינוי שאנחנו הבאנו.

<< דובר >> רם בן ברק (יש עתיד-תל"ם): << דובר >>

ואם הדרך שלנו בשביל לדון בזה באמת אחרי שאנחנו רואים שאי אפשר זה לעשות
דיון מחדש אז זה מה שאנחנו עושים עכשיו.

<< יור >> היו"ר איתן גינזבורג: << יור >>

אני מזכיר לכם שהדיון מחדש הוא לא על כל החוק, הדיון מחדש הוא רק על טענה
של נושא חדש, וצריך להבין מהי טענה של נושא חדש. זה לא סתם דיון מחדש על כל
החוק. טענה של נושא חדש זה אומר שכל הסעיף הזה יוצא מהחוק והוא לא הולך
להצבעה. צריך להבין מה המשמעות של התהליך הזה ולא ליפול למשמעותן המילולית
של אותן מילים נושא חדש. אלכס קושניר, בבקשה.

<< דובר >> אלכס קושניר (ישראל ביתנו): << דובר >>

שתי מילים בכלל על החוק ואחר כך על הנושא החדש. אני מסכים איתך, אופיר,
שהחוק הזה צריך לעבור כמה שיותר מהר.

<< יור >> היו"ר איתן גינזבורג: << יור >>

אגב, אני מזכיר, אלכס, שהוא גם לא יגיע למליאה אם לא תהיה הסכמה, ולכן
צריכה להיות הסכמה של כולם כדי שנוכל להצביע עליו במליאה, כדי שנוכל להעביר
את הכסף לאזרחים.

<< דובר >> אלכס קושניר (ישראל ביתנו): << דובר >>

אני מסכים איתך, אופיר, שזה צריך לקרות כמה שיותר מהר אבל אני גם מסכים עם
חבר הכנסת קרעי, שאתמול דיבר בוועדת הכספים והעלה הסתייגויות מאוד מאוד
חשובות, שלצערו הרב, וגם לצערי הרב אגב, הוא לא יכל להצביע על ההסתייגויות
של עצמו.

ולכן אתה צודק גם שאין כאן הבדל בין קואליציה לאופוזיציה, כולנו פה לטובת
האזרחים, אבל ההתנהלות דווקא שלכם – ואגב, לא שלך ולא של חברי הכנסת אלא של
שר האוצר אתמול בצורה דורסנית; הוא דרס אתכם, מחק אתכם לחלוטין – ולכן אני
פונה אליך ואני אומר לך, נכון, אין פה קואליציה ואופוזיציה. בואו נעבוד
לטובת האנשים וננסה להעביר את החוק הזה בצורה הטובה ביותר, שיכלול גם הורדת
השכר המזכה וגם דיפרנציאציה בעסקים ועוד מלא דברים שצריכים להיות בחוק הזה.

לעניין הנושא החדש, אני מבקש להצביע על כל סעיף בנפרד כי אני חושב שארבעה
הם לא נושא חדש, ואחד כן.

<< יור >> היו"ר איתן גינזבורג: << יור >>

טוב.

<< דובר >> אלכס קושניר (ישראל ביתנו): << דובר >>

אני לא רוצה להצביע על כולם ביחד.

סעיף 5 בסדר-היום בכלל לא קשור לכסף. אדוני היושב-ראש, לא יודע אם אתה
יודע, סעיף 5, הוא בסך הכול מדבר על זמן שגוף כזה או אחר צריך לשמור את
המידע. הרי אין שום סיבה, אין שום סיבה בעולם ששירות התעסוקה ישמור את
המידע הזה כשהוא כבר קיים בביטוח לאומי.

<< יור >> היו"ר איתן גינזבורג: << יור >>

שאלה אם זה נושא חדש, ואם זה נושא חדש, האם אתה רוצה להוציא את זה מהחוק.

<< דובר >> אלכס קושניר (ישראל ביתנו): << דובר >>

אני רוצה להוציא את זה מהחוק כי אני חושב שאין בזה צורך. דבר שני, אני חושב
שיש כאן פגיעה בכל הנושא של שמירת הנתונים ושמירת הפרט, ולכן אני חושב
שמדובר כאן בנושא חדש. ואגב, אופיר, זה בכלל לא מעכב את החוק. אפשר לעשות
את החוק הזה בלי הדבר הזה.

<< דובר >> אופיר כץ (הליכוד): << דובר >>

בלי הדבר הזה אי אפשר להעביר את הכסף.

<< דובר >> אלכס קושניר (ישראל ביתנו): << דובר >>

בטח שכן אפשר להעביר את הכסף. הם מדברים על שנתיים שמירת מידע. אין שום
סיבה.

<< דובר >> אופיר כץ (הליכוד): << דובר >>

לא, אבל בתוך סעיף 12 יש את כל המסלול איך זה אמור לעבוד, איך זה אמור
להתנהל.

<< דובר >> אלכס קושניר (ישראל ביתנו): << דובר >>

אז תורידו את התוספת הזאת, והכול בסדר, ואין נושא חדש.

<< יור >> היו"ר איתן גינזבורג: << יור >>

תודה, חבר הכנסת קושניר. חבר הכנסת מיכאל מלכיאלי, בבקשה.

<< דובר >> מיכאל מלכיאלי (ש"ס): << דובר >>

אדוני היושב-ראש, קודם כול לדיון שנעשה כאן. אני אתמול לא הייתי בוועדת
הכספים, רק צפיתי בדיון, ואני אומר לך את האמת, גם כחבר קואליציה אני מזדהה
עם הדברים שמיקי לוי אמר – לא יודע אם לגבי הסגנון אבל רוח הדברים, ברור
שהוא צודק.

אני בעצם שואל את חבריי מיש עתיד ומישראל ביתנו. הרי אתם לקחתם את מדינת
ישראל לבחירות בגלל הדבר הזה, ככתבו וכלשונו.

<< דובר >> אלכס קושניר (ישראל ביתנו): << דובר >>

באמת, אל תתחיל. אתה רוצה שנפתח את זה?

<< דובר >> מיכאל מלכיאלי (ש"ס): << דובר >>

כשאנחנו צעקנו מעל כל מיקרופון - - -

<< דובר >> אלכס קושניר (ישראל ביתנו): << דובר >>

אז אני אגיד לך מי לקח את המדינה לבחירות. אדון נתניהו לקח את המדינה
לבחירות.

<< יור >> היו"ר איתן גינזבורג: << יור >>

חבר הכנסת קושניר, כרגע סיימת את דבריך.

<< דובר >> אלכס קושניר (ישראל ביתנו): << דובר >>

אבל אנחנו - - -

<< יור >> היו"ר איתן גינזבורג: << יור >>

כרגע סיימת את דבריך. זכותו לומר מה שהוא רוצה.

<< דובר >> אלכס קושניר (ישראל ביתנו): << דובר >>

הוא מתחיל לדבר איתי על פוליטיקה.

<< יור >> היו"ר איתן גינזבורג: << יור >>

אבל זכותו לומר מה שהוא רוצה. אתה רוצה גם לצנזר לו את הדברים? זו עמדתו,
תן לו להגיד מה שהוא רוצה. תגיד לי, אנחנו עכשיו בצנזורה?

<< דובר >> אלכס קושניר (ישראל ביתנו): << דובר >>

הם מנסים לייצר מציאות בינארית, או נתניהו או כלום - - -

<< יור >> היו"ר איתן גינזבורג: << יור >>

חבר הכנסת קושניר, אתה סיימת את דבריך. תן לשמוע את דבריו של מלכיאלי, מה
שהוא רוצה, ואני אעמוד על כך שהוא יגיד מה שהוא רוצה.

<< דובר >> אלכס קושניר (ישראל ביתנו): << דובר >>

אין בעיה. שיגיד מה שהוא רוצה וגם אני אגיד מה שאני רוצה.

<< דובר >> מיכאל מלכיאלי (ש"ס): << דובר >>

יכול להיות שישראל כץ אתמול בוועדה, במה שהוא אמר ככתבו וכלשונו, הוא למד
מאיווט ליברמן. יכול להיות שזאת לא המצאה שלו. אתם היום מטיפים לנו מוסר
שאנחנו מנסים לשנות את החוק ולא נותנים לנו. אתם יצרתם את זה, אז הגיע הזמן
שתיקחו אחריות.

<< דובר >> אלכס קושניר (ישראל ביתנו): << דובר >>

מתי יצרנו את זה? מה הקשר?

<< דובר >> מיכאל מלכיאלי (ש"ס): << דובר >>

אתם אמרתם ככתבו וכלשונו - - -

<< דובר >> אלכס קושניר (ישראל ביתנו): << דובר >>

אתה מדבר איתי על חוק הגיוס עכשיו?

<< יור >> היו"ר איתן גינזבורג: << יור >>

תודה, חבר הכנסת קושניר. תודה, מלכיאלי. רם שפע, אחרון הדוברים.

<< דובר >> מיכאל מלכיאלי (ש"ס): << דובר >>

וזה לא נושא חדש.

<< דובר >> אלכס קושניר (ישראל ביתנו): << דובר >>

גם חוק גיוס זה לא נושא חדש.

<< יור >> היו"ר איתן גינזבורג: << יור >>

חבר הכנסת קושניר, אני לא רוצה להשתמש בפטיש.

<< דובר >> שלמה קרעי (הליכוד): << דובר >>

אבל הוא צודק, אלכס, אתם המצאתם את הרעיון - - -

<< קריאה >> קריאות: << קריאה >>

- - -

<< יור >> היו"ר איתן גינזבורג: << יור >>

חברים, תודה רבה לכם. אתם רוצים להמשיך את הדיון הזה? מספיק. תכבדו לפחות
אותי. רם.

<< דובר >> רם שפע (כחול לבן): << דובר >>

אני חייב להגיד משהו, לא תכננתי להגיד את זה אבל סלח לי, חבר הכנסת קושניר,
וגם מיקי לוי מקודם. כל פעם שהקואליציה מציינת את אחד השמות ו/או אומרת
משהו שלא לרוחכם אתם מתפרצים. אתם לעומת זאת – וזה בסדר, זכותכם – אומרים
דברים על הקואליציה, אנחנו לא מתפרצים.

<< דובר >> אלכס קושניר (ישראל ביתנו): << דובר >>

אז תתפרצו, למה לא.

<< דובר >> רם שפע (כחול לבן): << דובר >>

למה אתה צריך להתפרץ כל הזמן לדברים שלו? מה קרה?

<< דובר >> אלכס קושניר (ישראל ביתנו): << דובר >>

כי יש פה כל מיני האשמות.

<< יור >> היו"ר איתן גינזבורג: << יור >>

חבר הכנסת קושניר, לא חייבים להגיב על כל דבר.

<< דובר >> רם שפע (כחול לבן): << דובר >>

אני שמח שאתם מוכיחים את דבריי.

<< יור >> היו"ר איתן גינזבורג: << יור >>

לא חייבים, ממש לא חייבים. תתאפקו. אנשים בוגרים.

<< דובר >> רם שפע (כחול לבן): << דובר >>

לגבי אתמול, אני גם רוצה להצטרף – גם לחבר הכנסת מלכיאלי וגם למיקי לוי –
ולהגיד שגם אני מאוד לא אהבתי את האופן שבו ישראל כץ פנה אתמול לוועדת
הכספים. היחסים בין הכנסת והממשלה חייבים להישאר כאלה שלכנסת יש תפקיד
מרכזי להיות גורם מאזן ובולם לממשלה, וזה בסדר גמור וזה יישאר ככה. אני
חושב – אמרתי את זה לחבר הכנסת כץ אתמול – שגם השר כץ יבין שזו לא הייתה
הדרך הנכונה להתייחס לוועדת הכספים.

<< דובר >> אלכס קושניר (ישראל ביתנו): << דובר >>

ובגלל זה הם מעבירים את החוק ככתבו וכלשונו. נכון?

<< דובר >> רם שפע (כחול לבן): << דובר >>

יפה, הצלחת להתאפק חצי דקה. יישר כוח.

<< דובר >> אלכס קושניר (ישראל ביתנו): << דובר >>

נכון.

<< דובר >> רם שפע (כחול לבן): << דובר >>

כמה דברים. א', החוק הזה בהחלט לא מושלם ויש הרבה דברים שהיו יכולים להיות
הרבה יותר אפקטיביים. גם הכסף של המדינה היה יכול להיות מחולק בצורה הרבה
יותר אפקטיבית לציבור ולגופים, וגם יש סעיפים דוגמת האגודות השיתופיות
שבעיניי עושים להם עוול אדיר ואני עומד על כך שזה יתוקן, גם אם לא דרך
החקיקה, דרך הסכמים עם משרד האוצר, ועובדים על זה, הייתה אתמול פגישה ואני
מקווה שזה יניב תוצאות.

אבל, חשוב להגיד שבסוף מה שקרה - אחרי שכץ אמר את דבריו, והוועדה לא הייתה
מוכנה בעת הזאת להצביע - אכן כמו שאמר אופיר לפני כמה דקות, יצאו מחוץ לחדר
ונעשו תיקונים די משמעותיים – לא מספיק טובים, היינו רוצים יותר, אבל נעשו
שינויים.

<< דובר >> אופיר כץ (הליכוד): << דובר >>

נכון.

<< דובר >> רם שפע (כחול לבן): << דובר >>

אז אני רק מבקש. כשאתם מלינים על מה שקרה אתמול, זה בסדר גמור, זכותכם, אבל
מה שקרה זה שהוא חזר עם שינויים, ורק צריך להגיד את זה. זה הכול.

<< דובר >> מיקי לוי (יש עתיד-תל"ם): << דובר >>

איזה שינויים?

<< יור >> היו"ר איתן גינזבורג: << יור >>

תודה, חבר הכנסת שפע. אני מבקש לתת את זכות הדיבור ליועץ המשפטי של משרד
האוצר, שביקש לדבר. אסי מסינג, בבקשה.

<< אורח >> אסי מסינג: << אורח >>

שלום. אני כמובן מוכן להרחיב על כל נושא שאתבקש.

<< דובר >> אופיר כץ (הליכוד): << דובר >>

לא, אל תרחיב.

<< אורח >> אסי מסינג: << אורח >>

אני רק אדגיש. עלה הנושא של האגודות השיתופיות. ההצעה כפי שמוצעת כרגע היא
להביא בחשבון כל עובד באגודה השיתופית – עובד נוסף כמובן – ובלבד שמתקיימים
יחסי עובד מעביד, בהקשר הזה נבדקה גם השאלה של אופן ניכוי המס וגם האופן של
הפרשות הביטוח הלאומי. וכל עובד באשר הוא, באגודה שיתופית, מעסיקו יוכל
להיות זכאי למענק, וזה בשונה ממה שנאמר בדיון.

<< יור >> היו"ר איתן גינזבורג: << יור >>

תודה. חברים, אני רוצה בבקשה לעבור להצבעה. לפי הצעתו של אלכס קושניר,
אנחנו נעבור נושא נושא, נצביע האם הוא נושא חדש או לא.

אני עובר לסעיף הראשון, סעיף 1 לחוק. מי בעד הטענה שהנושא הוא נושא חדש,
ירים את ידו. מי נגד?

הצבעה

לא אושר.

<< יור >> היו"ר איתן גינזבורג: << יור >>

פה אחד. הטענה לא התקבלה.

<< דובר >> מיקי לוי (יש עתיד-תל"ם): << דובר >>

רביזיה.

<< יור >> היו"ר איתן גינזבורג: << יור >>

סעיף 2(2). מי בעד נושא חדש, ירים את ידו. מי נגד? מי נמנע?

הצבעה

נגד – 7

לא אושר.

<< דובר >> מיקי לוי (יש עתיד-תל"ם): << דובר >>

רביזיה.

<< יור >> היו"ר איתן גינזבורג: << יור >>

7 נגד. הבקשה לא התקבלה. סעיף 5(ב)(11). מי בעד נושא חדש, ירים את ידו. מי
נגד? מי נמנע?

הצבעה

נגד – 8

לא אושר.

<< יור >> היו"ר איתן גינזבורג: << יור >>

8 נגד. הבקשה לא התקבלה.

<< דובר >> מיקי לוי (יש עתיד-תל"ם): << דובר >>

רביזיה.

<< יור >> היו"ר איתן גינזבורג: << יור >>

סעיף 11 – סמכויות ועדת ערר. מי בעד טענת נושא חדש? מי נגד? מי נמנע?

הצבעה

נגד – 8

לא אושר.

<< יור >> היו"ר איתן גינזבורג: << יור >>

לא התקבלה.

<< דובר >> מיקי לוי (יש עתיד-תל"ם): << דובר >>

רביזיה.

<< יור >> היו"ר איתן גינזבורג: << יור >>

סעיף 12. מי בעד טענת נושא חדש? מי נגד?

הצבעה

נגד – 8

לא אושר.

<< דובר >> אלכס קושניר (ישראל ביתנו): << דובר >>

אני מבקש רביזיה.

<< יור >> היו"ר איתן גינזבורג: << יור >>

הטענה לא התקבלה.

<< דובר >> מיקי לוי (יש עתיד-תל"ם): << דובר >>

רביזיה.

<< יור >> היו"ר איתן גינזבורג: << יור >>

אם כך, אני קובע שהבקשות לנושא חדש לא התקבלו בוועדה. רביזיה, אנחנו נתכנס
כאן בשעה 14:40. תודה, הישיבה נעולה.

<< סיום >> הישיבה ננעלה בשעה 14:10. << סיום >>
