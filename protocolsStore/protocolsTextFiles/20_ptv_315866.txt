הכנסת העשרים

מושב שני

פרוטוקול מס' 62

מישיבת ועדת הכנסת

יום שני, כ"ז בחשון התשע"ו (09 בנובמבר 2015), שעה 11:00

סדר היום:

1. הרכב הוועדה המשותפת של ועדת הכלכלה וועדת החינוך, התרבות והספורט לפי
חוק הרשות השניה לטלויזיה ורדיו

2. קביעת סדרי הדיון בקריאה השניה והשלישית בהצעת חוק התקציב והצעות החוק
הנלוות

3. הצעת חוק חסינות חברי הכנסת, זכויותיהם וחובותיהם (תיקון מס' 41) (הרחבת
סמכויות ועדת האתיקה), התשע"ו-2015

4. הצעת חוק חסינות חברי הכנסת, זכויותיהם וחובותיהם (תיקון מס' 42) (חיוב
חבר הכנסת בנזק כספי שגרם לרכוש הכנסת), התשע"ו-2015

נכחו:

חברי הוועדה:

דוד ביטן – היו"ר

רוברט אילטוב

יואב בן צור

צחי הנגבי

מכלוף מיקי זוהר

אורן אסף חזן

אחמד טיבי

ינון מגל

מרב מיכאלי

רועי פולקמן

חברי הכנסת:

קארין אלהרר

נאוה בוקר

איל בן-ראובן

יוסף ג'בארין

אבי דיכטר

דב חנין

יוסי יונה

חיים ילין

מנחם אליעזר מוזס

קסניה סבטלובה

מיקי רוזנטל

שולי מועלם רפאלי

מוזמנים:

ירדנה מלר-הורוביץ – מזכירת הכנסת

ייעוץ משפטי:

ארבל אסטרחן

מנהלת הוועדה:

אתי בן יוסף

רשמת פרלמנטרית:

שרון רפאלי

1. רביזיה על החלטת ועדת הכנסת בדבר הרכב הוועדה המשותפת של ועדת הכלכלה
וועדת החינוך, התרבות והספורט לפי חוק הרשות השניה לטלויזיה ורדיו

היו"ר דוד ביטן:

בוקר טוב. אני מתכבד לפתוח את ישיבת ועדת הכנסת. נתחיל קודם כול ברביזיה
מכיוון שחבר הכנסת יוסי יונה הודיע לי עכשיו שהוא מסיר את הרביזיה.

אני מקריא שוב את ההרכב שנקבע מטעם הוועדה המשותפת של ועדת החינוך, התרבות
והספורט לפי חוק הרשות השנייה לטלוויזיה ורדיו. שימו לב, זה אמנם מוועדות
אבל זה הולך לפי סיעות. אני מקריא את ההרכב. אני מודיע על ההרכב, לא צריך
להצביע.

הוועדה תהיה בת שישה עשר חברים, שמונה מכל ועדה. מטעם הכלכלה: איתן כבל,
דוד ביטן, נורית קורן, יצחק וקנין, רועי פולקמן, יעקב פרי, דב חנין
ועיסאווי פריג'; מטעם ועדת החינוך, התרבות והספורט: יעקב מרגי, מנחם אליעזר
מוזס, מרדכי יוגב, מירב בן-ארי, מיקי זהר, עודד פורר, איציק שמולי, מסעוד
גנאים. יושב-ראש הוועדה הוא חבר הכנסת איתן כבל. אנחנו כבר הצבענו על זה
אבל אמרתי לכם את זה שוב. לכל הסיעות יש פה חברים, כולם מיוצגים.

2. קביעת סדרי הדיון בקריאה השניה והשלישית בהצעת חוק התקציב

והצעות החוק הנלוות

היו"ר דוד ביטן:

אנחנו עוברים לקביעת סדרי הדיון בקריאה שנייה ושלישית בהצעות החוק הבאות:
הצעת חוק התקציב לשנת הכספים 2016-2015, הצעת חוק התכנית הכלכלית (תיקוני
חקיקה ליישום המדיניות הכלכלית לשנות התקציב 2016-2015), הצעת חוק
ההתייעלות הכלכלית (תיקוני חקיקה להשגת יעדי התקציב לשנות התקציב
2016-2015). בלשון אחרת: בדיונים על אישור התקציב וחוק ההסדרים מקובל לקבוע
סדרי דיון גם על-פי התקנון וגם על-פי המקובל בכנסת כדי שלא נישאר פה
חודשיים ולא נשמע את אלפי ההסתייגויות.

גברתי היועצת המשפטית, אולי תגידי מה היה בשנים עברו.

צחי הנגבי (הליכוד):

היועצת המשפטית תהיה אתנו ותלווה אותנו בדיון, אבל זה, למעשה, דיון פוליטי
ולא משפטי. המטרה היא להגיע להסכמה. כך היה בעבר, למעט חריגים, כדי להשיג
שתי מטרות: א', לאפשר לאופוזיציה את הניהול המרבי של הקרב המתנהל בנושא הזה
שהוא נושא מרכזי עבור האופוזיציה וגם עבור הקואליציה; אבל לא לחרוג מלוח
הזמנים שנקבע בחוק שאומר שאנחנו צריכים לסיים עד 19 בחודש כולל. מה שקורה
בוועדת הכספים זה לא דוגמה הכי טובה לדיון. אני חושב שאני אומר את זה די על
דעת האופוזיציה. הדיון שם די התבדר תרתי משמע – גם נהיה מפוזר לכל רוח וגם
בידור - -

קארין אלהרר (יש עתיד):

אני רוצה להגן על גפני.

צחי הנגבי (הליכוד):

גפני לא אשם. גפני עושה מאמץ.

מיקי רוזנטל (המחנה הציוני):

רוב הדיונים היו רציניים. בישורת האחרונה זה קצת נפרם.

צחי הנגבי (הליכוד):

עייפות החומר. בכל אופן המטרה היא לקיים דיון שהאופוזיציה תרגיש שהיה לה
her day in court, נגיד.

קארין אלהרר (יש עתיד):

למה רק "תרגיש"? תנו לנו לעשות עבודתנו.

צחי הנגבי (הליכוד):

אוקיי. לא תרגיש – האופוזיציה תמלא את משימתה.

מיקי רוזנטל (המחנה הציוני):

- - - אז הוא מדבר על הרגש.

צחי הנגבי (הליכוד):

יש פה הרבה ותיקים, ואני בטוח שמפריע להם וגם לצעירים. לי תמיד מפריע
הסיפור המגוחך הזה שהאופוזיציה מדברת ללמפה. יושבת כל הלילה בגלל שהיא
צריכה לעמוד במכסת - -

קארין אלהרר (יש עתיד):

תישארו אתנו.

חיים ילין (יש עתיד):

זה לא ללמפה, זה לפלורוסנטים.

היו"ר דוד ביטן:

למה, אנחנו למפה? אנחנו ישבנו שם. דיברו אלינו.

צחי הנגבי (הליכוד):

אדוני עוד לא זכה להצביע בהצבעה על תקציב המדינה.

היו"ר דוד ביטן:

אני צוחק.

צחי הנגבי (הליכוד):

אני הצבעתי עשרים ושבע פעם מ-1988. אפשר להוריד קצת כי היה פעם תקציב
דו-שנתי. בקיצור, אם אפשרי שהאופוזיציה לא תשב ותדבר סתם בלילה - -

קארין אלהרר (יש עתיד):

אפשר?

צחי הנגבי (הליכוד):

אנחנו לא נהיה.

קארין אלהרר (יש עתיד):

למה?

צחי הנגבי (הליכוד):

את רוצה גם לבדר את הדיון הזה? אני מציע לכם הצעה. אם אתם רוצים לדבר בלילה
אין בעיה.

אורן אסף חזן (הליכוד):

אני אשאר, ואעשה להם שמח, אל תדאג. אני מבטיח לך שהם יתייאשו לפני שאני
אתייאש.

צחי הנגבי (הליכוד):

אני ביקשתי וקיבלתי מהלשכה המשפטית את ההחלטות של סדרי הדיון כפי שהיו
לאורך התקציבים מ-2009. מה שהכי מתאים לנו זה מה שהיה בתקציב האחרון
ב-2014-2013. אני הייתי מאמץ את זה בשינויים המחויבים. אני אקריא מה שהוחלט
אז.

קארין אלהרר (יש עתיד):

אני מנסה להבין לאיזה הסכמות רוצים להגיע.

היו"ר דוד ביטן:

ההסכמות הן כמו בשנה שעברה עם שינויים. בשנה שעברה קיבלו החלטה על מסגרת
דיון. אנחנו רוצים את אותה החלטה בשינויים מסוימים.

קארין אלהרר (יש עתיד):

אני חושבת שזה מיותר. לתת שעת הצבעה ואחר כך כל אחד ידבר ללמפה?

היו"ר דוד ביטן:

זה כתוב בתקנון. הנושא הזה יש סעיף תקנה מיוחדת בתקנון. בנושא הזה חשבו
מראש שיש בעיה עם עומס החוקים וההסתייגויות שמחייבים מסגרת, ואי אפשר לדון
עד הסוף.

קארין אלהרר (יש עתיד):

המסגרת זה בסדר גמור, אבל אני לא רוצה שעת הצבעה מראש. בתקנון כתוב שצריכה
להינתן שעת הצבעה מראש?

היו"ר דוד ביטן:

יש דבר כזה?

ארבל אסטרחן:

לא כתוב בתקנון.

היו"ר דוד ביטן:

לא כתוב בתקנון. אבל אנחנו יכולים להחליט שההצבעה תהיה בשלוש בבוקר, ואז
אנחנו יכולים ללכת ולחזור.

צחי הנגבי (הליכוד):

אין צורך לקרוא את כל הפרטים כי חלק גדול מהם זה דברים שהם מה שנקרא מצוות
כנסת מלומדה – שלא יהיו הצעות אי אמון ולא תהיה חקיקה במהלך הדיונים על
התקציב.

אני רוצה לדבר על העקרונות. שוחחתי עם מרב, ולא נראה לי שתהיינה מחלוקות
גדולות. מה שמתוכנן זה ימים שני, שלישי ורביעי – 16, 17, 18 בחודש. אבל יש
לנו יום סְפֶּר, יום חמישי עד חצות הליל. המטרה היא לא להגיע לשם, אבל זה
למקרה חירום. אנחנו מתחילים את היום הזה בהבאת התיקונים לחוק הגיוס שביום
ראשון עולה בממשלה.

קארין אלהרר (יש עתיד):

חשבתי שאין חקיקה.

צחי הנגבי (הליכוד):

אחרי שנגמור את חוק הגיוס מתחיל התקציב.

מיקי רוזנטל (המחנה הציוני):

הגיוס זה חשוב כי החרדים לא יצביעו לתקציב אם לא יהיה החוק.

צחי הנגבי (הליכוד):

זה לא סוד שיש לנו הסכם - -

מיקי רוזנטל (המחנה הציוני):

זה ההסכם.

היו"ר דוד ביטן:

למה לא? גם לעבודה יש דילים וגם למרצ יש דילים, גם ליש עתיד היה דיל
לאחרונה. אתמול גיליתי אותו. אז לא צריך להתרגש מזה שיש - - -

קריאות:

- - -

מרב מיכאלי (המחנה הציוני):

מה הדיל עם יש עתיד? ספר לנו.

היו"ר דוד ביטן:

קיבלתם תקציבים מסוימים כדי - - - בוועדת כספים.

מרב מיכאלי (המחנה הציוני):

ביש עתיד? לא. לא ביש עתיד.

היו"ר דוד ביטן:

יש עתיד ומרצ וכולם.

צחי הנגבי (הליכוד):

הסיפור של חוק הגיוס לא קשור לנושא התקציב. התקציב זה תקציב. אני רק מספר
לכם לידיעתכם שביום שני הממשלה תציב בקריאה ראשונה על שולחן הכנסת ביום שני
את התיקונים לחוק הגיוס. זאת עובדה, והיא לא קשורה לתקציב.

חיים ילין (יש עתיד):

צחי, שאלה: אמרת שהדיון הוא רק פוליטי, נכון? אז מותר לי להתייחס פוליטית,
לא ניהולית, על מה שאמרת עכשיו? אני מחבר בין החוק לשוויון בנטל לתקציב. חד
משמעית.

היו"ר דוד ביטן:

מותר לך, כן.

חיים ילין (יש עתיד):

אתה גם עושה את זה, בצדק.

היו"ר דוד ביטן:

מה הבעיה?

חיים ילין (יש עתיד):

אני מתנגד בכל תוקף.

היו"ר דוד ביטן:

תגיד את זה אחר כך, לא עכשיו. תן לו להתייחס.

חיים ילין (יש עתיד):

אז מתי נגיד את זה?

היו"ר דוד ביטן:

כשהוא יסיים אני אתן לדב חנין ואחר כך לך.

צחי הנגבי (הליכוד):

אין ספק שהתיקון לחוק הגיוס קשור בעבותות לנושא התקציב. בהסכם הקואליציוני
כל סיעות הקואליציה הסכימו שהחוק הזה יחוקק ויסתיים עד התקציב.

קארין אלהרר (יש עתיד):

בלי לקיים דיון מהותי?

צחי הנגבי (הליכוד):

תנו לי לדבר שתי דקות.

קארין אלהרר (יש עתיד):

אבל צחי, בלי לקיים דיון מהותי?

צחי הנגבי (הליכוד):

אם הייתי יושב-ראש הייתי מוציא אותך מהישיבה.

קארין אלהרר (יש עתיד):

באמת?

צחי הנגבי (הליכוד):

באמת. תני לי לדבר. אחרי זה תשאלי שאלות.

קארין אלהרר (יש עתיד):

טוב.

צחי הנגבי (הליכוד):

אני מקווה שנצליח לשכנע את מי שצריך לשכנע שהחקיקה תהיה בקריאה ראשונה לפני
התקציב. הנושא יעבור לוועדת החוץ והביטחון, יתקיים דיון רציני בנושא,
והקריאה השנייה והשלישית תהיה לאחר התקציב ולא בשבוע הקרוב. זאת המטרה שלי,
וזה הגיוני ונכון. אני מקווה לשכנע את מי שצריך לשכנע. אבל אנחנו בכל מקרה
נמצאים בשלב שאנחנו כוועדת כנסת צריכים לתכנן את השבוע הבא. אז הוא מתחיל
בכך שאם הממשלה תאשר ביום ראשון את הצעת החוק כפי שגובשה ונשלחה לשרי
הממשלה זה יהיה הנושא היחיד שאיננו נושא התקציב על סדר היום ביום שני - -

מרב מיכאלי (המחנה הציוני):

הוא יבוא לפני התקציב.

צחי הנגבי (הליכוד):

- - אם יהיה פטור מחובת הנחה, וועדת הכנסת תצטרך להתכנס ולהחליט אם יש פטור
מחובת הנחה. הדיון הזה הוא לא ארוך, הוא סך הכול קריאה ראשונה פלוס דוברים.
בהנחה שכל דוברי האופוזיציה או מרביתם יירשמו לדיבור אז זה שלוש דקות כפול
איקס זה נותן לנו כמה שעות. המטרה היא להתחיל ביום שני מוקדם כדי להרוויח
את היום הזה.

מרב מיכאלי (המחנה הציוני):

באיזו שעה נתחיל את המליאה באותו יום?

צחי הנגבי (הליכוד):

אנחנו רוצים להציע להתחיל ב-10:00 בבוקר.

חיים ילין (יש עתיד):

זאת אומרת זה יום בלי ועדות.

מרב מיכאלי (המחנה הציוני):

כן.

צחי הנגבי (הליכוד):

אם תסתכלו על הסעיף האחרון של ההחלטה הקודמת של תקציב 14-2013', נאמר שם
שלא יהיו ישיבות של ועדות הכנסת, אלא דיונים בחוק התקציב.

אם אנחנו מתחילים ב-10:00, אני מניח שנסיים לכל המאוחר בהצבעה בקריאה
ראשונה ב-13:00. אין סיבה שזה יהיה יותר משלוש שעות. אחר כך אנחנו מתחילים
את מרתון הדיונים על התקציב ב-13:00 ביום שני.

מרב מיכאלי (המחנה הציוני):

עד 20:00 בערב.

היו"ר דוד ביטן:

זה לא משנה. מרגע שמסתיים הסעיף הזה מתחילים את הסעיף הבא.

מרב מיכאלי (המחנה הציוני):

זה כן משנה. מחליטות מראש עד איזה שעות.

צחי הנגבי (הליכוד):

אנחנו צריכים לקבל החלטות. כמו שאומרת מרב – מחליטות מראש. כל הנשים בוועדה
יחליטו.

היו"ר דוד ביטן:

אתה יכול לקבוע מועד סיום, אבל לא מועד התחלה. מועד ההתחלה תלוי בחוק
הראשון.

צחי הנגבי (הליכוד):

אז ביום שני עד מתי שאתם רוצים. ביום שלישי כנ"ל – ממתי שאתם רוצים עד מתי
שאתם רוצים בלילה.

ירדנה מלר הורוביץ:

ביום שלישי מתי מתחילים, גם ב-10:00 בבוקר?

היו"ר דוד ביטן:

מה ההצעה שלך, צחי לגבי סיום ביום שני? מ-10:00 בבוקר עד מתי?

צחי הנגבי (הליכוד):

אני רוצה שהאופוזיציה תציע סיום. הם יכולים לכאורה לדבר כל הלילה. זאת
זכותם, יש להם המון הסתייגויות. זה מספיק לחודשים. ההצעה שלי בתחילת הדיון
הייתה שזה לא יהיה בלילות. אבל זאת החלטה שלכם.

ארבל אסטרחן:

דיון משולב.

צחי הנגבי (הליכוד):

דיון משולב בארבעה חוקים.

חיים ילין (יש עתיד):

אני יכול להציע?

צחי הנגבי (הליכוד):

רגע, אני מסיים. ההצעה שלנו זהה להצעה של הפעם הקודמת: שלושת רבעי דוברים
מהאופוזיציה, רבע מהדוברים מהקואליציה. רואים את זה פה בסעיף 5.

דב חנין (הרשימה המשותפת):

בפועל זה היה אופוזיציה.

צחי הנגבי (הליכוד):

נכון. אבל לאפשר לנו. יש גם אנשים מהקואליציה שרוצים לדבר. זה טבעי, אבל
זאת הפרופורציה. במקום שתהיה פרופורציה לטובת הקואליציה כי יש לנו רוב חברי
הבית, שיהיה ההפך. זה תמיד היה. שעת סיום – תכף נשמע מכם מה נראה לכם.

היו"ר דוד ביטן:

אותו דבר כמו ביום שני.

צחי הנגבי (הליכוד):

תחילה מוקדם. זה יכול להיות אותו דבר – 20:00-10:00 זה המון שעות. ביום
רביעי הצבעות. אנחנו מציעים להתחיל ב-10:00. האם תרצו שזה יתחיל ב-11:00 –
זה לא משנה.

נאוה בוקר (הליכוד):

ביום רביעי אין דיבורים? רק הצבעות?

צחי הנגבי (הליכוד):

נכון. זאת ההצעה שלנו.

מרב מיכאלי (המחנה הציוני):

יש סיכומים.

צחי הנגבי (הליכוד):

נכון. יש סיכומים של ראש האופוזיציה, שר האוצר - -

היו"ר דוד ביטן:

אז למעט סיכומים.

צחי הנגבי (הליכוד):

גם יושב-ראש ועדת הכספים שמציג חלק מהחוקים. יש גם יושבי-ראש ועדות שמציגים
את החוקים שלהם, ואפשר לתת גם להם לסכם לפי לוח זמנים מסוים.

להערכתנו, ההצבעות – אם לא עושים פיליבסטר – זה כחמש שעות. אלה הצבעות על
כל אחד ואחד מהסעיפים. מהלך ההצבעות המקובל הוא לוותר על הסתייגויות, אבל
זה בידכם. זה יקצר או לא יקצר, לפי החלטה שלכם. זאת ההצעה שלנו בגדול.

היו"ר דוד ביטן:

מרב, את מציעה שעת סיום בכל יום?

מרב מיכאלי (המחנה הציוני):

אני מציעה לסיים ביום שני ב-20:00; להתחיל ביום שלישי ב-9:00 ולסיים
ב-20:00 בערב; וביום רביעי להתחיל ב-10:00 בבוקר.

קריאות:

9:00 זה לא טוב.

היו"ר דוד ביטן:

אז יום שני ב-10:00 - -

חיים ילין (יש עתיד):

דוד, סליחה. הייתה לי שאלה לצחי. קראתי את הדף שחילקתם, וטוב שיש מסורת של
שנים. אני בעד.

מיקי רוזנטל (המחנה הציוני):

זה רק של השנים האחרונות. פעם זה היה אחרת.

חיים ילין (יש עתיד):

יכול להיות שהיה אחרת, אני לא מכיר. זאת הפעם הראשונה שאני נמצא בדיוני
תקציב. אבל כשאני בא לדיוני תקציב אני רוצה לדעת שזה נטו דיוני תקציב. זה
לא יעזור כלום, צחי, ככה אני רואה את זה. אתם יכולים להסתכל על זה בעיניים
אחרות שלפני זה יצביעו בקריאה ראשונה על השוויון בנטל, שהוא אחד הנושאים
הטעונים ביותר. ערכית הוא שווה הרבה יותר מתקציב כי אני טוען שערכים בסופו
של דבר מכתיבים איך המדינה תיראה. לא אם יש עוד מיליארד או פחות מיליארד.
תסלח לי, ככה גדלתי. לכן החיבור שאתם עושים – לוקחים ערך של שוויון בנטל,
והופכים אותו למסחרה בתקציב – זה לא ערכי בכלל. נכון שזאת פוליטיקה אבל זה
לא ערכי.

צחי הנגבי (הליכוד):

זה בדיוק הנאום שתישא במליאה.

חיים ילין (יש עתיד):

לא, אני רוצה - -

צחי הנגבי (הליכוד):

אתה רוצה לעשות חזרה פה?

אורן אסף חזן (הליכוד):

- - -

חיים ילין (יש עתיד):

אתה יודע, אנחנו תמיד היינו מתאמנים לפני כן. זאת הכנה. יכול להיות שאם
תורידו את זה גם נוריד באופוזיציה את ההסתייגויות, ויהיה יותר קצר. זה
בדיוק הדיון.

היו"ר דוד ביטן:

אתה יודע שזה לא יהיה.

חיים ילין (יש עתיד):

אם כבר מסחרה אז עד הסוף.

היו"ר דוד ביטן:

לפני שאני אתן לדב נדבר. את אומרת, מרב, שביום שני אנחנו יכולים להתחיל
ב-10:00?

מרב מיכאלי (המחנה הציוני):

לעומת מתי?

היו"ר דוד ביטן:

את אמרת 9:00.

מרב מיכאלי (המחנה הציוני):

ביום רביעי אמרתי ב- 9:00.

היו"ר דוד ביטן:

אז ביום שני ב-10:00 עד 20:00; ביום שלישי ב-10:00 עד איזו שעה?

מרב מיכאלי (המחנה הציוני):

ביום שלישי ב-9:00 עד 20:00; וביום רביעי - -

דב חנין (הרשימה המשותפת):

גם ב-9:00.

היו"ר דוד ביטן:

9:00 זה מוקדם.

דב חנין (הרשימה המשותפת):

אבל יש סיכומים. לא מתחילים בהצבעות.

היו"ר דוד ביטן:

אבל אנשים מגיעים מרחוק.

דב חנין (הרשימה המשותפת):

אז מה? מי שמסכם יכול להתחיל ב-9:00. עד שהוא מסכם חבל על הזמן.

היו"ר דוד ביטן:

האמת היא שהוא צודק.

דב חנין (הרשימה המשותפת):

רביעי ב-9:00.

היו"ר דוד ביטן:

בסדר, מקובל.

אז ההצעה היא לפי ההחלטה משנה שעברה בשינויים המחויבים. ביום שני מתחילים
ב-10:00 ומסיימים ב-20:00 בערב- -

חיים ילין (יש עתיד):

למה?

היו"ר דוד ביטן:

רגע. זאת ההצעה. אתם לא רוצים, אז לא.

ביום שלישי מתחילים ב-10:00 ומסיימים ב-20:00; יום רביעי מתחילים ב-9:00 עד
גמר ההצבעה.

קריאות:

- - -

היו"ר דוד ביטן:

ביום שלישי ב-10:00 בסוף.

קריאה:

ב-9:00.

היו"ר דוד ביטן:

בסדר, ב-9:00. מישהו רוצה להתייחס? דב, אתה רוצה להתייחס לזה?

אני מודיע לכם שביום ראשון יהיה דיון על פטור מחובת הנחה לחוק בני הישיבות.

מרב מיכאלי (המחנה הציוני):

שנייה רגע, יש לנו פה התייעצות סיעתית.

רוברט אילטוב (ישראל ביתנו):

למה לא השבוע?

היו"ר דוד ביטן:

כי זה עניין של ניסוחים. אולי לא יספיקו. אנשים צריכים לעבוד על זה. אם זה
יהיה ביום רביעי אני אביא את זה. ביום רביעי גם לא צריך פטור – מגישים את
זה וזהו.

צחי הנגבי (הליכוד):

ברגע שמניחים את זה השבוע אין פטור.

היו"ר דוד ביטן:

ביום ראשון כינוס ועדת כנסת אם יהיה צורך לתת פטור מחובת הנחה גם לנושא הזה
של חוק ההסדרים. והתקציב לא צריך.

קריאה:

צריך.

היו"ר דוד ביטן:

אוקיי. וגם על נושא הישיבות.

צחי הנגבי (הליכוד):

רק שתבינו מה אמר היושב-ראש שלא יהיו הפתעות. יש ארבעה חוקים: חוק התקציב,
חוק ההתייעלות הכלכלית, חוק התכנית הכלכלית וחוק הפחתת הגירעון. המחלקות
המשפטיות עובדות על הניסוח של כל החוקים האלה. המטרה היא להניח את זה על
שולחן הכנסת לכל המאוחר עם סיום הישיבה ביום רביעי. אם מניחים את זה על
שולחן הכנסת אין צורך בפטור מחובת הנחה; אם לא יספיקו – זה לא בידינו, זה
עניין לוגיסטי – אז נצטרך פטור מחובת הנחה, והדיון על כך יהיה ביום ראשון
בוועדת הכנסת

היו"ר דוד ביטן:

בצהריים, לא בבוקר.

אורן אסף חזן (הליכוד):

בשבוע הבא ההצבעות יהיו רק ביום רביעי?

היו"ר דוד ביטן:

כן. תהיה גם הצבעה בקריאה ראשונה על חוק בני הישיבות ביום שני.

אורן אסף חזן (הליכוד):

יהיו דיבורים עד יום רביעי?

היו"ר דוד ביטן:

כן.

מרב מיכאלי (המחנה הציוני):

זהו, לא. יש לנו בקשה. אני רוצה לבקש מדב שיציע מה אנחנו מבקשות.

דב חנין (הרשימה המשותפת):

תודה, אדוני היושב-ראש ואדוני יושב-ראש הקואליציה, קודם כול בחלק מהדברים
אנחנו כאופוזיציה מסכימים לגישתך. קודם כול ראוי שדיון על תקציב יהיה דיון
רציני, ודיון רציני זה אומר לא דיון באמצע הלילה כשאף אחד לא שומע ואף אחד
לא מקשיב. בכלל, דיונים של אמצע הלילה זה דיונים למצבים מאוד חריגים ולא
צפויים מראש. התקציב צפוי מראש. אנחנו יכולים להתארגן מראש. כולנו יודעים
שיש תקציב, ידענו את זה מראש, אתם ידעתם, אנחנו ידענו. צריך להתארגן לדיון
רגיל ונורמלי. ודיון רגיל ונורמלי זה בשעות יום ולא בשעות לילה – נקודה
ראשונה שבה אנחנו מסכימים.

נקודה שנייה שגם בה אנחנו מסכימים היא שראוי מאוד שאנחנו נכבד את צורת
העבודה בכנסת, בוודאי בדברים שמתוכננים מראש, שימי העבודה בכנסת הם ימי
שני, שלישי ורביעי ולא נאפשר לעצמנו חריגות. אני אומר את הדברים האלה כי
החלטות של ועדת הכנסת גם משמשות בעתיד לפרשנות ולהזדקקות, ואני רוצה שאנחנו
ננסה לעגן את הנורמות המשותפות של העבודה כדי שבעתיד כשיבואו ויידרשו
לשאלות האלה יוכלו להיעזר בדיונים שלנו שנעשים פה בהסכמה.

יש נקודה אחת שאנחנו מבקשים לשנות מהתקדים של השנה שעברה. אני אסביר למה
אנחנו מבקשים לשנות. בשנים האחרונות נמצאנו במגמה מאוד חיובית של צמצום
בחוק ההסדרים. השנה מסיבות שונות ומגוונות חוק ההסדרים חזר והתרחב מאוד.
לכן אנחנו מציעים שהשנה נקיים שני סבבים – לא דיון משולב – במסגרת הזמן
הזאת של שני, שלישי ורביעי. סבב אחד של דיון על חוק ההסדרים והצבעה וסבב
דיון שני על התקציב והצבעה. הדבר הזה משמש סוג של מכשיר להתריע בפני העובדה
שהממשלה, אחרי כמה שנים שבהם חוק ההסדרים הלך והצטמצם, פתאום אנחנו חוזרים
למצב שחוק ההסדרים חוזר ומתרחב.

היו"ר דוד ביטן:

אתה יכול להתריע כשאתה מדבר. מה הבעיה?

דב חנין (הרשימה המשותפת):

מאה אחוז. אבל גם בצורת התנהלות הדיון אני חושב שזה יותר נכון. לכן ההצעה
שלנו בגדול היא דיון ביום שני - -

צחי הנגבי (הליכוד):

זה לא יהיה. אתה יכול לדבר על זה עד מחר. יש סבב הצבעות אחד.

דב חנין (הרשימה המשותפת):

אני אומר את ההצעה. אדוני יגיב.

צחי הנגבי (הליכוד):

אין בעיה לעשות כך שההצבעות יתחילו על חוק ההסדרים, ובזאת תדגישו את המחאה
שלכם. אבל - - - לא יהיה.

היו"ר דוד ביטן:

לא נעשה פעמיים. הבקשה נדחית מבחינת הקואליציה.

אורן אסף חזן (הליכוד):

אני רוצה להבין, למה לא?

מרב מיכאלי (המחנה הציוני):

למה לא?

היו"ר דוד ביטן:

נסביר לךָ אחר כך.

אורן אסף חזן (הליכוד):

לא, תסביר לי עכשיו.

צחי הנגבי (הליכוד):

לא נגרור פה מאה עשרים איש לשני ימים.

דב חנין (הרשימה המשותפת):

זה לא לגרור. אנשים מגיעים לפה מבחירה. אף אחד לא מחויב.

קארין אלהרר (יש עתיד):

חבר הכנסת חזן - - -

צחי הנגבי (הליכוד):

מה שהוא מציע זה שאנחנו נגיע פעמיים להצביע.

היו"ר דוד ביטן:

למה? פעם אחת. לא רוצים.

אורן אסף חזן (הליכוד):

מה הרציונל?

צחי הנגבי (הליכוד):

יש אנשים שעובדים, ויש שרים, ואנחנו לא צריכים שהם יהיו פה פעמיים.

אורן אסף חזן (הליכוד):

יש אנשים שעובדים מחוץ לעבודה בכנסת?

צחי הנגבי (הליכוד):

כן, יש כאלה.

היו"ר דוד ביטן:

בדרך כלל הבעיה היא עם השרים.

אורן אסף חזן (הליכוד):

חשבתי שאסור.

היו"ר דוד ביטן:

חוץ מזה אנחנו רוצים לתת - - - אחד בהצבעה, ולא פעמיים.

צחי הנגבי (הליכוד):

זה גם לא היה מעולם.

היו"ר דוד ביטן:

הם יכולים להביע את המחאה שלהם במסגרת זכות הדיבור שלהם.

צחי הנגבי (הליכוד):

זה לא היה. זאת סתם הצעה קנטרנית.

היו"ר דוד ביטן:

אתה רוצה להגיד עוד משהו, דב? אתה לא חייב להיות אנטי לכל דבר.

אורן אסף חזן (הליכוד):

אני לא אנטי, אני רוצה זכות דיבור, בבקשה.

היו"ר דוד ביטן:

אין בעיה.

אורן אסף חזן (הליכוד):

אפשר להגיד משהו?

היו"ר דוד ביטן:

לא. אתה לא מתאפק אמנם, אבל לא. כשהוא יסיים אולי ניתן לך.

אורן אסף חזן (הליכוד):

"אולי".

היו"ר דוד ביטן:

כן, כי אתה מדבר באמצע ומפריע לאנשים אז אין זכות דיבור למי שמפריע.

קארין אלהרר (יש עתיד):

ככה מתייחסים לאנשי ליכוד?

אורן אסף חזן (הליכוד):

- - - את האצבע שלי בהצבעה. אני לא - - -

מכלוף מיקי זוהר (הליכוד):

אורן, מה אתה נופל לרשת שלהם? הם מחממים אותך.

היו"ר דוד ביטן:

אורן, אני קורא לך לסדר פעם ראשונה.

אורן אסף חזן (הליכוד):

לא דיברתי.

היו"ר דוד ביטן:

דב, בבקשה.

דב חנין (הרשימה המשותפת):

כן, אדוני. מבחינת מסגרות זמנים – כיוון שבאותם ימים של התקציב אנחנו
מסכמים כולנו יחד שלא תהיינה ועדות אין מניעה להתחיל את הדיונים בשעה 9:00
בבוקר. בכל מקרה זה לא מתחיל בהצבעה.

היו"ר דוד ביטן:

ביום שלישי זה מתחיל ב-9:00, ברביעי ב-9:00 ורק בשני ב-10:00. זה מה
שסיכמנו. אז יש לך בעיה שיום אחד זה יהיה ב-10:00? זה גם מתחיל בחוק הגיוס.
אז מה זה משנה. זה לא מתחיל על התקציב, אין שום בעיה עם זה.

דב חנין (הרשימה המשותפת):

אוקיי, בסדר.

מרב מיכאלי (המחנה הציוני):

אנחנו צריכים התייעצות סיעתית.

היו"ר דוד ביטן:

אין בעיה, ניתן לכם. אתה רוצה לדבר, חזן?

אורן אסף חזן (הליכוד):

אני באמת מנסה להבין – אם אנחנו גם ככה נמצאים ורוצים לייצר דיון פורה שבו
אנשים שנמצאים כדי להקשיב לדעות של האופוזיציה, קואליציה, שרים - -

היו"ר דוד ביטן:

אתה רציני?

אורן אסף חזן (הליכוד):

- - בשביל להחזיר את אמון הציבור - -

היו"ר דוד ביטן:

אתה מתכוון ברצינות למה שאתה אומר? אני לא מבין את זה.

אורן אסף חזן (הליכוד):

אתה - - - שאני אצביע עד כמה אני רציני?

היו"ר דוד ביטן:

תעשה מה שאתה מבין. מה אתה רוצה שאני אגיד לך?

אורן אסף חזן (הליכוד):

לא, אני לא מבין. כל פעם שדעה של בן אדם היא שונה זה לא רציני? אני לא
מבין.

היו"ר דוד ביטן:

יש הצעה של האופוזיציה להראות לנו עד כמה חוק ההסדרים הוא גדול וארוך
בניגוד לשנים קודמות. אנחנו חושבים שהם יכולים להביע את זה בדרך אחרת, לא
בדרך שהם מציעים. אז אתה רוצה לתמוך באופוזיציה?

אורן אסף חזן (הליכוד):

אני יודע - - -

היו"ר דוד ביטן:

נכון.

אורן אסף חזן (הליכוד):

גם זה משהו בניגוד לשנים קודמות.

היו"ר דוד ביטן:

זה בדיוק אותו דבר.

התייעצות סיעתית ואחר כך הצבעה. חמש דקות התייעצות סיעתית. מיד אחרי זה
הצבעה.

(הישיבה נפסקה בשעה 11:45 ונתחדשה בשעה 12:00.)

היו"ר דוד ביטן:

אני מחדש את הישיבה. יש לי רק שינוי קטן להוסיף למה שאמרתי קודם. ראשית
אנחנו חייבים לקבוע את שעת ההצבעה. אנחנו נתחיל את הישיבה ביום רביעי
ב-9:00, וההצבעה תתחיל מ-11:00.

מרב מיכאלי (המחנה הציוני):

לא, מה פתאום. זה לא היה הסיכום מלכתחילה. אני אגיד מה ההצעה שלנו, דב יגיד
מה ההצעה שלנו - -

היו"ר דוד ביטן:

אבל צריך לתת לאנשים לדבר, ואחר כך נתחיל את ההצבעה.

מרב מיכאלי (המחנה הציוני):

דב יתחיל מההצעה שלנו, בבקשה.

צחי הנגבי (הליכוד):

סליחה, בפעם הקודמת כתוב במפורש: "עם סיום הדיון ולא לפני השעה 10:00
יתקיימו הצבעות".

היו"ר דוד ביטן:

לא הבנתי מה הבעיה עם זה?

צחי הנגבי (הליכוד):

אם אתם רוצים לסטות מההסכם של הפעם שעברה זה לגיטימי.

דב חנין (הרשימה המשותפת):

אנחנו מציעים הצעה.

מרב מיכאלי (המחנה הציוני):

בדיוק. להלן ההצעה.

היו"ר דוד ביטן:

להתחיל הכול מאפס?

מרב מיכאלי (המחנה הציוני):

דוד, תן לדב להציג.

היו"ר דוד ביטן:

בבקשה.

דב חנין (הרשימה המשותפת):

אני רוצה להגיד למען הפרוטוקול. אנחנו עושים מאמץ מאוד גדול כדי להגיע
להסכמה כי אנחנו חושבים שהפעלה של סדרי דיון מיוחדים זה דבר שראוי גם
לקואליציה וגם לאופוזיציה לנסות להימנע ממנו ככל האפשר. לכן אנחנו ויתרנו
על ההצעה שלנו שאתה, יושב-ראש הקואליציה, מתנגד לה, לשני סיבובי הצבעות
נפרדים.

ההצעה שלנו, אם כך – ואני חושב שאנחנו הולכים כברת דרך מאוד ארוכה לקראת
הקואליציה – היא שהדיונים ביום שני ייפתחו בשעה 10:00 בבוקר בקריאה ראשונה
של חוק הגיוס. לאחר מכן אנחנו מתחילים בדיון משולב של התקציב וההסדרים.
הדיון המשולב הזה נמשך ביום שני עד השעה 20:00 בערב, ולמחרת הוא מתחדש ביום
שלישי בשעה 10:00 וכדיון הוא מסתיים בשעה 20:00 בערב. לאחר הדיון באותו
יום, באותו ערב ביום שלישי יהיו הסיכומים. ביום רביעי נתכנס ב-10:00 בבוקר
להתחלת הצבעות עד אשר ייצא עשן לבן. זאת ההצעה שלנו.

היו"ר דוד ביטן:

למה אתם רוצים להעביר את זה? לי זה לא נראה.

קארין אלהרר (יש עתיד):

מה לא נראה?

מרב מיכאלי (המחנה הציוני):

מה לא בסדר?

היו"ר דוד ביטן:

אנחנו לא צריכים לבוא ישר להצבעה. ואם מישהו לא יבוא אז מה נעשה?

מרב מיכאלי (המחנה הציוני):

- - - ההצבעה שמית.

היו"ר דוד ביטן:

יש יושב-ראש קואליציה – הוא יגיד את העמדה של הקואליציה. אני לא יושב-ראש.
אני אומר שזה לא בא בחשבון.

קארין אלהרר (יש עתיד):

אבל תחשבו לפני שאתם עונים.

צחי הנגבי (הליכוד):

נתחיל מהסוף – לי זה נראה יותר טוב מההצעה הקודמת; לא בהקשר קואליציה / לא
קואליציה. אני לא יודע מה עמדת הקואליציה. אני חושב שהגיוני שביום שלישי
בערב יהיו סיכומים. הם רוצים להביא את ראש הממשלה ואת השרים. זה מחיר
לגיטימי לתת מעמד רציני לכל התהליך. זה לא נראה לי בעייתי.

מרב מיכאלי (המחנה הציוני):

מצוין. וביום רביעי בבוקר נתחיל בהצבעות.

צחי הנגבי (הליכוד):

אישית אני חושב שזה נכון עניינית לאיכות הדיון. מה חשוב לנו? חשוב לנו שיום
ההצבעות של יום רביעי לא יהיה בהפתעה. לכן אנחנו רוצים לקבוע - -

מרב מיכאלי (המחנה הציוני):

ב-10:00 בבוקר מתחילות הצבעות.

קריאה:

אפשר גם ב-11:00.

מנחם אליעזר מוזס (יהדות התורה):

עד איזו שעה ביום רביעי?

היו"ר דוד ביטן:

ביום רביעי עד סיום ההצבעות.

צחי הנגבי (הליכוד):

אני חושב ש-11:00 טוב לכולם.

מרב מיכאלי (המחנה הציוני):

מאה אחוז.

מנחם אליעזר מוזס (יהדות התורה):

השאלה מתי זה מסתיים.

צחי הנגבי (הליכוד):

אני רוצה לעדכן כדי שנהיה בלי הפתעות. קודם כול אנחנו רוצים היום לאשר
במסגרת סדרי הדיון מתן פטור לחוקים האלה - -

קארין אלהרר (יש עתיד):

איזה חוקים?

היו"ר דוד ביטן:

יש כמה חוקים.

צחי הנגבי (הליכוד):

- - כדי להימנע מלגרור את כולכם ביום ראשון, גם אתכם וגם אותנו - -

דב חנין (הרשימה המשותפת):

תקציב, הסדרים והשניים האחרים הקשורים.

צחי הנגבי (הליכוד):

מסתבר שחוק הפחתת הגירעון לא צריך.

צחי הנגבי (הליכוד):

זה נראה לי נכון.

מרב מיכאלי (המחנה הציוני):

מקובל עלינו.

צחי הנגבי (הליכוד):

דבר אחרון: אני קיבלתי קריאה מוועדת שרים לחקיקה שהתקבלה היום החלטה במסגרת
הסיפור הפוליטי הכולל, על-פי מחויבות קואליציונית, להעלות בשבוע של התקציב
– זה יכול להיות לפני חוק הגיוס או אחרי – מה שחשוב לכם, לנו זה לא משנה –
אנחנו צריכים להעלות ביום שני בקריאה ראשונה את מה שוועדת השרים לחקיקה
הכינה בהקשר של החטיבה להתיישבות. יכול להיות שלא יצטרכו. היום יש דיונים
עם היועץ המשפטי לממשלה - - -

קארין אלהרר (יש עתיד):

תגיד לי, כמה ארגזים תקבלו - - -

צחי הנגבי (הליכוד):

תני לי לדבר.

אורן אסף חזן (הליכוד):

מה קורה פה עם החטיבה להתיישבות?

צחי הנגבי (הליכוד):

זה לא קשור לתקציב, זה קשור למחויבות שלנו להעביר את זה לפני התקציב.

קארין אלהרר (יש עתיד):

באמת, באמת.

אורן אסף חזן (הליכוד):

רגע, שנייה, שנייה. מה קורה עם החטיבה להתיישבות? לא הבנתי.

היו"ר דוד ביטן:

זה לא דיון מהותי - -

מרב מיכאלי (המחנה הציוני):

זה דיון מאוד מהותי.

היו"ר דוד ביטן:

פה לא עושים דיונים מהותיים, רק פרוצדורליים.

מרב מיכאלי (המחנה הציוני):

מעולם הפרוצדורה לא הייתה כל כך מהותית כמו בדבר הזה.

היו"ר דוד ביטן:

יכול להיות שאת צודקת, אבל כרגע הדיון הוא פרוצדורלי.

צחי הנגבי (הליכוד):

בשעתו הייתה הצעה טרומית של בצלאל סמוטריץ' שעברה בקריאה טרומית במליאה
ועברה לוועדת חוקה- -

קריאה:

וחזרה לוועדת שרים.

צחי הנגבי (הליכוד):

יש פה מישהו מוועדת חוקה?

יואב בן צור (ש"ס):

כן.

צחי הנגבי (הליכוד):

אז ועדת חוקה דנה על הנושא הזה ואישרה את זה לקריאה ראשונה.

ארבל אסטרחן:

זה בחוברת של חוק - - -

צחי הנגבי (הליכוד):

נכון. זה כבר הונח על שולחן הכנסת.

דב חנין (הרשימה המשותפת):

הצעת חוק פרטית ביום של תקציב? חברים, אתם באמת שוברים את כל המסגרות.

צחי הנגבי (הליכוד):

אני אסביר לכם: זה היה צריך לעלות ביום רביעי הזה. אין פה קומבינות.
הקואליציה הייתה אמורה - - -

דב חנין (הרשימה המשותפת):

קריאה ראשונה ביום רביעי? אתם שוברים את כל הכללים. אנחנו אומרים, אנחנו
הולכים לקראת הכללים - -

היו"ר דוד ביטן:

ביום רביעי הזה.

רועי פולקמן (כולנו):

ביום רביעי הזה.

מרב מיכאלי (המחנה הציוני):

מה זה משנה? קריאה ראשונה אף פעם לא ביום רביעי. ביום רביעי זה רק קריאה
טרומית.

דב חנין (הרשימה המשותפת):

כולנו נהיה חתומים על תעודת הפטירה של הדמוקרטיה.

רועי פולקמן (כולנו):

זה דיון אחר.

מרב מיכאלי (המחנה הציוני):

זה לא דיון אחר, זה הדיון עצמו.

קריאות:

- - -

צחי הנגבי (הליכוד):

שולי מעירה לי, וזה נכון. אני טעיתי. זה היה אמור להיות היום. אתה צודק –
קריאה ראשונה היא לא ביום רביעי, היא ביום שני. היום הוחלט בגלל נסיעת ראש
הממשלה שלא יעלו נושאים - - -

דב חנין (הרשימה המשותפת):

אבל החטיבה להתיישבות וראש הממשלה נוסע לחו"ל? באמת.

מרב מיכאלי (המחנה הציוני):

סדרי עדיפויות, בדיוק.

היו"ר דוד ביטן:

הוא מתכוון שיש סיכום לא להעלות נושאים שנויים במחלוקת. לכן זה לא יכול
לעלות השבוע.

מרב מיכאלי (המחנה הציוני):

אנחנו הבנו את זה.

צחי הנגבי (הליכוד):

גם דב חנין הבין. בקיצור, זה לא יעלה היום. בוועדת השרים לחקיקה הנושא הזה
אושר היום, ונציגי היועץ המשפטי לממשלה להימנע מלהעלות את זה עד שתושג
הסכמה בנושאים מחוץ להקשרי החקיקה. אבל זה יכול להיות רק עד יום שני הבא.
אם ישיגו הסכמה זה לא יהיה בסדר היום. אבל אנחנו חייבים לשים את זה על סדר
היום כי זאת המחויבות של הממשלה.

מרב מיכאלי (המחנה הציוני):

אנחנו לא יכולים להסכים לזה.

צחי הנגבי (הליכוד):

אז תצביעו נגד.

מרב מיכאלי (המחנה הציוני):

זה יותר מזה.

מנחם אליעזר מוזס (יהדות התורה):

מה עם קריאה שנייה ושלישית של חוק הגיוס?

היו"ר דוד ביטן:

יש. הכנסנו את זה.

מנחם אליעזר מוזס (יהדות התורה):

לא, קריאה שנייה ושלישית.

היו"ר דוד ביטן:

רק אחרי התקציב.

מנחם אליעזר מוזס (יהדות התורה):

מי קבע את זה?

היו"ר דוד ביטן:

אי אפשר לעשות את זה באותו יום. יש ראשונה ואחרי זה שנייה ושלישית.

צחי הנגבי (הליכוד):

אני אסביר לרב מוזס: קריאה ראשונה ביום שני. אנחנו עוד לא יודעים לגבי
קריאה שנייה ושלישית. אנחנו רוצים לגבש הסכמה עם המפלגות החרדיות שיאפשרו
לוועדת החוץ והביטחון דיון רציני בעניין ולא לרוץ לזה ביום רביעי. זאת
המטרה שלנו. אני מקווה שאני אצליח לשכנע אותם כי אני עומד בראש ועדת החוץ
והביטחון, אז הם יודעים שהמטרה היא לא למרוח את העניין.

מנחם אליעזר מוזס (יהדות התורה):

אני חבר שם, אבל אני יודע - -

מרב מיכאלי (המחנה הציוני):

אתה מודע לזה שזה אמור להיות בוועדת שקד ולא בוועדת החוץ והביטחון? זאת
הוועדה שהייתה ועדת שקד, ועכשיו היא ועדת הנגבי, למעשה.

קריאות:

- - -

היו"ר דוד ביטן:

אני מעלה את ההצעה להצבעה.

קארין אלהרר (יש עתיד):

אני רוצה לשאול שאלה.

היו"ר דוד ביטן:

מה שאלה? את מי לשאול?

קארין אלהרר (יש עתיד):

אותך ואת צחי.

היו"ר דוד ביטן:

בבקשה.

קארין אלהרר (יש עתיד):

אני אשמח לתשובה רצינית. הבנתי – הסכם קואליציוני לגבי השוויון בנטל. מה
הטיעון לגבי החטיבה להתיישבות? מה קרה?

צחי הנגבי (הליכוד):

הסכם קואליציוני. הנושא הזה היה צריך להיות מוסדר - -

קארין אלהרר (יש עתיד):

תגידו, יש עוד משהו שאתם רוצים למכור כדי להישאר בשלטון? באמת אני אומרת.

צחי הנגבי (הליכוד):

אתם לא רוצים לחזק את ההתיישבות? זה גם בנגב, זה גם בגליל. החטיבה
להתיישבות זה לא רק יהודה ושומרון.

קארין אלהרר (יש עתיד):

אתה יודע מה, את הנגב ואת הגליל אני מוכנה.

צחי הנגבי (הליכוד):

תביאי את ברושי הנה.

היו"ר דוד ביטן:

גם אתם שמתם תנאים בהסכם הקואליציוני כשהייתם עם הליכוד. לא רק הם, גם אתם;
כולל חוק בני הישיבות בזמנו.

קארין אלהרר (יש עתיד):

בסדר.

היו"ר דוד ביטן:

טוב, רבותי - -

מרב מיכאלי (המחנה הציוני):

לא, אדוני, אני מבקשת סליחה. אנחנו יצאנו להתייעצות על סמך הנתונים שקיבלנו
פה מיושב-ראש הקואליציה - -

היו"ר דוד ביטן:

קיבלנו את עמדתכם בעניין הזה.

מרב מיכאלי (המחנה הציוני):

תנו לי לסיים משפט.

היו"ר דוד ביטן:

קיבלתי רק בנושא הזה, לא בנושא אחר.

מרב מיכאלי (המחנה הציוני):

זה בקשר לכל סדר היום.

היו"ר דוד ביטן:

אז את רוצה לחזור בך מההצעה?

מרב מיכאלי (המחנה הציוני):

לא, אני לא חוזרת בי. מי שחזר בו זה יושב-ראש הקואליציה. אבל תן לי לסיים
משפט.

היו"ר דוד ביטן:

אני רוצה לגשת להצבעה.

מרב מיכאלי (המחנה הציוני):

תן לי לסיים משפט. משום שיושב-ראש הקואליציה הביא נתון חדש אנחנו מבקשות
לדחות את ההצבעה. יש לנו ב-13:00 ישיבת הנהלת אופוזיציה – נראה מה אנחנו
יכולים לעשות עם זה. כי אנחנו לא יכולים להוסיף את זה כאילו כלום - -

היו"ר דוד ביטן:

לא, אני עושה את ההצבעה.

מרב מיכאלי (המחנה הציוני):

סליחה, מה זה?

דב חנין (הרשימה המשותפת):

- - -

היו"ר דוד ביטן:

קודם כול אני מצביע. אתם רוצים תגישו רביזיה אני עכשיו מצביע.

מרב מיכאלי (המחנה הציוני):

אבל למה? למה?

היו"ר דוד ביטן:

תגישו רביזיה ותתייעצו.

מרב מיכאלי (המחנה הציוני):

אבל למה? אנחנו הלכנו את כל הדרך לקראת הקואליציה - - -

היו"ר דוד ביטן:

תגישו רביזיה. את הרביזיה אני אעשה ב-13:30.

מרב מיכאלי (המחנה הציוני):

חבל, אנחנו לא רוצות ללכת ככה. יש לנו ב-13:00 ישיבה. אנחנו יכולים לחזור
עם הצעה אלטרנטיבית - -

רועי פולקמן (כולנו):

ביום שלישי - - - שבערב יהיו סיכומים?

היו"ר דוד ביטן:

ההצעה היא כזאת - -

מרב מיכאלי (המחנה הציוני):

אבל אנחנו לא מסכימים להוסיף את הצעת החוק הזאת. מה לעשות?

היו"ר דוד ביטן:

ביום שני ב-10:00 המליאה מתכנסת. דנים בחוק הגיוס ובחוק מעמדן של ההסתדרות
הציונית העולמית ושל הסוכנות היהודית לארץ ישראל. הכוונה לחטיבה להתיישבות.
דנים בשתי הצעות אלה בקריאה ראשונה.

אחר כך מתחילים את הדיון בהצעת חוק התקציב וחוק ההסדרים. אנחנו נותנים פטור
מחובת הנחה היום לשלוש הצעות מתוך הארבע - -

ארבל אסטרחן:

לא, אחת עברה.

היו"ר דוד ביטן:

אחת עברה. ליתר ההצעות שלא עברו נותנים פטור.

ארבל אסטרחן:

עד איזו שעה ביום שני?

היו"ר דוד ביטן:

עד 20:00; ביום שלישי הדיון יתחיל ב-10:00 ויסתיים ב-20:00 בערב; ב-20:00
בערב יהיו סיכומים. נסיים את הסיכומים אחרי 20:00 בערב.

צחי הנגבי (הליכוד):

תגדיר לה מי מסכם.

היו"ר דוד ביטן:

יושב-ראש האופוזיציה, שר האוצר ויושבי-ראש הוועדות שמתייחסים לעניין.

ארבל אסטרחן:

נתנו עשר דקות לכל יושב-ראש. הם גם פותחים וגם משיבים.

היו"ר דוד ביטן:

שלוש ועדות, כן?

ארבל אסטרחן:

ועשר דקות לכל יושב-ראש. הם רוצים לתת ליושבי ראש הסיעות?

היו"ר דוד ביטן:

לא צריך.

ארבל אסטרחן:

אז יושב-ראש האופוזיציה בלי הגבלה ושר האוצר - - -

היו"ר דוד ביטן:

ביום רביעי ההצבעה מתחילה ב-11:00.

ארבל אסטרחן:

באיזו שעה מתחילים הסיכומים ביום שלישי?

היו"ר דוד ביטן:

ב-20:00 בערב. ביום רביעי ההצבעה מתחילה ב-11:00. המליאה נפתחת ב-11:00 ישר
להצבעה.

מנחם אליעזר מוזס (יהדות התורה):

מה יהיה עם החתונה של נכדתי?

היו"ר דוד ביטן:

מתי?

מנחם אליעזר מוזס (יהדות התורה):

ביום שלישי.

היו"ר דוד ביטן:

אין בעיה, אתה לא חייב להישאר. אין הצבעה. אתה יכול ללכת. אין הצבעות ביום
שלישי.

ארבל אסטרחן:

אין עוד הצעות חוק חוץ ממה שמוגדר?

היו"ר דוד ביטן:

לא.

צחי הנגבי (הליכוד):

אני לא יכול להתחייב כדי קריאה שנייה ושלישית בחוק הגיוס.

מרב מיכאלי (המחנה הציוני):

לא, אדוני, אבל זה לא סיכום. אז למה אומרים שמגיעים לסיכומים אם לא מגיעים
לסיכומים? סליחה.

היו"ר דוד ביטן:

כרגע זאת ההצעה. אם נרצה נכנס את ועדת הכנסת. אין בעיה.

ארבל אסטרחן:

אין דיונים בוועדות - -

היו"ר דוד ביטן:

רשמנו. הכול רשמנו. זאת אומרת אם נרצה גם קריאה שנייה ושלישית נכנס את
הוועדה. כרגע ההצעה היא קריאה ראשונה.

מי בעד הצעת היושב-ראש? מי נגד? מי נמנע?

הצבעה

בעד ההצעה – 9

נגד – 4

נמנעים – אין

הצעת היושב-ראש התקבלה.

היו"ר דוד ביטן:

ההצעה התקבלה.

מרב מיכאלי (המחנה הציוני):

אדוני, אנחנו רוצים להגיד קודם כול לפרוטוקול שלמרות שהאופוזיציה הלכה את
כל הדרך לקואליציה מכיוון שהאופוזיציה מאוד מאמינה באי הפעלת סעיף 98 באופן
חד-צדדי ולשמור על כבוד הכנסת. למרות זאת באתם ברגע האחרון עם הסעיף הזה
שלא מוסכם, וכרגע זה דבר שמונחת עלינו לא בהסכמה. חבל ולא ראוי, ולכן
חד-משמעית אנחנו מגישים רביזיה.

היו"ר דוד ביטן:

קודם כול אנחנו חושבים שהאופוזיציה שיתפה פעולה - -

מרב מיכאלי (המחנה הציוני):

מה זה עוזר אם בסוף אתם באים עם הדבר הזה על הראש?

היו"ר דוד ביטן:

קיבלנו גם את העמדה שלכם לגבי כל הסעיפים, למעט נושא אחד.

מרב מיכאלי (המחנה הציוני):

אז התשובה היא שמגישים רביזיה.

היו"ר דוד ביטן:

מתי אתם מתכנסים, ב-13:00?

מרב מיכאלי (המחנה הציוני):

כן.

היו"ר דוד ביטן:

הרביזיה ב-13:45. ב-13:45 נעשה הצבעה על הרביזיה וגם על התיקונים ועל
ההסתייגויות לסעיף 1, 2 לסדר היום. אנחנו נעשה רק דיון.

3. הצעת חוק חסינות חברי הכנסת, זכויותיהם וחובותיהם (תיקון מס' 41) (הרחבת
סמכויות ועדת האתיקה), התשע"ו-2015

4. הצעת חוק חסינות חברי הכנסת, זכויותיהם וחובותיהם (תיקון מס' 42) (חיוב
חבר הכנסת בנזק כספי שגרם לרכוש הכנסת), התשע"ו-2015

היו"ר דוד ביטן:

אני עובר לסעיף הבא על סדר היום: הצעת חוק חסינות חברי הכנסת – לגבי תשלום
קנסות ולגבי שלילת שכר עד חודש. אני רק רוצה להגיד למרב מיכאלי ולדב חנין
שבסעיף הזה עשינו הרבה תיקונים במהלך הדיון בוועדת הכנסת, וכשהיה דיון
ברביזיה קיבלתי חלק גדול מהרביזיה בתיאום עם החברים – גם עם חברי המחנה
הציוני. לא החברים שלך, אבל המחנה הציוני היה בעניין הזה - -

מרב מיכאלי (המחנה הציוני):

אנחנו חברות וחברים.

היו"ר דוד ביטן:

הכוונה לא החברים של הסיעה שלו. הם התנגדו מלכתחילה. אבל עם המחנה הציוני
הגעתי לסיכומים. אם אתם רוצים שנגיע לסיכומים רק על זה אין בעיה. נתחיל את
הדיון.

מרב מיכאלי (המחנה הציוני):

יש לנו כמה הצעות לשיפור, ברשותך, אדוני.

היו"ר דוד ביטן:

אם הן נכונות אני אסכים להן. אין בעיה.

דב חנין (הרשימה המשותפת):

אנחנו מעריכים את הרוח העניינית.

היו"ר דוד ביטן:

לפי המלצת היועצת המשפטית אנחנו נאחד את שני החוקים לאחד.

ארבל אסטרחן:

כן. אני רק רוצה להסביר. בעצם אפשר היה לעשות את זה לפני הקריאה הראשונה כי
זה נושאים שונים.

היו"ר דוד ביטן:

זה נושאים שונים, אבל רצינו שכל סעיף בפני עצמו יבלוט.

ארבל אסטרחן:

אחד החוקים מתקן את סעיף קטן (ד)(1)(1).

היו"ר דוד ביטן:

קיבלנו. מוסכם שזה יהיה בחוק אחד?

דב חנין (הרשימה המשותפת):

מוסכם.

היו"ר דוד ביטן:

מה ההצעות שלכם?

דב חנין (הרשימה המשותפת):

תודה, אדוני היושב-ראש, ברוח העניינית של הדיון שאתה ניסית להוביל כדי
לנסות להגיע להסכמות בכנסת הגישה שלנו, כמו שאמרת בצדק היא שאנחנו מתנגדים
לתיקון הזה. אבל אני כן רוצה להגיע לתיקון שיהיה כמה שיותר הגיוני וכמה
שיותר מושכל.

מרב מיכאלי (המחנה הציוני):

וכמה שיותר מידתי.

דב חנין (הרשימה המשותפת):

וכמה שיותר מדתי.

היו"ר דוד ביטן:

על איזה חוק אתה מדבר?

דב חנין (הרשימה המשותפת):

אני מדבר על החוק הראשון, לא על הנזקים.

היו"ר דוד ביטן:

עם הנזקים אין בעיה?

מרב מיכאלי (המחנה הציוני):

אחד-אחד. בוא נתחיל מהראשון.

דב חנין (הרשימה המשותפת):

אני אומר שלושה דברים לגבי החוק הראשון. כאשר הרציונל של הצעת החוק הזאת,
כפי שאתה נימקת אותה, אדוני היושב-ראש, היא שבן אדם שמושעה מעבודתו לא צריך
לקבל תגמול על העבודה הזאת. זה רציונל שיש בו היגיון גם אם אנחנו מתנגדים.
אבל צריך להביא בחשבון, גברתי היועצת המשפטית, שההשעיה בפועל איננה השעיה
מלאה - -

היו"ר דוד ביטן:

בגלל ההצבעות.

דב חנין (הרשימה המשותפת):

בגלל ההצבעות.

היו"ר דוד ביטן:

לכן כתבנו שוועדת האתיקה יכולה לשלול לו במלא או חלקי. זאת אומרת אנחנו
צריכים לתת לוועדת האתיקה את השיקול הזה. תיקנו את זה בוועדה הקודמת. זה לא
חובה.

דב חנין (הרשימה המשותפת):

מאה אחוז.

מרב מיכאלי (המחנה הציוני):

רק להוסיף עוד דבר לעניין ההשעיה החלקית, ברשותכם - -

היו"ר דוד ביטן:

לא השעיה – משכורת חלקית.

מרב מיכאלי (המחנה הציוני):

לא – ההשעיה היא לא השעיה מלאה בכל מקרה לא רק בגלל ההצבעות שזה דבר מאוד
משמעותי, אלא מכיוון שכמו שמי כמוך יודע, אדוני, גם כמי שחבר במפלגה
דמוקרטית, עבודת חבר הכנסת לא מתחילה ונגמרת בוועדות ובמליאה. לכן את לא
מפסיקה להיות חברת כנסת גם אם את מושעית.

היו"ר דוד ביטן:

אז איך את מציעה לפתור את הבעיה

דב חנין (הרשימה המשותפת):

ההצעה שלי היא שבמה שאנחנו מגדירים כפסקה 5 סעיף קטן (ד) יהיה כתוב: "שלילת
מחצית שכר ועד תקופה או חלק מתקופה". זאת אומרת בן אדם מושעה – אתה אומר,
אוקיי, אתה לא משתתף בחלק הפרלמנטרי חוץ מההצבעות - -

ארבל אסטרחן:

עד מחצית.

דב חנין (הרשימה המשותפת):

עד מחצית השכר ועד תקופה או חלק מתקופה.

היו"ר דוד ביטן:

אנחנו רצינו שישה חודשים. האמת היא שהורדנו את זה לחודש, ואחר כך הורדנו את
זה שגם אפשר כלום. 10%, 20% זה הכול תלוי בהחלטת הוועדה. מה שקובע פה,
לדעתי, זה פחות העניין הזה, אלא חומרת העבירה. שים לב שאם חומרת העבירה
האתית היא קשה ביותר אז צריך לתת לו חודש. אם חומרת העבירה – אף על פי שהיא
חמורה – היא באיזשהו רובד יותר קרוב לעבירה רגילה אז הם לא יכולים לתת לו
מלא. אבל אתה חייב להשאיר את זה לשיקול הדעת של הוועדה. אני מוכן פשרה:
להשאיר חלקי או מלא ובמקום חודש לכתוב שלושה רבעים. זאת אומרת הורדתי רבע.

ארבל אסטרחן:

שלושה שבועות.

היו"ר דוד ביטן:

סך השלילה תהיה עד שלושה שבועות. זאת פשרה שמקבלת את שני הרציונלים. מקובל
עליכם?

ארבל אסטרחן:

אם הורחק לתקופה ארוכה משלושה שבועות זה יהיה המקסימום של השכר שנשלל.

היו"ר דוד ביטן:

מקובל עליך, דב?

דב חנין (הרשימה המשותפת):

קודם כול, תודה על ההליכה לקראת. אני רוצה בכל זאת לנסות לשכנע אותך. אתה
מדבר על מרחב של גמישות לפי אורך הזמן. אני מציע לחשוב על מרחב של גמישות
לפי החלקיות בשכר.

היו"ר דוד ביטן:

אותו דבר, אין הבדל. ועדת האתיקה צריכה להגיע להחלטה פה-אחד. זה התיקון
שעשיתי ברביזיה. הסיכויים להגיע לפה-אחד הם ממש קשים. אם הוא שוב עשה עבירה
כבר לא צריכים פה-אחד. אז הפה-אחד פה סוגר הכול. הסיכויים להגיע למצב של
שלילה הוא מאוד קשה.

מרב מיכאלי (המחנה הציוני):

אבל אני רוצה להזכיר, אדוני, שבכל זאת ועדת האתיקה היא לא בית משפט.

היו"ר דוד ביטן:

אבל על ההחלטות שלה אפשר להגיש בג"צ או משהו כזה.

מרב מיכאלי (המחנה הציוני):

אבל המשמעות היא שאין הגדרה לעבירה חמורה. זה עניין של פרשנות פוליטית לפי
זמן.

היו"ר דוד ביטן:

אם הייתי קובע היום וחוסם את ועדת האתיקה – בכל זאת יש ועדת אתיקה עם
יועצים משפטיים. לא רציתי שוועדת הכנסת תגדיר בחוק. כתבנו "עבירה חמורה" -
-

מרב מיכאלי (המחנה הציוני):

בכל זאת זה נותן מרחב מחיה מאוד גדול - -

היו"ר דוד ביטן:

- - אבל עם נימוקים חמורים שיירשמו. א מו לב, היא גם צריכה לנמק את העמדה
שלה. לכן זה "בגיצ".

מרב מיכאלי (המחנה הציוני):

אם ללכת לפי ההיגיון של אדוני אז שתקרת השלילה של השכר תהיה עד שבועיים

היו"ר דוד ביטן:

אני רציתי שישה חודשים. זה מאבד את הערך של השלילה.

מרב מיכאלי (המחנה הציוני):

אבל ממה בן אדם יחיה?

היו"ר דוד ביטן:

- - - פשרה כדי לגמור את החוק הזה בהסכמה.

מרב מיכאלי (המחנה הציוני):

אני לא יודעת מה הגיבוי הכלכלי של אדוני, אבל שבועיים זה המון כסף.

היו"ר דוד ביטן:

אין לי גיבוי. גם אני חי ממשכורת. אבל לכן אני צריך לחשוב היטב מה אני עושה
כשאני עושה את הצעדים.

מרב מיכאלי (המחנה הציוני):

קודם כול מראש המעמד הזה מחייב. לא צריך שלילת שכר. כל מי שמגיע לכאן, כדאי
שישקול ותשקול היטב מה הוא עושה מלכתחילה.

היו"ר דוד ביטן:

אז נראה את כל התיקונים ונחליט.

דב חנין (הרשימה המשותפת):

אני הייתי הולך על החלטות פה-אחד בוועדת האתיקה.

היו"ר דוד ביטן:

עשינו בפעם הראשונה. אז הוא יעשה ארבע פעמים ולא יהיה.

דב חנין (הרשימה המשותפת):

אני בכל זאת רוצה לנסות לשכנע אותך, אדוני, בעניין הצעתה של חברת הכנסת
מיכאלי על שבועיים.

היו"ר דוד ביטן:

ואז אנחנו מסכימים? פה-אחד מצביעים על זה במליאה? כן או לא?

דב חנין (הרשימה המשותפת):

ואז אני יוצא מהדיון ולא ממשיך להציק לך.

היו"ר דוד ביטן:

יש לכם עוד הערות?

מרב מיכאלי (המחנה הציוני):

אני רוצה להציע לחילופין ממה שמציע דב. אם אתה לא מקבל את זה שכל שלילת שכר
תצטרך להיות פה-אחד בכל פעם - -

היו"ר דוד ביטן:

לא, עשינו פה-אחד לפי הצעה שלכם, של סיעת העבודה, וגם של יושב-ראש ועדת
האתיקה. אם אנחנו עושים תמיד פה-אחד אז אין לזה משמעות. הוא יכול לעבור כמה
עבירות שהוא רוצה, וחבר ועדה אחד מתנגד, ונגמר הסיפור.

מרב מיכאלי (המחנה הציוני):

אז אני מציעה לחילופין ששלילת השכר תוכל להיות רק על עבירה חוזרת.

היו"ר דוד ביטן:

אותה עבירה? זה גם בעייתי. אנחנו צריכים חוק שאפשר יהיה לממש כדי שלוועדת
האתיקה יהיו שיניים; לא סתם חוק שנכתוב אותו ונופיע בתקשורת שעשינו חוק. יש
היגיון שאם פעמיים הוא עשה עבירות חמורות בפעם הראשונה – פה-אחד, אין בעיה;
בפעם השנייה יש שלושה מתוך ארבעה. זה לא קל להשיג שלושה מתוך ארבעה. אתם
רואים את החלטות ועדת האתיקה. נכון שתמיד ההרכב יכול להיות שונה.

מרב מיכאלי (המחנה הציוני):

דווקא ההחלטה האחרונה של ועדת האתיקה היא דוגמה לחוסר סבירות - -

היו"ר דוד ביטן:

אם אני מוריד לשבועיים הקנס לא בשמים.

דב חנין (הרשימה המשותפת):

זה עדיין עשרים אלף שקל קנס, ואנחנו בעצם יוצרים פה את המדרגה.

היו"ר דוד ביטן:

אני מזכיר לכם שזמיר כתב חודש ימים.

ארבל אסטרחן:

יש לי את זה.

היו"ר דוד ביטן:

לא בקונטקסט הזה. הוא בכלל אמר שאם זה בהסכמה הוא מוכן להוריד את זה
לשבועיים ולהעביר את החוק בהסכמה במליאה ולגמור את העניין. יש נושא של פעם
ראשונה פה-אחד, פעם שנייה – שלושה מתוך ארבעה. אנחנו רוצים שיהיה משהו
לוועדת האתיקה. אני בכלל חושב שאם אתם נותנים השעיה בלי קנס זה פרס. עלא
כיפאק. אני בא רק להצבעות אם אני רוצה, וזהו.

ארבל אסטרחן:

חברי כנסת לא רואים את זה ככה.

מרב מיכאלי (המחנה הציוני):

ממש לא.

היו"ר דוד ביטן:

אני רואה בזה פרס ממש. גם לא עובד, גם מקבל כסף, עוזרים והכול - -

דב חנין (הרשימה המשותפת):

דוד, זאת גישה רעננה לראות את העניין, אבל לא מקובלת עלינו.

היו"ר דוד ביטן:

אני רואה בזה פרס.

מרב מיכאלי (המחנה הציוני):

א', היא לא מקובלת עלינו, וב', אני לא חושבת שזה לא באינטרס שלנו כחברי
כנסת אפילו להציג את זה ככה. רוב האנשים פה, אחרי הכול, באות ובאים לעבודה.
זה לא שהם מחתימים כרטיס.

היו"ר דוד ביטן:

אז סיכמנו? אני רוצה לדעת שאני הולך פה-אחד על זה אז אני מתקן את זה
לשבועיים. אם לא נשאיר את זה חודש. מבחינת העמדה שלי זה ויתור רציני. רק
בשביל לגמור את זה יפה, ואני לא רוצה ויכוחים על זה. אני רוצה להעביר את
זה - -

דב חנין (הרשימה המשותפת):

אני אציג את עמדתי כך: אנחנו במליאה נצביע נגד, אבל אני בהחלט מעריך את
הגישה של אדוני.

היו"ר דוד ביטן:

תצביע נגד במליאה? גם המחנה הציוני?

מרב מיכאלי (המחנה הציוני):

אני לא יכולה להגיד כאן ועכשיו בלי שאני מתייעצת עם חברי.

דב חנין (הרשימה המשותפת):

אבל אני מעריך את העמדה של אדוני ברמה המעשית. בדברים כאלה אנחנו צריכים
לנסות להגיע למקסימום - -

היו"ר דוד ביטן:

אני מנסה, אבל אם אתם מצביעים נגד אז מה עשינו?

מרב מיכאלי (המחנה הציוני):

מה זה משנה? אתם תעבירו את זה בלאו הכי. מה זה קשור?

היו"ר דוד ביטן:

אל תצביעו נגד – תצאו. לא חייבים להיות בהצבעה. תצאו.

מרב מיכאלי (המחנה הציוני):

אנחנו נשקול את זה.

ארבל אסטרחן:

אז כרגע יהיה כתוב: "שלילת שכר מהתקופה - - - שלא תעלה על שבועיים". זה
אומר שאם הוא הורחק לשבועיים אפשר לשלול את כל השבועיים. אתם לא רוצים את
זה או שלא מוכנים לזה. בכל מקרה השלילה תהיה לפי שיקול דעת ועדת האתיקה.
לכל התקופה או לחלק מהתקופה סך השלילה לא יעלה על שכר שבועיים לחבר כנסת.

היו"ר דוד ביטן:

נכון.

ארבל אסטרחן:

זאת אומרת יכול להיות שזה כן יהיה יורחק לשבועיים ויישלל לשבועיים.

היו"ר דוד ביטן:

אבל הסיכויים שזה יקרה הם קטנים.

ארבל אסטרחן:

אני מסכימה. ברור שזה יהיה רק לצורך - - -

היו"ר דוד ביטן:

ועדת האתיקה צריכה להפעיל את שיקול הדעת שלה.

ארבל אסטרחן:

נשאר כאן מה שאמרנו: רק לצד הרחקה, מנימוקים שיירשמו - - -

היו"ר דוד ביטן:

הכול נשאר אותו דבר כשזאת המשמעות.

ארבל אסטרחן:

- - ובפעם הראשונה פה-אחד, ויתר התיקונים - - - מה שאמרנו לגבי הסעיפים
הקטנים.

היו"ר דוד ביטן:

מה לגבי השני?

דב חנין (הרשימה המשותפת):

אני רק מבקש להוריד את המילה "לראשונה" בהסתייגות שנעלה להצבעה.

היו"ר דוד ביטן:

מה "לראשונה"?

דב חנין (הרשימה המשותפת):

העמדה שלנו היא שתמיד זה פה-אחד. בסדר, זה עמדת מיעוט.

היו"ר דוד ביטן:

זאת העמדה שקיבלתי.

מרב מיכאלי (המחנה הציוני):

לא משנה, זאת הסתייגות. הוא מבקש לרשום הסתייגות.

ארבל אסטרחן:

- - - חבר הכנסת דב חנין, תמיד פה-אחד שלילת שכר.

היו"ר דוד ביטן:

כבר הגעתי לעשרים עם המחנה הציוני. שתדעי.

ארבל אסטרחן:

אם תביא לי חתימות. תמיד פה-אחד זה שלילת שכר. זה לגבי החוק הראשון.

היו"ר דוד ביטן:

מה השני?

ארבל אסטרחן:

אני רציתי להעיר משהו קטן לגבי החוק השני – אני קראתי את הדיון במליאה.
הרבה חברי כנסת טענו לפגיעה בחסינות - -

היו"ר דוד ביטן:

אין פה פגיעה בחסינות.

מרב מיכאלי (המחנה הציוני):

כן, יש.

היו"ר דוד ביטן:

זה רק בחוק החסינות.

ארבל אסטרחן:

זאת פגיעה אפשרית כי זה בחוק החסינות.

היו"ר דוד ביטן:

זה לא בחסינות המהותית. אין פה שום פגיעה.

ארבל אסטרחן:

אז פה רציתי להעיר. זה משהו שהוא מאוד לא סביר, אבל בכל זאת צריך לשים לב
אליו. עד היום אם חבר כנסת היה גורם נזק, לכאורה הכנסת הייתה יכולה להגיש
נגדו תביעה אזרחית. אז הוא היה יכול לטעון לחסינות מהותית, שהוא עשה את זה
במילוי התפקיד. אני לא חושבת שבמקרים שעליהם דיברנו כאן בפעם שעברה בית
המשפט היה מקבל טענה כזאת אבל אפשר היה לטעון את זה. כעת כשזה יגיע לוועדת
האתיקה, בה אין טענת חסינות מהותית. כבר נפסק שוועדת האתיקה לא מוגבלת.

מרב מיכאלי (המחנה הציוני):

אז חייבים להוסיף את זה.

ארבל אסטרחן:

פה תיאורטית - -

מרב מיכאלי (המחנה הציוני):

לא תיאורטית.

היו"ר דוד ביטן:

מה את רוצה להוסיף?

מרב מיכאלי (המחנה הציוני):

חייבים להוסיף שזה לא - -

ארבל אסטרחן:

לא, אנחנו לא רוצים להגביל את ועדת האתיקה ולהכפיף אותה לכללי החסינות.
ועדת האתיקה יכולה להטיל סנקציה על חבר כנסת גם אם - - -

היו"ר דוד ביטן:

אתיקה זה כמו נציבות שירות המדינה. היא יכולה לתת עונש.

מרב מיכאלי (המחנה הציוני):

אז מה את חושבת?

ארבל אסטרחן:

אני פשוט מפנה את תשומת הלב שבחוק הזה יש - -

היו"ר דוד ביטן:

אין פה פגיעה בחסינות.

ארבל אסטרחן:

אבל זה משהו מאוד לא סביר.

מרב מיכאלי (המחנה הציוני):

יש פה.

היו"ר דוד ביטן:

אין פה שום פגיעה. להפך.

ארבל אסטרחן:

אנחנו אמרנו פה שזה רק כאשר חבר הכנסת התכוון לגרום נזק או צפה כאפשרות
סבירה את קרות הנזק. במצב כזה קשה לי לראות איך בית משפט יגיד שהנזק היה
לפי המבחן - - -

היו"ר דוד ביטן:

אז עכשיו אני אשבור פה הכול, ויש לי חסינות?

ארבל אסטרחן:

בית משפט לא יגיד שיש לך חסינות במצב כזה.

היו"ר דוד ביטן:

אז אני לא מבין את ההערה. זה בחוק החסינות, אבל זה לא נוגע לחסינות
המהותית. זה הרחבת הסמכויות של ועדת האתיקה. זה הכול.

ארבל אסטרחן:

זה נכון.

היו"ר דוד ביטן:

לכן אין פה בעיה.

ארבל אסטרחן:

זה גם לא מונע תביעה.

היו"ר דוד ביטן:

לא מונע גם תביעה. נכון.

דב חנין (הרשימה המשותפת):

ההערה שלי בנוגע לזה, אדוני היושב-ראש, היא שקודם כול אנחנו לא מתנגדים
לעיקרון. חבר כנסת גורם לנזק – אנחנו לא מתנגדים ברמת העיקרון לכך שהוא
ישלם. השאלה היא מה המטרה שלנו. לדעתי, מספיק לקבוע פה סכום סמלי, אבל
עדיין יש לו משמעות.

היו"ר דוד ביטן:

היה סיכום בין כל החברים, והורדנו את זה לעשרת אלפים שקל.

דב חנין (הרשימה המשותפת):

לי נדמה שעשרת אלפים שקל זה לא ממש סמלי. לפחות במושגים שלי על כסף.

היו"ר דוד ביטן:

אם עשית נזק של שלושים אלף שקל אפשר לתת לך רק עשרת אלפים. אם עשית נזק
בשמונת אלפים שקל ייתנו לך שמונת אלפים שקל. אם עשית נזק של עשרת אלפים שקל
– עשרת אלפים שקל; אבל אם עשית נזק של מאה אלף שקל – גם עשרת אלפים שקל. מה
הבעיה עם זה? אני לא מבין.

מרב מיכאלי (המחנה הציוני):

משום שבכל מקרה לא מדובר על כך שהקנס מכסה את גובה הנזק - -

דב חנין (הרשימה המשותפת):

זה מהלך - - -

היו"ר דוד ביטן:

יכול להיות מצב שלא.

מרב מיכאלי (המחנה הציוני):

אז לכן אני מבקשת מאדוני לשקול להוריד את גובה הסכום.

היו"ר דוד ביטן:

כמה? צריך שיהיה משהו הרתעתי. אי אפשר אלף שקל.

מרב מיכאלי (המחנה הציוני):

אני לא יודעת באיזה קריטריונים אדוני חי, אבל בעיני חמשת אלפים שקל - -

היו"ר דוד ביטן:

לא חי בכלום.

מרב מיכאלי (המחנה הציוני):

- - זה מאוד מרתיע. זה סכום גדול מאוד.

היו"ר דוד ביטן:

זה היה סיכום שכל החברים הסכימו לו, דרך אגב.

מרב מיכאלי (המחנה הציוני):

הסכימו בזמן מסוים, ועכשיו באנו לעבוד על זמן אחר.

היו"ר דוד ביטן:

למה זה חמשת אלפים ולא עשרים אלף?

מרב מיכאלי (המחנה הציוני):

כי שוב, לפי דעתי, זה צריך להיות משהו שאפשר לעמוד בו.

היו"ר דוד ביטן:

זה לא סמלי. הם צריכים לשלם את הנזק שגרמו. אם אני גרמתי נזק אני צריך
לשלם, מה זאת אומרת?

מרב מיכאלי (המחנה הציוני):

אבל הם לא משלמים את הנזק, הם משלמים קנס על הנזק שהם גרמו.

היו"ר דוד ביטן:

שלם חלק מהנזק. זה אמנם קנס כי אי אפשר אחרת.

מרב מיכאלי (המחנה הציוני):

אני באמת חושבת שהסכום הזה הוא פגיעה משמעותית.

היו"ר דוד ביטן:

אתם רציניים?

מרב מיכאלי (המחנה הציוני):

כן. זאת פגיעה משמעותית. תחשוב, זה רבע מההכנסה החודשית, ואפילו קצת יותר.

היו"ר דוד ביטן:

אבל זה כיסוי נזק.

מרב מיכאלי (המחנה הציוני):

אני מסכימה איתך.

היו"ר דוד ביטן:

בנושא של - - - אמרתי בסדר, אבל פה הוא צריך לשלם את הנזק. הנזק משולם
באמצעות קנס.

להוריד את זה לרמה שזה לא שווה כלום – אז החברים ימשיכו לעשות מה שהם
עושים.

דב חנין (הרשימה המשותפת):

כאשר סעיף כזה יופעל כלפי חבר כנסת הפגיעה העיקרית בחבר הכנסת זה לאו דווקא
הכסף. ברגע שהכנסת החליטה שאתה תשלם קנס על נזק המספר הוא פחות קריטי. לכן
אפשר לרדת קצת במספר, ועדיין זה עונש כבד.

היו"ר דוד ביטן:

אבל יושב-ראש הכנסת וגם מִנהלת הכנסת אומרים שיש בעיה עם זה. משלמים קנס על
פעולה שעשה חבר כנסת, כמו גימיק. אם הוא במקרה הלך ונפל והרס ציור מאוד יקר
לא נחייב אותו.

ארבל אסטרחן:

לא, זה רק לצד עבירה אתית.

היו"ר דוד ביטן:

זה לצד עבירה אתית כשהוא עושה פעולה או בכוונה או אדיש לתוצאות של הפעולה
הזאת. זה הכול. אני מוכן להוריד את זה לשמונת אלפי שקל כדי להגיע להסכמה.
המטרה היא לא רק העניין הסמלי, אלא גם שיבין.

מרב מיכאלי (המחנה הציוני):

לכן אני מתייחסת לסכום עצמו. אני מפצירה באדוני להוריד את זה עוד. בהנחה,
כמו שאומר חברי דב בצדק, שהסעיף הזה יכול לבוא לידי מימוש אז אנשים גם
צריכים להיות מסוגלים לעמוד בזה. כחברות וחברי כנסת אנחנו לא רשאיות, בצדק,
להכניס הכנסה נוספת. לפחות לחלק מחברות וחברי הכנסת אין כזאת.

היו"ר דוד ביטן:

אנשים צריכים להיזהר במה שהם עושים. אנחנו צריכים לשמש דוגמה.

מרב מיכאלי (המחנה הציוני):

חד משמעית. לכן אין לנו ויכוח על עצם הסעיף. אני באמת אומרת, 5,000 שקל זה
סכום מרתיע דיו.

היו"ר דוד ביטן:

זה מעט. היום הכול יקר. כל פעולה עולה הרבה כסף.

מרב מיכאלי (המחנה הציוני):

הכול יקר, אבל השכר לא יקר בהתאמה. כמו שאדוני יודע, זה שכר מינימום.

היו"ר דוד ביטן:

מחר יש לי דיון על שכר חברי הכנסת, ויש לי ויכוח עם כאלה שיש להם פנסיה
תקציבית. לדעתי, הנטו של המשכורת לא גבוה. מה שאתה מקבל בסוף הוא כלום
אבל - -

מרב מיכאלי (המחנה הציוני):

לא כלום.

היו"ר דוד ביטן:

לא, היא כלום יחסית למה שאנחנו צריכים. זה לא פשוט.

מרב מיכאלי (המחנה הציוני):

אז בהינתן הדבר הזה אני מפצירה באדוני לכתוב חמשת אלפים שקלים ולא שמונת
אלפים.

היו"ר דוד ביטן:

חמשת אלפים שקלים זה מעט.

מרב מיכאלי (המחנה הציוני):

אני באמת חושבת שזה לא פרופורציוני לשכר של חברי הכנסת. זה רבע מהנטו. זה
אפילו יותר מרבע מהנטו. זאת פעם ראשונה שקובעים אפשרות כזאת, וזה מאוד
מרחיק לכת.

היו"ר דוד ביטן:

לא שלילה. עם השלילה הסתדרנו.

מרב מיכאלי (המחנה הציוני):

גם זה פעם ראשונה.

היו"ר דוד ביטן:

בואו נכתוב שאם לאחד גם תהיה עבירה אתית חמורה וגם זה אז נלך לקראתו. איחוד
תיקים.

מרב מיכאלי (המחנה הציוני):

בקיצור, אדוני, אני מפצירה בך לרדת ל-5,000 שקלים.

היו"ר דוד ביטן:

ואז תרדו מההסתייגות שלכם?

מרב מיכאלי (המחנה הציוני):

פה אנחנו נצביע - - -

היו"ר דוד ביטן:

לא בזה. תרדו מההסתייגות בכלל.

ארבל אסטרחן:

תבקשו רשות דיבור. מרצ ביקשו רשות דיבור לכל החברים.

היו"ר דוד ביטן:

תרד מההסתייגות ונגמור את זה כדי שנצביע על זה במליאה. אתה יכול לדבר
במליאה מה שאתה רוצה, אבל שנצביע בלי הסתייגויות. אז אני אגמור את זה. אתה
רוצה להתייעץ עם עצמך?

דב חנין (הרשימה המשותפת):

אני מתייעץ עם עצמי. אנחנו מוותרים על ההסתייגות, אבל נצביע נגד.

היו"ר דוד ביטן:

אתם תצאו. אל תצביעו. תדברו נגד ותצאו. גם מהעבודה – אם ירצו לצאת שייצאו.
אני לא רוצה לגייס על חוק כזה. תיקנו את זה מאה פעם.

דב חנין (הרשימה המשותפת):

אני לא יכול - -

היו"ר דוד ביטן:

אתה לא, אבל המחנה הציוני כן.

מרב מיכאלי (המחנה הציוני):

אנחנו יכולות לצאת, כן.

דב חנין (הרשימה המשותפת):

בסדר.

היו"ר דוד ביטן:

אז חמשת אלפים, ואתה מוריד את ההסתייגות.

דב חנין (הרשימה המשותפת):

מוריד את ההסתייגות. רשות דיבור לכל אחד.

היו"ר דוד ביטן:

רשות דיבור – דבר מה שאתה רוצה.

היו"ר דוד ביטן:

תקני מבחינה חוקית – איך את מאחדת את זה.

ארבל אסטרחן:

זה יאוחד. חמשת אלפים ושבועיים אלה התיקונים שהכנסתי, ואין הסתייגויות.
רשות דיבור למרצ ולרשימה המשותפת.

היו"ר דוד ביטן:

גם להם.

ארבל אסטרחן:

אתם רוצים?

היו"ר דוד ביטן:

אם הם רוצים, למה לא?

ארבל אסטרחן:

זה רק מי שצריך לבקש עכשיו רשות דיבור במליאה חמש דקות. שארשום לך?

מרב מיכאלי (המחנה הציוני):

תרשמי לי, שיהיה.

ארבל אסטרחן:

בסדר. עוד הערה אחת – אני התלבטתי האם צריך לכתוב במפורש שזה לא יחול על
הפרות אתיות שחלו לפני תחילתו של החוק. בעבירות פליליות יש לנו הוראה כללית
כזאת בחוק העונשין – שאם קובעים עבירה היא לא תחול על העבר.

היו"ר דוד ביטן:

זה ברור.

ארבל אסטרחן:

זה ברור, ולכן אני לא בטוחה שצריך לכתוב את זה. זה ממש ברור.

היו"ר דוד ביטן:

תכתבי שזה לא יחול על מעשים או הפרה אתית שקשורה לזה לפני החוק. זה לא יחול
גם במכלול. זאת אומרת אם הוא עשה עבירה חמורה לפני שנה הוא חייב פה-אחד.

ארבל אסטרחן:

לא. אי אפשר לשלול ממנו שכר על משהו שהוא עשה בעבר.

היו"ר דוד ביטן:

תרשמי את זה. לא רק שכר. באופן כללי.

מרב מיכאלי (המחנה הציוני):

אנחנו יכולות להצביע עכשיו.

היו"ר דוד ביטן:

פה-אחד? לא משנה, זה ברביזיה.

מרב מיכאלי (המחנה הציוני):

אני יודעת. סתם ניסיתי.

היו"ר דוד ביטן:

תודה רבה, הישיבה נעולה.

הישיבה ננעלה בשעה 12:45.
