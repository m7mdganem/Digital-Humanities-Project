הכנסת השבע-עשרה נוסח לא מתוקן

מושב שלישי

פרוטוקול מס' 180

מישיבת ועדת הכנסת

שהתקיימה ביום רביעי, ג' בטבת התשס"ח – 12 בדצמבר 2007 – בשעה 09:30

סדר היום: א. ערעורים על החלטת יו"ר הכנסת והסגנים שלא לאשר דחיפות הצעות
לסדר היום

ב. תנאי שכר עוזר מיוחד ליו"ר האופוזיציה – השלמת דיון

ג. נגישות הכנסת לאנשים עם מוגבלויות

נכחו:

חברי הוועדה:

דוד טל – היו"ר

רוברט אילטוב

זאב אלקין

אורי אריאל

אליהו גבאי

משה גפני

יצחק זיו

יעקב מרגי

גדעון סער

ראובן ריבלין

משה שרוני

מוזמנים:

אבי בלשניקוב, מנכ"ל הכנסת

נאזם בדר, סגן מזכיר הכנסת

אבי לוי, חשב הכנסת

רונית חייקה, מנהלת סיעת מרצ

ייעוץ משפטי: ארבל אסטרחן

מנהלת הוועדה: אתי בן-יוסף

רשמת פרלמנטרית: הדס צנוירט

 

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר דוד טל:

בוקר טוב, אני מתכבד לפתוח את הישיבה. אנו פותחים בסעיף ערעורים על החלטת
יו"ר

הכנסת והסגנים שלא לאשר דחיפות הצעות לסדר היום.

חבר הכנסת גפני, בבקשה.

משה גפני:

אדוני היושב ראש, בוקר טוב, מה שקרה השבוע בלוד היה מעשה שלדעתי הוא חסר
תקדים בחומרתו. היה שם בעל מכולת בשכונת חב"ד בלוד שעל חריגת בנייה, שהגיע
להסדר עם העירייה, הוא נשפט בבית המשפט לעשרה חודשי מאסר בפועל ו-100 אלף ₪
קנס. זה משהו חסר תקדים, במיוחד שאנו מדברים בלוד, זה דבר חמור בחומרתו.
אני חושב שהכנסת צריכה לדון בעניין הזה. יש פה איפה ואיפה באופן ברור.

היו"ר דוד טל:

היות שאישרו קצת יותר מדי נושאים בנשיאות, שבעה נושאים, בדרך כלל - חמישה,
עם חריגה כזו או אחרת – ששה, לפעמים אישרו גם שבעה, אני רוצה להציע לחברי
הוועדה שנעביר את זה אולי לוועדת החוקה שתדון בזה, ושזה לא יעלה לסדר היום.
נצביע עבור זה, מי בעד? מי נגד? מי נמנע? אושרה המלצה לוועדת חוקה לדון
בערעור.

הנושא הבא הוא של חבר הכנסת זאב אלקין, בבקשה.

זאב אלקין:

תודה, אדוני היושב ראש, מדובר בהצעה דחופה לסדר במליאה שעוסקת בפרסום
הידיעה בשבוע שעבר על כך שהרוצחים של האזרח הישראלי בשומרון הם שוטרים
פלסטינים, והצעה לדון בהקשר הזה בשאלות שחרור המחבלים מפתח לאור הגילוי
הזה. לדעתי הנושא חשוב מאוד, להעלותו על סדר יומה של הכנסת, לא קיימנו דיון
על כך, ואני רואה בכך נושא דחוף.

בשבוע שעבר לא יכולתי להגיש אותו כהצעה דחופה, לצערי, כי לא היו הצעות
דחופות, והגשתי אותו השבוע. על כן אני בכל זאת מגיש את הערעור ומבקש את
תמיכת הוועדה להביא את הנושא לסדר יומה של הכנסת. אני גם יכול לומר שהגעתי
לסיכום עם יו"ר הקואליציה על כך שהקואליציה תתמוך בבקשה הזו.

היו"ר דוד טל:

אני סבור שזה נושא באמת חשוב אך לאור מספר הנושאים שאושרו כבר, שבעה, בהנחה
שחברים יצביעו בעד זה, זה ייכנס לסדר היום, אך אם זה לא יסתייע היום, אז
שבוע לאחר מכן.

רבותיי חברי הוועדה, מי בעד הערעור של חבר הכנסת אלקין לגבי הרצח של עידו
זולדן ז"ל? מי נגד? מי נמנע? הערעור התקבל.

ב. תנאי שכר עוזר מיוחד ליו"ר האופוזיציה – השלמת דיון

היו"ר דוד טל:

הנושא הבא על סדר יומנו, תנאי שכר עוזר מיוחד ליו"ר האופוזיציה – השלמת
הדיון. בדיון הקודם אישרנו ברמה העקרונית את המרתו של העוזר הפרלמנטרי
השלישי בעוזר בכיר, זו משרת אמון. אנו אמורים כרגע לאשר את התנאים הנלווים
ואת השכר. אקרא את זה בזריזות ואני מציע לאשר את הדברים הללו. כפי שנאמר,
התווסף אחרי סעיף 49א להחלטה העיקרית עוזר בכיר:

"(א) בנוסף לזכאותו לפי פרק ה1, זכאי ראש האופוזיציה לעוזר בכיר במשרה
מלאה, שייבחר על ידיו ויהיה עובד הכנסת המועסק במשרת אמון.

(ב) ראש האופוזיציה יקבע את מועד תחילת עבודת העוזר הבכיר אצלו וסיומה ואת
המטלות שיבצע. עם סיום כהונתו של ראש האופוזיציה בתפקידו תחדל העסקתו של
העוזר הבכיר, אלא אם כן ראש האופוזיציה החדש יבקש להמשיך את העסקתו.

(ג) העוזר הבכיר יועסק בדרגה 150 בדירוג עוזרים בכירים בלשכת שר (דירוג
864), ושכרו יתעדכן בהתאם להנחיות נציבות שירות המדינה. שאר תנאי העסקתו
יהיו לפי המקובל בשירות המדינה לאותה דרגה".

גדעון סער:

האם עובד הכנסת המועסק במשרת אמון, המשמעות שהוא חייב להיות עובד הכנסת
ביום קבלת ההחלטה או ברגע שהוא ייבחר לתפקידו על ידי יו"ר האופוזיציה- -

היו"ר דוד טל:

כשהוא ייבחר, הוא יהיה ממניין עובדי הכנסת.

אבי בלשניקוב:

על פי כללי נציבות שירות המדינה מדובר במשרת אמון, כאשר ההסכם הוא בין
העובד לבין הכנסת, בניגוד להסכם של העוזרים הפרלמנטריים שהוא בין חבר הכנסת
לבין העוזר הפרלמנטרי, קרי הוא עובד הכנסת על כל המשתמע, במשרת אמון.

היו"ר דוד טל:

אני רוצה לפרט לפרוטוקול: רכיבי שכר יועץ בכיר לשר דרגה 150 בדירוג 864:
יסוד משולב – 23,255.66, רכב שירות ד (כולל גילומים) – 2,287.65, כלכלה –
681.7, טלפון – 48.6, ביטוח ואגרה – 767, הבראה – 295, ביגוד – 255, סך הכל
ברוטו: 27,591.24.

משה גפני:

אני בעד, לביבי אין את הכסף הזה מקצבאות הילדים.

היו"ר דוד טל:

נצביע. מי בעד? מי נגד? מי נמנע? רבותיי חברי הכנסת, אושר.

ג. נגישות הכנסת לאנשים עם מוגבלויות

היו"ר דוד טל:

רבותיי חברי הכנסת, אתמול היה יום לאנשים נכים ומוגבלים וסברתי שוועדת
הכנסת צריכה להתייחס לזה, וביקשתי גם ממנכ"ל הכנסת אך אתמול לא הסתייע,
ואתמול הוא לא יכול היה להופיע כאן. הייתי רוצה לבקש ממנכ"ל הכנסת שידווח
לוועדה, מה הכנסת עושה למען אנשים עם מוגבלויות, במה היא תורמת להם, מה רמת
הנגישות של הבית הזה לאנשים עם מוגבלויות וכל דבר אחר שהם עושים כדי לעזור
לאנשים עם מוגבלויות. בבקשה.

אבי בלשניקוב:

אדוני היושב ראש, רבותיי חברי הכנסת, בוקר טוב, אני רוצה לתת עדכון קצר
לגבי פעילותה של הכנסת בכל הקשור לאנשים עם מוגבלויות; ראשית, על פי יוזמתה
של יושבת ראש הכנסת, דליה איציק, הכנסת קלטה בשנה וחצי האחרונות כ-18 אנשים
עם מוגבלויות לתפקידים שונים בכל מנגנון ומינהל הבית. כולכם רואים אותם,
כולכם באים אתם במגע בצורה כזו או אחרת. חלקם מועסקים בדואר, כסדרנים,
במשאבי אנוש, בוועדות, בלשכה המשפטית, בסיעות, בארכיון, במדור משכורת,
בספרייה, בלשכת היושבת ראש, במשמר הכנסת, במלתחה, בקשרי חוץ, במדור הדרכה
והשתלמויות וכו'.

בעקבות פסיקות חדשות בתחום תעסוקה והנחיות של משרד העבודה והרווחה אנו
פועלים מול משרד העבודה בהתאם לפסיקות ולהנחיות ומעבירים את אותם אנשים
מעין כשירות לקביעות, כך אני חושב שזה מוגדר.

היתה סיטואציה מאוד מביכה עד לפני מספר חודשים והיתה תיקון חקיקה של חברי
הכנסת אלי גבאי ורן כהן לגבי העסקת אנשים עם מוגבלויות, לגבי צורת העסקתם.
היה נהוג לאורך כל השנים שצורת ההעסקה בכל השירות הציבורי הוא באמצעות
עמותות, כלומר הכנסת וכל משרד ממשלתי כזה או אחר מתקשר עם העמותה, משלם לה
סכום כסף בהתאם לחוזה שנכרת בין העמותה לבין הכנסת או לכל גוף ציבורי אחר
והעמותה משלמת לעובד. היו מספר מקרים, גם זה תוקן בחקיקה, שבהם העמותות היו
לכאורה – היו מקרים רבים של גזירת קופונים, כלומר אם למשל גוף מסוים היה
מעביר 3,000 ₪ עבור העסקת העובד, העמותה היתה לוקחת מהעובד מעין דמי טיפול
של כמה מאות שקלים ובסופו של דבר לעובד היה חיסרון כיס בהתייחסות הזו.

היו כאלה שטענו מהצד של העמותות שזה נכון, כי העמותות משבחות במקומות
העבודה, לא תמיד מקבלות תמיכות כאלה ואחרות ממשרדי הממשלה, אך הכנסת עוברת
תהליך, ואם איני טועה, אנו ראשונים בקרב כל משרדי הממשלה, שלחנו את כולם
לאבחונים על פי חוק ועל פי הפסיקות האחרונות במשרד העבודה והרווחה ואנו
בהליך של קליטת העובדים האלה שלא בצורה של העסקה קבלנית דרך העמותות אלא
כעובדים מן המניין על כל המשמעויות הסוציאליות שנגזרות מכך.

הכנסת שתיקנה את החוק הזה, היו חששות כבדים, כי אתה מקבל אנשים עם
מוגבלויות כאלה ואחרות ומקבע אותם עד הפנסיה כמו כל עובד רגיל. אנו חושבים
שכך צריך להיות, ואנו לא צריכים להתנצל או להסתכל ימינה ושמאלה.

אדוני היושב ראש, בתקציב שאגיש לך בעוד שבוע-שבועיים לאישור תקציב הכנסת
לשנת 2008, הסעיף התקציבי שאנו מתקצבים לגבי העסקת עובדים אלה לשנת 2008
יעמוד על כ-720 אלף ₪ בשנה וכל גרוש כאן הוא מבורך.

תוך מספר ימים אנו עוברים לאגף החדש, וועדת הכנסת בראשותך, מכובדי, תהיה
הראשונה שתעבור. לפי נייר שקיבלתי הבוקר, ביום ששי הזה אני מקבל את הקומה
העליונה מוכנה, כמובן שהמעבר שלך ושל הצוות שלך יהיה בתיאום מוחלט אתך. בכל
המפלסים של הבניין החדש יש נגישות מלאה באמצעות המעליות על פי כל התקנים
הקבועים בחוק. בכל הקבוצות של השירותים ניתנו תאים נפרדים לאנשים עם
מוגבלויות. הקישור בין חלקי המפלסים השונים שנדרשו בשל אילוצי המבנה תוכננו
ובוצעו ברמפות ולא במדרגות, בין כל הקומות יש גם מדרגות וגם רמפות.
המסדרונות בבניין הם רחבים שמאפשרים תנועה נוחה על כיסאות גלגלים. אגב, את
ועדת העבודה והרווחה קבענו בקומת המפלס העליונה. במעליות ישנה הודעה קולית
על כל התחנות. בכל הרמפות והמדרגות תוכננו ויש מסעדי יד ובכל הוועדות
החדשות מותקן מתקן שעלה כסף רב, אגב, לאנשים כבדי שמיעה, כך שגם הסוגייה
הזו – מה שאין בבניין הזה – אנשים כבדי שמיעה יוכלו להתקרב לנקודה מסוימת
והמכשור יהיה קיים שם. זו סקירה קצרה על הסוגייה החשובה, והכנסת מהווה אות,
דוגמה ומופת לכל משרדי הממשלה.

היו"ר דוד טל:

תודה, אדוני המנכ"ל. אני סבור שחוסנה של חברה נמדד בעזרה שהיא מעמידה לרשות
אנשים כאלה ואנשים נזקקים אחרים. מבחינה זו יושבת ראש הכנסת ומנכ"ל הכנסת
ראויים לכל שבח. אני מאוד מקווה שהבית הזה יהווה דוגמה למשרדי ממשלה אחרים,
שכן אנו בשגרת יומנו נוטים לחלוף ואולי להתעלם בצורה כזו או אחרת מהאנשים
האלה עם מוגבלות כזו או אחרת. אני מציע שאם מישהו רוצה לדעת איך להתייחס
לזה, שיראה כל מוגבל כזה שהוא אח שלו, בן שלו, אחות שלו, ואז ההתייחסות שלו
תהיה שונה. ישר כוח, ואני מבקש להעביר את ברכותיי ותודתי ליושבת ראש הכנסת.
בבקשה, חברי הכנסת.

יעקב מרגי:

אדוני היושב ראש, מכובדי המנכ"ל, אני חושב שאנו רואים אותם יום-יום
במסדרונות, זה ראוי להערכה ואני רוצה לציין להערכה את אותם עובדים, אני
חושב שהחזרתם לאנשים האלה את החיות. המאמצים לשלב בחברה אנשים עם מוגבלויות
זה דבר גדול. האגף החדש, גם ללא הסקירה, הייתי בטוח שזה יניח את הדעת.

היו"ר דוד טל:

זה לא מובן מאליו. בהרבה משרדי ממשלה אין את זה. אם יש רצון, תימצא הדרך
לעשות את זה.

יעקב מרגי:

אולי לא הבהרתי את עצמי. לא היה לי ספק שמי שתכנן ומוביל פה לקח את זה
בחשבון, לכן איני מופתע.

מחזה שאתמול הציק לי; עמדתי בכניסה למליאה בין מזנון הח"כים לכניסה למליאה
לשוחח עם מספר נכים. הם לא חסמו את הגישה. אני התביישתי - הסדרנים עטו
עליהם: תיצמדו לקיר, ואמר לו אחד הנכים: זה לא ייצוגי, זה לא נראה יפה. אני
התביישתי. לפעמים הפרוזדור הזה חסום על ידי אנשים לא מוגבלים, ואף אחד לא
טורח לפנות אותם, והמגמה שלכם לא מתאימה עם מה שנעשה. כנראה ההנחיות, צריך
לרענן אותן- -

גדעון סער:

היו הנחיות מיוחדות לציון יום אנשים עם מוגבלויות, שאתמול הכנסת ציינה
אותו.

אבי בלשניקוב:

לא הייתי כאן אתמול. אני שומע רק צד אחד, ואני מבטיח לך לבדוק.

יצחק זיו:

אני מברך על היוזמה והביצוע, ואנו רואים את הפעולה המבורכת הזו יום-יום.

באגף החדש, כפי שהמעלית מציינת את מספר הקומה, לחשוב על תוספת: ועדת כלכלה,
ועדת כנסת.

אבי בלשניקוב:

יש מקומות שיש בהם שש ועדות, תאר לך שיכריזו על כולן. ויש שילוט, יש הכל.

יצחק זיו:

ידעתי שזו תהיה התשובה אך צריך לתת את הדעת על הנושא הזה.

אורי אריאל:

אני רוצה לומר תודה למנכ"ל, ליושב ראש שזימן את הדיון הזה, ואני מבקש
להעביר את תודתנו ליושבת ראש הכנסת. הדברים אינם מובנים מאליהם, ישר כוחכם.

גדעון סער:

רציתי לציין את הנקודה של אותה העסקת אנשים עם מוגבלויות. אני רוצה לשבח את
יושבת ראש הכנסת על היוזמה הזו ואת המנכ"ל. כל מי שמסתובב פה בכנסת מבין את
החשיבות של המהלך הזה והלוואי שבשירות הציבורי, גם במשרדי ממשלה ומקומות
אחרים, היו מוצאים את המקומות שבהם ניתן לעשות פעולות דומות כי זה בסופו של
דבר ההבדל בין הצהרות לבין מעשים בנושא שעליו אנו מדברים.

הנקודה השנייה שאני מבקש להעלות בהקשר אחר, אנו בכנסת הקודמת חוקקנו את חוק
הנגישות. הוביל את זה חבר הכנסת לשעבר שאול יהלום, ובניגוד לדברים אחרים,
הודעתי למשרד האוצר שבנושא הזה הוא יגיע להבנות עם שאול יהלום, כי אם הוא
לא יגיע, אז יהיה חוק בלי האוצר, ובאמת הגיעו. החוק הזה חשוב, אחד החוקים
הכי חשובים שחוקקו בכנסת.

למרבה הצער, למעלה משנתיים מאז שהחוק הזה חוקק, ולא הותקנו התקנות שהן
רלוונטיות ליישומו. אני חושב שאנו צריכים- -

היו"ר דוד טל:

אני מוכן לקבל פה החלטת ועדה, שנפנה לשר- -

ארבל אסטרחן:

עדיין דנים בזה.

גדעון סער:

חשוב שתהיה פנייה, כי זה יותר משנתיים. אחרת החוק שאנו חוקקנו הוא בגדר אות
מתה.

היו"ר דוד טל:

תהיה פנייה של ועדת הכנסת על דעת כל החברים כאן לשר הרלוונטי, אחרי בדיקה
גם של היועצת המשפטית, אם זה נמצא בהליכי התקנה או לא. נבקש מהם להזדרז
ולהביא את התקנות הללו.

רונית חייקה:

רציתי רק להודות בשם הסיעות, יש לנו בחור למעלה בקומה שקוראים לו אכרם,
שהוא עוזר לנו בכל המטלות, הוא מחכה כל פעם לקבל עוד מטלה, זה מדהים.

היו"ר דוד טל:

תמי בכל פעם שרואה אותי מצביעה עליי ואומרת: דוד טל החמוד...

אבי בלשניקוב:

כל העובדים האלה משולבים בכל הפעילויות הרגילות של עובדי הכנסת כולל
השתלמויות, ימי עיון וכו'. בשבוע שעבר עשינו לכולם יום עיון במוזיאון המדע.
הם נוסעים להשתלמות השנתית של כל עובדי הכנסת לאילת על חשבון הכנסת,
וצירפתי גם שני מטפלים שלהם כדי לתת להם תחושה של ביטחון וכו'.

הערה אישית; לפעמים בית המחוקקים מחוקק חוקים שהוא לא יודע איך בסופו של
דבר הוא יכול להשפיע על האיש הקטן, אך כיוון שצורת ההעסקה של האנשים האלה
היא בשיטת העמותות, ולצערי, כל עובד כזה שצריך להיכנס לעבוד במשרד ממשלתי,
המשרד הממשלתי על פי חוק חובת מכרזים נאלץ לעשות מכרז, כמו שקונים כוסות,
פטישים וניירות. עושים מכרז בין כל העמותות האלה, שזה דבר משפיל ודוחה,
ואני יכול להבין את עמיתיי ואת משרדי הממשלה, שזה חלק מהדברים שהם לא
מוכנים בכלל להיכנס להליך של קליטה כי הם נדרשים לעשות מכרז לקליטת אנשים
עם מוגבלויות בכל תנאי המכרז בין כל העמותות, וזה דבר נורא ואיום – כי זו
עמותה. לא היתה שום דרך חוקית אפשרית זולת המכרז. אנו עשינו את זה, וזה
נורא ואיום.

יעקב מרגי:

זה מופיע בקניית שירותים ולא בהגדלת תקציב כוח אדם.

סגן מזכיר הכנסת נאזם בדר:

לקחנו את כל העמותות שיכולות לספק אנשים שיכולים להתאים לעבוד בכנסת. בחרנו
30 משרות כאלה, ואיישנו 18.

היו"ר דוד טל:

אני מודה למנכ"ל, ליושבת ראש הכנסת, נעביר לה את הברכות של סיעות הבית.

תודה רבה, הישיבה נעולה.

הישיבה ננעלה בשעה 10:05.
