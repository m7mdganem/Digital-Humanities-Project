הכנסת השש-עשרה נוסח לא מתוקן

מושב שני

פרוטוקול מס' 117

מישיבת ועדת הכנסת

יום שלישי, י"ט בסיוון התשס"ז (5 ביוני 2007), שעה 9:30

סדר היום:

קביעת ועדות לדיון בהצעות החוק הבאות:

1. הצעת חוק הטבות לניצולי שואה נזקקים (תיקון – אי חישוב תשלום כהכנסה),
התשס"ז-2007, הצעת חברי-הכנסת מרינה סולודקין ומיכאל נודלמן (פ/17/1953)

2. הצעת חוק הצעת חוק מס ערך מוסף (תיקון – פטור לטובין מיובאים המיועדים
לנזקקים), התשס"ז-2007, של חבר-הכנסת גדעון סער (פ/1953/17).

3. הצעת חוק סדרי השלטון והמשפט (ביטול החלת המשפט, השיפוט והמנהל) (תיקון
– התקנת תקנות), התשס"ז-2007, של חבר-הכנסת אביגדור יצחקי

4. הצעת חוק עבודת נשים (תיקון – איסור פיטורים במהלך טיפולי פוריות לקראת
הילד הראשון או השני מאותו בן זוג), התשס"ז-2007, הצעת חבר-הכנסת גדעון סער
(פ/17פ/2349)

5. קביעת ועדה לדיון בנושא "יום החקלאות וההתיישבות ויום המים הבינלאומי".

נכחו:

חברי הוועדה:

רוחמה אברהם – היו"ר

קולט אביטל

יולי אדלשטיין

אורי אריאל

מנחם בן ששון

מוחמד ברכה

אליהו גבאי

יצחק גלנטי

נאדיה חילו

יואל חסון

אחמד טיבי

אסתרינה טרטמן

אביגדור יצחקי

יעקב מרגי

יורם מרציאנו

מיכאל נודלמן

גדעון סער

מאיר פרוש

דוד רותם

ראובן ריבלין

משה שרוני

יועצת משפטית:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

יפה קרינצה

קביעת ועדות לדיון בהצעות החוק הבאות:

1.  הצעת חוק הטבות לניצולי שואה נזקקים (תיקון – אי חישוב תשלום כהכנסה),
    התשס"ז-2007, הצעת חברי-הכנסת מרינה סולודקין ומיכאל נודלמן

היו"ר רוחמה אברהם:

בוקר טוב, אני פותחת את ישיבת ועדת הכנסת. על סדר יומנו קביעת ועדות לדיון
בהצעות חוק. ההצעה הראשונה היא הצעת חוק הטבות לניצולי שואה נזקקים (תיקון
– אי חישוב תשלום כהכנסה), התשס"ז-2007, הצעתם של חברי-הכנסת מרינה
סולודקין ומיכאל נודלמן. נשמעו במליאה שתי הצעות: להעביר את זה לוועדת
העליה והקליטה או לוועדת הכספים.

יושב-ראש ועדת העליה והקליטה מסר שהוועדה הכינה את ההצעה לקריאה ראשונה ומן
הראוי שהליך החקיקה יסתיים באותה ועדה. יושב-ראש ועדת הכספים ביקש להעביר
את ההצעה אליו בנימוק שהוקמה ועדת משנה מיוחדת שתטפל בעניין נפגעי רדיפות
הנאצים, לרבות הצעות החוק.

אני סבורה שמכיוון שהצעת החוק התחילה ונדונה בוועדה לקליטת העליה וועדת
הכספים הקימה רק ועדת משנה מן הראוי שהליך החקיקה ימשיך להיות מטופל בוועדת
העליה והקליטה ולפיכך אצביע על זה. חבר-הכנסת סער, רוצה לומר משהו בנדון?

גדעון סער:

לנוכח דברייך אני מוותר על זכות הדיבור.

יורם מרציאנו:

הצבעה. אנחנו תמימי דעים וזה יעבור פה אחד.

גדעון סער:

אני רוצה להעיר, שבניגוד לנוהל, אחרי קריאה טרומית אם חוק מסוים הוכן
בוועדה לקריאה ראשונה, זה שקוראים במליאה זה איננו מאפשר. צריכה להיות פניה
לוועדת הכנסת. יש כאן טעות, לא בפעם הראשונה, מכיוון שהחוק שייך לוועדה
וצריך להוציא אותו מהוועדה. אי אפשר על דרך זה שקוראים במליאה, כמו אחרי
הקריאה הטרומית, להביא אותו לכאן.

היו"ר רוחמה אברהם:

אז אני מבקשת שתשלחי מכתב למזכירות הכנסת וליושב ראש שיעיר את תשומת לבם
ויעיר להם.

מי בעד להשאיר את הצעת החוק בוועדת העליה והקליטה?

הצבעה

בעד – 11

נגד – אין

נמנעים – אין

הצעת החוק תועבר לוועדת העליה והקליטה

היו"ר רוחמה אברהם:

11 הצביעו בעד, אין מתנגדים ואין נמנעים ולכן אני קובעת שהחוק ימשיך להיות
מטופל בוועדת העליה והקליטה.

2. הצעת חוק מס ערך מוסף (תיקון – פטור לטובין מיובאים המיועדים לנזקקים),
התשס"ז-2007, של חבר-הכנסת גדעון סער (פ/1953/17).

היו"ר רוחמה אברהם:

הצעת החוק הבאה היא הצעת חוק מס ערך מוסף (תיקון – פטור לטובין מיובאים
המיועדים לנזקקים), התשס"ז-2007, של חבר-הכנסת גדעון סער (פ/1953/17).
נשמעו הצעות להעביר את הצעת החוק לדיון בוועדת הכספים או בוועדת הכלכלה.

יושב-ראש ועדת הכספים מבקש להעביר את הצעת החוק לוועדת הכספים. ליושב-ראש
ועדת הכלכלה לא הייתה עמדה עקרונית בנושא. למגיש החוק יש משהו לומר בעניין
הזה?

גדעון סער:

אני מבקש להעביר את זה לוועדת הכלכלה.

ארבל אסטרחן:

זה שייך, כמובן, לוועדת הכספים.

יורם מרציאנו:

ועדת הכלכלה, רבותיי.

היו"ר רוחמה אברהם:

מי בעד להעביר את זה לוועדת הכספים?

הצבעה

בעד – 1

נגד – 8

נמנעים – אין

הצעת החוק תועבר לדיון בוועדת הכלכלה.

היו"ר רוחמה אברהם:

בעד הצביע אחד, נגד שמונה.

משה שרוני:

למה לוועדת הכלכלה כשזה ועדת הכספים פר אקסלנס?

היו"ר רוחמה אברהם:

יכולת להצביע אחרת.

משה שרוני:

אני מבקש רביזיה.

היו"ר רוחמה אברהם:

רביזיה בעוד דקה. מי בעד הרביזיה של חבר-הכנסת שרוני?

הצבעה

בעד – 8

נגד – 5

נמנעים – 1

היו"ר רוחמה אברהם:

בעד הרביזיה הצביעו שמונה, נגד הצביעו חמישה, נמנע אחד.

גדעון סער:

לא נכון, לא ספרת את כולם.

היו"ר רוחמה אברהם:

חברי-הכנסת, מה קורה כאן? מכיוון שהיה בלבול בעניין ההצבעה אני מביאה את
הרביזיה להצבעה מההתחלה. אם ימשיך להיות כאן רעש אפזר את הישיבה, כי כך אני
לא יכולה להמשיך. אני חוזרת על ההצבעה.

מי בעד הרביזיה של חבר-הכנסת שרוני? מי מתנגד?

הצבעה

בעד – 8

נגד – 10

נמנעים – 1

הרביזיה לא עברה.

היו"ר רוחמה אברהם:

בעד הצביעו שמונה, נגד הצביעו עשרה, נמנע אחד. לפיכך, הצעת החוק עוברת
לדיון בוועדת הכלכלה.

משה שרוני:

אני מצטער מאוד, אני מתנגד. זה לא פייר, לא מתנהגים ככה. זה מתאים לוועדת
הכספים.

3. הצעת חוק סדרי השלטון והמשפט (ביטול החלת המשפט, השיפוט והמנהל) (תיקון
– התקנת תקנות), התשס"ז-2007, של חבר-הכנסת אביגדור יצחקי

היו"ר רוחמה אברהם:

אני עוברת להצעה השלישית, הצעת חוק סדרי השלטון והמשפט (ביטול החלת המשפט,
השיפוט והמנהל) (תיקון – התקנת תקנות), התשס"ז-2007, של חבר-הכנסת אביגדור
יצחקי. נשמעו הצעות להעביר את הצעת החוק לדיון בוועדת החוקה, חוק ומשפט או
בוועדה לקידום מעמד האישה.

יושב-ראש הוועדה לקידום מעמד האישה מוכן, לנוכח חשיבות הנושא, לקיים את
הדיון בהצעת החוק הזו גם בוועדת הכנסת, בה מיוצגות כמעט כל סיעות הבית.
יושב-ראש ועדת החוקה, חוק ומשפט מבקש להביא את הצעת החוק הזו לוועדת החוקה.

אביגדור יצחקי:

גברתי היושבת ראש, זה לא שינוי חוק וגם לא חקיקה – החוק קיים וישנו. כל מה
שאנחנו רוצים להשיג הוא לגרום לכך שהחוק יוחל מהרגע שבו התקבל החוק, כי
למרות שהחוק חוקק בכנסת בשנת 1999 הוא לא חל, כי אמרו שצריך לחוקק חוק יסוד
של משאלי עם. אני אומר לך שלחוקק חוק יסוד: משאל עם בכנסת הנוכחית אין שום
סיכוי שבעולם, אני גם לא בטוח שבכנסות הבאות אפשר יהיה לחוקק חוק כזה. מאחר
שאנחנו רוצים להחיל את החוק הזה, כפי שחוקק על ידי הכנסת, ומאחר והחקיקה
מציעה שבמקום לחכות לחוק יסוד: משאל עם אפשר להתקין תקנה שעד שיחוקק חוק
כזה, אם יחוקק, מי שיהיה אחראי על סדרי משאל העם זה ועדת הבחירות המרכזית,
ומאחר שיש פה תקנה שקשורה לוועדת הבחירות המרכזית, ומאחר וענייני ועדת
הבחירות המרכזית בדרך כלל נידונים בוועדת הכנסת לגבי מינויים, סדרי עבודה
וכל מה שקשור בזה - - -

ארבל אסטרחן:

הם נידונים רק בוועדת החוקה.

רוחמה אברהם:

ארבל, את לא יכולה לעשות את זה.

אביגדור יצחקי:

לכן, מאחר ומדובר בעניין פרוצדורלי, אני חושב שצריך לדון בו בוועדת הכנסת,
שבה יש נציגות מאוד נאותה לכל חברי הבית. דרך אגב, בצורה שבה הם מיוצגים פה
הם גם מיוצגים בוועדת הבחירות המרכזית.

אני רוצה לציין עוד עובדה, שאני חושב שהיא מן העניין. אני חושב שהחוק הזה
דחוף מההיבט הזה שאנחנו שומעים כל מיני לחשושים בהרבה מאוד נושאים. דרך
אגב, החוק הזה לא מונע מראש הממשלה לקיים משא ומתן עם מדינה שכנה אויבת או
ככל שתהיה, ההפך הוא הנכון. הוא יכול ללכת בצורה הרבה יותר שקטה כשהוא יודע
מה המצב בצורה שאינה משתמעת לשני פנים.

מאחר ויושב ועדת החוקה, חוק ומשפט הוא מתנגד נחרץ לחוק הזה, ולמרות עמדת כל
חברי סיעת "קדימה" הוא היחיד שלא הסכים לחתום על החוק הזה, מטעמים
אידיאולוגיים שאני מכבד אותם, ומאחר שמדובר בתקנה פשוטה שתחייב את ועדת
הבחירות המרכזית להגיע למצב שבו היא תקבע את סדרי משאל העם - במידה שנצטרך
איזשהו משאל עם - אז אני חושב שרצוי לקיים את הדיון הזה בוועדת הכנסת
ולסיים את העניין הזה מהר ככל האפשר.

היו"ר רוחמה אברהם:

אני מודה לך. אדוני, יושב-ראש ועדת החוקה, חוק ומשפט, בבקשה.

מנחם בן ששון:

ישבתי בפניכם כמה פעמים וביקשתי מסיבות אחרות, למשל חוקים שנוגעים לענייני
אזרחות, שהחוקים ידונו בוועדת החוקה. אתם נתתם לי תשובה ברורה. פתחתם את
התקנון מעמוד 13 ואילך והקראתם בפניי בצורה מסודרת מה תפקידה של כל ועדה
מוועדות הכנסת וקיבלתי את הדין. אמרתי: אם כך, אני מושך את בקשתי לגבי אותם
חוקים. היום אנחנו נמצאים במצב זהה, כשהבקשה היא בקשה תמוהה. החוק הזה, לכל
צורותיו, אני מתחיל בחוק שחוקק בשנת 1981, חוק רמת הגולן, אני עובר לחוק
שנחקק ב-1999, שאליו מתייחס החוק, קרי חוק סדרי שלטון ומשפט סעיף 4, ואני
מגיע אל החוק שלפנינו – כל החוקים הללו נחקקו בוועדת החוקה, חוק ומשפט.

דבר שני, חוקי בחירות? חוקי בחירות נעשים רק בוועדת חוקה, חוק ומשפט, תשאלו
את חבר-הכנסת גדעון סער, הוא היה ראש ועדת משנה של ועדת חוקה, חוק ומשפט
שעסקה בענייני בחירות. זאת אומרת - - -

גדעון סער:

זה לא קשור לבחירות.

מנחם בן ששון:

אני מתייחס למה שאמר חבר-הכנסת יצחקי. הוא אמר "בחירות". ענייני בחירות
נעשים אך ורק בוועדת החוקה, חוק ומשפט.

אני מגיע לסעיף השלישי. רוצים למחוק חוק יסוד או למחוק התייחסות לחוק יסוד
שהכנסת חוקקה באמצעים פרוצדורליים?

אביגדור יצחקי:

זה חוק יסוד שלא קיים. אין חוק כזה.

ראובן ריבלין:

יושב-ראש ועדת החוקה מציע לנו הצעה מסוכנת מאוד, לפעול לפי שורת ההיגיון.

זהבה גלאון:

הוא ממש מגזים. הוא חושב שצריך לפעול לפי השכל הישר.

רוחמה אברהם:

חברי-הכנסת, אני מבקשת לאפשר לחבר הכנסת בן ששון להמשיך.

מנחם בן ששון:

רבותיי, סעיף 13א(1) מציין מה תפקידה של ועדת הכנסת. סעיף 13א(6) מציין מה
תפקידה של ועדת החוקה. שוועדה של הכנסת תעבור על החוק?

גדעון סער:

תעבור על החוק? נו, באמת.

רוחמה אברהם:

תן לו להשמיע את הטיעון. ביקשת רשות דיבור ותקבל אותה, אבל אל תפריע לו.

מנחם בן ששון:

לשנות סדרי מנהל בתוך הבית. הנקודה האחרונה היא הנקודה האישית. להבדיל ממה
שיועצים לי חברים, הרבה פעמים אני מביא לכנסת חוק שנעשה בוועדת חוקה ואני
מתנגד לו. אני נמצא במיעוט בוועדת החוקה. ועדת החוק היא לא ועדה של אדם היא
ועדה של הכנסת. תפקידי להביא דברים לדיון המקצועי ביותר. במקרה הזה, אין
ועדה אחרת שיכולה לעשות את זה, מבחינת הסמכות, כמו ועדת חוקה. למשוך את זה
מוועדת החוקה זה משיקולים שהם לא משיקולים העניין וההיגיון. באותה צורה,
בזמנו שכנעתם אותי והסברתם לי - - -

יורם מרציאנו:

-   - -

היו"ר רוחמה אברהם:

חבר-הכנסת מרציאנו, אני קוראת אותך לסדר.

מנחם בן ששון:

באותה צורה אני אומר עכשיו שזה יהיה תקדים שאחריו יעשו עוד מעשים מהסוג הזה
ויביאו לוועדה למעמד האישה את החוק הזה, למשל.

היו"ר רוחמה אברהם:

אני מודה לך, אדוני. חבר-הכנסת סער, בבקשה.

גדעון סער:

גברתי, במליאה הצעתי להעביר את החוק לוועדה לקידום מעמד האישה. יחד עם זאת,
לנוכח הנימוקים שנשמעו חזרתי בי ואני תומך בהעברתו לוועדת הכנסת, ואני רוצה
לנמק. הרוב בכנסת, בצורה ברורה וחד-משמעית, הצביע בעד החוק של חברי-הכנסת
יצחקי, מרציאנו ואחרים שהציעו את החוק. יש משקל לכך שחבר הכנסת בן-ששון –
לא רק כנאמנו של ראש הממשלה, שהיה בין הבודדים שהצביעו נגד החוק, אלא גם
בתפיסת עולם – מתנגד לחוק והכוונה היא לעשות סיכול ממוקד לרוב בכנסת בוועדת
החוקה.

אומר יושב-ראש ועדת החוקה שזה אומר לעבור על החוק. הרי אתה עצמך, חבר-הכנסת
בן-ששון וחבריך בקואליציה, כאשר היה פה נושא חוק ההסדרים הצבעתם באין-ספור
נושאים להעביר את החוקים לא לוועדה הייעודית אלא לוועדה אחרת, לפי רצון
הקואליציה.

ראובן ריבלין:

כי הוא לא הבין אז את התקנון.

גדעון סער:

יתכן, אבל יחד עם זאת שהיו דברים מעולם. גברתי היושבת ראש, בגדר סמכותה של
הועדה הזאת שיקול דעת, וגם שיקול דעת פוליטי. ראינו שכשזה נוח לאנשים
מסוימים הם מצביעים בגדר הדבר הזה.

יש פה גם דבר ענייני; ועדת החוקה, חוק ומשפט היא ועדה מאוד עמוסה. יש לה
היום בצנרת לפחות 30 הצעות בתור. אני יודע את זה כמי שיש לו הרבה הצעות חוק
שצריכות להידון בוועדה הזאת.

אחמד טיבי:

ועדת הכלכלה לא הייתה עמוסה לפני רבע שעה?

גדעון סער:

אני מניח שחבר הכנסת כחלון יוכל לפנות זמן. יחד עם זאת, כאשר העברתי בנושא
חוק הבוררות - - -

יורם מרציאנו:

זה לא שייך - - -

היו"ר רוחמה אברהם:

חבר-הכנסת מרציאנו, אתה מבקש רשות דיבור? זאת הדרך לבקש?

זהבה גלאון:

גדעון סער, אתה רגיל לתת טיעונים מנצחים. ועדה עמוסה זה טיעון מאוד מהותי.

היו"ר רוחמה אברהם:

חברת הכנסת גלאון.

גדעון סער:

כאשר בא חבר-הכנסת בן-ששון ומצטט את התקנון, בתקנון עצמו יש הוראה שוועדת
הכנסת קובעת אם יש מחלוקת. דהיינו, אם יש מחלוקת בנושא מסוים אנחנו לא
עוברים על התקנון כאשר אנחנו מכריעים בוועדת הכנסת, אלא מקיימים את מצוות
התקנון. לכן, אין ספק שאני אתמוך בוועדת הכנסת. הטיעון שהושמע, ברמה
המשפטית וברמה העניינית, הוא טיעון לא נכון שכן שיקול הדעת של ועדת הכנסת
היא הדבר הקובע כאן כולל במקרים שהוקמו ועדות מיוחדות בכנסת כדי לעקוף את
ועדת הכספים. כלומר, היו דברים הרבה יותר מרחיקי לכת.

לסיום, כאשר מדברים בדבר שהוא אמנם לא דיני בחירות, כפי שטען חבר-הכנסת
בן-ששון, שאז היה אולי קושי נוסף, אלא בנושא שהוא במחלוקת, מה יותר טוב
מלבוא לוועדת הכנסת, שהיא הגדולה בוועדות הכנסת. היא מונה 25 חברים ויש בה
חברים מכל סיעות הכנסת, למעט אחת, ולכן היא ועדה שמשקפת בתוכה את כל חילוקי
הדעות שיש בבית הזה והיא הרחבה ביותר, שיכולה להתאים לנושא.

היו"ר רוחמה אברהם:

תודה. חברת הכנסת גלאון, בבקשה.

זהבה גלאון:

צודק חברי, חבר-הכנסת גדעון סער, שהסמכות ושיקול הדעת נתונים לוועדת הכנסת,
בתנאי שהיא מפעילה שיקול דעת תקנוני ולא שיקולים פוליטיים צרים, שזה מה
שנשמע עד רגע זה. כל הטיעונים, כבדי המשקל והרציניים, שנשמעו מפיותיהם של
חברי-הכנסת יצחקי וגדעון סער הם שיקולים רציניים, רק הם לא מהותיים. ממתי
טיעון של רוב במליאה זה טיעון שמסביר למה החוק צריך להיות בוועדה - - -

גדעון סער:

כי את שייכת למיעוט שמנסה לסכל חקיקה.

זהבה גלאון:

אתה שייך לקבוצה שמפעילה את עריצות הרוב.

היו"ר רוחמה אברהם:

אל תעני לו.

זהבה גלאון:

גברתי היושבת ראש, לא יכול להיות ששיקולים פוליטיים יכתיבו את סדרי עבודת
הבית. הזילות, שבגלל שיש רוב - - -

היו"ר רוחמה אברהם:

סליחה, אני לא שומעת את חברת הכנסת גלאון.

זהבה גלאון:

אני מאוד מוטרדת. יש פיחות זוחל וכרסום במעמדן של הוועדות ועושים זילות
ממעמד הוועדות בגלל שיקולים פוליטיים ובגלל קוניטורה פוליטית מזדמנת, כי יש
עכשיו רוב זה או אחר, כי יש חבירה כזו או אחרת בין שני הדוברים הקודמים
לעשות איזושהי קומבינציה ולהעביר חוק שיש לו השלכות פוליטיות לא לוועדה.
הרבה פעמים נידונים דברים בוועדת החוקה של הכנסת, יושב-ראש הוועדה מעלה חוק
שלא תואם את השקפת עולמי, אבל מה זה רלוונטי? שם זה צריך להיות נידון. אני
לא זוכרת כנסת, כמו הכנסת הזו, שעושה שימוש בכוח כדי לפגוע בעבודת הוועדות
ובמעמדן של הוועדות.

אני חושבת שזאת חובתנו, גם אם זה לא תואם את השקפת עולמנו, לדאוג שהתקנון
יופעל כמו שהוא צריך להיות מופעל. תודה רבה.

היו"ר רוחמה אברהם:

אני מודה לך, גברתי. חבר-הכנסת פרוש, בבקשה.

מאיר פרוש:

מאחר שזה נושא שלכאורה הוא חדש בציבוריות הישראלית, אני יכול להבין מדוע
מבקשים לקדם את החקיקה בעניין הזה. הייתי מציע למי שעוסק בשאלת משאל העם
לגבש הסכמה בין סיעות הבית ולא ללכת פה עם קואליציה ואופוזיציה. אני מציע
שבנושא כל כך רגיש וחשוב יהיה ניסיון לגבש הסכמה יותר רחבה.

היו"ר רוחמה אברהם:

תודה רבה, אדוני. חבר-הכנסת אדלשטיין, בבקשה.

יולי-יואל אדלשטיין:

תודה, גברתי היושבת ראש. אני רוצה לחזק את הדברים שנאמרו כאן. לאורך השנים
הסוגיה הזאת עלתה כל פעם שהיה דיון כדי להכריע בין הוועדות, ותמיד השורה
האחרונה הייתה שלוועדה הזאת יש סמכות להכריע לאיזו ועדה יופנה חוק כזה או
אחר. אני קצת מופתע לשמוע את הטיעון של רוב של רוב מסיבי חברי-כנסת שחתומים
על חוק הוא טיעון מיותר. מאז ומתמיד בשתדלנות מול יושב-ראש הכנסת בוועדה
הזאת ובדיונים בנשיאות הטיעון הזה שימש אנשים לבקש פטור מחובת הנחה, לבקש
לקדם חקיקה יותר מהירה במליאה, לתת אור ירוק לחקיקה. תמיד כשאמרו שיש 61
חברי-כנסת מהרבה מסיעות הבית שחתומים על חקיקה מסוימת, קידמו. גם בנושא הזה
ברור לגמרי למה אנשים מעונינים לפחות לקדם את הדיון. מה יהיה תוצאות ההצבעה
אף אחד לא יודע, אבל את הדיון צריך לקדם.

אני חושב שמה שנאמר על עומס בוועדה מסוימת – טיעון שעורר גיחוכים – הרי
ברור לגמרי שכאשר כלי תקשורת ישאלו ראש ועדה זה או אחר למה חוק זה או אחר
לא עלה אפילו על שולחן הדיונים, ואם עלה למה במשך שלושה חודשים לא נמצא זמן
להעלות אותו פעם שניה, אף אחד מחברינו לא יגיד שהוא קיבל טלפון ממישהו ולכן
החוק עבר. תמיד הטיעון יהיה שיש עומס על חברי-כנסת שעובדים קשה על חקיקה,
ולכן אסור לפנות פה מקום לחוק שעדיין ממתין לתורו.

לאור כל האמור לעיל אני חושבת שוועדת הכנסת מוסמכת לדון, היא יכולה לדון.
אפרופו דברים שאמר חבר-הכנסת מאיר פרוש, זאת ורק זאת הוועדה שיכולה לגבש
הסכמה בין כל סיעות הבית. החוק הזה הוא מקרה קלאסי שאין אופוזיציה
וקואליציה, זה חוצה אופוזיציה וקואליציה, בוודאי בהרכב הנוכחי, ולכן לעניות
דעתי זאת הוועדה שיכולה גם לדון דיון עמוק ולגבש הסכמה רחבה וגם לקדם את
החקיקה. התוצאות ייקבעו רק בהצבעה.

היו"ר רוחמה אברהם:

אני מודה לך, אדוני. אני עוברת לחבר-הכנסת יואל חסון, בבקשה.

יואל חסון:

גברתי היושבת ראש, לי באופן אישי ברור שזה צריך להיות בוועדת החוקה, וברור
שאם לא הייתה הסתייגות פוליטית מובהקת בתוך המליאה זה היה עובר באופן
אוטומטי לוועדת החוקה. אני חושב שוועדת החוקה היא ועדה עניינית.

יורם מרציאנו:

מה, אנחנו לא ועדה עניינית?

היו"ר רוחמה אברהם:

אם אתה רוצה לענות לו תענה לו בתורך.

יורם מרציאנו:

אני שומר על כבודך ועל כבוד הוועדה.

היו"ר רוחמה אברהם:

תענה לו לאחר שתבקש את רשות הדיבור.

יואל חסון:

ועדת הכנסת היא עניינית וחשובה, היא חשובה כדי להסדיר את העניינים
הפרלמנטריים בכנסת, אבל לוועדת החוקה יש את הכלים להעביר את החוק, וראוי
לשמוע את אנשי המקצוע בעניין הזה.

גברתי היושבת ראש, כיוון שגם את וגם יושב-ראש ועדת החוקה הם חברי סיעתי אני
מציע שתיכנסו להידברות ותנסו להגיע לפתרון מוסכם שלא יאלץ גם אותנו להצביע
אחד נגד השני בעניין הזה. אני מציע לנסות להגיע עם יושב-ראש ועדת החוקה
לסיכום בנושא, גם אם זה יצריך דחייה בקבלת ההחלטה.

אני חושב שראוי להעביר את זה לוועדת החוקה. בוועדת החוקה יש חברים מכל
הסיעות.

יורם מרציאנו:

אם אתה מציע להם להיפגש אז אל תקבע עמדה. אתה גם מציע להם להיפגש וגם קובע
עמדה.

יואל חסון:

אם היא לא תקבל את עמדתי והיא תחליט בכל זאת להעמיד את הנושא להצבעה, אני
חושב שזה צריך להיות בוועדת החוקה.

היו"ר רוחמה אברהם:

תודה. חבר-הכנסת טיבי, בבקשה.

אחמד טיבי:

מטרת הצעת החוק היא לטרפד אפשרות מהותית של משא ומתן עם סוריה. הדבר ברור,
הוא אפילו לא מוסתר?

אביגדור יצחקי:

אתה בעד משא ומתן עם סוריה?

אחמד טיבי:

אני בעד. לזכותו של חבר-הכנסת אביגדור יצחקי ייאמר שהוא אומר את זה בריש
גלי. הוא אומר שהוא לא רוצה שתוצאת המשא ומתן תהיה כך וכך ולכן הוא מציע את
הצעת החוק הזו. אנחנו לא חברי-כנסת חדשים בכנסת הזו. כל נושא כזה מובא,
על-פי התקנון ועל פי המהות, לדיון בוועדת החוקה. היום הכנסת הייתה עדה לכך
שבגלל שיקולים אישיים ולא ענייניים הועבר נושא מוועדת הכספים לוועדת
הכלכלה.

מה שאומר חבר-הכנסת חסון נכון, ועדת החוקה היא ועדה יותר עניינית מוועדת
הכנסת בנושא הכנסת בנושא ספציפי זה. אפשר להעביר כמעט כל נושא בכנסת לדיון
בוועדת הכנסת, כי זה יותר נוח למציע ההצעה, יותר נוח כי ליושב-ראש ועדת
החוקה יש עמדה עקרונית אחרת.

אורי יהודה אריאל:

מה אומר על זה בשארה?

היו"ר רוחמה אברהם:

סליחה, מה השאלה הזאת?

אחמד טיבי:

אפילו חוש הומור אין לך.

היו"ר רוחמה אברהם:

חבר-הכנסת אריאל, אני קוראת אותך לסדר פעם ראשונה ואני אעשה את קצר עד
השלישית. די, זה מאוד מפריע שאתה מדבר כל הזמן.

אחמד טיבי:

יש דברים ששיקולים פרסונליים לא צריכים להוות גורם מכריע בהם. יחסי
לאביגדור יצחקי ידוע ולכן אני אומר לך, חבר-הכנסת מרציאנו, לא כל דבר הוא
חברות אישית. זה נושא עקרוני, ואתה חבר-כנסת של מפלגת העבודה.

גדעון סער:

אבל הוא הצביע בניגוד לדעתך במליאה, מה אתה רוצה?

יורם מרציאנו:

מותר לי גם לחשוב אחרת? אני רוצה להזכיר לך שברמת הגולן חיים הרבה מאוד
אנשי מפלגת העבודה.

אחמד טיבי:

אתם גם כבשתם את האזור הזה. את כל זה אני יודע.

היו"ר רוחמה אברהם:

חברת הכנסת גלאון את מפריעה. חבר-הכנסת סער – תודה.

אחמד טיבי:

הוא אמנם לא הצביע כמוני במליאה אבל אנסה לשכנע אותו ולהבהיר בפניו ולפני
חבריו במפלגת העבודה - - -

יולי-יואל אדלשטיין:

איך תשכנע אותו אם אתה לא חבר בוועדת החוקה?

אחמד טיבי:

אני סומך יותר בוועדת החוקה, גם אם דעתי לא תתקבל. אוכל להביע שם את דעתי.
התקנון מחייב שזה יהיה שם, אבל תמיד ניתן להשתמש בסעיף זה או אחר כדי לעקוף
את התקנון. תודה רבה.

היו"ר רוחמה אברהם:

תודה. שמעתי את החברים ואני מבינה את כל ההתלבטויות. אציע להקים ועדה
מיוחדת משותפת לוועדת הכנסת וועדת החוקה בעניין הזה, בראשות יושבת ראש ועדת
הכנסת. ההרכב שלה יקבע בתיאום מלא, דהיינו: ממלא יושב-ראש הקואליציה,
חבר-הכנסת חסון, מציע הצעת החוק, חבר-הכנסת אביגדור יצחקי, יושב-ראש הסיעה
הגדולה, חבר-הכנסת סער ואנוכי.

מאיר פרוש:

יהיה ייצוג לכל הסיעות?

היו"ר רוחמה אברהם:

נשב על זה ונדאג לכך. לפני שנצביע על הצעתי חבר-הכנסת בן-ששון מבקש לומר
משהו.

מנחם בן ששון:

אני מבקש להעמיד על דיוקה הערה שאמר חבר-הכנסת סער. את עמדתי לגבי החוק
הבעתי בלי לדעת מה עמדתו של איש.

היו"ר רוחמה אברהם:

אני מודה לך.

  ארבל אסטרחן:

מה שאגיד לא יפתיע אף אחד, אבל מבחינה משפטית הצעת החוק הזו שייכת לוועדת
החוקה. זה ברור.

גדעון סער:

אבל תוסיפי שיש שיקול דעת לוועדת הכנסת.

זהבה גלאון:

אל תגיד לה מה להגיד.

  ארבל אסטרחן:

לוועדת הכנסת יש סמכות לקבוע לאיזו ועדה תלך הצעת החוק. אם אני יכולה
להמליץ לוועדת הכנסת לפעול בהתאם לתקנון או לפעול שלא בהתאם לתקנון, ברור
מה תהיה המלצתי.

היו"ר רוחמה אברהם:

אני מודה לך, גברתי. אני עוברת להצבעה. מי בעד הצעתי להקים ועדה משותפת?

הצבעה

בעד – 12

נגד – 5

נמנעים – 3

ההצעה להקים ועדה משותפת לוועדת הכנסת וועדת החוקה התקבלה.

היו"ר רוחמה אברהם:

בעד הצביעו 12, נגד הצביעו חמישה ושלושה נמנעו. לפיכך אני מודיעה שתוקם
ועדה משותפת בראשות ועדת הכנסת. אני מודה לכם, חברים.

4. הצעת חוק עבודת נשים (תיקון – איסור פיטורים במהלך טיפולי פוריות לקראת
הילד הראשון או השני מאותו בן זוג), התשס"ז-2007, הצעת חבר-הכנסת גדעון סער
(פ/17פ/2349)

היו"ר רוחמה אברהם:

הצעת החוק הבאה היא עבודת נשים. מכיוון שאתמול הגעתי לסיכום דברים בין שני
יושבי הראש: יושב-ראש ועדת העבודה והרווחה ויושב ראש הוועדה למעמד האישה,
ומכיוון שנתגלעו חילוקי דעות אמשוך את זה ברשות שני יושבי הראש ונקיים דיון
בינינו.

5. קביעת ועדה לדיון בנושא "יום החקלאות וההתיישבות ויום המים הבינלאומי".

היו"ר רוחמה אברהם:

אני רוצה לעבור לקביעת ועדה לדיון בהצעה לסדר היום בנושא יום החקלאות
וההתיישבות ויום המים הבינלאומי. הנושא הזה נדון בכנסת ב-15 במאי 2007.
יושב-ראש הוועדה המיוחדת לבחינת בעיות העובדים הזרים מבקש להעביר את הנושא
אליו או לוועדה המשותפת של ועדת הכלכלה והוועדה לבחינת בעיות העובדים הזרים
בראשותו. יושב-ראש ועדת הכלכלה יסכים לכל החלטה שתקבל ועדת הכנסת.

אביגדור יצחקי:

מה זה קשור לעובדים זרים החקלאות של ישראל והמים?

היו"ר רוחמה אברהם:

לכן ועדת הכנסת צריכה להפעיל שיקול דעת בעניין הזה. חבר-הכנסת אדלשטיין,
בבקשה.

יולי-יואל אדלשטיין:

הנושא נידון במליאה, אני ניהלתי חלק מהישיבה הזאת, שהייתה מכובדת וגדולה.
מבלי לפגוע בכבוד של אף ועדה, אני חושב שוועדת הכלכלה היא הרבה יותר רחבה
ומתוקשרת, ונושא החקלאות נמצא מאז ומתמיד בפיקוחה, ולכן אני חושב ששם זה
מקום ראוי מאוד לדון בנושא.

היו"ר רוחמה אברהם:

אני מודה לך, אדוני. אני סבורה שזה נושא גדול וראוי, על אחת כמה וכמה משום
שאנחנו מתפארים בחקלאות שלנו בכל שווקי העולם. לכן מן הראוי שוועדת הכלכלה
תיקח על עצמה את הנושא הזה ותקיים את יום העיון הזה כפי שהוא צריך להיות.

אני עוברת להצבעה. מי בעד להעביר את זה לוועדת הכלכלה?

הצבעה

בעד – 12

נגד – אין

נמנעים – אין

הנושא יועבר לדיון בוועדת הכלכלה.

היו"ר רוחמה אברהם:

12 הצביעו בעד, לא היו מתנגדים ולא היו נמנעים ולפיכך נושא יום החקלאות
וההתיישבות ויום המים הבינלאומי ידון בוועדת הכלכלה.

חברי חברי-הכנסת, היום בשעה 14:00 תתקיים ישיבה משותפת של ועדת הכנסת יחד
עם ועדת האתיקה בנושא הקוד האתי. בכוונתי לקחת את הנושא הזה, לשבת עליו
בצורה יסודית ומבוקרת וכל חבר-כנסת שמעוניין להתבטא ולומר משהו בעניין הזה
מוזמן. אני לא מתכוונת לדון אינספור דיונים, מצד אחד, ומצד שני בכוונתי
לדון סעיף-סעיף, לשמוע את כל החברים ולאחר מכן לעבור להצבעה, כולל התיקונים
שיוצעו על ידי חברי-הכנסת. אני לא מתכוונת לעבור על כל הקוד האתי ורק לאחר
מכן להיכנס להצבעות משום שמרבית החברים – כולל אותי – לא יזכרו מה שנאמר.
לפיכך, אני מבקשת מכל חברי חברי-הכנסת להשתדל להיות נוכחים. זאת פעם ראשונה
שכנסת ישראל מתכנסת לקראת נושא כזה חשוב וראוי ומן הראוי שכולנו נגיע.

חבר-הכנסת סער, בבקשה.

גדעון סער:

הישיבה של היום לא נקבעה בתום שבוע פרלמנטרי קודם, ואני - כידוע לך – מקפיד
להיות בוועדת הכנסת. אני רוצה מאוד להשתתף בדיון בנושא הזה. אני סומך על
שיקול דעתך, אבל נצטרך לדון לעומק שכן הוועדה עסקה בזה שלוש שנים וגם אנחנו
נצטרך לעסוק בזה לעומק. לכן בקשתי, מאחר שהישיבה נקבעה במפתיע ואנשים קבעו
כבר דברים, אם ניתן יהיה היום לא להכריע הכרעות מז'וריות ולהודיע שבוע מראש
על הישיבות כדי שאלה שרוצים לבוא יוכלו לעשות כן.

היו"ר רוחמה אברהם:

אני מודה לך, אדוני ומקבלת את ההערה של חברי-הכנסת גבאי ומרגי. לכן הישיבה
היום תהיה ישיבה חגיגית בת שעה. אני משנה את דעתי לגבי היום בלבד, מכיוון
שבכוונתי שמהיום כל שבוע – אלא אם כן יקרה משהו שיגרום לכך שלא נוכל לקיים
את הישיבה – בכל יום שלישי בשעה 14:00 תתקיים ישיבה כזאת.

אביגדור יצחקי:

יש עוד מעט את חוק ההסדרים. עוד פעם נתחיל הכל מההתחלה?

היו"ר רוחמה אברהם:

נדון בחוק ההסדרים בכל יום רביעי בשעה 9:00 כל שבוע, החל מהשבוע הבא.

אני מודה לכם, הישיבה הסתיימה.

הישיבה ננעלה בשעה 10:20.
