שהכנסת התשע-עשרה

נוסח לא מתוקן

מושב שני

פרוטוקול מס' 84

מישיבת ועדת הכנסת

יום שלישי, ט"ז באדר ב התשע"ד (18 במרץ 2014), שעה 13:45

סדר היום:

טענת נושא חדש

נכחו:

חברי הוועדה:

יריב לוין – מ"מ היו"ר

רוברט אילטוב

יצחק וקנין

אחמד טיבי

איתן כבל

יריב לוין

אברהם מיכאלי

אורי מקלב

משה זלמן פייגלין

יפעת קריב

דוד רותם

איילת שקד

פנינה תמנו-שטה

יעקב אשר

משה גפני

ניצן הורוביץ

ג'מאל זחאלקה

עליזה לביא

מרב מיכאלי

מירי רגב

אלעזר שטרן

ייעוץ משפטי:

ארבל אסטרחן

ענת מימון

אלעזר שטרן

מנהלת הוועדה:

אתי בן יוסף

רישום פרלמנטרי:

מוריה אביגד

טענת נושא חדש

היו"ר יריב לוין:

רבותי, אני פותח את הישיבה. לבקשת יושבת-ראש הוועדה לקידום מעמד האישה
ולשוויון מגדרי, חברת הכנסת עליזה לביא - - -

אורי מקלב:

אתה יכול להקדים את הסעיף של ועדת מעמד האישה?

היו"ר יריב לוין:

אני מקדים אותו.

יפעת קריב:

הנה, גם האופוזיציה מסכימה.

היו"ר יריב לוין:

אני נענה לבקשתו של חבר הכנסת מקלב. בדבר טענת נושא חדש בדיון בהצעת חוק
הרשויות המקומיות (מימון בחירות) (תיקון – עידוד ייצוג הולם לנשים),
התשע"ד-2014, (פ/1422/19). רבותי, אני מבקש לשבת ושיהיה שקט. חברת הכנסת
לביא, ברשותך. רבותי, אנחנו עכשיו בדיון. חבר הכנסת גפני, אני הרי לא יכול
עליך אז תתחשב.

משה גפני:

בינתיים אתה יכול עלי ועוד איך. הצלחת בשלושה חוקים בניגוד לדעתי בשבוע
שעבר ונראה לי שאתה הולך להצליח פה עם עוד דברים.

רוברט אילטוב:

כי החרמתם, אם הייתם בדיון אולי הייתם - - -

משה גפני:

כן, היינו משכנעים.

יצחק וקנין:

חבל שלא הבאתם את החוק הזה של הגיור ביחד עם השלושה, שזה היה נראה ככה –
הכול טריקים פה.

משה גפני:

לפחות תגידו לנו של מי.

יצחק וקנין:

חבל שלא עשיתם גם את זה, אני אומר לכם, זה חלק מההסכמות.

אורי מקלב:

ומה עם המינוי של יושב-ראש ועדת חוץ וביטחון?

היו"ר יריב לוין:

רבותי, תודה על ההערות, אנחנו עכשיו סיימנו את החלק הזה בדיון. חברת הכנסת
לביא, אם את יכולה להציג בבקשה את הפניה ואחר כך נשמע את מי שהעלה את הטענה
בוועדה, חבר הכנסת גפני - - -

יפעת קריב:

הוא לא חבר ועדה.

היו"ר יריב לוין:

זה לא חשוב, אין שום בעיה.

רוברט אילטוב:

זה לא משנה, כל חבר כנסת יכול.

היו"ר יריב לוין:

ולאחר מכן נשמע התייחסויות, אם יש, ונעבור להצבעה.

משה גפני:

יכול להיות שאנחנו נבקש ממך להחליף בגלל שהתברר שיכול להיות שנוותר על ועדת
חוץ וביטחון, אחרי שתבחרו יושב-ראש נלך במקום זה לקבל תפקיד בוועדה לקידום
מעמד האישה.

יפעת קריב:

אנחנו לא מורחים את הזמן, בואו נתמקד.

משה גפני:

השאלה אם ועדת חוץ וביטחון זה גם חלק מהדיל.

היו"ר יריב לוין:

חבר הכנסת גפני, תודה. חברת הכנסת לביא, עצתי הטובה – פשוט תתחילי.

עליזה לביא:

תודה רבה, אדוני היושב-ראש, ובכלל תודה רבה לך על הסיוע והעזרה בשנה
הראשונה שלי בכנסת, אני מודה לך. אני רוצה לנצל את הבמה הזאת גם להודות לך
על כל - - -

אברהם מיכאלי:

אני מבין שאת נפרדת ממנו.

עליזה לביא:

ממש לא נפרדת.

רוברט אילטוב:

מה זה, דברי הספד?

עליזה לביא:

אני יודעת להגיד תודה למי שצריך להגיד תודה.

היו"ר יריב לוין:

אני יכול לומר בשם המתים שהם שמחים על הסיטואציה - - -

עליזה לביא:

אדוני, במהלך הכנת החוק לקריאה השנייה ולקריאה השלישית היתה בקשה
להסתייגות. אנחנו אפשרנו היום את ההסתייגות. ביקשתי להתחיל הבוקר ב-08:00,
קיבלתי בקשה מחברי הכנסת החרדיים שהם צריכים זמן להתפלל - - -

היו"ר יריב לוין:

חברת הכנסת לביא, לגוף העניין, הזמן שלנו קצר.

משה גפני:

עליזה, לא ככה.

עליזה לביא:

איחרנו על פי בקשתם ל-10:30.

היו"ר יריב לוין:

לא נתווכח, השאלה היא רק מה טענת הנושא החדש.

עליזה לביא:

אדוני, אנחנו אפשרנו את ההסתייגויות ובסוף ההסתייגויות חבר הכנסת גפני טען
שיש לו טענת נושא חדש פה.

משה גפני:

אורי מקלב, אני הצטרפתי אליו.

אורי מקלב:

היא כבר למדה שזה ביחד.

עליזה לביא:

אתם ביחד, כן.

היו"ר יריב לוין:

חברי הכנסת גפני ומקלב, כן.

עליזה לביא:

טענת נושא חדש – אני מבקשת לדחות את הטענה הזאת של נושא חדש, אנחנו בדיוק
ממשיכים את מה שאושר ואין פה כל נושא חדש, אדוני.

היו"ר יריב לוין:

מאה אחוז, תודה. חברי הכנסת גפני ומקלב, מי מכם רוצה לנמק את טענת הנושא
החדש?

עליזה לביא:

הם משלימים אחד את השני.

אורי מקלב:

גפני.

היו"ר יריב לוין:

בבקשה.

משה גפני:

אדוני היושב-ראש, א', אני מודה לך על כך שהבאת את הנושא החדש לוועדת הכנסת.
אני מבין שיושב-ראש הוועדה לא נמצא ואתה מתנדב.

היו"ר יריב לוין:

חבר הכנסת גפני, מה אתה דואג לי? נו, קדימה, מה הנושא החדש?

משה גפני:

למי נשאר לי פה לדאוג?

רוברט אילטוב:

הוא דואג לך מתחילת הקדנציה.

משה גפני:

בכל מקרה דאגתי לו – הביא חוק נגדי.

היו"ר יריב לוין:

חבר הכנסת גפני, בבקשה, פשוט הזמן לצערי הוא לא בלתי מוגבל.

משה גפני:

הנושא הוא כזה שיש כמה דברים שלא היו בקריאה הראשונה. הדבר בראשון הוא לגבי
הנושא של 85%, שמקבלים עוד תוספת של 15%. החוק פשוט לא לפני אז אני לא יכול
להסביר את זה באריכות אבל זה דבר שהוא ודאי לא היה בחוק המקורי בקריאה
הראשונה והוא נושא חדש לחלוטין.

עליזה לביא:

מה נושא חדש – לא הבנתי עדיין.

היו"ר יריב לוין:

זה לא סימפוזיון, הוא מסביר.

משה גפני:

חברת הכנסת לביא, אני פשוט מתבלבל כשאת עושה פרצופים.

יפעת קריב:

בבקשה, תמשיך.

משה גפני:

יש שלושה נושאים שעליהם אני רוצה עליהם להתמקד ואני אעשה את זה בקצרה. אני
לא הבנתי בהתחלה, מהקריאה הראשונה, ולכן אני גם הגשתי הסתייגות ואני לא
רוצה שהם יגידו שזה נושא חדש. אני אמרתי שכל קבוצה באוכלוסייה שיושב-ראש
ועדת הבחירות יגיע למסקנה שהיא מקופחת, הרשויות המקומיות יקבלו, אם הן
מעמידות בשלושה הראשונים נציג, גם תוספת של – יש איזו סיבה, הושע, שאתה
לוחש לו משהו?

היו"ר יריב לוין:

גפני, אבל אני שומע אותך.

משה גפני:

הוא הפריע לי, התבלבלתי.

היו"ר יריב לוין:

אם לי הוא לא הפריע איך הוא הפריע לך? אני שומע.

משה גפני:

על כל פנים, אני הצעתי לגבי כל קבוצה באוכלוסייה שהיא באמת מקופחת בעניין
הזה – אז אמרו לי שזה לא היה בדיוק, זה נושא חדש. אז אני מבקש לאשר שזה לא
נושא חדש ואפשר להביא את זה לכל מי שמקופח באוכלוסייה: ערבי, דרוזי,
צ'רקסי, אנשים עם מוגבלות, כל מיני כאלה, אתיופים. אם הם שמים אתיופי
בשלושה הראשונים – יקבל תוספת של 15% ושזה לא יהיה נושא חדש.

הדבר האחרון, לא מופיע בהצעת החוק מתי זה קורה, לא כתוב בהצעת החוק בקריאה
הראשונה. אני סברתי שזה צריך להיות ב-2023. למה ב-2023? מכיוון שצריך לאט
לאט לעכל מי הם האנשים שמופלים לרעה ברשויות המקומיות, צריך לראות מה קורה
בבחירות הבאות, לראות אולי זה משתנה גם בלי חוק. לכן סברתי שבקריאה הראשונה
זה צריך להתחיל מ-2023 – הבחירות לרשויות אחרי הקדנציה הבאה.

אגב, אני גם לא מבין למה זה בוער בגלל שבחירות לרשויות לא הולכות לקרות
עכשיו, אז למה אי אפשר לעשות את זה במושב הקיץ? אבל דילגתי על זה, אני
הבנתי שהקואליציה הזו היא קואליציה מאוד שברירית.

היו"ר יריב לוין:

מה טענת הנושא החדש?

משה גפני:

ולכן, לבוא ולהכניס עכשיו בהצעת החוק שזה יחול בקדנציה הקרובה – שזה לא היה
בהצעת החוק המקורית – זה ממש נושא חדש.

היו"ר יריב לוין:

רבותי, אני לא יכול ככה, אני מבקש שקט.

משה גפני:

תדע לך שהם פשוט מבלבלים אותי כל הזמן.

היו"ר יריב לוין:

רבותי, אני לא יכול לנהל את הישיבה ככה, די.

משה גפני:

אולי נחכה לצחי הנגבי?

היו"ר יריב לוין:

בבקשה, מר גפני, יש לך משפט סיום לסכם את הטענות המלומדות.

משה גפני:

אני סבור שהנושא הוא באמת נושא חדש, אני סבור שאין את הדחיפות של העניין
הזה, צריך ללבן את הנושא בוועדה לקידום מעמד האישה. אין בחירות אלא בעוד 4
וחצי שנים.

היו"ר יריב לוין:

ולכן מדובר בנושא חדש.

משה גפני:

ולכן אין סיבה לאשר את זה היום, אין בעניין הזה דחיפות כל שהיא. צריך ללבן
את הנושא, הטענות שלנו על נושא חדש, גם של חבר הכנסת מקלב וגם של חבר הכנסת
מיכאלי – מי היה שם?

אברהם מיכאלי:

אני לא הייתי שם.

משה גפני:

לא משנה, של רוב החברים בוועדה היו שזה נושא חדש. ולכן אני מבקש שוועדת
הכנסת תאשר שזה נושא חדש ואז נמשיך בדיון בקיץ.

היו"ר יריב לוין:

מאה אחוז, תודה. הייעוץ המשפטי, אם אפשר רק בכותרות האם זה נושא חדש.

יעקב אשר:

אני רוצה גם לשאול למה זה לא היה בוועדת הפנים.

ענת מימון:

בקצרה - - -

משה גפני:

לא, לא, אין בקצרה, אני לא מבין בקצרה.

ענת מימון:

אני מסבירה, אם לא תבין אני אסביר.

יעקב אשר:

אדוני היושב-ראש, למה הדיון לא היה בוועדת הפנים?

היו"ר יריב לוין:

רבותי, תודה. עכשיו הייעוץ המשפטי, בבקשה.

משה גפני:

באריכות.

ענת מימון:

לגבי הטענה של הפסקה הראשונה – מדובר רק בהברה לגבי דרך החישוב של חלוקת
התוספת, התוספת נשארה כמו שהיא ולכן זה לא נושא חדש.

לגבי התחולה – ברור היה גם בקריאה הראשונה שמדובר שהחוק יחול מכאן ולהבא,
מיום פרסומו, רק הבהרנו שאם תהיינה בחירות חוזרות בדרך אז זה לא יחול, ולכן
גם פה זה לא נושא חדש.

היו"ר יריב לוין:

ומה הנושא השלישי? אמר גפני שיש שלושה.

ענת מימון:

לא, היו שני נושאים רק.

משה גפני:

אמרתי שזה לא בוער, אפשר לדון על זה בקיץ.

ענת מימון:

זה לא נושא חדש.

היו"ר יריב לוין:

זה ברור, זה תמיד. עכשיו אני עובר להצבעות. רבותי, מי שבעד נושא חדש מצביע
בעד ומי שנגד מצביע נגד. אני עובר קודם כל לטענה הראשונה: מי בעד קביעה של
נושא חדש בטענה הראשונה? מי נגד?

הצבעה

בעד – 3

נגד – 10

נמנעים – אין

טענה ראשונה לבקשת נושא חדש לא נתקבלה.

היו"ר יריב לוין:

3 בעד, 10 נגד, אין נמנעים. לפיכך, ברוב של 10 מול 3 וללא נמנעים נקבע שאין
נושא חדש.

אני עובר לפסקה השנייה. מי בעד הקביעה שיש נושא חדש לגבי הנושא השני? מי
בעד?

אורי מקלב:

אני רוצה לנמק, רק שניה.

יעקב אשר:

הוא רוצה לנמק את זה.

היו"ר יריב לוין:

נומק הכול ביחד.

אורי מקלב:

לא נומק הכול ביחד. אנחנו בנושא מעמד האישה, נומק הכול ביחד.

משה גפני:

מעמד האישה, היו לי שני נימוקים.

היו"ר יריב לוין:

הוא נימק הכול. אני הקשבתי לו, חבר הכנסת מקלב.

משה גפני:

בסדר.

היו"ר יריב לוין:

מי בעד הבקשה? מי נגד?

הצבעה

בעד – 3

נגד – 11

נמנעים – אין

טענה שנייה לבקשת נושא חדש לא נתקבלה.

היו"ר יריב לוין:

3 בעד, 11 נגד, אין נמנעים. לפיכך, ברוב של 11 נגד, 3 בעד, אין נמנעים,
נקבע שאין נושא חדש. תודה.

עליזה לביא:

תודה, אדוני היושב-ראש.

היו"ר יריב לוין:

בבקשה.

אני עובר לנושא השני על סדר-היום: פניית יושב-ראש ועדת החוקה, חוק ומשפט
בדבר טענת נושא חדש בעת הדיון בהצעת חוק לתיקון פקודת העדה הדתית (המרה)
(מס' 3) (מערך הגיור ובתי דין לגיור), התשע"ד-2014, של חברי הכנסת אלעזר
שטרן וקבוצת חברי כנסת (כ/540) (פ/795/19).

אדוני היושב-ראש, בקצרה, בשני משפטים, כי זו טענת נושא חדש הכי מוזרה
ששמעתי מימי אז נעשה את זה קצר.

דוד רותם:

את הטענה העלה חבר הכנסת מיכאלי.

משה גפני:

על מה, על ועדת החוקה?

היו"ר יריב לוין:

כן.

משה גפני:

זה ממש חדש, ממש.

היו"ר יריב לוין:

חבר הכנסת גפני, אבל הוא צריך להסביר. הפניה היא של יושב-ראש ועדת חוקה, מה
לעשות? בבקשה.

דוד רותם:

חברי הכנסת מקלב ומיכאלי העלו טענה של נושא חדש. האמת היא שכל נושא הגיור
נמצא בתוך החוק הזה ולכן אין נושאים חדשים. כל מה שנדון במסגרת הדיון היום
היה בתוך החוק ולכן כל טענה היא פשוט טענה כדי למשוך זמן.

היו"ר יריב לוין:

ברור לגמרי. תודה רבה. חבר הכנסת מקלב, בבקשה.

אורי מקלב:

תודה רבה. אדוני, אני חושב שאנחנו נתקלנו היום לא רק בסעיף חדש אלא גם
בסעיפים חדשים ונושאים חדשים וגם נסתרים. במה דברים אמורים? החומר שקיבלנו
היום, הדפים הופצו לחברי הוועדה ביום חמישי. כידוע, יום חמישי היה יום של
תענית, יום עבודה מקוצר ולאחר מכן היינו בשני ימי הפורים וחברים לא קיבלו
את זה. זה החלק הטכני של העניין.

בחלק המעשי, החוק במתכונתו ובקריאה ראשונה עבר כתוספת למערך הגיור. ביקשו
המציעים להוסיף במערך הגיור לא רק במערך הגיור הקיים, בתי הדין הקיימים,
אלא לאפשר לכל רב עיר, לכל רב מועצה בכל מקום שהוא בארץ להקים לעצמו בית
דין לגיור ולהוסיף חברים כאלה ואחרים והחוק מדבר באיזו צורה. יש מחלוקת
גדולה מאוד בין הבית היהודי לבין חלק מהמציעים במהות החוק, לגבי דברים מאוד
מהותיים, בגלל שבעצם הצעת החוק הזאת באה לפגוע לגמרי במערך הגיור. לא שאני
תומך במערך הגיור אבל באים לחסל לגמרי את כל מערך הגיור, כי מי ילך למערך
הגיור הקיים היום, שיש להם בתי דין שלהם, כשאפשר ללכת לרב עיר בכל מקום וכל
אזרח ישראלי יכול ללכת לכל עיר שהיא, גם אם הוא לא גר בעיר הזו? אחד שגר
באילת יכול ללכת לרב של עין כמונים שנמצא בצפון, צמוד לצומת חנניה,
ולהתגייר אצלו אם זה יהיה נוח לו וזה יתאים.

לכן בסופו של דבר, מה שהחוק הזה עשה בנסתר, חוקק חוקה חדשה והעמיד את כל
מערך הגיור – כולל הקיים כיום שהוא לא בהסדרה חוקית – בתוספת כל בתי הדין
לגיור שיקומו, וזה יגרום לכך שיתנו להם סמכות שיפוטית, מה שלא היה קיים
מכוח חוק. כל מערך הגיור היה קיים מתוך תקנה, מתוך מינוי שהם בהצמדה לרבנות
הראשית, לרבנים הראשיים, למשרד לענייני הדת, למשרד ראש הממשלה בכלל ושם
הסמכות נבעה מכוח זה. היום בחקיקה – שהיא חקיקה שבאה להוסיף עוד תוספת לחוק
– בעצם באים להסדיר בתוספות שאתם קיימתם את כל החקיקה של מערך הגיור. זה גם
נקרא נושא חדש אבל לא רק נושא חדש, זה נושא נסתר – שהחוק הזה הוא לא רק כפי
שאנחנו יודעים, בא להסדיר ולהכניס לתוך הכלים המקובלים היום, אלא לגרום
להסדרה. את הטענה הזאת לא אני טענתי, את הטענה הזאת טען היועץ המשפטי של
בתי הדין ולא קיבל תשובה לעניין הזה כלל. קל וחומר שאם יועץ משפטי טען את
זה אנחנו מבקשים להצטרף לזה. דהיינו, כל החלטה אחרת היא בעצם נגד החלטה של
ייעוץ משפטי מקצועי שטוענים שהנושאים האלה הם נושאים חדשים ונושאים מאוד
מרחיקי לכת, לא רק חדשים.

היו"ר יריב לוין:

ברור לחלוטין. חבר הכנסת מיכאלי, אתה רוצה להוסיף?

אברהם מיכאלי:

אדוני היושב-ראש, בניגוד לפרשנות של יושב-ראש ועדת חוקה – הוא כנראה לא
הקשיב ליועץ המשפטי של בתי הדין – הוא העלה עניין עקרוני-משפטי: האם יכול
להיות שבתיקון הזה שמנסים כרגע בחוק לעשות, מנסים לשנות את הסטטוס של בתי
הדין בכלל ובתי הדין המיוחדים האלה שמוקמים על פי החוק הזה? הוא אמר: לא
היתה מלכתחילה הקמת מערך הגיור, ליצור להם איזשהו סטטוס משפטי אחר, הם היו
כפופים תחת בתי הדין והם עבדו תחת בתי הדין. פה, לפי מה שאני הבנתי מהייעוץ
המשפטי – ואפילו נציג משרד המשפטים שהיה שם במקום היה די נבוך מהטיעון הזה
ואמר: אין לי תשובה על זה, אני צריך לבדוק את זה. לכן פה אנחנו כן באים
באופן ענייני להתייחס לסוגיה המשפטית. גם היועץ המשפטי של הכנסת – אני לא
יודע בסוף מה חשבת שם באותו רגע.

היו"ר יריב לוין:

אנחנו נשמע אותו עוד רגע.

אברהם מיכאלי:

אבל העניין הוא עניין עקרוני לגבי הסטטוס של בתי הדין שיקומו על פי החוק
הספציפי הזה.

היו"ר יריב לוין:

תודה. ברור לחלוטין. הייעוץ המשפטי, בבקשה, רק בקצרה.

משה גפני:

אדוני היושב-ראש, עכשיו התחילה המליאה.

היו"ר יריב לוין:

זה נכון, רק יש לי אישור לשבת, מה לעשות? בבקשה.

אלעזר שטרן - הלשכה המשפטית:

בעצם נשמעו שתי טענות של נושא חדש: טענה אחת שנוגעת לשאלה של כשירויות של
הרבנים שרשאים יהיו להקים בתי דין לגיור ואין בזה שום נושא חדש כי זה לב
החוק, זו השאלה. לב החוק הוא לתת סמכות לרב עיר לגייר והשאלה היא מה
הכשירות שלו. זו שאלה שנדונה בוועדה והיו ויכוחים עליה. זה לא נושא חדש כי
זה לב לבו של החוק.

לגבי הטיעון השני שהעלה היועץ המשפטי של בתי הדין הרבניים – זה גם כן לא
נושא חדש, זה גם כן חלק מהותי מלב החוק.

אורי מקלב:

איפה זה מופיע בחוק?

אלעזר שטרן - הלשכה המשפטית:

ברגע שהכנסת באה ובעצם נותנת תוקף למערך הגיור שכיום מוסדר לפי החלטות
ממשלה ורוצה להעלות אותו לרמה של חקיקה ולהסדיר את הנושא בחוק ראשי – אין
פה שום דבר חדש. זאת אומרת, מעצם החוק עולה השאלה מה יהיה מעמדם אבל זה לא
נושא חדש, זו שאלה שהיא במסגרת הדיונים על החוק ובמסגרת הקמת בית הדין. לא
נכנס פה נושא חדש אחרי הקריאה הראשונה, הוועדה לא עשתה איזשהו תיקון שבגללו
עלתה השאלה הזאת, השאלה הזאת היא רלוונטית בכל מקרה, לפי כל נוסח שהוא היא
רלוונטית – מה בדיוק המעמד של אותם בתי הדין, האם יש לכם סמכות שפיטה, אם
זה רק ערכאות מינהליות. בכל מקרה לא נכנס לנוסח שום דבר שהוא חדש, זה חלק
מהשאלות שהוועדה דנה בהן.

היו"ר יריב לוין:

ברור לגמרי. רבותי, תודה רבה, אני עובר להצבעה.

אורי מקלב:

התייעצות סיעתית אפשר?

היו"ר יריב לוין:

אפשר התייעצות סיעתית.

אחמד טיבי:

לא, לא, אורי מקלב, לא.

משה גפני:

אורי, לא, לא.

אורי מקלב:

הבנתי.

היו"ר יריב לוין:

לא רוצים התייעצות סיעתית, מאה אחוז. רבותי, אני עובר להצבעה.

אורי מקלב:

כמה חברי ועדה יש?

היו"ר יריב לוין:

אני אקיים הצבעה שמית, אקל עליך את החיים, מאה אחוז. צחי הנגבי איננו,
במקומו מירי רגב. מי שבעד נושא חדש הוא בעד ומי שנגד נושא חדש הוא נגד.

מירי רגב:

מה הקואליציה?

היו"ר יריב לוין:

אנחנו נגד.

מירי רגב:

אנחנו נגד, שנדע.

היו"ר יריב לוין:

יריב לוין – נגד; משה פייגלין – נגד; דוד רותם – נגד; רוברט אילטוב – נגד;
יפעת קריב – נגד; פנינה תמנו-שטה – נגד; עליזה לביא (במקום חבר הכנסת דב
ליפמן) – נגד; מרב מיכאלי (במקום חבר הכנסת איתן כבל) – נגד; ניצן הורוביץ
(במקום חבר הכנסת אילן גילאון) – נגד; איילת שקד – בעד; אברהם מיכאלי –
בעד; יצחק וקנין – בעד; אורי מקלב – בעד; אלעזר שטרן (במקום חבר הכנסת
אלעזר שטרן) – נגד; אחמד טיבי – בעד; ג'מאל זחאלקה במקום חבר הכנסת באסל
ג'טאס) – בעד.

רוברט אילטוב:

חשוב להם הגיור.

מירי רגב:

איזה שילוב בין החרדים לערבים, אין דברים כאלה.

אחמד טיבי:

יום שחור ליהדות.

משה גפני:

כמה שאחמד טיבי צודק.

היו"ר יריב לוין:

הצבעה

בעד – 6

נגד – 11

נמנעים – אין

בקשת נושא חדש לא נתקבלה.

היו"ר יריב לוין:

11 נגד, 6 בעד, אין נמנעים. לפיכך, הקביעה של נושא חדש נדחתה. תודה רבה,
הישיבה נעולה.

הישיבה ננעלה בשעה 14:10.
