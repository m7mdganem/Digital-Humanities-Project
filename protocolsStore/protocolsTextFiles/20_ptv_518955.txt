הכנסת העשרים

מושב חמישי

פרוטוקול מס' 387

מישיבת ועדת הכנסת

יום שני, כ' בחשון התשע"ט (29 באוקטובר 2018), שעה 11:45

סדר היום:

1. קביעת ועדה לדיון בהצעות חוק הבאות:

א. הצעת חוק לתיקון פקודת הנזיקין (חסינות חברי מועצה), התשע"ח-2018

ב. הצעת חוק לתיקון פקודת הנזיקין (חסינות חברי מועצה), התשע"ז-2017

2. בקשת חה"כ ענת ברקו להקדמת הדיון בהצעת חוק המאבק בטרור (תיקון - ביטול
הסדרי שחרור על תנאי לעברייני טרור), התשע"ט-2018 (פ/5751/20), לפני הקריאה
הטרומית

נכחו:

חברי הוועדה:

מכלוף מיקי זוהר – היו"ר

רוברט אילטוב

דוד ביטן

יואל חסון

שולי מועלם-רפאלי

רויטל סויד

רועי פולקמן

חברי הכנסת:

מיכל בירן

ענת ברקו

רוברט טיבייב

עודד פורר

מוזמנים:

  -----------------------------------------------------------------------
  ז'קלין וייזמן אלפסי                – מנהלת סיעת כולנו
  ---------------------------------- ------------------------------------
  מיכל לב-שבתאי                      – שדלן/ית

  רן ונגרקו                          – שדלן/ית

  גיא פוקס                           – שדלן/ית
  -----------------------------------------------------------------------

ייעוץ משפטי:

דן מרזוק

מנהל/ת הוועדה:

אתי בן יוסף

רישום פרלמנטרי:

אושרה עצידה

<< נושא >> 1. קביעת ועדה לדיון בהצעות חוק הבאות: << נושא >>

<< נושא >> א. הצעת חוק לתיקון פקודת הנזיקין (חסינות חברי מועצה),
התשע"ח-2018 << נושא >>

<< נושא >> ב. הצעת חוק לתיקון פקודת הנזיקין (חסינות חברי מועצה),
התשע"ז-2017 << נושא >>

<< יור >> היו"ר מכלוף מיקי זוהר: << יור >>

שלום לכולם. אני מתכבד לפתוח את ועדת הכנסת. נתחיל בקביעת ועדה לדיון
בהצעות החוק הבאות כשיש את הצעת חוק לתיקון פקודת הנזיקין (חסינות חברי
מועצה). צריכים לבחור לאיזה ועדה צריך לקחת את זה. האם זה לוועדת החוקה,
חוק ומשפט או לוועדת הפנים והגנת הסביבה?

נתחיל כמובן בייעוץ המשפטי.

<< דובר >> דן מרזוק: << דובר >>

באופן מסורתי, התיקונים לפקודת הנזיקין נדונים בוועדת החוקה, חוק ומשפט.
לכן, העמדה שלנו גם במקרה הזה היא שההצעה צריכה להיות מטופלת בוועדת החוקה,
חוק ומשפט.

<< דובר >> יואל חסון (המחנה הציוני): << דובר >>

בוועדת החוקה?

<< דובר >> שולי מועלם-רפאלי (הבית היהודי): << דובר >>

בטח, כי זה פקודת הנזיקין, יואל.

<< אורח >> ז'קלין וייזמן אלפסי: << אורח >>

אבל למה? זה רשויות, זה משרד הפנים. למה לא בוועדת הפנים? בוועדת החוקה יש
לו נושאים מפה ועד אלוהים וזה לא ייגמר עוד חמש שנים. למה לא להעביר לקיש?
הוא לחוץ בזמנים ואין לו זמן.

<< דובר >> שולי מועלם-רפאלי (הבית היהודי): << דובר >>

אני מבינה שסיעת כולנו החליטה להתנגש עם הבית היהודי על כל דבר. בסדר, אין
בעיה.

<< אורח >> ז'קלין וייזמן אלפסי: << אורח >>

ממש לא.

<< דובר >> רוברט אילטוב (ישראל ביתנו): << דובר >>

אתם גם החלטתם להתנגש בכולם.

<< דובר >> שולי מועלם-רפאלי (הבית היהודי): << דובר >>

אנחנו לא החלטנו להתנגש באף אחד. רוברט, כמו שדיברנו בטלפון אתה הסכמת איתי
שאני לא פציתי הגה בנושא שעליו אתה טוען שהלכנו נגדך.

<< יור >> היו"ר מכלוף מיקי זוהר: << יור >>

מישהו אמר אווירת בחירות?

<< דובר >> רוברט אילטוב (ישראל ביתנו): << דובר >>

מי עומד מאחורי - - - ? באמת אנחנו לא ילדים קטנים.

<< דובר >> שולי מועלם-רפאלי (הבית היהודי): << דובר >>

לא מעבירים הצעת חוק שלי אתמול ואומרים לשר אלי כהן לאחר שהוא הביע עמדה
בעד הצעת החוק להתנגד בוועדת שרים? בחייך.

<< דובר >> יואל חסון (המחנה הציוני): << דובר >>

בוא נצביע.

<< יור >> היו"ר מכלוף מיקי זוהר: << יור >>

חברת הכנסת סויד, את יכולה להישאר רק בשביל הקוורום עוד דקה?

<< דובר >> יואל חסון (המחנה הציוני): << דובר >>

לא, אל תישארי. ממש לא – שלום.

<< יור >> היו"ר מכלוף מיקי זוהר: << יור >>

האם מישהו דואג לקוורום? תביאו קוורום.

<< דובר >> יואל חסון (המחנה הציוני): << דובר >>

אתה לא מסיים את הנושא ההוא לפני הקוורום?

<< יור >> היו"ר מכלוף מיקי זוהר: << יור >>

עוד לא. אני רוצה לשאול אם יש קוורום, ברשותך. אתה מרשה לי. אתם דואגים
לזה? תודה.

גברתי מנהלת הסיעה, אני מבין שהמציעה רוצה ועדת הפנים ויושב-ראש הוועדה
רוצה ועדת החוקה, חוק ומשפט. אנחנו לא רואים פה את יואב קיש שבא להילחם על
החוק.

<< אורח >> ז'קלין וייזמן אלפסי: << אורח >>

הוא מוכן לקבל את החוק ולקדם אותו. יפעת צריכה לבוא לפה, אבל היא מנהלת
ועדה. שאלתי אם היא חייבת להיות ואמרו לי שלא.

<< יור >> היו"ר מכלוף מיקי זוהר: << יור >>

היועץ המשפטי אמר שזה ועדת חוקה, ולכן אנחנו צריכים להעביר את זה לוועדת
חוקה.

<< דובר >> יואל חסון (המחנה הציוני): << דובר >>

תעשה הצבעה.

<< דובר >> רועי פולקמן (כולנו): << דובר >>

אני מבקש שתשאיר את זה להידברות ביניהם.

<< יור >> היו"ר מכלוף מיקי זוהר: << יור >>

יואל, מה עמדתכם?

<< דובר >> יואל חסון (המחנה הציוני): << דובר >>

ועדת הפנים.

<< דובר >> רועי פולקמן (כולנו): << דובר >>

לא, אנחנו לא נעביר מעל הראש. אני מבקש שתדחה את ההצבעה. יכול להיות, אדוני
היושב-ראש, שאם יפעת תגיע להסכמות על לוחות זמנים שייקבעו דיונים לדבר
אז - - -

<< יור >> היו"ר מכלוף מיקי זוהר: << יור >>

אעשה את זה פשוט. אנחנו נעביר את זה לוועדת חוקה, אבל אנחנו ניתן פרק זמן
של חודש ימים לגמור את החוק. אם לא, תוך חודש אעביר את החוק לוועדת הפנים.

<< דובר >> רועי פולקמן (כולנו): << דובר >>

אם זה הסיכום - - - אפשר לחיות עם זה.

<< יור >> היו"ר מכלוף מיקי זוהר: << יור >>

לא. אני אומר את זה לפרוטוקול, אני לא מחייב אף אחד בשום דבר. למען הסר
ספק, זה לא מחייב את ניסן בכלום, אבל זה כן מחייב - -

<< דובר >> שולי מועלם-רפאלי (הבית היהודי): << דובר >>

אבל זה מחייב אותו שאם אחרי חודש הדבר הזה לא מתקדם, הוא מחזיר את זה לפה.

<< יור >> היו"ר מכלוף מיקי זוהר: << יור >>

- - זה מחייב אותי לבוא ולומר לכם ולתת לכם מה שנקרא - - -

<< אורח >> ז'קלין וייזמן אלפסי: << אורח >>

חכה שניה, אני רוצה לבדוק את זה עם יפעת.

<< יור >> היו"ר מכלוף מיקי זוהר: << יור >>

רועי, מה אתה אומר?

<< דובר >> רועי פולקמן (כולנו): << דובר >>

רגע, אנחנו בודקים עם יפעת. אני חושב שמה שאתה מציע מקובל עליי, אבל - - -

<< יור >> היו"ר מכלוף מיקי זוהר: << יור >>

אבל אני גם לא יודע אם אני יכול גם לעמוד בזה. אנחנו בודקים עם המציעה.

<< דובר >> יואל חסון (המחנה הציוני): << דובר >>

סיימת את הנושא הראשון?

<< יור >> היו"ר מכלוף מיקי זוהר: << יור >>

לא, בודקים עם המציעה. על הנושא השני אני צריך קוורום, אני לא יכול. הנושא
השני הוא בשביל ענת. היא רוצה להיצמד לחוק של פורר.

<< אורח >> ז'קלין וייזמן אלפסי: << אורח >>

בסדר, יפעת הסכימה. אבל חודש זה חוזר לוועדה לפה - - -

<< יור >> היו"ר מכלוף מיקי זוהר: << יור >>

אם לא נדון. אם התחילו לדון אז התחילו. אני לא יכול אחרי שהתחילו – רק
מסיבות מיוחדות להחזיר את זה. אבל אם לא התחילו לדון.

<< אורח >> ז'קלין וייזמן אלפסי: << אורח >>

אבל שלא יעשה לי דיון אחד ואחר כך יעזוב את זה.

<< יור >> היו"ר מכלוף מיקי זוהר: << יור >>

אני מסיים עכשיו את הנושא הראשון.

מי בעד להעביר את זה לוועדת חוקה, ירים את ידו?

<< דובר >> יואל חסון (המחנה הציוני): << דובר >>

רגע, בתוך חודש אם זה לא - - -, מה שאמרת.

<< יור >> היו"ר מכלוף מיקי זוהר: << יור >>

לא, עוד פעם אני חוזר ואומר. אם תוך חודש הוא דן בזה אז זה כבר יצא לדרך.

<< דובר >> רועי פולקמן (כולנו): << דובר >>

לא, אם הוא התקדם. אם עושה פורמלית - -

<< יור >> היו"ר מכלוף מיקי זוהר: << יור >>

אין לי סמכות. אחרי שהתחיל הדיון בוועדה, רק נסיבות מיוחדות.

<< אורח >> ז'קלין ויזמן אלפסי: << אורח >>

אל תדון בזה עכשיו ושידונו ביניהם. אל תקבל החלטה.

<< דובר >> רועי פולקמן (כולנו): << דובר >>

אז לא, אז אל תעלה.

<< יור >> היו"ר מכלוף מיקי זוהר: << יור >>

אז אני מוריד את זה מסדר-היום.

<< דובר >> אתי בן יוסף: << דובר >>

נדחה את זה למועד אחר.

2. בקשת חה"כ ענת ברקו להקדמת הדיון בהצעת חוק המאבק בטרור (תיקון - ביטול
הסדרי שחרור על תנאי לעברייני טרור), התשע"ט-2018 (פ/5751/20), לפני הקריאה
הטרומית

<< יור >> היו"ר מכלוף מיקי זוהר: << יור >>

חבר הכנסת חסון, מה אתה רוצה לומר לגבי סעיף 2?

<< דובר >> ענת ברקו (הליכוד): << דובר >>

הנה, יש לנו רוב.

<< דובר >> יואל חסון (המחנה הציוני): << דובר >>

אדוני היושב-ראש, אני כרגע מתייחס לסעיף 2 - הבקשה של חברת הכנסת ענת ברקו.
אני מדגיש, אני לא מתייחס כרגע לגופו של החוק.

<< דובר >> ענת ברקו (הליכוד): << דובר >>

למה?

<< דובר >> יואל חסון (המחנה הציוני): << דובר >>

את יכולה לתת לי לסיים, בבקשה?

<< דובר >> ענת ברקו (הליכוד): << דובר >>

אתם רוצים לשחרר מחבלים ואנחנו לא.

<< דובר >> יואל חסון (המחנה הציוני): << דובר >>

תאמיני לי, אם תעשי את זה כך יהיה לך יותר קשה.

אדוני היושב-ראש, אני רוצה שתקשיב לי. יש סיכום בין האופוזיציה לקואליציה
שלא עולים פטורים אלא בהסכמה של קואליציה ואופוזיציה. לא עולים פטורים
בצורה הזו. יש הסכם שהוא עוד מהקדנציה הקודמת שפטורים לא עולים בצורה הזו.
אני גם הגשתי פטור. הפטור שלי עולה לוועדת שרים והוא צריך לעבור את ועדת
שרים – זו הסכמה בין האופוזיציה לקואליציה. אתה מפר כרגע הסכמה עם
האופוזיציה.

אני אומר לך, אם אתה עושה פה תקדים, ויכול להגיד לך היושב-ראש לשעבר של
הקואליציה שהיתה הסכמה על הדבר הזה עוד מקדנציה קודמת, אתה יוצר כאן תקדים
שמפר את ההסכם בין האופוזיציה לקואליציה. אני מתאר לעצמי שלא שמת לב לזה או
שלא הבנת את זה כי אם אתה עושה את זה אתה פותח פה הסכם.

<< יור >> היו"ר מכלוף מיקי זוהר: << יור >>

לא, אני חושב שאתה לא הבנת. עקרונית, אנחנו מדי שבוע מעבירים שתי הצעות חוק
לוועדת שרים: אחת מהקואליציה, אחת מהאופוזיציה. האופוזיציה מביאה שם ואני
מביא שם. אני מכבד את ההסכם הזה נכון לעכשיו. אינני יודע עד מתי, אבל אני
כרגע מכבד את ההסכם כי מהאופוזיציה לא יוצא לי כלום ולא ייצא לי גם כלום,
למען הסר ספק.

<< דובר >> מיכל בירן (המחנה הציוני): << דובר >>

וטוב שכך.

<< יור >> היו"ר מכלוף מיקי זוהר: << יור >>

אני מכבד את ההסכם הזה באופן ג'נטלמני ללא כל תמורה או בקשה. אם טעית, אני
גם לא מבקש קיזוזים מכם – זה עניין אחד.

עניין שני – לגבי הסמכות שלי לתת פטור מחובת הנחה, אני רשאי להשתמש בה
כשאני מוצא לנכון. אני לא חייב לך כלום, חבר הכנסת חסון.

<< דובר >> יואל חסון (המחנה הציוני): << דובר >>

לא, אני מבקש.

<< יור >> היו"ר מכלוף מיקי זוהר: << יור >>

אז תתנגד. אני מוצא לנכון להשתמש בה מסיבה אחת שהיא לא דרמטית. יש הצעת חוק
של חבר הכנסת פורר שעברה בוועדת שרים. רציתי להעלות אותה בפטור לוועדת
השרים בשבוע שעבר. איילת שקד אמרה לי: תשמע, לא ניתן. אתה יכול להעלות רק
שתיים. אמרתי: אוקיי, קיבלתי.

היא רוצה להיצמד עם הצעתה להצעת חבר הכנסת פורר.

<< דובר >> יואל חסון (המחנה הציוני): << דובר >>

גם אני רוצה וגם לי יש רצונות.

<< יור >> היו"ר מכלוף מיקי זוהר: << יור >>

אם יש לך, תביא. אתן לך גם פטור. הצעת החוק כזו, אני אתן לך גם פטור.

<< דובר >> יואל חסון (המחנה הציוני): << דובר >>

תן לי. ועדת הכנסת אמורה לדון בכל בקשה - - -

<< יור >> היו"ר מכלוף מיקי זוהר: << יור >>

רגע, אבל לא סיימתי להסביר לך.

מאחר והיא רוצה לחוקק חוק במדינת ישראל שהיא גם שקדה עליו ועבדה עליו והוא
זהה לחלוטין או דומה לחוק של פורר, אני רוצה לתת לה את הפטור כדי שהיא תוכל
להיות חלק מהחקיקה.

עכשיו אתה רוצה לגרום לה להחמיץ את הזדמנות החקיקה - או מרצון לנגח את חברת
הכנסת ברקו או סתם מרוע טהור.

<< דובר >> יואל חסון (המחנה הציוני): << דובר >>

לא, אני אסביר.

<< יור >> היו"ר מכלוף מיקי זוהר: << יור >>

אבל כרגע אין שום סיבה להגיד לא לעניין הזה, אלא אם כן אני לא יודע - אתה
תביא איזה סיבה שאני אפול מהכיסא.

<< דובר >> יואל חסון (המחנה הציוני): << דובר >>

קודם כל, הרי המטרה שלה היא להיצמד לחוק של פורר.

<< יור >> היו"ר מכלוף מיקי זוהר: << יור >>

נכון.

<< דובר >> יואל חסון (המחנה הציוני): << דובר >>

אם החוק לא זהה, אני לא בטוח שיכולה להיות היצמדות. צריך חוות דעת משפטית.

<< דובר >> ענת ברקו (הליכוד): << דובר >>

כן, כבר קיבלנו את חוות הדעת המשפטית. כבר היינו בסרט הזה.

<< דובר >> יואל חסון (המחנה הציוני): << דובר >>

מאה אחוז, סגרנו את הפינה. אני צריך לשאול את כל השאלות.

לגבי הפטור מחובת הנחה – אני שואל את היועץ המשפטי עכשיו. אם נפתח כאן
הצוהר וכרגע אין יותר הסכם, האם היושב-ראש חייב להעלות כל בקשה לפטור על
סדר-היום שמגיעה אליו לוועדת הכנסת?

<< דובר >> דן מרזוק: << דובר >>

אגיד כך: זה נכון שבכנסת הנוכחית ועדת הכנסת עשתה שימוש בסמכות שלה לתת
פטור מחובת הנחה במשורה וזאת כתוצאה או בעקבות ההסכם שאתה דיברת עליו
מהקדנציה הקודמת. כיום המסלול הקיים הוא המסלול שהוועדה עושה בו שימוש,
המסלול של ועדת שרים, הצעת חוק מהקואליציה אחת ומהאופוזיציה הצעה נוספת.

הנסיבות הייחודיות של המקרה הספציפי הזה הן שהצעת חוק מסוימת קיבלה פטור
מחובת הנחה במסלול הקיים באמצעות ועדת שרים, וחברת הכנסת ברקו שיודעת
שההצעה הזו תובא לדיון במליאה ביום רביעי ושיש לה הצעת חוק שהיא דומה
בעיקרה מבקשת להצמיד אותה. היא לא יכולה לעשות את זה כי ההצעה שלה לא מונחת
על שולחן הכנסת לפחות שבועיים.

אם ההצעה של חברת הכנסת ברקו היתה מונחת על שולחן הכנסת לפחות שבועיים היא
לא היתה צריכה לפנות לוועדת הכנסת בכלל. אבל מאחר וההצעה שלה מונחת פחות
משבועיים, למיטב זכרוני היא הונחה על שולחן הכנסת רק ב-22 לחודש, היא צריכה
את ועדת הכנסת כדי להעלות את זה ביום רביעי. אלה הנסיבות הייחודיות של
המקרה שבפנינו, ולכן ועדת הכנסת צריכה לעשות - - -

<< דובר >> יואל חסון (המחנה הציוני): << דובר >>

האם אתה יודע בהיסטוריה או בבדיקה שעשית שלא היו מקרים כאלה בכל ארבע השנים
האחרונות? היו או לא היו? האם הוועדה אפשרה לאחרים לעשות את זה? אתה יודע
שלא. אני יכול להוכיח לך. אותם מקרים דומים, אותה סיטואציה, ועדת הכנסת לא
הסכימה לתת.

<< יור >> היו"ר מכלוף מיקי זוהר: << יור >>

אני אישית לא קיבלתי שום בקשה.

<< דובר >> יואל חסון (המחנה הציוני): << דובר >>

אתה פה בסך הכול שנה. יש כאן הפרה של ההסכם.

אני שאלתי שאלה פשוטה. אם מפרים את ההסכם, האם זה נכון שברגע שאני מודיע
שההסכם לא מקובל עליי יותר כי אני לא חלק בהסכם ויגיעו פטורים ויהיו בקשות
לפטורים מכל מיני סיבות, הוועדה תלך לדון בפטורים האלה?

<< דובר >> דן מרזוק: << דובר >>

עד עכשיו ההסכם הזה עבד מכוח הסכמות והבנות בין הקואליציה לאופוזיציה.

<< דובר >> יואל חסון (המחנה הציוני): << דובר >>

ואם אין הסכמות יותר? אם אני מוציא מכתב עוד חצי שעה שאני מודיע שאין
הסכמות יותר, מה תהיה התוצאה? הוועדה תהיה חייבת לדון בפטורים שיוגשו לכאן.
למה אתה מתקשה לענות? תענה כבר.

<< יור >> היו"ר מכלוף מיקי זוהר: << יור >>

יענה לך היועץ המשפטי.

<< דובר >> דן מרזוק: << דובר >>

ההסכם הקיים הוא קיים מכוח הבנות בין הקואליציה לאופוזיציה. לכן, ככל שאין
הבנות בין הקואליציה לאופוזיציה יש לוועדת הכנסת סמכות על-פי התקנון לפטור
מחובת הנחה הצעות חוק טרומיות כפי שהיה שתי כנסות אחורה. כמובן שההמשלה
היתה חלק מההסכם.

<< דובר >> דוד ביטן (הליכוד): << דובר >>

אבל זה גם הסכם עם הממשלה וזה לא רק אופוזיציה וקואליציה, עם כל הכבוד.
הממשלה חלק מההסכם הזה.

<< דובר >> דן מרזוק: << דובר >>

שיקול הדעת כמובן בקביעת סדר-היום של הוועדה הוא של יושב-ראש הוועדה. אני
מאמין שאם תהיה מחלוקת בעניין הזה בין הקואליציה לאופוזיציה יחזרו לדבר וגם
ישלבו את הממשלה לתוך העניין הזה ויגיעו אולי להבנות אחרות. כרגע אלה
ההבנות הקיימות.

<< דובר >> יואל חסון (המחנה הציוני): << דובר >>

עם כל הכבוד לנסיבות שמצוינות פה, מכיוון שהיו נסיבות כאלה גם בחוקים אחרים
והוועדה לא הסכימה לדון, אני מודיע לך שאם יינתן הפטור הזה אני אודיע גם
לממשלה וגם לקואליציה שאנחנו חוזרים בנו מהסיכום בין האופוזיציה לקואליציה
ואנחנו נציג לפה בקשות לפטורים בתקופה הקרובה כפי שיהיה לנו כנראה בלי סוף.
ואם לא תדונו בהם, אם לא תסכים לדון בהם, נגיע בסוף להכרעת היועץ המשפטי כי
יש כאן הפרה מוחלטת על הסיכומים בין האופוזיציה לקואליציה.

<< יור >> היו"ר מכלוף מיקי זוהר: << יור >>

אני אעזור לך. אני מתכוון לשתף איתך פעולה ולבטל יחד איתך את הסיכום. אנחנו
נעלה פטורים של הקואליציה בלבד, לאופוזיציה לא יהיו שום פטורים בשלב הקרוב,
ובהמשך - - -

<< דובר >> יואל חסון (המחנה הציוני): << דובר >>

אתה יכול להגיד את זה, אבל אין דבר כזה. אתה יודע שזה לא עסק פרטי שלך.

<< יור >> היו"ר מכלוף מיקי זוהר: << יור >>

לא, הם יעלו אבל נפיל לכם את כולם – שיהיה ברור.

<< דובר >> יואל חסון (המחנה הציוני): << דובר >>

אז תפיל, אנחנו נפיל דברים אחרים.

<< יור >> היו"ר מכלוף מיקי זוהר: << יור >>

אנחנו נעבוד בשיטה הזו. בסדר, חבר הכנסת חסון? אתה מרוצה?

<< דובר >> יואל חסון (המחנה הציוני): << דובר >>

אם זו השיטה בוטל ההסכם. בוטל ההסכם. אני אוציא הודעה שאני חוזר בי מההסכם
הזה והכול בסדר.

<< יור >> היו"ר מכלוף מיקי זוהר: << יור >>

בהצלחה, בהצלחה – הכול בסדר. האם אני עובד פה אצל מישהו?

<< דובר >> דוד ביטן (הליכוד): << דובר >>

רגע, לאט לאט. כולם להירגע. תקשיבו רגע, ההסכם הזה הוא גם עם הממשלה. עם כל
הכבוד, הממשלה לא חייבת לקבל את זה בוועדת שרים. אם אתם תעשו בלגן אז כולם
ייפגעו, גם האופוזיציה וגם הקואליציה, כי שרת המשפטים לא תסכים לקבל 20
ו-30 בקשות.

<< יור >> היו"ר מכלוף מיקי זוהר: << יור >>

מה זאת אומרת? אבל יש הצבעה בוועדת הכנסת.

<< דובר >> דוד ביטן (הליכוד): << דובר >>

לא, זה לא יהיה. אני אומר לך שזה לא יהיה ואז כולם ייפגעו. בואו קצת נירגע.

ההסכם הזה הוא בסדר. הרבה פעמים שרת המשפטים הזו גם הסכימה לתת יותר משתי
בקשות. אני חושב שאם היית מסביר לך את זה היא היתה מסכימה להכניס את זה. לא
נראה לי שאמרת לה את זה.

<< יור >> היו"ר מכלוף מיקי זוהר: << יור >>

הסברתי, זה לא עזר.

<< דובר >> ענת ברקו (הליכוד): << דובר >>

כי הייתי צריכה לחכות את השבועיים האלה.

<< דובר >> דוד ביטן (הליכוד): << דובר >>

בואו נירגע. אם זו בעיה אחת, כדי לפתור את הבעיה האחת הזו כי אני יודע
שחברת הכנסת ברקו לא עוזבת נושא בדרך כלל, אני מציע שנעביר גם לכם בקשה
בפטור ונגמור את הסיפור הזה. אנחנו לא עושים שימוש בדבר הזה בצורה רצינית.
עשינו את זה רק בסוף מושב בדרך כלל כשהיינו צריכים באמת. בסוף מושב אי-אפשר
לחכות 45 יום, וזה בחוקים מיוחדים וזה באמת במצבים ממש מיוחדים. השתמשנו
בזה, אבל ממש בצורה מידתית.

אדוני היושב-ראש, כפשרה אני מציע שתביא גם להם איזה חוק בפטור בוועדה, ובזה
נגמור את הסיפור. לא צריך לבטל הסכם ולא צריך לעשות שום דבר. זו הצעתי ואני
מקווה שהיא תתקבל.

<< יור >> היו"ר מכלוף מיקי זוהר: << יור >>

אני לא זה שיזמתי את ביטול ההסכם, אני רק אמרתי שאני אשתף פעולה עם ביטול
ההסכם. אם ירצה מרכז האופוזיציה לבטל אותו, נבטל אותו – זה בסדר גמור.

<< דובר >> דוד ביטן (הליכוד): << דובר >>

תכניס חוק שהם רוצים, תן להם פטור עליו, וזהו. עזוב, לא צריך לריב על כלום.
זה מריבה על כלום. למה צריך לריב על כלום?

<< דובר >> יואל חסון (המחנה הציוני): << דובר >>

אדוני היושב-ראש, לא באתי ממקום של להפעיל שרירים. אני אומר שאי-אפשר איפה
ואיפה. אם יש הסכם, צריך לעמוד בו. אם אתה תהיה מוכן לאזן את זה בפטור של
חוק שיש לי עכשיו במערכת אצלך, תביא את זה עכשיו בפטור - - -

<< יור >> היו"ר מכלוף מיקי זוהר: << יור >>

אני השבוע העליתי בפטור מחובת הנחה את החוק שלך.

<< דובר >> יואל חסון (המחנה הציוני): << דובר >>

לא, אתה מעלה אותו לוועדת שרים. זה משהו אחר. תן לי פטור פה כמו שאתה נותן
לה.

<< דובר >> דוד ביטן (הליכוד): << דובר >>

לא זה, תעביר להם את זה פטור בוועדה ותגמור עניין.

<< יור >> היו"ר מכלוף מיקי זוהר: << יור >>

כדי להגיע ישירות למליאה?

<< דובר >> יואל חסון (המחנה הציוני): << דובר >>

ודאי, ודאי.

<< דובר >> דוד ביטן (הליכוד): << דובר >>

אין טעם בוויכוחים. מזל שיש בחירות ואז לא נצטרך גם - - -

<< יור >> היו"ר מכלוף מיקי זוהר: << יור >>

אבל מה זה משנה אם זה הולך לוועדת שרים אם זה נופל?

<< דובר >> יואל חסון (המחנה הציוני): << דובר >>

זה משנה כי אז ועדת שרים שולטת בתהליך. למה אני צריך לעבור בוועדת שרים
והיא לא צריכה? למה?

<< יור >> היו"ר מכלוף מיקי זוהר: << יור >>

זה לא עובר לוועדת שרים, זה עולה ישר למליאה.

<< דובר >> יואל חסון (המחנה הציוני): << דובר >>

למה אני עובר מסלול יותר קשה ממנה?

<< יור >> היו"ר מכלוף מיקי זוהר: << יור >>

כי החוק שלה זהה. זה לא חוק מהפכני עכשיו לפיזור הכנסת, זה חוק שהוא זהה
לחוק אחר. תביא לי חוק זהה של חוק אחר ואני אתן לך פטור. אבל שיהיה זהה, לא
חוק שונה ומהפכני של העלאת קצבאות הקשישים.

<< דובר >> יואל חסון (המחנה הציוני): << דובר >>

יש לי. אני רוצה שהוא יעלה פה.

<< יור >> היו"ר מכלוף מיקי זוהר: << יור >>

אבל לוועדת שרים הוא צריך ללכת כי זה לא חוק שהוא זהה.

<< דובר >> שולי מועלם-רפאלי (הבית היהודי): << דובר >>

אני רוצה לחדד את ההצעה של ביטן, יואל. תקשיב איך אפשר לפתור את זה כי אני
באמת מסכימה שההסכמה הג'נטלמנית הזו פעלה נכון לטובת הקואליציה והאופוזיציה
ובשיתוף עם הממשלה. אנחנו אומרים לענת שהחוק שלה זהה לעודד, ולכן מקובל
עלינו שאם ועדת שרים העבירה את עודד היא תעביר גם את שלה. היא גם מקבלת על
עצמה את מה שוועדת שרים אמרה לעודד כי החוק הוא מצוין וברור לחלוטין שכולנו
עומדים מאחוריו.

אם לאופוזיציה יש הצעת חוק שכבר עברה ועדת שרים והיא זהה לחוק שעבר ומי
שמציע את החוק גם יסכים לקבל על עצמו את מה שוועדת שרים החליטה על החוק
שעבר - - -

<< דובר >> דוד ביטן (הליכוד): << דובר >>

תנו להם חוק אחר, עזבי.

<< דובר >> רועי פולקמן (כולנו): << דובר >>

תני להם חובת הנחה. זה שיקול שלהם. אם הם יעלו חוק בעייתי, נפיל אותו. אם
הם רוצים להצמיד, נצמיד.

<< יור >> היו"ר מכלוף מיקי זוהר: << יור >>

אני אביא חוק של האופוזיציה שיש כבר עמדת ועדת שרים לגבי חוק זהה שכבר זה
אושר.

<< דובר >> יואל חסון (המחנה הציוני): << דובר >>

לא, אני לא מוכן לזה.

<< יור >> היו"ר מכלוף מיקי זוהר: << יור >>

אבל זה מה שעשינו גם פה.

<< דובר >> יואל חסון (המחנה הציוני): << דובר >>

עשית את זה פה כי אתה החלטת לעשות. אתה הצעת לאופוזיציה מהלך כזה קודם? מה,
עכשיו אתה מציע לי מהלך כזה? תפסיק לזלזל, זה לא מקובל עליי.

<< יור >> היו"ר מכלוף מיקי זוהר: << יור >>

אנחנו לא הולכים הביתה. בינתיים אין בחירות בחודש הקרוב, אנחנו כאן.

<< דובר >> יואל חסון (המחנה הציוני): << דובר >>

אתה לא תגיד לי איזה חוק להגיש.

<< יור >> היו"ר מכלוף מיקי זוהר: << יור >>

אני לא אגיד לך, אבל - - -

<< דובר >> יואל חסון (המחנה הציוני): << דובר >>

אני מבקש התייעצות סיעתית.

<< יור >> היו"ר מכלוף מיקי זוהר: << יור >>

אין בעיה. התייעצות סיעתית בת חמש דקות. הצבעה ב-12:18.

<< דובר >> דוד ביטן (הליכוד): << דובר >>

המלחמה באמת מיותרת.

<< יור >> היו"ר מכלוף מיקי זוהר: << יור >>

אנחנו בהפסקה בת חמש דקות להתייעצות סיעתית. תהיה גם רביזיה, חברת הכנסת
ברקו.

<< הפסקה >> (הישיבה נפסקה בשעה 12:13 ונתחדשה בשעה 20:18.) << הפסקה >>

<< יור >> היו"ר מכלוף מיקי זוהר: << יור >>

אני רוצה לעבור להצבעה. מי בעד בקשת הפטור של חברת הכנסת ענת ברקו להקדמת
הדיון בהצעת חוק המאבק בטרור? ירים את ידו. מי נגד?

הצבעה

בעד – 6

נגד – 3

בקשת חברת הכנסת ענת ברקו להקדמת הדיון בהצעת חוק המאבק בטרור (תיקון -
ביטול הסדרי שחרור על תנאי לעברייני טרור), התשע"ט-2018, התקבלה.

<< יור >> היו"ר מכלוף מיקי זוהר: << יור >>

בעד הצביעו שישה, נגד שלושה.

ההחלטה התקבלה.

<< דובר >> ענת ברקו (הליכוד): << דובר >>

תודה רבה. אני רוצה להודות לכבוד היושב-ראש. הוא עזר למאבק בטרור.

<< יור >> היו"ר מכלוף מיקי זוהר: << יור >>

בשמחה, גברתי. אני חתום על החוק.

<< דובר >> רוברט אילטוב (ישראל ביתנו): << דובר >>

ולי את לא רוצה להודות?

<< דובר >> שולי מועלם-רפאלי (הבית היהודי): << דובר >>

רציתי להגיד בואו נודה לעודד פורר.

<< דובר >> ענת ברקו (הליכוד): << דובר >>

לרוברט וגם לעודד שיש לו הצעה דומה, ולביטן על הרעיון היצירתי.

<< יור >> היו"ר מכלוף מיקי זוהר: << יור >>

רועי, שב עם שולי ותסגרו את הסיפור של שאשא ביטון.

הישיבה נעולה.

<< סיום >> הישיבה ננעלה בשעה 12:20. << סיום >>
