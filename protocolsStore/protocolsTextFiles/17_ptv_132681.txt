הכנסת השבע-עשרה נוסח לא מתוקן

מושב שני

פרוטוקול מס' 55

מישיבת ועדת הכנסת

יום שלישי, ז' בכסלו התשס"ז (28 בנובמבר 2006), שעה 09:00

סדר היום:

1.  קביעת ועדה לדיון בהצעה לסדר היום בנושא: "ממצאי דוח ארגון עדאללה
    אודות מחדלי חקירת המשטרה באירועי אוקטובר 2000", הצעת חברי הכנסת עזמי
    בשארה, טלב אלסאנע ונסים זאב

2.  קביעת ועדה לדיון בהצעת חוק סדר הדין הפלילי (סמכויות אכיפה - מעצרים)
    (היוועדות חזותית - הוראת שעה), התשס"ה-2005 (מ/194)

3.  בקשות חברי הכנסת להקדמת הדיון בהצעות החוק הבאות, לפני הקריאה
    הטרומית:

1. הצעת חוק מרשם האוכלוסין (תיקון - רישום נישואין), התשס"ז-2006
(פ/17/1762), הצעת חבר הכנסת מיכאל איתן;

  2. הצעת חוק האזרחות (תיקון - הסמכות לביטול אזרחות בגין מעשה של הפרת
  אמונים), התשס"ו-2006 (פ/1708), הצעת חבר הכנסת גלעד ארדן.

4.  שונות

נכחו:

חברי הוועדה:

רוחמה אברהם - היו"ר

אביגדור יצחקי

מגלי והבה

יואל חסון

שי חרמש

קולט אביטל

יורם מרציאנו

נאדיה חילו

דוד אזולאי

יעקב מרגי

נסים זאב

משה שרוני

יצחק גלנטי

מאיר פרוש

גדעון סער

ראובן ריבלין

גלעד ארדן

ליה שמטוב

אורי אריאל

אליהו גבאי

מוזמנים:

חה"כ מיכאל איתן

חה"כ אבשלום וילן

אריה האן, מזכיר הכנסת

ירדנה מלר, סגנית מזכיר הכנסת

ייעוץ משפטי:

עו"ד ארבל אסטרחן

דן מרזוק

מנהלת הוועדה: אתי בן-יוסף

רשמת פרלמנטרית: אסתר מימון

1.  קביעת ועדה לדיון בהצעה לסדר היום בנושא: "ממצאי דוח ארגון עדאללה
    אודות מחדלי חקירת המשטרה באירועי אוקטובר 2000", הצעת חברי הכנסת עזמי
    בשארה, טלב אלסאנע ונסים זאב

היו"ר רוחמה אברהם:

בוקר טוב, חברים. אני פותחת את ישיבת ועדת הכנסת. אני מבינה שאין לנו
ערעורים להצעות לסדר-היום. אני עוברת לנושא, שהיה גם אתמול על סדר-היום,
אבל משום מה נשמט מעיני, למרות שזה לא לפי סדר היום שמונח בפניכם, והוא
קביעת ועדה לדיון בהצעה לסדר היום בנושא "ממצאי דוח ארגון עדאללה אודות
מחדלי חקירת המשטרה באירועי אוקטובר 2000, הצעת חברי הכנסת עזמי בשארה, טלב
אלסאנע ונסים זאב." ההצעה נדונה ב-1 בנובמבר 2006 במליאה.

נשמעו הצעות להעביר את ההצעה לדיון בוועדת החוקה, חוק ומשפט ובוועדת הפנים
ואיכות הסביבה. יושב-ראש ועדת החוקה, חוק ומשפט מוסר כי הנושא לא שייך
לוועדת החוקה. יושב-ראש ועדת הפנים ואיכות הסביבה מבקש להעביר את ההצעה
אליהם, משום שנשמעו שתי הצעות על ועדת הכנסת להכריע.

יש שתי הערות לחברי הכנסת, לחבר הכנסת סער ולחבר הכנסת מרגי, ונעבור
להצבעה.

גדעון סער:

גברתי, אני אצביע לפי ההסכמה, כי אני מבין שהסתמנה הסכמה, אבל מדובר בחקירת
מח"ש, מח"ש הוא חלק ממשרד המשפטים, זה חלק מהרפורמה שהוציאה את הנושא הזה
מהמשטרה למשרד המשפטים. לפי דעתי, משרד המשפטים עדיין בתחום טיפולה של ועדת
החוקה, חוק ומשפט, אבל אם יש הסכמה ביניהם, אני לא אעמוד לרועץ.

יעקב מרגי:

הנימוק שהעלה גדעון סער הוא במקום, ואין מקום יותר מתאים לדון בכך מאשר
ועדת החוקה. אני רוצה לשאול על מה יושבי ראש הוועדות הסכימו ביניהם? לפעמים
ועדת החוקה עסוקה בעבודה, ולשני זה נושא שמתאים, והם מגיעים להבנות. המנהג
ששני ראשי הוועדות הסכימו, זה לא דבר מקודש.

מיכאל איתן:

לא מקודש, אבל צריך להתייחס, והעלית נימוק נכון, אם ועדה אחת מרגישה שהיא
תשים את זה בסדר-היום בעוד חצי שנה, והוועדה השנייה מוכנה לטפל בזה מחר,
למה שלא נתחשב בזה? זה לא מקודש, כמו שאתה אומר, אבל יש היגיון.

ראובן ריבלין:

נגיד שיושב-ראש ועדה מתחמק מחובתו על פי החוק ועל פי הנוהג בכנסת, מטעמים
פוליטיים כאלה או אחרים, האם משום כך להעביר את הנושא לוועדה אחרת? אני
מצטרף לגדעון סער, ואיך שהוא יצביע, אני אצביע, אבל לא צריך לזלזל בסמכותה
של ועדת הכנסת לקבוע על אף שמחליטים ביניהם שני יושבי ראש ועדות.

מיכאל איתן:

גם אין לנו עמדה של המציעים, שמתנגדת.

נסים זאב:

ביקשתי שזה יהיה בוועדת החוקה.

משה שרוני:

אני חושב שיושב-ראש ועדת החוקה לא יכול להגיד שיעבירו למקום אחר. אם ועדת
הכנסת תקבע שוועדת החוקה תדון, ועדת החוקה תדון, זה הכול.

היו"ר רוחמה אברהם:

שמעתי את רוב חברי הכנסת, ועמדת רובם להעביר לוועדת החוקה.

דוד אזולאי:

ועדת הפנים כבר קיימה כמה דיונים בנושא מחדלי אוקטובר, לכן בכל זאת כדאי
להשאיר את הנושא בוועדת הפנים ולא להעביר לוועדת החוקה.

נאדיה חילו:

השתתפתי בוועדת הפנים לפחות בשני דיונים בעניין הזה. הדוח הזה לא יכול
להיות מנותק מהמציאות. המציאות היא שכבר התחלנו לדון בעניין הזה בקונוטציות
כאלה ואחרות, הזמנו שופטים, וגם ועדת הפנים אחראית במידה מסוימת על נושאים
שקשורים למשטרה, היא לא איזה גוף, כמו מח"ש, שמנותק מהמציאות. אני חושבת
ההפך, אם שני יושבי-הראש הסכימו, ואם ההסכמה יוצרת רצף של דיונים והמשך,
אני בעד להעביר לוועדת הפנים.

נסים זאב:

ביקשתי להעביר את הנושא לוועדת החוקה, ואני אחד המציעים. לא כל דבר שנמצאת
בו המשטרה באופן אוטומטי עובר לוועדת הפנים. אדרבה, זה שהתקיימו שני דיונים
בוועדת הפנים ולא הגיעו לשום מסקנה, מראה שצריך להעביר את זה לוועדת החוקה.
לוועדת החוקה יש אופי שונה בדיוניה, יותר תכליתית, יותר עניינית, היא מגיעה
למסקנות יותר מהר. הייתי בוועדת הפנים, יש שם הצגה בלתי נסבלת.

היו"ר רוחמה אברהם:

יושב-ראש הוועדה לא פה, הוא לא יכול להשיב.

נסים זאב:

אני לא מאשים את היושב-ראש, זה לא בגלל היושב-ראש.

דוד אזולאי:

אני מוחה על הפגיעה בוועדת הפנים.

יעקב מרגי:

זה לא נימוק שבו תשתמש, הנימוקים הקודמים היו יותר ענייניים.

נסים זאב:

אנחנו רוצים לעשות את הדיון יותר ענייני, יותר מקצועי, ולא פוליטי, לכן
המקום הוא בוועדת החוקה.

אביגדור יצחקי:

אני רוצה להציע לגברתי היושבת-ראש, שמאחר וניהלת מגעים עם שני יושבי-ראש
הוועדות, ולכאורה הגעת איתם להסכמות, וכנראה גם אמרת ליושבי-ראש הוועדות
שתביאי את ההסכמות האלה, שכנראה יתקבלו על ידי החברים בוועדה. לאור עמדת
חברי הוועדה אני מציע לגברתי היושבת-ראש לחזור ליושבי-ראש הוועדות, להסביר
את עמדתם של חברי הוועדה, שטוענים, שבאופן חוקי, נכון, זה צריך להיות
בוועדת החוקה, ולהגיע אתם להסכמה מחודשת.

היו"ר רוחמה אברהם:

אני מקבלת את עמדתך. כדרכה של הוועדה בקודש להגיע להסכמות, ואני שמחה שמצאת
את הדרך להסכמה במחלוקת הזאת.

אני עוברת לנושא הבא קביעת ועדה לדיון בהצעת חוק סדר הדין הפלילי (סמכויות
אכיפה - מעצרים) (היוועדות חזותית - הוראת שעה), התשס"ה-2005 (מ/194)

נסים זאב:

סליחה, יש רוב לקיים בוועדת החוקה.

היו"ר רוחמה אברהם:

סליחה, אני בנושא השני, ואתה לא מתפרץ לדברי. נקודה. נגמר.

נסים זאב:

אני לא מתפרץ, אני ברשות דיבור.

היו"ר רוחמה אברהם:

תבקש – תקבל. לא ביקשת.

נסים זאב:

עכשיו אני מבקש.

היו"ר רוחמה אברהם:

כשאני אסיים את מה שאני רוצה לומר, אני אאפשר.

אביגדור יצחקי:

- - -

נסים זאב:

אתה טועה, ואני אגיד לך למה, כי כל מערכת ההסתה בוועדת הפנים.

היו"ר רוחמה אברהם:

חבר הכנסת נסים זאב, אני קוראת אותך לסדר.

נסים זאב:

אתה, אביגדור יצחקי, כיושב-ראש הקואליציה, צריך למזער את זה.

היו"ר רוחמה אברהם:

חבר הכנסת נסים זאב, אני קוראת אותך לסדר פעם שנייה.

נסים זאב:

איך אתם מגנים על ראש הממשלה שלכם?

דוד אזולאי:

אני מוחה על מה שאומרים כאן על ועדת הפנים.

נאדיה חילו:

חבר הכנסת זאב, אתה אומר שכל הוועדה זה הסתה? אני מוחה על זה.

היו"ר רוחמה אברהם:

חברת הכנסת חילו.

נסים זאב:

לא אמרתי שהוועדה היא הסתה. מי זה עדאללה בכלל? מי הם בכלל? אלה עוכרי
ישראל. אני לא מבין, לתת להם במה ועוד במה ועוד במה?

אביגדור יצחקי:

למה צריך לדון בזה בוועדה הזאת?

היו"ר רוחמה אברהם:

חבר הכנסת נסים זאב, אני קוראת אותך לסדר פעם שלישית. אנא ממך, צא להירגע
לחמש דקות, ותחזור.

נסים זאב:

אני מצפה ממך להגנה יותר על הקואליציה הזאת?

אביגדור יצחקי:

אני רוצה להגן עליך.

נסים זאב:

לא עלי, אני לא צריך את ההגנה שלך.

אביגדור יצחקי:

אני רוצה להגן על כולנו. לחבר סיעתך, דרך אגב, יש דעה שונה.

היו"ר רוחמה אברהם:

חבר הכנסת זאב, קראתי אותך בפעם השלישית לסדר. צא ותירגע.

נאדיה חילו:

אני מוחה. מתעסקים שם בהסתה?

היו"ר רוחמה אברהם:

חברת הכנסת חילו, מספיק, הבנו. אני מודה לכל החברים.

קריאות:

- - -

נסים זאב:

לא דיברתי על הוועדה.

היו"ר רוחמה אברהם:

חבר הכנסת נסים זאב, צא להירגע חמש דקות.

נסים זאב:

מספיקה לי דקה להירגע.

היו"ר רוחמה אברהם:

אני לא אמשיך את הישיבה עד שלא תצא, תירגע ותחזור.

מיכאל איתן:

תרשמי לך להכניס תיקון לתקנון. החוק קובע שמוציאים חבר מישיבה, יש לו זכות
להצביע, אבל בשאלות של קוורום, החוק לא קובע את זה. יושב-ראש יכול לנצל את
סמכותו לרעה.

היו"ר רוחמה אברהם:

אני לא מצביעה.

מיכאל איתן:

אני מדבר על העניין התקנוני. כשיש תשעה, יושב-ראש יכול להוציא אחד, ואז אין
קוורום, וכך הוא משפיע על התוצאות.

ראובן ריבלין:

נראה לי שזאת משמעות מרחיקת לכת. הצבעה זה גם קוורום.

מיכאל איתן:

מה פתאום, הצבעה זה לא קוורום. תרשמי לך לטפל בזה.

היו"ר רוחמה אברהם:

בסוגיה של תיקוני תקנון, חבר הכנסת מיקי איתן, אני אשמח מאוד אם תצטרף
אלינו בכל יום שלישי בשעה 14:00, שאז ועדת הכנסת דנה בתיקונים לתקנון.

מיכאל איתן:

אני מקבל עונש על זה שהצעתי תיקון?

היו"ר רוחמה אברהם:

זה לא עונש, לכבוד ולעונג לוועדה.

2.  
    קביעת ועדה לדיון בהצעת חוק סדר הדין הפלילי (סמכויות אכיפה - מעצרים)
    (היוועדות חזותית - הוראת שעה), התשס"ה-2005 (מ/194)

היו"ר רוחמה אברהם:

אפשר להכניס את חבר הכנסת נסים זאב. הנושא הבא הצעת חוק סדר הדין הפלילי
(סמכויות אכיפה – מעצרים) (היוועדות חזותית – הוראת שעה), התשס"ה-2005.
נשמעו הצעות להעביר את הצעת החוק לוועדת החוקה, חוק ומשפט או לוועדה לקידום
מעמד האישה. יושב-ראש ועדת החוקה, חוק ומשפט סבור שהצעת החוק חייבת להיות
בוועדת החוקה מן הטעם שהצעת החוק הזאת נידונה בכנסת השש-עשרה בוועדת החוקה.
יושב-ראש הוועדה לקידום מעמד האישה מוותר על הדיון בהצעת חוק זו במסגרת
הוועדה שלו.

גדעון סער:

אני לא אוהב את הצעת החוק, לכן רציתי להרוויח קצת זמן.

היו"ר רוחמה אברהם:

היועצת המשפטית של הוועדה סבורה שיש להעביר את הצעת החוק לוועדת החוקה. אני
עוברת להצבעה.

גדעון סער:

גם אני.

היו"ר רוחמה אברהם:

מי בעד להעביר את הצעת החוק לוועדת החוקה? מי נגד? מי ננמע?

הצבעה

בעד – 16

נגד – אין

נמנעים – אין

אושר להעביר את הצעת חוק סדר הדין הפלילי (סמכויות אכיפה - מעצרים)
(היוועדות חזותית - הוראת שעה), התשס"ה-2005 (מ/194) לוועדת החוקה חוק
ומשפט

היו"ר רוחמה אברהם:

בעד העברה לוועדת החוקה – 16, לא היו מתנגדים, לא היו נמנעים. לפיכך אני
קובעת שהצעת חוק סדר הדין הפלילי עוברת לדיון בוועדת החוקה.

ג. בקשות חברי הכנסת להקדמת הדיון בהצעות החוק הבאות, לפני הקריאה הטרומית:

1. הצעת חוק מרשם האוכלוסין (תיקון - רישום נישואין), התשס"ז-2006
(פ/17/1762), הצעת חבר הכנסת מיכאל איתן;

  2. הצעת חוק האזרחות (תיקון - הסמכות לביטול אזרחות בגין מעשה של הפרת
  אמונים), התשס"ו-2006 (פ/1708), הצעת חבר הכנסת גלעד ארדן.

רוחמה אברהם:

אני עוברת לנושא הבא: בקשות חברי הכנסת להקדמת הדיון בהצעות החוק הבאות,
לפני הקריאה הטרומית: הצעת חוק מרשם האוכלוסין (תיקון - רישום נישואין),
התשס"ז-2006 (פ/17/1762), הצעת חבר הכנסת מיכאל איתן; אנא, חבר הכנסת איתן,
תדווח לוועדה מדוע אתה מבקש לפטור את ההצעה שלך מחובת הנחה.

מיכאל איתן:

בבג"ץ יוסי בן ארי נגד מינהל האוכלוסין, שנידון לפני מספר ימים נקבע על ידי
בית המשפט העליון שהמצב המשפטי במדינת ישראל הוא כזה שלפקיד הרישום במרשם
האוכלוסין אין שיקול דעת באשר לשאלה אם לרשום אדם שמגיע לפניו עם תעודה שיש
לו אישור שהוא אדם נשוי, והוא צריך לרשום את האדם הזה.

בית המשפט אומר לנו שמבלי להיכנס לשאלה האם ראוי או לא ראוי שבמדנית ישראל
ראוי שיוכרו נישואין של בני אותו מין בגלל החוק, הפקיד צריך לנהוג ללא שום
שיקול דעת, גם בית המשפט אינו נוהג בשום שיקול דעת, ובעצם הם אומרים שזאת
לא בעיה שלהם, כי בחוק יש פרצה.

אני מתחיל את הטיעונים שלי בנקודה הזאת משום שהשינוי הזה, להכיר בנישואים
של בני אותו מין, זה נושא כבד משקל, זו מהפכה אדירה, היא לא יכולה להתבצע
במדינת ישראל בדרך שכל אחד עושה עצמו הדיוט, הוא לא מוכן לשקול את העניין,
הוא לא מוכן לדבר על העניין, אבל זה יקרה. בית המשפט אומר שלפקיד אסור
לשקול, בית המשפט אומר שהוא לא מתערב, שגם הוא לא שוקל. מי צריך לשקול?
אנחנו, הכנסת, כי החוק צריך לקבוע. המקום שבו צריך להחליט על נישואים של
בני אותו מין, אם רוצים להנהיג את זה, הוא בית הנבחרים. הוא צריך לקבוע את
אם כן או לא. אנחנו נאמר שעד שהכנסת לא תחוקק חוק כזה, הדבר הזה לא יוכר
בישראל ולא יירשמו אנשים בני אותו מין כנשואים, ולכן זה דחוף. אם מישהו
רוצה שינוי גדול כזה, שיגיש הצעת חוק בכנסת, הכנסת תדון, יהיו בעד, יהיו
נגד. אני אומר מראש שאני אהיה נגד, אבל אם אני אהיה במיעוט, אני אקבל את
דעת הרוב. אי אפשר שזה לא יבוא לכנסת, שהכנסת לא תתעסק בזה, והכנסת תגיד:
גם אנחנו לא אומרים כלום. אני מבקש לא לחכות 45 יום, כי בינתיים כבר
רושמים, אלא לאפשר חקיקה מהירה.

במחשבה שנייה, אני אציע לתקן את ההצעה שלי עצמי. דבר ראשון, אני נותן לכולם
כבוד, אני לא פוגע בהסדרים כלכליים, ואם אנשים רוצים לגור ביחד, אני לא
נכנס לזה, יש להם הסכמים כלכליים, אני לא נכנס לדברים האלה, אני גם לא נגד
זכויות כאלה או אחרות, אני רק חושב שבנושא מוסד הנישואים, אם רוצים שינוי,
ואני מתנגד לו, זה צריך להיעשות בדרך המלך.

אני רוצה לסיים במה שאני רוצה לתקן בהצעה שלי. אני אציע את זה בחקיקה, אני
לא יודע אם יהיה לזה רוב. מאחר ואני מתייחס לחקיקה הזאת רק כסתימת פרצה,
ואני מבקש חקיקה מהירה, אני אבקש שהיא תהיה בתוקף לשנה, ובתוך השנה הזאת
ננסה לבחון את הבעיה בצורה יותר עמוקה, אבל את הפרצה חייבים לסתום מיד.
בהמשך אני אנסה לשכנע את החברים שזאת תהיה הוראת שעה לשנה אחת, ובמהלך השנה
נראה מה לעשות, אולי יהפכו אותה להוראת קבע, אבל את הפרצה חייבים לסתום
מהר, אחרת, לצערי הרב, נשחק משחק שלא יאה ולא מתאים למוסד המחוקק של מדינת
ישראל, שאנחנו נחיה במדינת ישראל לפי חקיקה של מקומות אחרים.

משה שרוני:

אני מצטרף לדעתו של חבר הכנסת, הוא צודק במאתיים אחוז.

היו"ר רוחמה אברהם:

אני עוברת להצבעה. מי בעד מתן פטור מחובת הנחה? מי נגד? מי נמנע?

הצבעה

בעד – 18

מתנגדים – 3

נמנעים - 1

אושר פטור מחובת הנחה להצעת חוק מרשם האוכלוסין (תיקון - רישום נישואין),
התשס"ז-2006 (פ/17/1762), הצעת חבר הכנסת מיכאל איתן.

היו"ר רוחמה אברהם:

בעד הצביעו 18, נגד הצביעו שלושה, נמנע אחד, ולפיכך אני קובעת שהצעת החוק
שלך, מיכאל איתן, קיבלה פטור מחובת הנחה.

יעקב מרגי:

יישר כוח, אין הרבה אמיצים בבית הזה.

היו"ר רוחמה אברהם:

אני עוברת לנושא הבא, להצעתו של חבר הכנסת גלעד ארדן, בנושא: הצעת חוק
האזרחות (תיקון - הסמכות לביטול אזרחות בגין מעשה של הפרת אמונים),
התשס"ו-2006 (פ/1708). אנא, נימוקיך לוועדה, מדוע אתה חושב שיש לפטור אותה
מחובת הנחה.

גלעד ארדן:

בחודשים האחרונים, בעיקר בעת המלחמה האחרונה בלבנון, שוב פעם גילינו אזרחי
ישראל שמזדהים עם האויב של מדינת ישראל, גם באמירות, גם בדיבורים, גם
בביקורים. לכאורה הצעת החוק הזאת היא מנוגדת לאינטרס של המחנה הפוליטי שאני
משתייך אליו, כי היום החוק קובע ששר הפנים של מדינת ישראל יכול לשלול
אזרחותו של אדם בנימוק של חוסר נאמנות למדינת ישראל. אלא מאי? כיוון
שאזרחות, היא אחת מזכויות היסוד במדינה, ובכלל בעולם המודרני, היועץ המשפטי
לממשלה, לא רק היועץ הנוכחי, לא מאפשרים להפעיל את הסמכות הזאת של שר
הפנים, כי לפי דעתם המשפטית, ואולי יש בכך גם צדק, זה לא הגיוני שעל פי
סמכות מינהלית של שר בממשלה בלבד תישלל אזרחותו של אדם. לכן היועץ המשפטי
לממשלה הנוכחי, כאשר בדק את הנושא עוד במהלך האינתיפאדה האחרונה, המליץ
שיהיה הליך אחר, תחת טריבונל שיפוטי, שאם שר הפנים מוצא לנכון לשלול
אזרחותו של אדם בגין חוסר נאמנות למדינה, הוא יוכל להגיש בקשה לאותו
טריבונל, בהסכמת היועץ המשפטי לממשלה, ואותו טריבונל, בהצעת החוק שלי זה
בית משפט לעניינים מינהליים, תהיה לו הסמכות לשלול אזרחותו של אדם.

כיוון שאני חושב שהמדינה חייבת שיהיה לה הכלי הזה, והוא כלי אפקטיבי,
ומאוד-מאוד מרתיע, כלפי אותם אזרחים, שלצערי לפעמים לא כל כך נאמנים למדינת
ישראל, יש דחיפות בכך שהכנסת תדון בהצעה, וכמה שיותר מהר יהיה כלי הזה
למדינת ישראל. תודה.

יעקב מרגי:

האם לכבודו יש ידיעה שמשהו דחוף ביטחוני קורה או סכנה למדינה?

גלעד ארדן:

אין לי ידיעה, אבל ראשי מערכת הביטחון אומרים שלקראת הקיץ צפוי עימות.

יעקב מרגי:

אין לי בעיה עם הצעת החוק שלך, יש לי בעיה עם בקשת הדחיפות. מאחר שזה נושא
כבד, אני לא רוצה שתחטא למטרה שלך.

גלעד ארדן:

אני מוכן להמתין עוד שבוע שהממשלה תדון, שתהיה לה עמדה בנושא. גם אם הוועדה
תאשר, אני מציע שאני לא אביא את זה- - -

יעקב מרגי:

כדאי לתת 45 יום, ויהיה דיון אמיתי.

גלעד ארדן:

איפה יהיה דיון אמיתי?

יעקב מרגי:

בציבור.

אביגדור יצחקי:

אל"ף, החוק לא נכון, הנושא של הפרת אמונים זה מין דבר מעורפל. אמר פעם איזה
שופט של בית המשפט העליון שמכל שני אנשים שאתה מנער, יוצאת מאחד מהם איזו
הפרת אמונים כזאת או אחרת.

גלעד ארדן:

לא הפרת אמונים בהיבט הכלכלי.

אביגדור יצחקי:

אני לא אוהב את ההגדרה של הפרת אמונים, ואני חושב שהנושא לא דחוף. אני רוצה
להציע לחבר הכנסת גלעד ארדן, שלאור ההצלחות הרבות שלו, ושיתוף הפעולה הטוב
עם הקואליציה, חבל שתפסיק את הרצף הזה, ותמשוך את הצעתך. יש לך בשבוע הבא
חוק של רדיו שאנחנו הולכים להעביר. עזוב, תמשוך, שלא לאבד את המומנטום של
רציפות הדברים הטובים שאתה עושה והדברים יפים.

היו"ר רוחמה אברהם:

האם חבר הכנסת גלעד ארדן מקבל?

גלעד ארדן:

מקבל.

  ד. שונות.

היו"ר רוחמה אברהם:

אני עוברת לשונות. חבר הכנסת מרגי, ואחריו – יורם מרציאנו.

יעקב מרגי:

גברתי היושבת-ראש, התקציב וחוק ההסדרים הונחו לפני הרבה זמן על שולחן
הכנסת. התקציב הובא להחלטה בוועדת הכנסת. משום מה חוק ההסדרים לא מגיע
לשולחנה של ועדת הכנסת, והייתי רוצה לבקש מיושבת-ראש ועדת הכנסת שתאמר לנו
מה המגמות, מה הכיוון, מתי זה הולך להיות, כי לחברי הכסת יש מה לומר בנושא.

היו"ר רוחמה אברהם:

למען השקיפות וההגינות, שיתפתי אתכם לאורך כל הדרך מה קורה לגבי חוק
ההסדרים, ואני לא רואה פסול שנמשיך לעשות את זה גם עכשיו. אתמול התקיימה
ישיבה אצל יושבת-ראש הכנסת, בהשתתפות ראש אגף התקציבים, יושב-ראש הקואליציה
ואנוכי, כאשר המגמה של ראש אגף תקציבים, אותה מגמה שהיתה נשארה גם עתה,
למעט רפורמה אחת שאפשר לומר שכבר יצאה מחוק ההסדרים, וזו הרפורמה של ההוצאה
לפועל.

מצד אחד, אנחנו נתונים לסד הזמנים של ה-31 בדצמבר, מצד שני, נשאלת השאלה מה
קורה לגבי חוק ההסדרים.

גדעון סער:

31 במרץ.

היו"ר רוחמה אברהם:

יושב-ראש הקואליציה ואנוכי מנהלים מגעים אינטנסיביים עם האוצר במטרה להוביל
להליך חקיקה ראוי, דמוקרטי וענייני, תוך שמיעת כל הגורמים בכנסת, וגם
יושב-ראש הקואליציה וגם אני סבורים, שכל הרפורמות הללו ניתן להוביל במהלך
חקיקה רגיל, שיהיה עד תום כנס החורף, זאת אומרת, 31 למרץ. אבל מכיוון שחברי
כנסת לא מעטים שואלים אותי לגבי חוק ההסדרים, כולל מנהלי הוועדות, אני
מציעה, שבשבוע הבא, חבר הכנסת יצחקי, נקיים דיון בנושא "חוק ההסדרים לאן",
בלי להביא את הנושאים שעל סדר-היום, בלי עדיין לפצל. אני רוצה לשמוע, לקבל
גיבוי מכם, חברי הוועדה, לשתף אתכם, ולראות איך אנחנו, כל חברי הוועדה,
צועדים יחד לקראת תחילתה של, או עשיית היסטוריה, או לקראתה של דרך חדשה.
הדיון יתקיים ביום שני. נקיים דיון שעתיים לפחות בנושא הזה. אני לא מדברת
על החלוקה הנושאית של חוק ההסדרים.

ראובן ריבלין:

אני מציע בשעה 14:00.

רוחמה אברהם:

יש סיעות.

ראובן ריבלין:

יום שלישי בשעה 14:00.

משה שרוני:

גברתי, לא בבוקר.

יורם מרציאנו:

תני לנו זמן להתכונן, לשבת בינינו לבין עצמנו, כדי להגיע מגובשים ולא
להתווכח פה, לפחות הקואליציה.

היו"ר רוחמה אברהם:

אני אקיים את זה ביום שלישי הבא בשעה 8:30 או 9:00 עד השעה 11:00. יהיו
שעתיים של דיון, אנחנו לא נכנסים לרשימה הנושאית של הצעת החוק, אנחנו
מדברים על ההיבט של חוק ההסדרים מול הכנסת.

אבשלום וילן:

גברתי, יש לי הצעה. החוק מדבר על תקציב המדינה, הוא לא מדבר על חוק
ההסדרים. את צודקת במאה אחוז בהתעקשות העקרונית שלך. לכן אם הם מתעקשים,
יכולה הממשלה להעביר עד ה-31 בדצמבר את התקציב, ללא חוק ההסדרים.

היו"ר רוחמה אברהם:

אני לא רוצה לנהוג כך שעל כל חברי הוועדה יוטל המכבש הקואליציוני בשבוע
האחרון שלפני ה-31 בדצמבר, ואז אף אחד מאתנו לא יוכל לקיים דיון הולם
וראוי.

משה שרוני:

אני מודיע שלא יהיה מכבש.

גדעון סער:

אני רוצה לנצל את ההזדמנות שנמצא כאן יושב-ראש הקואליציה והנושא עולה ולומר
לפרוטוקול את הדברים הבאים: למעט פגישה קצרה שהתקיימה בלשכתך בעניין זה,
איתנו אף אחד לא בא בדברים. מתקיימת הידברות בין גורמי הממשלה והקואליציה,
שזה בסדר גמור.

אביגדור יצחקי:

אנחנו מייצגים אתכם לא רע. אני מצהיר פה שלא יהיה שום דיון במהות לפני שנשב
אתכם.

גדעון סער:

מעולם לא היה מצב שלא היתה הידברות עם האופוזיציה בעניין. יצא קול קורא
בשבוע שעבר, שאני חתמתי עליו, וחתמו עוד חברים, ואני מגבה את העמדה
העקרונית של יושבת-ראש הוועדה בעניין הזה. עם זאת, אני יודע מה יקרה, בסופו
של דבר תגיעו להסכמה, ואז איתנו כבר לא תהיה לכם סבלנות לדבר, כי תהיו בלחץ
של זמן.

היו"ר רוחמה אברהם:

זו הסיבה שאני מביאה את זה לדיון בשבוע הבא.

גדעון סער:

מעבר לדיון. יושבת-ראש הכנסת זוכרת את זה, כי היא היתה יושבת-ראש סיעת
האופוזיציה הגדולה בקדנציה הקודמת, לא היו מגיעים לדיונים בלי שהיה איזה
דיאלוג.

אביגדור יצחקי:

אני כופר בנושא הסבלנות.

היו"ר רוחמה אברהם:

יושב-ראש הקואליציה מודיע שתהיה לו כל הסבלנות שבעולם.

חבר הכנסת מרציאנו.

יורם מרציאנו:

הערת אגב למען הסדר הטוב לגבי יושבי-ראש סיעות, בדברים שקשורים בעבודת
הבית, ולפחות לגבי סיעה שנייה בגודלה בכנסת, כדאי לשמוע את דעתה. היה ברור
שאתמול היה טקס אזכרה לדוד בן-גוריון, אמרתי לך מלכתחילה שאני נמצא באזכרה.
אני יודע שבסדר היום הנושא של הפגרות היה ביום שלישי והקדמתם אותו, ולא
יכולתי לומר את דעתי. אני מקבל את מה שעשיתם, אבל זאת הערת אגב לפעם הבאה.

היו"ר רוחמה אברהם:

אני מקבלת את הערתך. זה היה ביום שני, אחר כך שקלנו להעביר את זה ליום
שלישי, והיה שיקול נוסף להחזיר את זה ליום שני. בהחלט, חבר הכנסת מרציאנו,
אני לוקחת את ההערה שלך, ואני מפנימה. אני מודה לכם, הישיבה נעולה.

הישיבה ננעלה בשעה 10:15
