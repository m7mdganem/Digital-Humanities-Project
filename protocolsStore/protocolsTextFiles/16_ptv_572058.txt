פרוטוקולים/ועדת הכנסת/7553

ירושלים, ל' בכסלו, תשס"ד

25 בדצמבר, 2003

הכנסת השש-עשרה נוסח לא מתוקן

מושב שני

פרוטוקול מס' 76

מישיבת ועדת הכנסת

יום רביעי, ט"ו בכסלו התשס"ד (10 בדצמבר 2003), שעה 9:00

סדר היום: א. בקשות חברי הכנסת להקדמת הדיון בהצעות חוק הבאות – בקריאה
טרומית:

1. הצעת חוק שירות ביטחון (הגבלות קריאה לשירות מילואים של קצין – הוראת

שעה) (תיקון מס' 3), התשס"ד-2003;

2. הצעת חוק רשות השידור (תיקון - משך תקופת הכהונה של חברי המליאה),

התשס"ד-2003 (פ/1682) – בקשת חבר הכנסת דניאל בנלולו;

3. הצעת חוק תרכובות מזון לתינוקות, התשס"ד-2003 (פ/1664) – בקשת חבר

הכנסת מוחמד ברכה;

4. הצעת חוק הספקת החשמל (הוראת שעה) (תיקון – הארכת תוקף), התשס"ד-

2003 (פ/1683) – בקשת חבר הכנסת טלב אלסאנע.

5. הצעת חוק רשות המזון, התשס"ד-2003 (פ/1651) – בקשת חבר הכנסת שלום

שמחון;

ב. אישור מועדי כנסי הכנסת במושב השני של הכנסת השש-עשרה.

ג. קביעת ועדה לדיון בהצעת חוק איסור קבלת תרומות ממדינות זרות, התשס"ג-

2003 (פ/1244) – הצעת חבר הכנסת אורי אריאל וקבוצת חברי כנסת.

נכחו:

חברי הוועדה: רוני בראון – היו"ר

יולי אדלשטיין

מוחמד ברכה

אחמד טיבי

אהוד יתום

אליעזר כהן

גדעון סער

מאיר פרוש

עמרי שרון

מוזמנים: מזכיר הכנסת אריה האן

יועצת משפטית: אנה שניידר

ארבל אסטרחן

מנהלת הוועדה: אתי בן יוסף

קצרנית: תמר פוליבוי

א. בקשות חברי-הכנסת להקדמת הדיון בהצעות חוק הבאות – בקריאה טרומית:

1. הצעת חוק שירות ביטחון (הגבלות קריאה לשירות מילואים של קצין – הוראת
שעה) (תיקון מס' 3), התשס"ד-2003:

היו"ר רוני בר-און:

בוקר טוב, אני פותח את ישיבת ועדת הכנסת, ישיבה מספר 76. חבר הכנסת אליעזר
כהן אתמול החליף באופן קבוע את יושב-ראש ועדת הפנים ואיכות הסביבה. אנחנו
מברכים אותו לרגל קבלתו לוועדה.

יש לנו פה מספר בקשות למתן פטור מחובת הנחה. הבקשה הראשונה היא של הממשלה.
היא הגיעה אל שולחני ממש לפני דקה. עניינה הצעת חוק שירות ביטחון (הגבלת
קריאה לשירות מילואים של קצין – הוראת שעה) (תיקון מס' 3). סגן השר מבקש
להציג אותה היום בפני הכנסת. מי בעד מתן פטור מחובת הנחה?

מאיר פרוש:

במה מדובר?

היו"ר רוני בר-און:

הגבלת קריאה לשירות מילואים של קצין – הוראת שעה. יוצא צבא, שמלאו לו
ארבעים ואחת שנים ושירת שירות מילואים ביחידה קרבית, לא ייקרא לשירות
מילואים. מדובר בהורדת גיל ה"יציאה לפנסיה" של קציני צבא. מי בעד מתן פטור
מחובת הנחה לבקשה הזאת של הממשלה? רק חברים קבועים משתתפים בזה. מי נגד? מי
נמנע?

הצבעה

בעד – רוב

נגד – אין

נמנע – אין

אושר מתן פטור מחובת הנחה להצעת חוק שירות ביטחון (הגבלות קריאה לשירות
מילואים של קצין – הוראת שעה) (תיקון מס' 3), התשס"ד-2003.

היו"ר רוני בר-און:

תודה, פה אחד אני קובע שהבקשה אושרה.

2. הצעת חוק רשות השידור (תיקון – משך תקופת הכנוה של חברי המליאה),
התשס"ד-2003

(פ/1682) – בקשת חבר הכנסת דניאל בנלולו:

היו"ר רוני בר-און:

הבקשה הבאה היא בקשתו של חבר הכנסת דניאל בנלולו, שביקש פטור מחובת הנחה
בעניין הצעת חוק רשות השידור. ההצעה אומרת כדלקמן: חוק רשות השידור קובע כי
תקופת כהונה במליאת רשות השידור היא בת 36 חודשים. כמו כן נקבע כי חבר
מליאת הרשות שכהונתו תמה יכול להתמנות מחדש, ובלבד שלא יכהן יותר משתי
תקופות כהונה רצופות.

בסעיף 9(א) נקבע כי אדם שנתמנה לחבר מליאה במקום חבר שנפטר או התפטר, לא
מחשיבים את התקופה לה התמנה כתקופת כהונה לעניין מניית שתי תקופות רצופות.
בהתאם לעיקרון זה, מוצע לקבוע כי מי שהתמנה למליאה ולא השלים את כהונתו
מסיבות שאינן תלויות בו, כמו התפזרות וכו', לא תיחשב תקופה זו לתקופת
כהונה, אלא אם כן כיהן בה יותר מ-28 חודשים מלאים.

אומר חבר הכנסת בנלולו שבימים אלה ממש תמה הכהונה של חברי המליאה ברשות
השידור. על מנת לתקן את העוול שנגרם בעבר, יש צורך מיידי לדון בהצעה הזאת.

מי בעד מתן פטור מחובת הנחה?

אחמד טיבי:

מדובר תקופת זוהר, שגשוג ושיקולים אובייקטיבים ומקצועיים של רשות השידור.
כל האנשים שם ראויים להערכה והמשך כהונה, ולכן אני פונה לכל חברי הבית
בבקשה - תנו אופציה למקום הזה להמשיך לשגשג.

היו"ר רוני בר-און:

אני מציע לך את ההצהרות האלה להצהיר ביום שלישי, כדי שתוכל עוד להיכנס
ל"פופוליטיקה" באותו ערב...מי בעד מתן פטור מחובת הנחה? מי נגד? מי נמנע?

הצבעה

בעד – כולם

נגד – אין

נמנעים – אין

אושר מתן פטור מחובת הנחה להצעת חוק רשות השידור (תיקון – משך תקופת הכהונה
של חברי המליאה), התשס"ד-2003.

היו"ר רוני בר-און:

אני קובע אפוא פה אחד שהעניין הזה עבר.

אני מבקש להוסיף לפרוטוקול שאריאלה קלעי ממשרד המשפטים מסרה את התנגדותה
לכל בקשות הפטור מחובת הנחה, כמובן לא כולל הממשלה. אני מבקש להכניס את זה
ב"משבצת" של בקשת חבר הכנסת בנלולו וגם ב"משבצות" האחרות.

3. הצעת חוק תרכובות מזון לתינוקות, התשס"ד-2003 (פ/1664) – בקשת חבר הכנסת
מוחמד ברכה:

היו"ר רוני בר-און:

הבקשה הבאה היא הבקשה של חבר הכנסת שלום שמחון. אפשר לקרוא לו? בינתיים
נדון בעניינו של חבר הכנסת ברכה. מבקש חבר הכנסת ברכה שחרור מחובת הנחה
בהצעת חוק תרכובות מזון לתינוקות, שלו ושל רשימה נכבדה של כ-16 חברי כנסת
מכל סיעות הבית, כולל הליכוד – רוחמה אברהם וחיים כץ. נא לנמק את הדחיפות
ואת הבקשה לפטור מחובת הנחה.

אני רוצה להזכיר לפרוטוקול שאריאלה קלעי ממשרד המשפטים מסרה את התנגדותה
לכל בקשות הפטור מחובת הנחה, כמובן לא כולל הממשלה.

מוחמד ברכה:

אדוני היושב ראש, רבותיי חברי הכנסת, הנושא הזה מקבל משנה תוקף ודחיפות
בעקבות הפרשה של "רמדיה" וכל הפרשה סביב המזון התעשייתי לילדים. יש פה מגמה
לעודד הנקה ושימוש בחומרים טבעיים, ואיסור פחות או יותר, במגבלות מאוד
נוקשות, על שיווק מוצרים לתינוקות במוסדות בריאות, בתי חולים וכו' וכו', שם
יכולים כל מיני אינטרסים להתנגש בין טובת התינוק לבין טובת החברה המסחרית.

הצעת החוק הזאת הועלתה בכנסת הקודמת, והיא עברה את הקריאה הראשונה וקיבלה
את הסכמת הממשלה. אבל בעקבות מאמץ די מואץ של לוביסטים למיניהם שהם שליחי
חברות מזון תעשייתי לתינוקות, הצעת החוק לא המשיכה לקריאה שנייה ושלישית,
והיא נקברה בוועדה.

גדעון סער:

אז למה לא ביקשו דין רציפות, אם היא עברה קריאה ראשונה?

היו"ר רוני בר-און:

הוא אומר לך שהלובי הפיל את זה בוועדות.

היו"ר רוני בר-און:

תודה רבה. אני חושב שהדברים ברורים, ואני מרשה לעצמי להוסיף שהם גם די
משכנעים.

גדעון סער:

יש לי הצעה, אדוני היושב ראש, שהצעתי אותה לחבר הכנסת ברכה עוד טרם הישיבה
התחילה. מאחר שיש לפי דעתי לכולנו סימפתיה לפחות לנושא שמביא חבר הכנסת
ברכה, הצעתי לו שאני אבקש מוועדת שרים לחקיקה לשבת בנושא זה ביום ראשון,
והדיון וההצבעה יתקיימו בנושא זה ביום שני או ביום שלישי, זאת אומרת לפני
יום רביעי הבא. אז אולי נוכל לבוא לידי מצב שכולנו נוכל לתמוך בבקשה או
שלא.

רוני בר-און:

למה אנחנו לא יכולים לתמוך כרגע?

גדעון סער:

אני יוצא מנקודת הנחה שלחוק הזה לגופו יש תמיכה, אבל נגיד שאני טועה – אין
לי עניין לקדם מצב שבו אני נותן פטור מחובת הנחה יום אחד, ולמחרת במליאה
מתנגד לזה.

מוחמד ברכה:

אדוני היושב ראש, אני רוצה להגיד לחבר הכנסת סער, שהנושא הזה יועבר עכשיו,
ואני אתאם את העלאת הנושא במליאה אחרי גיבוש העמדה של ועדת שרים לחקיקה.

אחמד טיבי:

זה נראה הגיוני מה שחבר הכנסת ברכה מציע.

היו"ר רוני בר-און:

חבר הכנסת סער, ההצעה איננה חורגת.

גדעון סער:

אם כולכם כופים עליי, אקבל את עמדתכם, אבל הרי אתם כולכם, אם בסופו של דבר
לא נחליט שאנחנו תומכים בזה, גם תכירו בדחיפות וגם מייד אחרי שהכרתם תצביעו
נגד.

מוחמד ברכה:

אני אעלה את זה אחרי שהממשלה תגבש את עמדתה בשבוע הבא.

היו"ר רוני בר-און:

הבנו את הנקודה, אני חושב שזה פתרון יותר טוב. אני חושב שקשה לי להתמודד עם
הטענה גם בדבר דחיפות החוק, במיוחד בקואליציה שנמצאת מאחוריו. החותמים על
החוק הם באמת מכל סיעות הבית.

גדעון סער:

זה קיים מדי יום ביומו.

היו"ר רוני בר-און:

מי בעד מתן פטור מחובת הנחה, תוך שאנחנו רושמים את הודעתו של חבר הכנסת
ברכה? מי נגד? מי נמנע?

הצבעה

בעד – כולם

נגד – אין

נמנע – אין

אושר מתן פטור מחובת הנחה להצעת חוק תרכובות מזון לתינוקות, התשס"ד-2003,
תוך שאנו רושמים את הודעת חבר הכנסת ברכה שהוא יתאם את מועד הדיון.

היו"ר רוני בר-און:

אני קובע פה אחד שהתקבל פטור מחובת הנחה. חבר הכנסת ברכה יתאם את מועד
הדיון, כך שלא יגרום שיבושים בעבודה או ביכולת הממשלה להתמודד עם העניין.

4. הצעת חוק הספקת החשמל (הוראת שעה) (תיקון – הארכת תוקף), התשס"ד-2003
(פ/1683) – בקשת חבר הכנסת טלב אלסאנע:

היו"ר רוני בר-און:

חבר הכנסת טלב אלסאנע מבקש פטור מחובת הנחה להצעת חוק שעניינה המשך הסידור
הקיים היום בעניין הצעת חוק הספקת החשמל (הוראת שעה). בבקשה תסביר את החוק
ואת הדחיפות בכמה מילים.

טלב אלסאנע:

החוק כשלעצמו הוא הוראת שעה, ולכן פג התוקף שלו, ומכאן הדחיפות שבדבר.

היו"ר רוני בר-און:

מתי פג התוקף?

גדעון סער:

אני ראיתי שתחולת החוק מתחילה באחד במרץ 2004. תחילת החוק, כפי שהיא מנוסחת
פה בהצעת החוק שלפנינו, היא באחד במרץ 2004, דהיינו יש עוד שלושה חודשים.

טלב אלסאנע:

לא, כנראה שיש פה איזושהי טעות.

גדעון סער:

אבל זה החוק שמונח בפנינו.

היו"ר רוני בר-און:

אבל את זה אפשר לתקן. מתי פגה הוראת השעה? שאלתי אותך את זה אתמול פעמיים.

טלב אלסאנע:

כן, זה היה לפני שישה חודשים.

היו"ר רוני בר-און:

אנחנו כבר שישה חודשים בלי הוראת שעה?

טלב אלסאנע:

כן, ולכן הדחיפות. אפשר להגיד שאם כבר חיכינו שישה חודשים, אפשר לחכות עוד,
אבל אם כבר חיכינו כל כך הרבה זמן, לדעתי לא צריך להוסיף ולחכות, מה גם
שיהיה צורך בזה. יש לתת מענה למצב מאוד קשה. יש בתים שלא מחוברים. אמנם הם
יקבלו היתרי בנייה בסופו של דבר.

היו"ר רוני בר-און:

לא היתרי בנייה, טופס 4. חיבור חשמל אתה לא מקבל כשאתה מקבל היתר בנייה. את
חיבור החשמל אתה מקבל כשאתה מקבל תעודת גמר, טופס 4 מה שנקרא.

חבר אלסאנע, מפנה את תשומת לבי סגן מזכיר הכנסת לדברי ההסבר שלך שבתיקון
מתשס"א ניתן תוקף לשבע שנים, והשינוי הוא רטרואקטיבי לשבע שנים מ-1999.

טלב אלסאנע:

לא, הוארך תוקפו אז.

היו"ר רוני בר-און:

יש לי בעיה עם העניין הזה. אני דיברתי אתך אתמול. כתבת לי בקשה לא מנומקת,
ואמרתי שצריך לנמק את עניין הדחיפות. עכשיו יש לנו פה אי בהירות אם החוק
בטל, אם החוק קיים, עד מתי קיים, ממתי מחילים את החוק החדש.

אני לא מוכן לעשות שימוש במכשיר שהוא חריג, מכשיר של פטור מחובת הנחה הוא
חריג, ואני עושה בו שימוש במשורה, רק כאשר מוכיחים לי שהעובדה שהחוק הזה
ישכב 45 יום על שולחן המזכירות גורמת עוול או למגיש החוק או לאלה שצריכים
ליהנות ממנו. בהיעדר עובדות שברורות לי לפחות, אני לא יכול להתקדם בטיפול
בעניין. ממנו.

טלב אלסאנע:

אני מסכים, אני מקבל את זה. אני אבדוק את העניין.

היו"ר רוני בר-און:

תכין את זה באופן יותר מסודר.

טלב אלסאנע:

אני יודע שהחוק הזה, פג תוקפו ממרץ 2003.

היו"ר רוני בר-און:

אבל אתה בדברי ההסבר מפנה לתקופה של שבע שנים מ-1999, שזה מביא ל-2006.

גדעון סער:

אדוני היושב ראש, אין לנו לחץ בעניין הזה. מה מסוכם?

היו"ר רוני בר-און:

שהוא יבדוק ויביא את הפרטים במדויק, כדי שלא נקדם חוק שלא ברור לנו מה מידת
הנחיצות האמיתית שלו.

5. הצעת חוק רשות המזון, התשס"ד-2003 (פ/1651) – בקשת חבר הכנסת שלום
שמחון:

היו"ר רוני בר-און:

ההצעה הבאה היא הצעת חבר הכנסת שלום שמחון, יושב-ראש ועדת הכלכלה. הצעת חוק
רשות המזון פ/1651 התשס"ד-2003. חבר הכנסת שלום שמחון, יושב-ראש ועדת
הכלכלה, בבקשה תסביר את החוק ותנמק את הדחיפות.

שלום שמחון:

החוק הוא חוק להקמת רשות לפיקוח על המזון. הדחיפות נובעת מכך שלאחרונה יש
לא מעט אירועים בנושא המזון, שמחייבים הקמתה של רשות. הנושא מתגלגל כבר
הרבה מאוד זמן, והוא לא נלקח באמת ברצינות.

אני שוחחתי עם שר הבריאות, והוא אמר לי שהוא יתמוך בהצעת החוק, למרות שגם
הממשלה מתכוונת באיזשהו שלב, כשיהיה לה זמן, לעסוק בעניין ולהביא חוק משל
עצמה. הוא אמר לי שאין לו בעיה עם העבודה שאנחנו נתקדם בינתיים עם הצעת
החוק, מכיוון שתהליכי העבודה של הממשלה אורכים זמן רב, ויכול להיות שזה גם
יקצר את התהליכים. אני חושב שדווקא בגלל המצב כרגע, אם הכנסת תדון בעניין,
יש לעניין הזה חשיבות גדולה, כדי להראות שאנחנו לא עוברים לסדר היום
בנושאים שהם מאוד חשובים.

היו"ר רוני בר-און:

זה חוק כבד של הקמת רשות.

גדעון סער:

חסרות רשויות במדינה, אדוני היושב ראש...

היו"ר רוני בר-און:

מישהו רוצה להתבטא בעניין הזה? אם כך, אנחנו נצביע. מי בעד מתן פטור מחובת
הנחה להצעת חוק רשות המזון? מי נגד? מי נמנע?

הצבעה

בעד – 6

נגד – 1

אושר מתן פטור מחובת הנחה להצעת חוק רשות המזון, התשס"ד-2003.

היו"ר רוני בר-און:

ברוב של שישה נגד אחד, אני קובע אפוא שההצעה הזאת קיבלה פטור מחובת הנחה.

ב. אישור מועדי כנסי הכנסת במושב השני של הכנסת השש-עשרה

היו"ר רוני בר-און:

הנושא הבא הוא הצעה בעניין מועדי הכנסים. אנחנו הערנו על ההצעה שקיבלנו,
העניין חזר ליושב ראש, והיושב ראש הציע את ההצעה החדשה, תוך שהוא מקבל חלק
מן ההערות שלנו. כנס החורף – הוסכם שיתחיל ב-10 באוקטובר במקום ב-17
באוקטובר.

לגבי פתיחת הישיבות בחנוכה – ההצעה המקורית היתה לפתוח את הכנס בשעה 14:00,
ההצעה שלנו היתה 12:00 והיושב ראש החזיר את זה לשעה 13:00, שמקובלת עליי
לפחות.

גדעון סער:

אבקש רביזיה, אדוני היושב אש.

היו"ר רוני בר-און:

אין רביזיה, אני מצטער.

מאיר פרוש:

אתה ביקשת להקדים את זה בשבוע?

היו"ר רוני בר-און:

אני ביקשתי מהיושב ראש להקדים את פתיחת כנס החורף מה-17 באוקטובר ל-10
באוקטובר, והיושב ראש בהצעה שהוא מגיש, מגיש את זה תוך התיקון הזה.

ישיבות מליאת הכנסת בחנוכה ייפתחו בשעה 13:00 במקום בשעה 14:00, כפי שהוצע
מלכתחילה, ולא לפי הצעתנו בשעה 12:00. בערב תשעה באב ישיבת הכנסת תיפתח
בשעה 11:00 ותסתיים בשעה 14:00. בכפוף לזה, אני מבקש לאשר את המועדים האלה.
מי בעד? מי נגד? מי נמנע?

הצבעה

בעד – כולם

נגד – אין

נמנע – אין

אושר כי פתיחת כנס החורף תוקדם ל-10 באוקטובר, ישיבות מליאת הכנסת בחנוכה
ייפתחו בשעה 13:00 ובערב תשעה באב ישיבת הכנסת תיפתח בשעה 11:00 ותסתיים
בשעה 14:00.

היו"ר רוני בר-און:

אני קובע שפה אחד זה עבר.

ג. קביעת ועדה לדיון בהצעת חוק איסור קבלת תרומות ממדינות זרות,
התשס"ג-‏2003 (פ/1244) – הצעת חבר הכנסת אורי אריאל וקבוצת חברי כנסת

רוני בר-און:

הנושא הבא על סדר היום שלנו הוא קביעת ועדה לדיון בהצעת חוק איסור קבלת
תרומות ממדינות זרות, הצעת חבר הכנסת אורי אריאל וקבוצת חברי כנסת. נשמעו
ההצעות להעביר את הנושא לוועדת החוקה, חוק ומשפט או לוועדת הפנים ואיכות
הסביבה. מצוין פה ששר המשפטים הסכים במליאה לתקן את נוסח הצעת החוק לאחר
ההצעה הטרומית וקרא לתמוך בהצעת החוק, אולם לא קבע בדבריו לאיזו ועדה תועבר
הצעת החוק. המציע קרא לתמוך בהצעתו, ולא ביקש ועדה מסוימת. חברים, יש לכם
דעות בעניין הזה?

אליעזר כהן:

אני מבקש שהנושא יידון בוועדת החוקה, חוק ומשפט. הנושא הוא מאוד עקרוני. אם
יש הצעה אחרת, אני מוכן לשמוע.

היו"ר רוני בר-און:

בוקר טוב חבר הכנסת אריאל, האם יש לך איזה רעיון בעניין הצעת החוק הזאת?

אורי יהודה אריאל:

יש לי רעיון להעביר את זה לוועדת הפנים ואיכות הסביבה. העמותות נמצאות תחת
ועדת הפנים ואיכות הסביבה.

אליעזר כהן:

אני מקבל זאת.

היו"ר רוני בר-און:

מי בעד? מי נגד?

הצבעה

בעד – כולם

נגד – אין

נקבע כי הצעת חוק איסור קבלת תרומות ממדינות זרות, התשס"ג-2003, תידון
בוועדת הפנים ואיכות הסביבה.

היו"ר רוני בר-און:

כולנו פה אחד קובעים כי הצעת החוק תעבור לדיון בוועדת הפנים ואיכות הסביבה.

תודה רבה, הישיבה נעולה.

הישיבה ננעלה בשעה 9:30
