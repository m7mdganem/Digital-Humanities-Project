הכנסת השבע-עשרה נוסח לא מתוקן

מושב שני

פרוטוקול מס' 116

מישיבת ועדת הכנסת

יום שני, י"ח בסיון תשס"ז, 4.6.2007, שעה 09:45

סדר היום:

1.  קביעת מסגרת הדיון להצעות להביע אי-אמון בממשלה.

2.  בקשת הממשלה להקדמת הדיון בהצעת חוק לתיקון ולהארכת תוקפן של תקנות שעת
    חירום (יהודה והשומרון וחבל עזה – שיפוט בעבירות ועזרה משפטית),
    התשס"ז-2007, לפני הקריאה הראשונה.

נכחו:

חברי הוועדה:

רוחמה אברהם – היו"ר

אליהו גבאי

זהבה גלאון

יצחק גלנטי

נסים זאב

נדיה חילו

יואל חסון

שי חרמש

אחמד טיבי

יעקב מרגי

יורם מרציאנו

גדעון סער

מאיר פרוש

מוזמנים:

חה"כ חיים אמסלם

רחל גוטליב – מ"מ משנה ליועץ המשפטי לממשלה (פלילי), משרד המשפטים

יועצת משפטית: ארבל אסטרחן

מנהלת הוועדה: אתי בן-יוסף

קצרנית פרלמנטרית: טלי רם

 

1.  
    קביעת מסגרת הדיון להצעות להביע אי-אמון בממשלה

היו"ר רוחמה אברהם:

בוקר טוב, חברי חברי הכנסת. ראשית, אני רוצה להודות לכל החברים שהגיעו,
ניחמו והיו איתי בתקופה הקשה, ויחד עם זה – לפרוטוקול – אני בהחלט רוצה
להודות לחבר הכנסת מרגי אשר מילא את מקומי וגרם לכך שהוועדה הזאת תמשיך
לתפקד בצורה יעילה ונכונה.

אני מבקשת לעבור לסדר-היום. על סדר-היום קביעת מסגרת הדיון להצעות להביע
אי-אמון בממשלה. יש לנו שלוש הצעות אי-אמון.

יורם מרציאנו:

מה קרה? כולם עסוקים בבחירות לנשיאות?

היו"ר רוחמה אברהם:

לא, כולם עסוקים בבחירות למפלגת העבודה.

יש לנו שלוש הצעות אי-אמון. ההצעה הראשונה: הפגיעה בחינוך הציוני-דתי
ובמוסדות התורה, של האיחוד הלאומי-מפד"ל-יהדות התורה. המועמד להרכיב את
הממשלה הוא חבר הכנסת בנימין אלון.

הצעה שנייה: התמודדותה מול ירי הקסאמים על שדרות, אשקלון ויישובי הנגב
המערבי והטיפול בעורף, של הליכוד. המועמד להרכיב את הממשלה הוא חבר הכנסת
בנימין נתניהו.

הצעה שלישית: סירובה לקדם משא ומתן על הפסקת אש, של
מרצ-יחד-רע"מ-תע"ל-חד"ש-בל"ד. המועמד להרכיב את הממשלה הוא חבר הכנסת יוסי
ביילין.

חברי חברי הכנסת, אני מציעה את מסגרת האי-אמון הבאה: עשר דקות למציעים
ושלוש דקות לכל סיעה. מי בעד? מי נגד? מי נמנע?

ה צ ב ע ה

בעד – 8

נגד –אין

נמנעים – אין

מסגרת הדיון של עשר דקות למציעים ושלוש דקות לכל סיעה בהצעות להביע אי-אמון
בממשלה, נתקבלה.

היו"ר רוחמה אברהם:

בעד מסגרת האי-אמון – עשר דקות למציעים ושלוש דקות לכל סיעה – הצביעו 7, לא
היו מתנגדים.

נסים זאב:

אני הצטרפתי.

היו"ר רוחמה אברהם:

חבר הכנסת נסים זאב הצטרף – 8 בעד. לא היו מתנגדים, לא היו נמנעים, ולפיכך
נקבע שמסגרת האי-אמון תהיה כפי שאמרתי.

2.  
    בקשת הממשלה להקדמת הדיון בהצעת חוק לתיקון ולהארכת תוקפן של תקנות שעת
    חירום (יהודה והשומרון וחבל עזה – שיפוט בעבירות ועזרה משפטית),
    התשס"ז-2007, לפני הקריאה הראשונה

היו"ר רוחמה אברהם:

חברי חברי הכנסת, בבוקר קיבלתי מכתב ממזכירות הממשלה – בקשה לפטור מחובת
הנחה מוקדמת את הצעת חוק לתיקון ולהארכת תוקפן של תקנות שעת חירום (יהודה
והשומרון וחבל עזה – שיפוט בעבירות ועזרה משפטית), התשס"ז-2007.

בהתאם לסעיף 113(ג) לתקנון הכנסת, מבקשת הממשלה כי ועדת הכנסת תחליט על
הקדמת הדיון בהצעת החוק. החוברת כמובן תישלח בנפרד.

ארבל אסטרחן:

הנוסח הונח.

היו"ר רוחמה אברהם:

הנוסח מונח לפניכם, חברי חברי הכנסת. האם יש למי מחברי הכנסת מה לומר –
לאחר שגברת רחל גוטליב ממשרד המשפטים תאמר את דברה?

רחל גוטליב:

הצעת החוק הזאת – עיקרה הוא הארכת תוקפן של תקנות שעת חירום (יהודה
והשומרון), שמאז 67' מוארכות מעת לעת, לאחרונה לפני חמש שנים.

הצעת החוק מציעה הארכה לחמש שנים נוספות.

היו"ר רוחמה אברהם:

מתי מסתיימת התקופה?

רחל גוטליב:

בסוף החודש הנוכחי. בנוסף, יש בהצעה תיקונים מסוימים בתקנות לעניין הגדרת
"אזור", לעניין הגדרת "שטחי המועצה הפלסטינית" ולעניין צו עיכוב יציאה
מהארץ – תיקונים שהתבקשו נוכח סיום הממשל הצבאי בחבל עזה וההתנתקות.

הטעם לכך שאנחנו מבקשים את הפטור מחובת הנחה הוא בגלל המועד הקצר שנותר
להשלמת החקיקה – עד סוף החודש הזה אנחנו צריכים להיות לאחר שהחוק הזה עבר.

מדובר בחוק שהוא חשוב ביותר להסדרת היחסים המשפטיים בין מדינת ישראל לבין
שטחי האזור, החלת הדין הפלילי הישראלי על ישראלים באזור, החלת חוקים שונים
של חוקי מדינת ישראל על ישראלים באזור, ומערכת יחסים בין האזור ושטחי
המועצה הפלסטינית – כפי שהוגדרו בהסכם – לבין מדינת ישראל: אפשרות ביצוע
צווי מעצר בישראל, אפשרות ביצוע צווי מעצר שניתנו על-ידי בתי-משפט בישראל
באזור, וכולי.

מדובר בחוק חשוב ביותר, חיוני ביותר, ולכן אנחנו מבקשים את הפטור מחובת
הנחה.

היו"ר רוחמה אברהם:

אני מודה לך, גברתי. חבר הכנסת סער, בבקשה.

גדעון סער:

גברתי היושבת-ראש, אני רוצה לפנות לכל חברי הוועדה, ובעיקר ליושבת-ראש
הוועדה ולמי שממלא בפועל את תפקיד יושב-ראש הקואליציה.

על יסוד הניסיון שלי גם, הנושא של בקשות לפטור מחובת הנחה איננו יכול להיות
נושא אוטומטי, ופה אם אנחנו נאשר את הבקשה הזאת – אנחנו נעשה טעות קשה.

אני הסתכלתי על הצעת החוק – למרות שהיא הונחה רק עכשיו. התקנות עומדות לפוג
ב-30 ביוני, דהיינו כמעט חודש ימים מהיום. כל החוק הוא פחות מעמוד אחד. זה
לא איזשהו חוק מורכב אשר נדרש זמן רציני על מנת להכין אותו. זהו חוק קצרצר,
שהבקשה לפטור מחובת הנחה- המשמעות היחידה שלה היא שהוועדה הזאת הופכת
לאיזושהי תעשייה.

אני רוצה לומר לחברי הוועדה – אני ניסיתי לעיין בהצעה בדקות הללו – בין
היתר אנחנו מתקנים את ההגדרה של "שטחי הרשות הפלסטינית", וכוללים את כל
שטחי הרצועה כאשר גם בהתאם לחקיקה שעקבה אחר ההתנתקות, לא עשינו את זה.

זאת אומרת, הדבר הזה הוא איננו דבר שגרתי בגדר הארכת התקנות, ובגדר דבר שיש
לו איזושהי משמעות.

שוב, יכול להיות שכאשר נגיע לחוק עצמו – אנחנו נתמוך בזה. לגוף העניין אני
לא יכול להגיד שאנחנו מתנגדים כאופוזיציה או כליכוד לחוק הזה - - -

זהבה גלאון:

כמוני.

גדעון סער:

כמו אולי חברת הכנסת גלאון, אבל אני עכשיו פונה באמת ליושבת-ראש ועדת
הכנסת: מה פתאום להניח כזה חוק לפטור מחובת הנחה?

אם היו אומרים שזה עומד להסתיים השבוע, ולכן חייבים, זה לא יכול לחכות –
כמה זה, 24 שעות?

היו"ר רוחמה אברהם:

48 שעות.

גדעון סער:

48 שעות, אז מה יקרה? במקרה הכי קיצוני אנחנו נצביע ביום שני הבא, נכון?

קריאות:

- - -

גדעון סער:

יש כללי משחק. כשחייבים – אז הקואליציה אומרת חייבים, האופוזיציה לפעמים
אומרת: או.קיי, בוחנת את העניין לגופו, לפעמים רוצה להילחם. פה לא חייבים,
פשוט עושים מאיתנו צחוק כוועדת כנסת. אין שום סיבה אם יש זמן עד ה-30
ביוני. החוק הזה הוא בסך הכול חוק של ארבעה סעיפים, על מה אנחנו מתבקשים
לתת פטור מחובת הנחה?

היו"ר רוחמה אברהם:

אני מודה לך, אדוני, אלא שהטיעון הנגדי – שבעיני הוא מאוד מאוד חשוב – הוא
כזה. הרי לא אחת נהגנו להאשים את משרדי הממשלה בעבודה הרשלנית שלהם, שהם
מביאים לנו חוק מאוד מאוד חשוב יומיים לפני שמאשרים אותו, ואיך אנחנו חברי
הכנסת יכולים ללמוד חוק כזה חשוב, איך יכולים להיכנס לסוגיית תיקון החוק
בצורה יעילה ונכונה, כפי שנדרש בכל פרלמנט, במיוחד בפרלמנט שלנו.

אני חושבת שעצם העובדה שסוף סוף הממשלה באה חודש ימים לפני הזמן ואומרת:
נכון, החוק הזה הוא אולי קצר וחשוב - -

גדעון סער:

אפשר לחוקק בצורה רגילה, לא צריך פטור.

היו"ר רוחמה אברהם:

- - אני מבקשת את הפטור הזה כדי להיערך לו בזמן.

גדעון סער:

גברתי היושבת-ראש, אין שום בעיה. אני מציע באמת לשקול בראייה שלך
כיושבת-ראש ועדת הכנסת. הרי מה שאת אמרת הוא בדיוק נכון. מאחר שהממשלה
הביאה זאת בזמן – את נאבקת נגד חוק ההסדרים, באת ואמרת שצריך להיות הליך
חקיקה תקין. פה בסך הכול יש זמן להליך חקיקה תקין. אותו זמן מינימלי של 48
שעות – שהוא נקוב בתקנון להצעת חוק ממשלתית- זה המינימום של המינימום,
ובמקרה הזה אם אין כורח, למה לתת את הפטור?

היו"ר רוחמה אברהם:

נשמע את תשובתה של עורכת-דין רחל גוטליב.

רחל גוטליב:

בגלל חשיבותו החיונית של החוק ועל מנת למנוע מצב, כמו שאדוני אומר: זה נכון
שזהו חוק קצר, אבל נדרש בו בכל זאת דיון, אנחנו ביקשנו את הפטור מחובת הנחה
על מנת לאפשר זמן מספיק לדון בוועדות בהצעת החוק הזאת.

אם לא תתקבל בקשתנו - - -

גדעון סער:

מה יקרה? נצביע ביום רביעי במקום ביום שני או שלישי, זה כל מה שיקרה.

רחל גוטליב:

ומתי יתקיים דיון בוועדה?

גדעון סער:

יהיה דיון בוועדה בשבוע הבא בכל מקרה.

קריאות:

- - -

היו"ר רוחמה אברהם:

אני עוברת להצבעה. מי בעד מתן פטור מחובת הנחה להצעת החוק? מי מתנגד? מי
נמנע?

ה צ ב ע ה

בעד – 8

נגד – 3

נמנעים – אין

בקשת הממשלה להקדמת הדיון בהצעת חוק לתיקון ולהארכת תוקפן של תקנות שעת
חירום (יהודה והשומרון וחבל עזה – שיפוט בעבירות ועזרה משפטית),
התשס"ז-2007, לפני הקריאה הראשונה, נתקבלה.

היו"ר רוחמה אברהם:

בעד הצביעו 8, נגד – 3, לא היו נמנעים. לפיכך, אני קובעת שהצעת החוק קיבלה
פטור מחובת הנחה. תודה רבה.

גדעון סער:

אני מבקש רוויזיה, גברתי.

היו"ר רוחמה אברהם:

דקה לרוויזיה.

הפסקה.

היו"ר רוחמה אברהם:

אני מבקשת להצביע על הרוויזיה. מי בעד הרוויזיה שביקש חבר הכנסת סער? מי
נגד? מי נמנע?

ה צ ב ע ה

בעד – 2

נגד – 7

נמנעים – אין

בקשת חבר הכנסת גדעון סער לרוויזיה על החלטת ועדת הכנסת לא נתקבלה.

היו"ר רוחמה אברהם:

בעד הצביעו 2, 7 מתנגדים, לא היו נמנעים. לפיכך, אני קובעת שהרוויזיה של
חבר הכנסת סער לא התקבלה.

תודה, הישיבה נעולה.

הישיבה ננעלה בשעה 10:00.
