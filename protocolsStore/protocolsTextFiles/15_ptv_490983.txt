פרוטוקולים/ועדת הכנסת/2770

ירושלים, ו' באדר, תשס"א

1 במרץ, 2001

הכנסת החמש-עשרה נוסח לא מתוקן

מושב שלישי

פרוטוקול מס' 164

מישיבת ועדת הכנסת

יום שלישי, ד' באדר התשס"א (27 בפברואר 2001), שעה 15:00

נכחו:

חברי הוועדה:

היו"ר סאלח טריף

יולי אדלשטיין

בנימין אלון

משה גפני

עבד-אלמאלכ דהאמשה

נעמי חזן

ישראל כץ

משולם נהרי

יאיר פרץ

דוד אזולאי

צחי הנגבי

עוזי לנדאו

רחמים מלול

מוטי משעני

יוסף פריצקי

גנאדי ריגר

ויצמן שירי

מוזמנים:

אריה האן - מזכיר הכנסת

דוד לב - סגן מזכיר הכנסת

רות קפלן - סגנית מזכיר הכנסת

יועצים משפטיים: צבי ענבר

ארבל אסטרחן

מנהלת הוועדה: אתי בן-יוסף

קצרנית: שלומית כהן

סדר היום: 1. ערעורים על החלטת יו"ר הכנסת והסגנים שלא לאשר דחיפות הצעות
לסה"י.

2. בקשה לפטור מחובת הנחה מוקדמת על שולחן הכנסת את הצעת חוק הבחירות

לכנסת ולראש הממשלה (תיקון – התפלגות סיעה), התשס"א-2001.

3. תיקון כללי האתיקה לחברי הכנסת – עפ"י חוק חסינות חברי הכנסת.

ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר סאלח טריף:

אני פותח את ישיבת הוועדה. אנחנו דנים בערעורים על החלטת יו"ר הכנסת
והסגנים שלא לאשר דחיפות הצעות לסדר היום. הערעור הראשון הוא של חבר הכנסת
פריצקי בנושא: תחזית משרד האוצר בדבר החזרה למיתון במשק.

יוסף פריצקי:

אדוני היושב-ראש, משרד האוצר הוציא תחזיות רעות, איומות ונוראות לגבי המשק
בשנת 2001. כיוון שאני המציע היחיד, זה לא ייקח הרבה זמן. לא נראה לי
שהכנסת יכולה להתעלם מנושא כשצופים מיתון של 10%, צופים עלייה בגירעון,
צופים ירידה בצמיחה. לא ייתכן שבשבוע כזה, כשמשרד האוצר מוציא תחזית כזאת,
הכנסת לא תתייחס. אז אם היו עשרה מציעים יחד אתי, הייתי מבין. לצערי אני
המציע היחיד, ואני חושב שמן הראוי להעלות את זה על סדר היום.

היו"ר סאלח טריף:

מה הדחיפות?

יוסף פריצקי:

הדחיפות היא הפרסום עכשיו של משרד האוצר.

היו"ר סאלח טריף:

סגנית יו"ר הכנסת, נעמי חזן, אני מבקש שתשיבי בשם הנשיאות.

נעמי חזן:

היה בנשיאות דיון יסודי בנושא של חבר הכנסת פריצקי, כי ראינו בתחזית נושא
שהוא גם חשוב וגם דחוף. הסיבה שדחינו את ההצעה היא, שלפנים משורת הדין
אישרנו שש הצעות דחופות, שסברנו שהן חשובות ודחופות יותר מהנושא הזה. אני
מדברת כאן בצורה פשרנית יחסית, משום שיש דברים בגו מבחינת הערעור של חבר
הכנסת פריצקי.

היו"ר סאלח טריף:

מי בעד לאשר את הערעור? מי נגד?

ה צ ב ע ה

בעד – רוב

נגד – 2

היו"ר סאלח טריף:

הערעור התקבל.

הערעור הבא הוא של חבר הכנסת משה גפני, בנושא: חקירות נגד אישי ציבור.

משה גפני:

אדוני יושב-ראש הוועדה, ביקשתי הצעה דחופה, כיוון שאני חושב שהכנסת כגוף
מפקח חייבת לדון על מה שהתרחש בימים האחרונים. העיתוי שבו כאשר תלוי ועומד
תיק במשך שנה או שנה וחצי, וכאשר מישהו מועמד להיות שר בממשלה פתאום יוצאים
החוצה תיקים שנראים כמו תיקים באפילה, זה נראה כאילו מישהו משאיר תיקים בצד
למשך שנה, מחכה שאיש ציבור יהיה מועמד להיות שר המשפטים ואז הוא מוציא את
התיק. אני חושב שהכנסת צריכה לדון בנושא, השר לביטחון הפנים צריך להשיב.

היו"ר סאלח טריף:

אתה איש חכם, אבל ניסחת את הערעור לא טוב. הנושא "חקירות נגד אישי ציבור"
לא נראה נושא בעל דחיפות, אבל עכשיו אני מבין למה אתה מתכוון.

משה גפני:

אני מודה לך על הקומפלימנט. הניסוח הוא לא שלי, כי אני סבור שאנשי ציבור לא
שונים מאנשים אחרים, אבל הבעיה היא בעיתוי של החקירה. זאת לא הפעם הראשונה
שכאשר אדם מועמד להיות שר מוציאים תיק שכבר לפני שנה וחצי היה צריך לסיים
אותו.

נעמי חזן:

הנשיאות דחתה את הבקשה הזאת פה אחד, עם כל הכבוד לתוספות המלומדות בעל-פה
של משה גפני.

משה גפני:

זה מה שכתבתי.

נעמי חזן:

הנושא הוא נושא מתמשך, ועצם הנימוק שלו מבוסס על ההתמשכות של בעיות כאלה,
ולכן יש חשיבות לנושא אבל אין דחיפות. בעניין זה היתה תמימות דעים בנשיאות,
שכידוע מורכבת בעיקר מהממשלה הנכנסת.

היו"ר סאלח טריף:

מי בעד לאשר את הערעור של חבר הכנסת גפני? מי נגד?

ה צ ב ע ה

בעד – רוב

נגד – 3

נמנע – 1

היו"ר סאלח טריף:

אני קובע שההצעה אושרה.

חבר הכנסת גנאדי ריגר לא נמצא, ולכן ערעורו נדחה.

2. בקשה לפטור מחובת הנחה מוקדמת על שולחן הכנסת את הצעת חוק

הבחירות לכנסת ולראש הממשלה (תיקון – התפלגות סיעה), התשס"א-2001

היו"ר סאלח טריף:

חבר הכנסת מקסים לוי, בבקשה.

מקסים לוי:

הגשתי את הצעת החוק בכתב ליושב-ראש הוועדה. שואל אותי סאלח טריף, יושב-ראש
הוועדה, למה לא טילפנתי אליו. אנשי המשרד שלך יכולים להעיד, שאני מחפש אותך
יומיים, וניסיתי את כל מספרי הטלפון שלך, כולל זה שבמכונית. המכתב הזה לא
הופנה היום, הוא הופנה לוועדה אתמול, ולכן ההצעה להניח את החוק היום להצבעה
היא לגיטימית ואיננה יכולה להידחות.

היו"ר סאלח טריף:

חבר הכנסת מקסים לוי, אני לא מכחיש שזה הונח על שולחן הוועדה, אבל אמרתי
שלא הודעת לי על זה מראש.

מקסים לוי:

ניסיתי להתקשר אליך ולא חזרת אלי.

בנימין אלון:

אבל הנושא נמצא על סדר היום.

היו"ר סאלח טריף:

הנושא הוכנס לסדר היום על-ידי מנהלת הוועדה, משום שהיא סברה שהעניין הוא
בידיעתי.

ויצמן שירי:

אני מבקש התייעצות סיעתית.

היו"ר סאלח טריף:

אינני רוצה לקיים דיון בנושא כזה, שיש בו עניין פוליטי, כשראש הסיעה איננו
נמצא פה. היו דברים מעולם וקיימנו ישיבות בנושאים של פטור מחובת הנחה גם
ביום שלישי וגם ביום רביעי. גם חבר הכנסת פינס לא ידע מהעניין, מכיוון
שהיינו עסוקים עד שעה מאוחרת בעניין מפלגת העבודה. לכן לא הוגן לדון בנושא
כשחבר הכנסת פינס איננו נוכח.

בנימין אלון:

זה עניין פרוצדורלי, לא מדובר על עצם ההתפלגות.

היו"ר סאלח טריף:

קרתה כאן תקלה שהיא באשמתי. כאשר מתקיים הדיון מן הראוי שחבר הכנסת פינס
יהיה נוכח.

מקסים לוי:

מי אמר לו לא להופיע? גם לי יש ישיבת סיעה היום. הישיבה היתה צריכה להיות
ב-11:30, דחו אותה ל-15:00, וכולם ידעו שהיא מתקיימת. כאשר נחתם הסכם בין
"ישראל אחת" לבין סיעות המרכיבות את "ישראל אחת", בין מפלגת העבודה לבין
"גשר" ו"מימד", ההסכם הזה היה תלוי ועומד. ברק התפטר ומפלגת העבודה מנהלת
משא-ומתן בנפרד, היא הולכת לבחור מנהיג בנפרד ואנחנו תלויים באוויר. מנהלים
משא-ומתן, מפלגת העבודה חורגת מכל ההסכם, ואתה רוצה שאני אשב בשקט? אני בא
לכאן על-פי החוק. אנחנו לא רוצים שמפלגת העבודה תממש את ההסכם. כאן מדובר
בעניין פרוצדורלי. מפלגת העבודה מנהלת את המשא-ומתן בשם 23 חברי-כנסת,
ואתמול אמרו במפלגת העבודה שהמשא-ומתן הוא לא בשמם. העניין הזה דחוף, ולכן
הנחנו אתמול הצעת חוק כדין. אם יש למפלגת העבודה עניין בנושא, היא יכולה
לבוא לכאן. לא ראיתי בכלל התנגדות של מפלגת העבודה.

ויצמן שירי:

אני מבקש התייעצות סיעתית.

משה גפני:

אם יש בקשה של מפלגת העבודה להתייעצות סיעתית, ואז אתה חייב לדחות את הדיון
בנושא, אני חושב שלטובתה של סיעת "גשר" יהיה אם תפתח את הדיון, מכיוון
שאחרת היא מאבדת את המועד של שחרור מחובת הנחה.

היו"ר סאלח טריף:

הוא לא מאבד את המועד גם מחר.

צבי ענבר:

הדיון הסתיים, אנחנו כעת לפני ההצבעה.

בנימין אלון:

אני מציע שנשמע מהיועץ המשפטי מה הנוהג לגבי פטור מחובת הנחה של חוק.

היו"ר סאלח טריף:

אין בעיה עם הנוהל.

מקסים לוי:

אני מוכן לדחות את ההצבעה למחר, אבל זה לא הוגן, משום שהעניין הזה דחוף.
מפלגת העבודה בוחרת והיא מתכוונת לחתום על הסכם ביום חמישי, והדברים האלה
הם עניין לא פתור.

היו"ר סאלח טריף:

לא התייחסתי לגופו של עניין ולא טענתי טענה. אמרתי שבפטור מחובת הנחה
הדיונים היו או ביום שלישי או ביום רביעי, ואני זוכר שרוב הדיונים היו ביום
רביעי. בעניין הזה, דין ראש הסיעה כמו ממשלה, אבל עדיין זה בתחום הפרוצדורה
הקבועה שקיימת כאן לפי הנהלים, ואנחנו לא חורגים מזה. נכון, אדוני היועץ?

צבי ענבר:

נכון.

יורי שטרן:

אם הדיון היום היה על בקשת התפלגות של סיעת "גשר" מסיעת העבודה, אז ברור
שחייב היה להיות גם נציג בכיר של סיעת העבודה בדיון. פה מדובר על פטור
מחובת הנחה.

היו"ר סאלח טריף:

איזו תמימות. הרי כולנו אנשים פוליטיים.

3. תיקון כללי האתיקה לחברי הכנסת – עפ"י חוק חסינות חברי הכנסת

היו"ר סאלח טריף:

היועץ המשפטי לכנסת יעזוב אותנו בימים הקרובים, ובלהט הפוליטיקה לא הספקנו
לארגן משהו, אבל הוועדה מתכוונת בהחלט להיפרד באופן מכובד וראוי ככל האפשר
מהיועץ המשפטי צבי ענבר.

צבי ענבר:

תודה.

סעיף 15 לכללי האתיקה אומר כך: "תוך 60 ימים מיום היבחרו לכנסת, או מיום
שהיה לחבר הכנסת" – והכוונה למשל למוטי משעני – "כל אימת שחל לדעתו שינוי
משמעותי בתוכן הצהרתו" – נניח שחבר הכנסת נוסע ללאס-וגאס ומרוויח בבת אחת
מיליון דולר, מיד הוא צריך להצהיר.

מה שקרה זה, שנוצרה אי בהירות מסוימת לגבי חברי-כנסת שנבחרים פעם שנייה או
פעם שלישית. מצד אחד הסעיף ניתן לפירוש: תוך 60 ימים מיום היבחרו לכנסת –
כל פעם כשאתה נבחר לכנסת. מצד שני, יכול חבר הכנסת להגיד, שאם יש רצף אז
צריכה לחול ההוראה שחל לדעתו שינוי משמעותי בתוכן הצהרתו, ולכן הוא לא צריך
להגיש כי כבר הגיש. לכן באה התוספת, שמטרתה למנוע מקרה של שכחה, של מעבר
לסדר היום. בתוספת נאמר כך: "חבר הכנסת אשר נבחר לתקופת כהונה רצופה נוספת"
– כלומר, ברור הדבר שאם חלה הפסקה באמצע ונבחר מחדש הוא צריך להגיש – "ואשר
אינו חייב בהגשת הצהרת הון כאמור בסעיף (א)" – כלומר, שלא חל שינוי
משמעותי, צריך לפחות, אם לא להגיש את הצהרת ההון המלאה, שהיא הצהרה מורכבת,
שיגיש הצהרה שלפיה לא חל שינוי משמעותי בתוכן הצהרתו הקודמת. אנחנו יודעים
שהוא חשב על זה, וביודעין אמר שלא חל שינוי של ממש ממה שהגיש.

זאת ההצעה, והיא באה כדי להמשיך ולשמור על הצורך שתמיד בכתובים יהיה מידע
על חבר הכנסת.

היו"ר סאלח טריף:

המידע הזה הוא חסוי?

צבי ענבר:

המידע הזה חסוי, נעול בכספת היושב-ראש ונמסר או על-פי בקשת חבר הכנסת או
על-פי צו של בית-משפט.

אתי בן-יוסף:

האם זה מונח כהחלטה?

צבי ענבר:

כן. לאחר שהוועדה תצביע בעד, ההחלטה תונח על שולחן הכנסת, ועמוד 118 לתקנון
הכנסת יוחלף בהתאם.

היו"ר סאלח טריף:

אני מסכים לתיקון הזה, שלדעתי הוא חשוב. חבר הכנסת גפני, האם גם אתה מסכים
לו?

משה גפני:

אם היועץ המשפטי אומר, מי אנחנו שנחלוק עליו?

היו"ר סאלח טריף:

מה גם שאנחנו חושבים כמוהו.

אנחנו מאשרים את התיקון בסעיף 15 לכללי האתיקה של חברי הכנסת, ואנחנו נניח
את זה על שולחן הכנסת. תודה רבה.

הישיבה ננעלה בשעה 15:40
