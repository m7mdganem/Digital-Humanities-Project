הכנסת העשרים

מושב רביעי

פרוטוקול מס' 331

מישיבת ועדת הכנסת

יום שני, כ"ז בשבט התשע"ח (12 בפברואר 2018), שעה 13:15

סדר היום:

קביעת סדרי הדיון בקריאה הראשונה בהצעת חוק התקציב לשנת הכספים 2019
ובהצעות החוק הנלוות

נכחו:

חברי הוועדה:

מכלוף מיקי זוהר – היו"ר

יואל חסון

אברהם נגוסה

חברי הכנסת:

יוליה מלינובסקי

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

יפעת קדם

קביעת סדרי הדיון בקריאה הראשונה בהצעת חוק התקציב לשנת הכספים 2019
ובהצעות החוק הנלוות

היו"ר מכלוף מיקי זוהר:

שלום, אני מתכבד לפתוח את ועדת הכנסת. סדר היום שלנו: סדרי הדיון בקריאה
הראשונה בהצעת חוק התקציב לשנת הכספים 2019 ובהצעות החוק הנלוות. על פי
הסיכומים שיש בין הקואליציה לאופוזיציה, הוחלט כי כל אחד מחברי הכנסת יוכל
לדבר למשך 5 דקות.

מזכירת הכנסת ירדנה מלר-הורוביץ:

בדיון משולב.

היו"ר מכלוף מיקי זוהר:

בדיון משולב. יושב-ראש האופוזיציה ידבר במשך חצי שעה, ושר האוצר ידבר במשך
חצי שעה.

ארבל אסטרחן:

רק אמרת את זה בסדר הפוך.

מזכירת הכנסת ירדנה מלר-הורוביץ:

תקרא את זה, אל תעשה קיצורי דרך.

היו"ר מכלוף מיקי זוהר:

את רוצה שאני אקרא את זה? למה? אמרת את זה.

מזכירת הכנסת ירדנה מלר-הורוביץ:

תקרא, זאת ההחלטה. אולי ארבל רוצה לקרוא את זה.

היו"ר מכלוף מיקי זוהר:

טוב, אני אקרא את זה. ביום כ"ו בשבט התשע"ח, 11 בפברואר 2018, הונחו על
שולחן הכנסת הצעות החוק הבאות:

1.  הצעת חוק התקציב לשנת הכספים 2019, התשע"ח-2018 (מ/1195).

2.  הצעת חוק התכנית הכלכלית (תיקוני חקיקה ליישום המדיניות הכלכלית לשנת
    התקציב 2019), התשע"ח-2018 (מ/1196).

3.  הצעת חוק ההתייעלות הכלכלית (תיקוני חקיקה להשגת יעדי התקציב לשנת
    התקציב 2019), התשע"ח-2018 (מ/1196).

4.  הצעת חוק הפחתת הגירעון והגבלת ההוצאה התקציבית (תיקון מ' 17) (שיעור
    הגירעון בשנות התקציב 2019 ואילך וסכום ההוצאה הממשלתית בשנת התקציב
    2019), התשע"ח-2018 (מ/1196).

בהתאם לסעיף 142 לתקנות הכנסת קובעת ועדת הכנסת, פה אחד, את סדרי הדיון
הבאים בקריאה הראשונה שתתקיים מחר בארבע הצעות החוק, כלהלן:

1.  יתקיים דיון אישי משולב בכל ההצעות, שבסופו תתקיים הצבעה על כל אחת
    מהן.

2.  נציג הממשלה יפתח את הדיון בהצגת הצעות החוק במסגרת זמן של תעלה על חצי
    שעה.

3.  אחרי דברי הפתיחה תינתן רשות דיבור לראש האופוזיציה, במסגרת זמן שלא
    תעלה על חצי שעה.

4.  כל חבר כנסת יהיה רשאי לדבר במסגרת זמן שלא תעלה על 5 דקות.

5.  נציג הממשלה יהיה רשאי לסכם את הדיון.

6.  לאחר דברי הסיכום יתקיימו הצבעות נפרדות על הצעות החוק.

יואל חסון (המחנה הציוני):

אדוני היושב-ראש, תודה לך על דבריך, אני רק אגיד שאנחנו באופוזיציה, סיעות
האופוזיציה, התייעצנו והסכמו לסדרי הדיון האלה, כי אלה סדרי דיון מקובלים
עד היום בדיוני תקציב בקריאה הזאת, בקריאה הראשונה. רק חשוב להגיד שלא כדאי
להסיק מסקנות לגבי המשך הדיון על התקציב לקראת השנייה והשלישית - לא
בדיונים בוועדות, לא בפיצולים ולא בהצבעות לאישור התקציב בקריאה השנייה
והשלישית. אנחנו מצפים עדיין לשמוע ולראות מה מפת הפיצולים המוצעת, איך זה
הולך להיות מבחינת השילוב בוועדות, וגם מה הולך - -

היו"ר מכלוף מיקי זוהר:

האם אדוני מתחייב שיהיה מעניין? אז בוא נצביע. מי בעד הרעיון שהבאנו פה? מי
נגד? מי נמנע?

הצבעה

בעד – פה אחד

נגד – אין

נמנעים – אין

ההצעה בדבר סדרי הדיון אושרה.

היו"ר מכלוף מיקי זוהר:

תזכורת לחברים, גם לחברי האופוזיציה. בתום ההצבעה מחר במליאה על התקציב,
תתקיים ועדת כנסת כדי שתקבע את סדר הפיצולים ולאן. אנא היערכו בהתאם.

הישיבה ננעלה בשעה 13:25.
