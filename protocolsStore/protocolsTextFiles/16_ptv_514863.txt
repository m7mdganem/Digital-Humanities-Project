הכנסת השש-עשרה נוסח לא מתוקן

מושב שלישי

פרוטוקול מס' 240

מישיבת ועדת הכנסת

שהתקיימה ביום שני כ"ח אייר התשס"ה (6 ביוני 2005) בשעה 10:00

סדר היום: א. הקמת ועדה מיוחדת לאיתור והשבת נכסים של נספי השואה.

ב. בקשת יו"ר ועדת הכלכלה למיזוג הצעות החוק הבאות:

 1. הצעת חוק הנהיגה הספורטיבית, התשס"ד – 2004, של ח"כ אהוד רצאבי

  וקבוצת חברי כנסת.

  2. הצעת חוק הנהיגה הספורטיבית, התשס"ד – 2004, מטעם הממשלה.

  ג. בקשת יו"ר ועדת העבודה, הרווחה והבריאות להעברת הצעת חוק הגנת הצרכן

(תיקון – מתן שיחות טלפון חינם), התשס"ה – 2004 (פ/ 2987) של ח"כ חיים כץ,

  מוועדת העבודה, הרווחה והבריאות לדיון בוועדת הכלכלה.

נכחו:

חברי הוועדה:

רוני בראון – היו"ר

גדעון סער

ענבל גבריאלי

מיכאל גורלובסקי

רשף חן

מוזמנים:

קולט אביטל

אריה האן – מזכיר הכנסת

דוד לב – סגן מזכיר הכנסת

ירדנה מלר – סגנית מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

רשמת פרלמנטרית: שרון רפאלי

  א. הקמת ועדה מיוחדת לאיתור והשבת נכסים של נספי השואה

ב. בקשת יו"ר ועדת הכלכלה למיזוג הצעות החוק הבאות:

 1. הצעת חוק הנהיגה הספורטיבית, התשס"ד – 2004,

  של ח"כ אהוד רצאבי וקבוצת חברי כנסת

  2. הצעת חוק הנהיגה הספורטיבית, התשס"ד – 2004, מטעם הממשלה

  ג. בקשת יו"ר ועדת העבודה, הרווחה והבריאות להעברת

  הצעת חוק הגנת הצרכן (תיקון – מתן שיחות טלפון חינם),

  התשס"ה – 2004 (פ/ 2987) של ח"כ חיים כץ,

  מוועדת העבודה, הרווחה והבריאות לדיון בוועדת הכלכלה

  א. הקמת ועדה מיוחדת לאיתור והשבת נכסים של נספי השואה.

היו"ר רוני בראון:

בוקר טוב. אני מתכבד לפתוח את ישיבת ועדת הכנסת, ישיבה מספר 240. קודם כל
חג שמח לכולם, היום יום ירושלים.

יושב ראש הכנסת ביקש ממני לפני חודשיים וחצי להקים ועדה מיוחדת לאיתור
והשבת נכסים של נספי השואה. בקליפת אגוז כותב היושב ראש כי עד 31 בדצמבר
פעלה ועדת חקירה בנושא, והדוח שהוועדה הגישה אושר במליאה ב- 18 בינואר
2005. הוועדה טרם סיימה את עבודתה בכל הקשור לנכסי הנדל"ן, בעיקר קרקעות של
קורבנות השואה בפני גופים ומוסדות שונים בישראל והיא חתמה על שאר ההסכמים
עם גופים האמורים לצורך בדיקתם. הכנסת החלה בהליך לבחירת בודקים חיצוניים,
וכל הוצאות הבדיקה אושרו ותוקצבו.

מכיוון שהוועדה טרם סיימה את עבודתה הציע היושב ראש כי כל הסמכויות שהיו
בידיה יעברו לידי ועדה מיוחדת שתוקם לפי סעיף 17 לתקנון, אשר תמשיך את
העבודה בנושא נכסי הנדל"ן ותעקוב אחר יישום וביצוע ההמלצות שבדוח שהוגש
בידי ועדת החקירה.

היושב ראש הציע שהוועדה המיוחדת תפעל לפי המסגרת המנהלתית של ועדת הקליטה,
העלייה והתפוצות. ההמלצה היא כי חברי הוועדה המיוחדת שתהיה בראשות חברת
הכנסת קולט אביטל, יושבת ראש ועדת העלייה, יהיו אותם חברים שהיו בוועדת
החקירה הפרלמנטרית. מועד סיום פעולתה של הוועדה מיוחדת כמוצע הוא סיום
כהונתה של הכנסת ה- 16.

ביקשתי תגובות מסיעות הבית לבקשה הזאת. המפד"ל, שינוי, חד"ש, תע"ל והעבודה
תמכו בבקשת היושב ראש; הליכוד – גם בשיחה שקיים אתי יושב ראש הסיעה וגם
בכתב – הציע כי בעניין הזה תעסוק ועדת משנה של ועדת העלייה והקליטה.

בין לבין קיבלתי הבוקר את מכתבו של יושב ראש הכנסת, ובו הוא מבקש להודיע לי
כי הוא חוזר בו מן הבקשה, ולפיכך הוא מבקש להסיר את הנושא מסדר יומה של
ועדת הכנסת. הוא מסביר מה שהוא מסביר. מכיוון שהוא המבקש, והוא האדון לבקשה
שלו אין מנוס אלא להסיר את הנושא מסדר היום, וכל מי שרואה עצמו נפגע מן
הדבר הזה רשאי, כמובן, לעשות את כל מה שהוא חושב שהוא צריך ורשאי לעשות.
הנושא יורד אפוא מסדר היום.

קולט אביטל:

סליחה אדוני היושב ראש, אני רוצה להעיר כמה הערות לפרוטוקול.

היו"ר רוני בראון:

אבל ממש בקיצור כי בשביל נושא שהוא לא על סדר היום, אנחנו קצת מאריכים.
כיוון שאת כבר פה אני אכבד אותך.

קולט אביטל:

הנושא של הנדל"ן עדיין צריך להיות בטיפולה של הכנסת, כך החליטה המליאה.
הכנסת יצאה במכרזים, הכנסת חתמה על הסכמים חיצוניים עם הגופים הנבדקים.
בזמנו חשבנו שלוועדה המיוחדת יש יותר סמכויות מאשר לוועדת משנה שאינה יכולה
לזמן אליה את הגופים האלה. נודע לי אתמול בלילה על כוונתו של היושב ראש,
ואני הסכמתי, כמובן, לכך משום שהוא יושב ראש. יחד עם זאת הוא הבטיח לי דיון
חוזר, והוא אמר לי שאם נשכנע אותו הוא יעלה את זה שוב לסדר היום לסדר היום,
ולכן אני אומרת את זה לפרוטוקול כי אני מקווה שהבעיה הזאת תבוא על פתרונה.
אני מקווה שאז, אדוני היושב ראש, ברגע שזה יחזור לסדר היום לא נצטרך לעבור
שוב אותו תהליך של התייעצות עם ראשי הסיעות. זה כל מה שאני רוצה להבטיח.

היו"ר רוני בראון:

תודה רבה. הדברים נרשמו, אנחנו עוברים לנושא הבא.

ב. בקשת יו"ר ועדת הכלכלה למיזוג הצעות החוק הבאות:

 1. הצעת חוק הנהיגה הספורטיבית, התשס"ד – 2004,

  של ח"כ אהוד רצאבי וקבוצת חברי כנסת.

  2. הצעת חוק הנהיגה הספורטיבית, התשס"ד – 2004, מטעם הממשלה

היו"ר רוני בראון:

הנושא הבא הוא בקשתו של יושב ראש ועדת הכלכלה למזג את הצעות החוק הבאות: 1.
הצעת חוק הנהיגה הספורטיבית, התשס"ד – 2004 של חבר הכנסת אהוד רצאבי וקבוצת
חברי כנסת, שלמיטב הבנתי, היא נדונה בוועדת הכלכלה; ולעומת זאת הצעת חוק
כמעט זהה, נכון?

ענבל גבריאלי:

לא, מאוד שונות, אבל גם נדונה בועדת הכלכלה. רק השם דומה.

היו"ר רוני בראון:

נכון. הצעת חוק הנהיגה הספורטיבית מטעם הממשלה – לא אותו נושא – ועדיין
מבקשים למזג את הדיון בזה בוועדת הכלכלה.

ענבל גבריאלי:

היא גם כבר נדונה בוועדת הכלכלה.

היו"ר רוני בראון:

נכון, בהתאם לסעיף 122 א1 לתקנון. אני מציע לאשר את המיזוג הזה. מי בעד,
ירים את ידו.

בעד – רוב

נגד – אין

נמנעים – אין.

פה אחד אישרנו את המיזוג.

  ג. בקשת יו"ר ועדת העבודה, הרווחה והבריאות להעברת

  הצעת חוק הגנת הצרכן (תיקון – מתן שיחות טלפון חינם),

  התשס"ה – 2004 (פ/ 2987) של ח"כ חיים כץ,

מוועדת העבודה, הרווחה והבריאות לדיון בוועדת הכלכלה

היו"ר רוני בראון:

בקשתו של יושב ראש ועדת העבודה, הרווחה והבריאות היא להעביר את הצעת חוק
הגנת הצרכן (תיקון – מתן שיחות טלפון חינם) התשס"ה – 2004 פ/ 2987 של חבר
הכנסת חיים כץ מוועדת העבודה, הרווחה והבריאות לדיון בוועדת הכלכלה. גם
המבקש מבקש את זה, גם חבר הכנסת חיים כץ רוצה בכך וגם יושב ראש ועדת הכלכלה
מסכים לעניין הזה.

אני מציע שוועדת הכנסת תמליץ למליאה להעביר את זה מוועדת העבודה, הרווחה
והבריאות לדיון בוועדת הכלכלה. מי בעד, ירים את ידו.

בעד – רוב

נגד – אין

נמנעים – אין

קבענו אפוא פה אחד שהעניין הזה עובר לדיון בוועדת הכלכלה.

נושא המחלוקת בין ועדת הכלכלה לבין ועדת הכספים לא נמצא על סדר היום, ואני
לא רוצה לעשות אותו בשמות מכיוון שליושבי ראש הוועדות יש עניין מאוד מובהק,
ואני לא רוצה לעשות את זה ללא נוכחותם.

אני מצטער שהמזנון לא הגיע, זה המשך ישיר לתפקוד האחראי של המזנון בכנסת
הזאת. הישיבה נעולה. תודה.

הישיבה ננעלה ב- 10:10
