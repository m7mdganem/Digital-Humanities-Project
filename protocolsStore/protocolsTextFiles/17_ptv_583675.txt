הכנסת השבע-עשרה נוסח לא מתוקן

מושב שני

פרוטוקול מס' 53

מישיבת ועדת הכנסת

שהתקיימה ביום שלישי, ל' בחשון, התשס"ז (21.11.2006), בשעה 09:00

  סדר היום:

1.  הצעת החוק של חבר הכנסת גלנטי בנושא חקירת הנשיא.

2.  ערעורים על החלטת יו"ר הכנסת והסגנים שלא לאשר דחיפות הצעות לסדר היום.

3.  קביעת מסגרת הדיון לנושאים הבאים, לפי סעיף 86א' לתקנון הכנסת:

    1.  היום הבינלאומי לזכויות הילד.

    2.  החלטת עצרת האו"ם להקמת ועדת בדיקה לאירועי בית חנון.

4.  חילופי גברי בוועדה המשותפת לוועדת הכלכלה ולוועדת המדע והטכנולוגיה
    לדיון
    בהצעת חוק התקשורת (בזק ושידורים) (תיקון מס' 33), התשס"ה-2005.

5.  קביעת ועדה לדיון בהצעת חוק התקציב לשנת הכספים 2007, התשס"ז-2006, לשם
    הכנתה לקריאה שניה ולקריאה שלישית.

6.  קביעת מועדי הכנסים במושב השני של הכנסת ה-17.

7.  שונות.

נכחו:

חברי הוועדה:

רוחמה אברהם – היו"ר

קולט אביטל

אורי אריאל

מנחם בן ששון

אליהו גבאי

יצחק גלנטי

משה גפני

מגלי והבה

נאדיה חילו

יואל חסון

שי חרמש

דוד טל

יעקב מרגי

יורם מרציאנו

גדעון סער

משה שרוני

מוזמנים:

מזכיר הכנסת, אריה האן

יועצת משפטית: ארבל אסטרחן

מנהלת הוועדה: אתי בן יוסף

רשמת פרלמנטרית: אתי אפלבוים

  1. הצעת החוק של חבר הכנסת גלנטי בנושא חקירת הנשיא

היו"ר רוחמה אברהם:

בוקר טוב לחברי הכנסת. בשבוע שעבר דנה ועדת הכנסת בסוגיה של הצעת החוק של
חבר הכנסת גלנטי. ועדת הכנסת שלחה מכתב ליועץ המשפטי לממשלה בנושא חקירתו
של הנשיא. יש לי מכתב תשובה והייתי מבקשת להקריא אותו לוועדה.

שלחנו מכתב בשם ועדת הכנסת, ואני מקריאה אותו למען הפרוטוקול:

"ועדת הכנסת קיימה דיון, ביום ה-7.11.2006, בבקשת חבר הכנסת יצחק גלנטי
להקדים את הדיון בהצעת חוק יסוד נשיא המדינה (תיקון) הפסקה זמנית של הכהונה
ביוזמת ועדת הכנסת, פ/1665, בהתאם לסעיף 135 לתקנון הכנסת. ועדת הכנסת דחתה
את הבקשה אולם החליטה להעביר לעיונך את פרוטוקול הישיבה ולהסב את תשומת לבך
לסיכום הדיון, שבו קוראת לך הוועדה לסיים את הליך החקירה בעניינו של נשיא
המדינה בהקדם ולהודיע לוועדת הכנסת את החלטתך בדבר הצורך להגיש כתב אישום
נגד הנשיא. מצ"ב פרוטוקול הישיבה וכן הצעת החוק של חבר הכנסת גלנטי וקבוצת
חברי כנסת".

רז ניזרי, עוזר ראשי ליועץ המשפטי לממשלה השיב לנו כדלקמן:

"במענה לפנייתך שבסמך אבקש להשיב כי כפי שפורסם, העבירה המשטרה, לפני
כחודש, לעיון היועץ המשפטי לממשלה ופרקליט המדינה, את סיכום החקירה בפרשת
הנשיא קצב. צוות הפרקליטים, שמלווה את החקירה ברשות פרקליט מחוז ירושלים,
מצוי בשלבים סופיים של בדיקת והערכת חומר הראיות לקראת גיבוש המלצותיו.

אין צורך לומר כי היועץ המשפטי לממשלה מודע למשמעות הציבורית של הדברים
ולפיכך ביקש מכל הגורמים הנוגעים בדבר לעשות כל מאמץ לזירוז הטיפול בתיק,
המצוי כאמור בשלבי תיקון מתקדמים. נציין, כי היועץ המשפטי לממשלה ופרקליט
המדינה ליוו את החקירה מראשיתה, מצויים בפרטי התיק. לפיכך, הערכתנו
ותקוותנו היא שהחלטתו העקרונית של היועץ המשפטי לממשלה בפרשה תתקבל תוך
שבועות ספורים".

אני מוכרחה לומר שאני מודה על תשובתו של היועץ המשפטי לממשלה לוועדת הכנסת.
אם מישהו מחברי הכנסת רוצה להתייחס, בבקשה, ואחר כך נמשיך בסדר היום.

יצחק גלנטי:

אני אתייחס לזה בהתחשב בעובדה שזאת הצעה שלי. חבל רק שאין בידי את המסמכים
עצמם. אני אשמח אם תעבירי לי.

והיו"ר רוחמה אברהם:

אתה תקבל העתק, גם המכתב של הוועדה וגם התשובה שקיבלנו. תקבל את זה תוך כדי
הדיון.

יצחק גלנטי:

אני חושב שעצם קיומה של הצעת החוק הזאת הביאה לזירוז הפעילות של היועץ
המשפטי בנושא וכבר חלק מהמטרה למעשה הושגה. יחד עם זאת, אין לי צל של ספק,
שיעשה מירב המאמץ הנוסף שיהיה דרוש עד לאותם 45 יום, כאשר ייתמו. אני מקווה
שלא יהיה צורך בהמשך הפעילות בנושא זה. נראה לי שעל פי שהשתלשלות של
העניינים בעתיד, ניתן יהיה להמשיך את הנושא - האם להעביר את החוק הזה
במסגרת הכנסת או למשוך אותו.

מגלי והבה:

רציתי להגיד שבעצם מכתבו של היועץ המשפטי מחזק את אותם חברי כנסת שטענו כל
הזמן שהם סומכים על רשויות החוק ועל היועץ המשפטי. לכן אנחנו כולנו היום
מקבלים חיזוק לטענתנו, ואני שמח על כך.

היו"ר רוחמה אברהם:

אני לא חושבת שזה חיזוק, אני חושבת שהכנסת וועדת הכנסת היה לה - - -

מגלי והבה:

אמרתי את מה שאמרתי אז, ולא שיניתי את דעתי.

היו"ר רוחמה אברהם:

אין צל של ספק שהכנסת תמיד מחזקת את רשויות החוק ואת כל הגורמים שחוקרים
נושא כזה או אחר. אבל, מצד שני, גם אין ספק שהכנסת היתה חייבת לומר משהו
בעניין הזה ועצם העובדה שחבר הכנסת גלנטי בחר להציע את הצעת החוק – זאת
התשובה שקיבלנו ויכול מאוד להיות שגם התשובה הזאת מהווה זרז בכל מה שקשור
לפרשה ולחקירה.

אני מסיימת בזה ועוברת לנושא השני.

2. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר רוחמה אברהם:

הנושא השני שעל סדר היום: ערעורים על החלטת יושבת ראש הכנסת. מי מייצג את
הנשיאות, חברת הכנסת אביטל?

קולט אביטל:

לא הייתי שם.

גדעון סער:

אני מייצג את הנשיאות.

היו"ר רוחמה אברהם:

איפה נאדיה? היא בדרך?

משה שרוני:

על מה דנים עכשיו?

גדעון סער:

יש סעיף אשר על פיו אם המערערים לא נמצאים - - -

היו"ר רוחמה אברהם:

אני מודעת.

גדעון סער:

לפי דעתי, באמת, ויכול להיות שאני מביע דעה קיצונית, אבל השעה 09:15 והסעיף
מופיע כסעיף ראשון על סדר היום - - -

משה שרוני:

אני לא מבין את כל זה. אתמול אצלי בוועדה דנו בנושא הרווחה ויש גם החלטה
ופניה לראש הממשלה. אתמול היתה אצלי ישיבה סוערת בנושא הרווחה.

יעקב מרגי:

אני מקבל את דעתו של חבר הכנסת שרוני. אנחנו מחזקים אותו.

היו"ר רוחמה אברהם:

תראו, על סדר יומה של הוועדה יש את שני הנושאים. מכיוון שחברת הכנסת חילו
היתה אמורה להתראיין בערוץ הכנסת, היא ביקשה שנעשה את זה ב-09:10 או 09:15.
אני לא מוכנה להמשיך עוד ולפיכך, כפי שאמר חבר הכנסת סער, מכיוון שמגישי
הערעור לא נמצאים בוועדה, דהיינו, לא חבר הכנסת רן כהן - חבר הכנסת רן כהן
גם לא נתן מכתב ייפוי כוח למישהו אחר מסיעתו לייצג אותו, וכנ"ל חברת הכנסת
חלו. כיוון שהם לא נמצאים אנחנו לא נדון בערעורים שלהם ונעבור לנושא הבא
שעל סדר היום. אני לא דנה ואני לא דוחה. לפי חוות דעת היועצת המשפטית,
אנחנו רואים את זה כאילו הם לא הגישו ערעור.

יורם מרציאנו:

אני מודה לכם שכך אתם נוהגים בחבריי לסיעה.

משה שרוני:

בתור יושב ראש הסיעה הצטרכת להגיד לגברת המכובדת, חברת הכנסת: "מתראיינים
אחרי הישיבה. נקודה".

יורם מרציאנו:

אני לא הדובר שלה.

משה שרוני:

אבל אתה יושב ראש הסיעה שלה.

אורי אריאל:

יש פה איזה גברת אחת שעושה מאמצים, אתם נגד הנשים, פשוט.

היו"ר רוחמה אברהם:

אנחנו לא נגד אף אחד.

משה שרוני:

עוד לא שמעתי גבר שהוא נגד נשים.

היו"ר רוחמה אברהם:

חבר הכנסת שרוני, יש היום את יום זכויות הילד בכנסת, והיא בחרה להתראיין.

3.  
    קביעת מסגרת הדיון לנושאים הבאים, לפי סעיף 86א' לתקנון הכנסת:
    א. היום הבינלאומי לזכויות הילד
    ב. החלטת עצרת האו"ם להקמת ועדת בדיקה לאירועי בית חנון.

היו"ר רוחמה אברהם:

הנשיאות החליטה אתמול שהכנסת תדבר בשני נושאים מאוד חשובים, האחד, יום
הבינלאומי לזכויות הילד, והשני, החלטת עצרת האו"ם להקמת ועדת בדיקה לאירועי
בית חנון.

בשני הנושאים הללו, הרבה מאוד חברי כנסת הגישו בקשה לסדר ולפיכך הנשיאות
קבעה שיהיה דיון לפי סעיף 86א. אנחנו צריכים היום, בוועדת הכנסת, לקבוע את
סדרי הדיון.

מכיוון שישנם שני נושאים על סדר היום, הצעתי היא שהמציעים ידברו 10 דקות
ו-3 דקות לכל סיעה.

גדעון סער:

זה לא עובד כך. הרי היה מציע כמעט לכל סיעה, ואז המציע הוא הסיעה והסיעה
היא המציע. הסיעות דואגות שמי שמדבר מטעמן זה המציעים.

לפי דעתי, בשני הנושאים, יהיה סד של 5 דקות לסיעה והסיעות דואגות שמי שמדבר
מטעמן הם המציעים. ממילא יש מציע אחד לסיעה.

היו"ר רוחמה אברהם:

אין לי שום בעיה לתת לחברי הכנסת את כל הזמן שבעולם כדי לדבר ולהציג את
הנושאים . 5 דקות לכל סיעה - כל נושא 5 דקות לכל סיעה. מי בעד?

הצבעה

בעד – רוב

נגד – אין

נמנעים - אין

היו"ר רוחמה אברהם:

אין מתנגדים ואין נמנעים ולפיכך אני קובעת שסדר היום לפי 86א יהיה 5 דקות
לכל נושא.

4. חילופי גברי בוועדה המשותפת לוועדת הכלכלה ולוועדת המדע והטכנולוגיה
לדיון בהצעת חוק התקשורת (בזק ושידורים) (תיקון מס' 33), התשס"ה-2005

היו"ר רוחמה אברהם:

אני מבקשת להודיע על חילופי אישים בוועדה המשותפת לוועדת הכלכלה ולוועדת
המדע והטכנולוגיה, לדיון בהצעת חוק התקשורת (בזק ושידורים) (תיקון מס' 33),
התשס"ה-2005, שהוקמה על ידי ועדת הכנסת ביום 25.10.2005. מטעם ועדת הכלכלה,
במקום חבר הכנסת יורם מרציאנו יכהן חבר הכנסת אופיר פז-פינס. מי בעד? מי
נגד? מי נמנע?

הצבעה

בעד - רוב

נגד - אין

נמנעים - אין

היו"ר רוחמה אברהם:

אין מתנגדים, אין נמנעים.

גדעון סער:

על מה הצבעתי?

היו"ר רוחמה אברהם:

האם אדוני אומר שהוא מצביע בעד באופן אוטומטי?

גדעון סער:

אם אני רואה אותך מצביעה בעד, לעיתים יכול להיות שאני אצביע בעד ורק אחר כך
אני אברר על מה הצבעתי.

היו"ר רוחמה אברהם:

אני מודה לאדוני על - - -

גדעון סער:

אבל מה? לכן רציתי לדעת על מה הצבעתי.

יצחק גלנטי:

חבר הכנסת פז-פינס מחליף את חבר הכנסת יורם מרציאנו.

היו"ר רוחמה אברהם:

נאדיה, משכתי ומשכתי, זה היה הנושא הראשון על סדר היום, אין מה לעשות.

5. קביעת ועדה לדיון בהצעת חוק התקציב לשנת הכספים 20076, התשס"ז-2006, לשם
הכנתה לקריאה שניה ולקריאה שלישית.

היו"ר רוחמה אברהם:

מליאת הכנסת החליטה להטיל על וועדת הכנסת לקבוע את הוועדה אשר תדון בהכנת
חוק התקציב לשם הכנתה לקריאה שניה ולקריאה שלישית. ההצעה נדונה ביום
ה-7.11.2006, הצעת חוק לשנת התקציב 2007, התשס"ז-2006. נשמעו שתי הצעות:
להעביר את החוק לוועדת הכספים או לוועדה לקידום מעמד האישה.

כדי שהכנסת תוכל לדון בספר התקציב ולאשר אותו, הצעתנו היא להעביר את זה
לוועדת הכספים. מי בעד? מי נגד? מי נמנע?

הצבעה

בעד – רוב

נגד – א ין

נמנעים - אין

היו"ר רוחמה אברהם:

אין מתנגדים, אין נמנעים. לפיכך אני קובעת שוועדת הכספים תוכל לדון בחוק
התקציב לשנת 2007, כאשר, אני אומרת לפרוטוקול, שלגבי חוק ההסדרים עדיין אין
הסכמה. אני שוב חוזרת על הטענה שלי ואומרת שכל עוד המשק לא נמצא בחרום
כלכלי, אין מקום להרבה מאוד סעיפים אשר נמצאים בחוק ההסדרים הנוכחי.

לפיכך, אני מנהלת – אני לא יודעת אם לקרוא לזה משא ומתן או התעקשות.
מבחינתי, כיושבת ראש הוועדה, חשוב לי לשמור על חיזוקה של הכנסת בהיבט הזה.
על אחת כמה וכמה כאשר בעינינו, ואני מקווה שגם בעיני חברי כנסת רבים, הפעם
הזאת אין מקום לרפורמות בחוק ההסדרים. מבחינתנו, שיפצלו את זה מהחוק,
שיביאו את זה בתהליך חקיקה רגיל, כאשר גם הכנסת וגם יושבי ראש הוועדות
התחייבו לדון בזה. מבחינתי התאריך הכי רחוק, אלא אם לחברי הכנסת יהיו הצעות
אחרות, זה עד תום מושב החורף.

משה שרוני:

אני התחייבתי לעסוק בזה 6 ימים בשבוע ולגמור. אבל חקיקה, ולא "חרטאבולה".

דוד טל:

גברתי היושבת ראש, אני רוצה לומר שאני תומך בעמדת ואני חושב שהיא נכונה
וחשובה ויש בה כדי לתרום לחיזוקה של הכנסת. אני רק סבור שכדאי שגם את וגם
ראשי הוועדות – קודם כל רצוי מאוד שגברתי תשב עם חברי הוועדה ותחליט, מכל
חוק ההסדרים אנחנו מעבירים אחד, שניים, שלושה חוקים וזהו. ולאחר מכן, אני
רוצה להוסיף ולומר, שיתר הדברים אכן צריך להעביר אותם לוועדות הרלוונטיות,
כמו ועדת העבודה והרווחה של הכנסת.

יחד עם זאת, אני לא חושב שצריך לכפות על מישהו תאריך יעד שבו הוא חייב
לגמור. זאת אומרת, אנחנו לא חייבים להגיע ב-30 לחודש עם הסכמה כזאת אחרת או
שהעברנו את החוק. צריך לעשות את הדבר הזה בשכל, באריכות, להתעמק בנושאים,
לבדוק אותם בצורה מקצוענית כדי שלא תצא שום תקלה תחת ידו של חבר הכנסת
שרוני, למשל, שהוא יושב ראש ועדה מצוין, אגב. הדברים האלה צריכים להיעשות
בשכל ואני חושב שזאת פרשת דרכים, שהיום אפשר לעשות אותה. אם הכנסת הזאת,
וועדת הכנסת ברשותך, לא תעשה את זה עכשיו, לדעתי, יושבי ראש אחרים לא יהיה
בכוחם לעשות את זה. אני חושב שיקצרו ידיהם מלהושיע.

זאת הזדמנות שגם היועצת המשפטית של הכנסת, וגם השופט חשין, וגם השופט זמיר,
ועוד אחרים וטובים אמרו את דעתם בנושא הזה. אנחנו בהחלט יכולים להישען על
העץ הגבוהה הזה ולהיתלות בעצים כאלה גבוהים וצריך לעשות את השינוי, וטוב
לעשות את זה שעה אחת קודם.

אשר על כן, אני מציע שהוועדה הזאת תחליט איזה מהחוקים היא כן מעבירה בחוק
ההסדרים, שניים או שלושה חוקים, לא יותר, והיתרה, כאמור, כפי שהצעת, להעביר
את זה לוועדות הרלוונטיות.

היו"ר רוחמה אברהם:

תודה רבה אדוני.

יעקב מרגי:

תודה גברתי היושבת ראש. אני תמה קצת על הממשלה ועל משרד האוצר. רק לפני
כחודש הם נתנו הסכמה בוועדת השרים לחקיקה להצעת חוק לשינוי כל המהות של חוק
ההסדרים. מה ההתעקשות שלהם פה? אני לא מבין. חשבנו שהפתיחות בחוק ההסדרים
הקודם לפיצול מספר חוקים יוביל, אבל אני רואה שאפילו לא מדברים על זה,
רוצים להעביר אותו כמו שהוא. אני חושב שצריך להעביר את המסר שחברי הכנסת לא
מוכנים להעביר אותו כפי שהוא.

היו"ר רוחמה אברהם:

האם יהיה מקובל על חברי, פה בוועדה, שנוציא מכתב לשר האוצר וליושבת ראש
הכנסת, ברוח הדברים שנאמרו כאן? לכתוב להם שבכוונתנו, כוועדת הכנסת, באמת
להביא אך ורק את אותם דברים שיש להם השלכה על ההכנסה וההוצאה של תקציב
המדינה, כאשר בדעתנו לחלק את החוק לוועדות הרלוונטיות. כל חוק אשר יידון
בוועדות, יידון ברמה של פיצול והעברה למסגרת של חוק רגיל, כאשר הכנסת תתנהל
במסגרת של חוק רגיל. היא תשמע את כל הגורמים בעד ונגד. היא תתקן את מה שהיא
סבורה לתקן.

הרי לא יעלה על הדעת שמצד אחד, פקידי הממשלה נערכים וכותבים רפורמות,
שלפעמים הן רפורמות חשובות מאוד, הם יושבים על זה במשך שנים, ולעיתים הם
מביאים גם את אותה רפורמה פעם שניה ופעם שלישית ולפעמים גם רביעית לכנסת.
אנחנו, בהינף יד, צריכים לאשר את זה במסגרת של פחות מחודש או חודש וחצי.

למען ההגינות, כיושבת ראש הוועדה, אני סבורה שיש לי את מרחב התמרון, על פי
תקנון הכנסת, לפצל את החוקים ולקבוע מה יכול להיכלל בחוק ההסדרים ומה לא.

לכן אני אומרת שבדעתי ובכוונתי, ויו"ר הקואליציה יודע את זה, להחזיק בדעתי
ובעמדתי עד הסוף, גם כאשר יהיה פה המנוף של הפטיש הקואליציוני והרוב
הקואליציוני. אני חושבת שכל חבר כנסת צריך לנהוג לפי מצפונו, מכיוון שאנחנו
לא נמצאים בשעת חרום כלכלית. אם היינו, לא הייתי מעזה לעשות את זה.

דוד טל:

גברתי, אני חושב שהולכים ונוקפים הימים וכדאי שהדבר הזה ייעשה כפי שגברתי
אמרה. להוציא מכתב, על דעת חברי הוועדה, לאנשים הרלוונטיים שציינת, אבל,
יחד עם זה צריך להעביר את החוקים לוועדות כדי שיהיה להם זמן להתחיל לעבוד
על זה.

היו"ר רוחמה אברהם:

ארבל תנסח את המכתב, היא תעביר לכם היום. אני מבקשת מכם לחתום על המכתב
הזה. אני אחתום עליו אחרונה ואנחנו נשלח את זה לשר האוצר וליושבת ראש
הכנסת.

יצחק גלנטי:

את לא מתכוונת לציין שם את הסעיפים?

היו"ר רוחמה אברהם:

לא. אני מתכוונת לציין את הלך הרוח הכלל של חברי הוועדה, כפי שנאמר כאן.

6. קביעת מועדי הכנסים במושב השני של הכנסת ה-17.

היו"ר רוחמה אברהם:

הנושא הבא. יש לנו הצעה של יושבת ראש הכנסת בדבר קביעת מועדי הכנסת. קיבלתי
מכתב ממזכיר הכנסת, מר אריה האן. המכתב אומר כך:

"בהתאם לסעיף 27ב לתקנון הכנסת, בכפוף להוראות סעיף 9א1 לחוק הכנסת, אני
מעביר אליך במצורף את המלצת יושבת ראש הכנסת בדבר מועדי כנסים במושב השני
של הכנסת ה-17. אודה אם המלצת היושבת ראש תובא לאישור ועדת הכנסת".

חברים, אנחנו יכולים, על פי התקנון, לקבל את ההצעה, לאשר אותה או לא. אנחנו
איננו יכולים להתחיל לדון במשא ומתן לגבי התאריכים. דיברתי עם חבר הכנסת
סער - - -

גדעון סער:

לא שיניתם את חנוכה, אני לא שמעתי אתמול - - -

היו"ר רוחמה אברהם:

רגע, רגע. בדיוק אמרתי סער ואתה קופץ?

גדעון סער:

אבל למה לא שיניתם את זה? יושבת ראש הכנסת אמרה שהיא תקבל כל החלטה. לא היה
אחד שמסתייג. אה, ראש קטן.

אריה האן:

מי אמר ראש קטן?

גדעון סער:

ראש קטן, עשית מה שרצית.

אריה האן:

מה אתה מדבר?

גדעון סער:

אני מדבר על משהו אחר. תאמיני לי, הוא מבין אותי טוב.

אריה האן:

לא.

היו"ר רוחמה אברהם:

גדעון, זה לא מתאים לעשות את זה כאן.

גדעון סער:

לא תהיה פה בטלה מאורגנת בכנסת ואני לא אתן לאף אחד לעשות את זה. לא יהיה
פה שבוע שיעבדו פה יומיים. אני מודיע לכם את זה בצורה הכי ברורה.

היו"ר רוחמה אברהם:

גדעון, אל תודיע שום הודעה. כשתקבל את רשות הדיבור, תודיע מה שאתה רוצה.

דוד טל:

מי תובע את זה?

היו"ר רוחמה אברהם:

כרגע יש הצעה של יושבת ראש הכנסת. חבר הכנסת סער ואני דיברנו לפני הישיבה
וסיכמנו שההצעה הזאת תבוא לעיונכם. במהלך מחר ומחרתיים עד יום שני. אני
מתכוונת להביא את זה להצבעה ביום שני. אנחנו נשב במהלך היום או במהלך
מחר - - -

גדעון סער:

אני מציע שיושבת ראש הכנסת תסביר - - -

היו"ר רוחמה אברהם:

חכה, תן לי לסיים ואחרי זה תגיד מה שאתה רוצה. מה קרה?

חברים, ההצעה מובאת לעיונכם. היא תבוא להצבעה ביום שני הקרוב. חבר הכנסת
סער ואני נשב על זה.

משה גפני:

אני לא יודע למה דנים היום על המועדים, הרי בלאו הכי אין לנו מדינה. הבג"ץ
פסק ששני בני זוג מאותו מין מוכרים. איפה המדינה היהודית? למה דנים פה על
חגים בכלל? בג"ץ פסק, שמחה גדולה. רובינשטיין הדתי מצביע נגד ו-6 חילוניים
מצביעים בעד. אחרי זה עוד אומרים - - -

יורם מרציאנו:

תגיד לי, מה, אתה לא רוצה לתת להם חופש בחנוכה? יום אחד, גדעון?

משה שרוני:

קיבלנו את זה ונישן על זה ונחליט.

היו"ר רוחמה אברהם:

זאת הכוונה שלי. יש פה רק תיקון לתאריך.

אריה האן:

אני מבקש לתקן טעות דפוס. בעמוד השני, בנושא של צום 9 באב כתוב: "יום
רביעי, י' באב, 25.7.06", זה צריך להיות 07 כמובן.

היו"ר רוחמה אברהם:

חבר הכנסת שרוני, רצית לומר משהו בשונות, לפני שאני נועלת את הישיבה?

משה שרוני:

זה בסדר, אני מוותר.

היו"ר רוחמה אברהם:

הישיבה נעולה.

הישיבה ננעלה בשעה 09:35
