הכנסת העשרים

מושב שלישי

פרוטוקול מס' 199

מישיבת ועדת הכנסת

יום רביעי, כ"ח בכסלו התשע"ז (28 בדצמבר 2016), שעה 9:30

סדר היום:

1.  קביעת ועדה לדיון בהצעת חוק השידור הציבורי הישראלי (תיקון מס' 6)
    התשע"ז-2016 (מ/1102), לשם הכנתה לקריאה שנייה ושלישית.

2.  תיקון החלטת ועדת הכנסת בדבר מועדים לשעת שאלות במושב השלישי של הכנסת
    ה-20 – פניית חה"כ מרב מיכאלי.

3.  מינוי ממלאי מקום קבועים בוועדת המדע והטכנולוגיה ובוועדת החוקה חוק
    ומשפט – פניית חה"כ מרב מיכאלי.

4.  בקשת יו"ר הוועדה המיוחדת לזכויות הילד להעברת הצעה לסדר היום בנושא:
    "דו"ח משרד העבודה והרווחה מגלה כי 44 אלף מקרי פגיעה בקטינים, חמישית
    מהם בבעלי מוגבלויות" הצעת חה"כ מסעוד גנאים" מוועדת העבודה הרווחה
    והבריאות לדיון בוועדה המיוחדת לזכויות הילד.

נכחו:

חברי הוועדה:

יואב קיש – היו"ר

דוד ביטן

מכלוף מיקי זוהר

אחמד טיבי

מרב מיכאלי

רועי פולקמן

חברי הכנסת:

מיכאל מלכיאלי

זוהיר בהלול

עמר בר-לב

נחמן שי

אוסאמה סעדי

יעקב פרי

חמד עמאר

מרדכי יוגב

מסעוד גנאים

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  רן שיטרית –   רמ"ט לשכת השר, משרד התקשורת
  --------- --- ----------------------------------------------------------
  אתי בנדלר –   משנה ליועץ המשפטי לכנסת (כלכלה ותקשורת) ויועצת משפטית
                לוועדת הכלכלה

  זהבה      –   מנהלת סיעת המחנה הציוני
  אילני         
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

ירון קוונשטוק

ב. תיקון החלטת ועדת הכנסת בדבר מועדים לשעת שאלות במושב השלישי של הכנסת
ה-20 – פניית חה"כ מרב מיכאלי

היו"ר יואב קיש:

בוקר טוב לכולם, אני פותח את הישיבה. חג שמח. יש לנו מספר נושאים על
סדר-היום. מזכירת הכנסת פה בגלל משהו מיוחד?

ירדנה מלר-הורוביץ:

לא, אני באה ללוות תמיד את - - -

היו"ר יואב קיש:

באה ללוות. הבנתי.

ירדנה מלר-הורוביץ:

יש גם את העניין של שעת שאלות, אבל זה בין האופוזיציה לבין הקואליציה.

היו"ר יואב קיש:

קודם כול, שלא ישתמע, אני תמיד שמח לראות אותך פה בוועדה.

ירדנה מלר-הורוביץ:

הבנתי את זה.

היו"ר יואב קיש:

זה קודם כול. ולכן כשאת פה, אני - - -

ירדנה מלר-הורוביץ:

לא, אני יודעת שאנחנו מקדימים לפעמים או מאחרים.

היו"ר יואב קיש:

לא, זהו, את בדרך כלל באה עם איזה משהו שקשור לפעילות של הכנסת, אז רק
רציתי לראות שלא – לפעמים גם יש לך לרוץ לכל מיני מקומות - - -

יעקב פרי (יש עתיד):

נתנהג יפה, לשם שינוי.

ירדנה מלר-הורוביץ:

אתה תמיד מתנהג יפה.

היו"ר יואב קיש:

לשם שינוי. אז אני מתחיל עם סעיף ב' לסדר-היום: תיקון החלטת ועדת הכנסת
בדבר מועדים לשעת שאלות במושב השלישי של הכנסת ה-20 – פנייתה של חברת הכנסת
מרב מיכאלי. יש לנו פה את החלטת ועדת הכנסת, שבעצם התקבלה – איפה זהבה?
הייתה פה. הלכה? הנה, זה הנושא שאתם ביקשתם.

זהבה אילני:

כן, בגלל עיד אל-פיטר.

היו"ר יואב קיש:

נכון. יש לנו את התאריכים של שעת השאלות, שתואמו מלכתחילה עם האופוזיציה.

אוסאמה סעדי (הרשימה המשותפת):

מתי עיד אל-פיטר? אנחנו לא יודעים מתי עיד אל-פיטר.

היו"ר יואב קיש:

התאריכים ללא שינוי, מלבד שינוי תאריך אחד, וזה במקום ב' בתמוז התשע"ז, 26
ביוני 2017, מבקשים שבוע מוקדם, זה נראה לי 19 ביוני 17', בשל החג. אז אני
כמובן בעד לאשר את זה.

ארבל אסטרחן:

מתי המועד שלפניו? זה לא יוצא קרוב - - -

היו"ר יואב קיש:

המועד לפניו זה 5. אז זה 5 ו-19, זה שבועיים. 5 ו-19, שבועיים בדיוק.

ירדנה מלר-הורוביץ:

מה עכשיו הם מבקשים? 19?

היו"ר יואב קיש:

19 ביוני. בסדר? אוקיי, מישהו רוצה להתייחס?

אוסאמה סעדי (הרשימה המשותפת):

מברכים על ההחלטה.

היו"ר יואב קיש:

אז אני מעלה את זה להצבעה. מי בעד? שירים את ידו.

יעקב פרי (יש עתיד):

אני מצביע במקום שטרן.

היו"ר יואב קיש:

אין בעיה.

הצבעה

בעד תיקון החלטת ועדת הכנסת בדבר מועדים לשעת שאלות – פה אחד

התיקון אושר.

היו"ר יואב קיש:

פה אחד.

אני רק רוצה להעלות לאנשי האופוזיציה פה שאלה. היינו בדיון ביום שני בנוגע
לכל מה שקשור לשאילתות, לכלים פרלמנטריים ופיקוח. ואז עלו שתי סברות – דרך
אגב, שתיהן מהאופוזיציה – לגבי שעת שאלות. ההרגשה הראשונית שלי הייתה,
שהכלי הזה של שעת שאלות הוא כלי טוב מאוד, חשוב, והייתה הרבה - -

ירדנה מלר-הורוביץ:

עניין.

היו"ר יואב קיש:

- - - בוא נגיד ככה: הצדקה למהלך שנעשה. מצד שני, היו חברי כנסת שאמרו ששעת
השאלות הזו זה נותן לשר להגיד מה שהוא רוצה, ואי-אפשר להתבטא. אגיד לכם את
האמת, אני לא רוצה להיות שופט בעניין הזה, אבל כן אשמח – וזהבה, גם את
בעניין הזה – אם יש לכם הערות בונות לשינוי אולי איך זה מתנהל; אם בכלל אתם
לא רוצים את זה ומעדיפים לחזור לאי-אמון, זה גם בסדר.

אבל אני חושב שהעניין הזה של להיטיב עם הפיקוח הפרלמנטרי שלנו פה על הממשלה
– זה כלי טוב. יכול להיות שצריך לחשוב אם צריך לעשות איזשהו תיקון באיך שזה
מתנהל, בשביל שזה יהיה - - -

ארבל אסטרחן:

בכל מקרה זו הוראת שעה, כך שהוועדה הזאת תצטרך לדון בזה anyway.

חמד עמאר (ישראל ביתנו):

עד מתי הוראת השעה?

ארבל אסטרחן:

לכנסת הנוכחית.

היו"ר יואב קיש:

אני לא רוצה לחכות - - -

ירדנה מלר-הורוביץ:

אני יכולה להעיר?

היו"ר יואב קיש:

כן, בבקשה.

ירדנה מלר-הורוביץ:

אני מבקשת רק להוסיף על דברי היושב-ראש, שהשוני במבנה הוא שאם בוורסיה
הקודמת, שהייתה חלק מהתקנון והעבודה שלנו, היו עשר שאלות שניתנו מראש
והועברו לשר, והשר מצדו היה אומר על איזה נושאים הוא ירצה להישאל. וזה
השאיר גם לעשר שאלות נוספות, שעלו מחברי הכנסת בצורה ספונטנית. כרגע זה עבר
רק לצורה הספונטנית.

אם תרצו, תמצאו לנכון, לשלב, לקחת גם - -

היו"ר יואב קיש:

מראש, מהשאילתות מראש.

ירדנה מלר-הורוביץ:

- - מהשאלות מראש, או שהשר יגיד על איזה נושאים שבתחום סמכות משרדו הוא
ירצה להישאל – בבקשה, אבל זה השוני. תודה.

היו"ר יואב קיש:

הם רוצים לשאול בעיקר, זה לא נראה לי – אוסאמה, כן.

אוסאמה סעדי (הרשימה המשותפת):

אני חושב גם שזה ניסיון בינתיים שנראה על פניו שהוא ניסיון מעניין. אבל אני
חושב שגם צריך להכניס פה קצת שיפורים, כי ברגע שהשר בא, והוא מכין לעצמו
מראש על איזה נושאים הוא רוצה לדבר, ואנחנו שואלים על איקס - -

היו"ר יואב קיש:

דברים אחרים.

אוסאמה סעדי (הרשימה המשותפת):

- - והוא רוצה להשחיל מה שהוא רוצה, אז אני אומר: זה לא נראה טוב, כי אם
הוא לא בא מוכן לשאלות שאנחנו רוצים, שאלות ספציפיות – אני לא מדבר על
מדיניות כללית או על דברים כלליים, אבל אם אני שואל אותו על נושא ספציפי,
והוא יגיד לי: לא הכנתי את עצמי, ויתחיל להרצות שלוש דקות על מה שהוא רוצה,
אז זה לא נשמע טוב.

היו"ר יואב קיש:

כמה זה קורה, דרך אגב?

ירדנה מלר-הורוביץ:

לא, הוא לא הבין אותי.

אוסאמה סעדי (הרשימה המשותפת):

לא, אני מסכים אתך שצריך לשלב.

ירדנה מלר-הורוביץ:

משולב, גם וגם.

חמד עמאר (ישראל ביתנו):

חייבים לשלב. אתה לא יכול ללכת על כיוון אחד, להחזיר את הגלגל אחורה.

היו"ר יואב קיש:

לא, היום זה - - -

אוסאמה סעדי (הרשימה המשותפת):

אני רוצה לחזק את מה שאמרת ולתמוך, שאני חושב שצריך להגיד כמה נושאים, שכן
הוא יהיה מוכן אפילו לרדת לפרטי פרטים, ולא להגיד: וואלה, לא הכנתי את
עצמי; וחלק מהשאלות ספונטניות בהחלט.

היו"ר יואב קיש:

טוב.

ארבל אסטרחן:

אגב, גם הנושא של האי-אמון עשר פעמים בשנה, הוא הוראת שעה לכנסת הזאת. שני
הדברים האלה נקבעו - - -

ירדנה מלר-הורוביץ:

נכון. הא בהא תליא.

היו"ר יואב קיש:

נקבע. בבקשה, חבר הכנסת פרי.

יעקב פרי (יש עתיד):

אעשה את זה בקיצור נמרץ. אני חושב שהיוזמה הזאת היא יוזמה טובה. לא נוכל
למנוע בסופו של דבר שרים שירצו להגיד מה שהם אומרים - -

היו"ר יואב קיש:

לקחת כיוון.

יעקב פרי (יש עתיד):

- - ולקחת את הכיוונים שלהם. אני חושב שנושא של שילוב הוא חשוב, השאלה היא
מה האחוז של השילוב. זאת אומרת, אפשר לקבוע למשל 25%, או לא חשוב – 50%
מראש.

אוסאמה סעדי (הרשימה המשותפת):

הוא לא קובע מסמרות עכשיו.

יעקב פרי (יש עתיד):

ואז חברי כנסת יוכלו גם לקבל תשובות על דברים שמעסיקים אותם, שהם עשו
דיונים מהירים או שעשו שאילתות ולא קיבלו תשובות.

היו"ר יואב קיש:

ואז זה באמת כלי פרלמנטרי.

יעקב פרי (יש עתיד):

ואז כלי פרלמנטרי, שיכול גם לשלב את הפיקוח, וגם לתת - - -

היו"ר יואב קיש:

מאה אחוז.

יעקב פרי (יש עתיד):

ביטן הגיע, אם לא שמעת.

יעקב פרי (יש עתיד):

אני חושב - - -

היו"ר יואב קיש:

חמד, בבקשה.

חמד עמאר (ישראל ביתנו):

אני חושב שהנקודה הזאת היא נקודה חשובה מאוד. ואני חושב שגם יושב-ראש הכנסת
מנהל את זה בצורה מאוד טובה. ישבתי שם כמעט בכל פעם שהגיע שר והיו שאלות,
ובאמת מקצה לו את הזמן של השר, מקצה את הזמן של חברי הכנסת, ואנחנו לא
חורגים מהזמנים. ושרים שיכולים להרצות חצי שעה - - -

דוד ביטן (הליכוד):

תרשום בספרי ההיסטוריה שאני מגייס בשבילו.

חמד עמאר (ישראל ביתנו):

תאמין לי, אתה חייב להפריע. אתה לא יכול בלי להפריע. אתה חייב. אתה חייב.

דוד ביטן (הליכוד):

לא, הוא אומר לי: גייס לי לחוקה. מה אתה רוצה? זה לא דבר - - - מצוין, מה
אתם רוצים.

חמד עמאר (ישראל ביתנו):

לא, אתה יכול להפריע.

דוד ביטן (הליכוד):

לא, פרי?

חמד עמאר (ישראל ביתנו):

לכן אני חושב: חשוב מאוד לשלב, כי כבר הייתי ושמעתי את השר, כשהוא אומר:
אני לא מוכן לשאלה הזאת, אני רוצה שישלחו את זה בכתב. ואותו חבר כנסת שהכין
את עצמו והגיע רוצה לקבל תשובה.

לכן השילוב – ביטן הגיע, בלתי אפשרי - - -

היו"ר יואב קיש:

ביטן, אתה מפריע. מפריע.

חמד עמאר (ישראל ביתנו):

צריך לשים לו מסכה לפה, ואז נוכל לסיים את - - -

היו"ר יואב קיש:

חמד, בבקשה.

חמד עמאר (ישראל ביתנו):

לכן אני חושב: מאוד חשוב לשלב בין שאלות מוכנות מראש, ושאלות שחברי כנסת
יחליטו לשאול אותן במקום. השילוב הזה יכול להביא לנו עוד יותר הצלחה בנושא
של שאלות לשר. ודווקא נכון שזה בהוראת שעה. אני חושב שזה דבר מאוד מאוד
מוצלח, זה פיקוח של חברי הכנסת על השרים, זה יכולת של השרים לגעת בדברים
שחשובים להם, והם באמת חשובים להם, והם רוצים לדעת אם זה מתקדם, לא מתקדם.
ואני חושב שנמצא בתחום אחריותו משרד, הוא צריך גם לדעת הרבה על המשרד שלו,
הוא צריך לתת את התשובות הנכונות גם בזמן הנכון ובכל שעה שהוא נשאל.

היו"ר יואב קיש:

תודה רבה. בסדר, יש בסך הכול פידבקים טובים. זה כלי שנבחן אותו, ונראה איך
אנחנו מטייבים אותו.

ירדנה מלר-הורוביץ:

אישרתם את התהליך החדש?

היו"ר יואב קיש:

כן, אישרנו. אושר בהצבעה.

א. קביעת ועדה לדיון בהצעת חוק השידור הציבורי הישראלי (תיקון מס' 6)
התשע"ז-2016 (מ/1102), לשם הכנתה לקריאה שנייה ושלישית

היו"ר יואב קיש:

אני עובר לנושא הראשון על סדר-היום: קביעת ועדה לדיון בהצעת חוק השידור
הציבורי הישראלי (תיקון מס' 6) התשע"ז-2016, לשם הכנתה לקריאה שנייה
ושלישית. נציג משרד התקשורת פה? רן, בבקשה, כמה מילים בקצרה.

רן שיטרית:

קודם כול, תודה רבה, אדוני היושב-ראש, חברי הכנסת.

ארבל אסטרחן:

- - -

היו"ר יואב קיש:

אה, נכון, סליחה, זה לא פטור.

רן שיטרית:

אנחנו לא צריכים לדבר. זה לא פטור.

היו"ר יואב קיש:

אין צורך, דילגנו עליך.

רועי פולקמן (כולנו):

קודם כול, אנחנו תמיד אוהבים לשמוע את רן.

היו"ר יואב קיש:

תמיד, אבל הפעם תישאר מאזין. תודה רבה, ארבל.

רן שיטרית:

תודה וסליחה.

היו"ר יואב קיש:

אני רוצה להציע כך: הדיון הזה – מדובר פה בהצעת חוק יחסית פשוטה, קודם כול.
זה שהנושא הוא נפיץ ורגיש אנחנו יודעים, אבל ההצעה עצמה היא פשוטה.

דוד ביטן (הליכוד):

באיזה סעיף?

אוסאמה סעדי (הרשימה המשותפת):

א'.

קריאה:

התאגיד - - -

דוד ביטן (הליכוד):

זה לא חוק שלי, זה חוק של הממשלה.

אוסאמה סעדי (הרשימה המשותפת):

ביטן – יש לו ניגוד עניינים, הוא לא יכול להצביע.

היו"ר יואב קיש:

ביטן הוביל את - - -

דוד ביטן (הליכוד):

החוק שלי זה לבטל את – פה עושים תיקון.

אוסאמה סעדי (הרשימה המשותפת):

אבל זה הקדמה, זה הקדמה.

היו"ר יואב קיש:

ביטן רוצה להרוג את זה.

אנחנו עכשיו במצב שהייתה התלבטות. באופן עקרוני התחום הטבעי של הדבר הזה זה
ועדת הכלכלה. אני יכול להגיד לכם - - -

דוד ביטן (הליכוד):

זה לא מדויק. בחוק הזה זה לא מדויק.

היו"ר יואב קיש:

בחוק הזה זה לא מדויק. אתה צודק. כי היו הרבה ועדות מיוחדות בנושא הזה.

דוד ביטן (הליכוד):

הוקמו ועדות מיוחדות כל הזמן.

היו"ר יואב קיש:

כולל שהייתי חבר בה בכנסת הזו בתחילת השנה.

דוד ביטן (הליכוד):

גם לפיד.

היו"ר יואב קיש:

עם יו"ר הוועדה צחי הנגבי.

חמד עמאר (ישראל ביתנו):

זה לא דבר חדש.

היו"ר יואב קיש:

זה לא חדש בכלל.

דוד ביטן (הליכוד):

זה לא חדש.

היו"ר יואב קיש:

אבל אני רוצה רגע - - -

אתי בנדלר:

- - - הטבעית היא כלכלה, אבל משיקולים פוליטיים - - -

דוד ביטן (הליכוד):

לא נכון. לא מסכים.

היו"ר יואב קיש:

אני רוצה רק להגיד לידידי - - -

דוד ביטן (הליכוד):

רגע, יושב-ראש הוועדה הגיש בג"ץ בעניין הזה.

היו"ר יואב קיש:

אני רוצה להגיד - - -

דוד ביטן (הליכוד):

איך הם לא מתביישים באופוזיציה לבקש שזה יעבור לוועדת הכלכלה? אין להם
בושה?

היו"ר יואב קיש:

אני רוצה להגיד לידידי - - -

דוד ביטן (הליכוד):

אפילו ציבורית צריך לסתום את הפה - - -

היו"ר יואב קיש:

ביטן. ביטן.

אוסאמה סעדי (הרשימה המשותפת):

- - - להבין את זה.

היו"ר יואב קיש:

ביטן, אתן לך את זכות הדיבור, שנייה. ביטן.

דוד ביטן (הליכוד):

רגע. קודם כול, ציבורית צריך לסתום את הפה לפעמים, ולא להציג את זה כאילו
זה ציבורית - - -

היו"ר יואב קיש:

ביטן, אתן לך את רשות הדיבור.

דוד ביטן (הליכוד):

הוא הגיש בג"ץ, אז זה לא כיכול לעבור אליו, נקודה.

אוסאמה סעדי (הרשימה המשותפת):

הוא מפריע, תוציא אותו.

היו"ר יואב קיש:

טוב.

דוד ביטן (הליכוד):

מה זה הדברים האלה?

היו"ר יואב קיש:

אני רוצה - - -

דוד ביטן (הליכוד):

- - - מקום טבעי.

אוסאמה סעדי (הרשימה המשותפת):

הוא הגיש בג"ץ על עצם החוק שלך.

דוד ביטן (הליכוד):

אבל לאופוזיציה אין בעיה.

אוסאמה סעדי (הרשימה המשותפת):

על עצם החוק שלך.

דוד ביטן (הליכוד):

לא על זה. בדיוק על הנושא הזה הוא הגיש בג"ץ.

אוסאמה סעדי (הרשימה המשותפת):

חוץ מזה, מה הבעיה? מה הבעיה? - - - בג"ץ - - -

דוד ביטן (הליכוד):

מה העניין? מה זה שייך לוועדה הזאת?

אוסאמה סעדי (הרשימה המשותפת):

מה, זה פעם ראשונה?

דוד ביטן (הליכוד):

אז הוא ינהל את הוועדה? הוא יצביע על דבר שהוא הגיש בג"ץ?

היו"ר יואב קיש:

סליחה, אתה לא מגייס לו רוב עכשיו? אתה לא מגייס לו רוב לחוקה עכשיו?

אוסאמה סעדי (הרשימה המשותפת):

כל ועדה אני יכול להגיד אותו דבר. כל ועדה.

דוד ביטן (הליכוד):

- - -

היו"ר יואב קיש:

אבל אי-אפשר: אתה צועק, הוא צועק. תפסיקו לצעוק.

דוד ביטן (הליכוד):

מה זה כל ועדה?

אוסאמה סעדי (הרשימה המשותפת):

כל ועדה – היושב-ראש שלה, העמדה שלו ידועה מראש.

דוד ביטן (הליכוד):

- - -

אוסאמה סעדי (הרשימה המשותפת):

- - - והעמדות של הליכוד לא ידועות מראש? אז מה, נפסול אותם?

דוד ביטן (הליכוד):

אני קורא ציוץ של מרב מיכאלי – מרב מיכאלי - -

אוסאמה סעדי (הרשימה המשותפת):

נו, אז מה?

דוד ביטן (הליכוד):

- - מרב מיכאלי, יושבת-ראש סיעת המחנה הציוני, כותבת ציוץ לציבור - -

אוסאמה סעדי (הרשימה המשותפת):

נו, אז מה?

דוד ביטן (הליכוד):

לא משנה שאף אחד לא קורא את הציוצים.

היו"ר יואב קיש:

טוב. ביטן ואוסאמה, אנחנו עוצרים את הריב הזה. הוא לא מכובד ולא מכבד.

חמד עמאר (ישראל ביתנו):

ביטן, יש דמוקרטיה, ואנחנו עכשיו מצביעים.

היו"ר יואב קיש:

חבר הכנסת עמאר, כרגע הוא הפסיק, אתה מתחיל לפנות אליו בשאלה. בשביל מה?

דוד ביטן (הליכוד):

בושה אין? בושה וחרפה, בחייך.

היו"ר יואב קיש:

בשביל מה?

דוד ביטן (הליכוד):

לבוא ולטעון להעביר לוועדת הכלכלה, כשהוא הגיש בג"ץ.

היו"ר יואב קיש:

טוב. שלום. אני רוצה להגיד בצורה הכי פשוטה לפרוטוקול: הוועדה הזו, דרך
אגב, אני מזכיר לכם, גם דנה בנושא של התייחסות השופט – זה לא היה רק השופט,
אבל באמת ההתייחסות של חברי כנסת שהולכים הלוך וחזור לבג"ץ על תהליכים
שקורים פה בכנסת.

ואני רוצה להגיד לכם שלגבי העניין הזה, ואני מצטרף באמת למה ששמענו פה: לא
ראוי, ואני אומר את זה לידידי יושב-ראש ועדת הכלכלה איתן כבל - -

אתי בנדלר:

אל תסתכל עלי.

היו"ר יואב קיש:

אני מסתכל עלייך כמי שמכירה אותו היטב.

- - לא ראוי שיושב-ראש ועדה מגיש בג"ץ, ואחרי זה מתפלא למה החוק לא מגיע
אליו לוועדה. חד וחלק.

מרב מיכאלי (המחנה הציוני):

סליחה, אדוני, בכל הכבוד.

היו"ר יואב קיש:

סליחה, מרב, עם כל הכבוד, עכשיו זה לא זכות הדיבור שלך. הראשון זה ביטן –
סליחה, פרי ראשון, פרי נרשם ראשון, ביטן.

דוד ביטן (הליכוד):

איך פרי נרשם ראשון?

היו"ר יואב קיש:

לפני שהגעת. ואחרי זה מרב.

אוסאמה סעדי (הרשימה המשותפת):

ואני, יואב?

היו"ר יואב קיש:

אני רוצה להגיד גם, שהחוק הזה, בגלגוליו האחרים, בכל מה שקשור לרשות השידור
והתאגיד, היה בוועדות מיוחדות תקופה ארוכה – בכנסת הקודמת, בכנסת הזו –
ובהחלט ניתן היה לשקול וללכת להקים ועדה מיוחדת.

אוסאמה סעדי (הרשימה המשותפת):

תקים ועדה מיוחדת.

דוד ביטן (הליכוד):

הנה, ויתרתי על - - -

היו"ר יואב קיש:

אבל ויתרנו על הדרישה הזו.

אוסאמה סעדי (הרשימה המשותפת):

ויתרת, תודה רבה.

היו"ר יואב קיש:

נוביל את החקיקה בוועדת הרפורמות.

דוד ביטן (הליכוד):

- - - ארבע שורות, לא צריך ועדה מיוחדת.

היו"ר יואב קיש:

זה שינוי קל. נעשה את זה בוועדת הרפורמות. ואני מקווה שאפילו אולי בימים
הקרובים, אם לא היום, זה יסתיים.

מרב מיכאלי (המחנה הציוני):

עוד לא היה דיון על זה ועוד לא הייתה הצבעה. חבל - - - להודיע.

היו"ר יואב קיש:

מרב, אני אומר מה אני רוצה ומה אני חושב.

דוד ביטן (הליכוד):

הוא אומר מה הולך להציע. אולי תפנו לבית-המשפט העליון, שיעביר את זה - - -

היו"ר יואב קיש:

בדיוק. אולי יהיה בג"ץ נגד מה שיושב-ראש הוועדה מציע? יעקב פרי, בבקשה.

מרב מיכאלי (המחנה הציוני):

אדוני, חבל על ההתלהמות המיותרת.

דוד ביטן (הליכוד):

אתם צריכים להתבייש במה - - -

היו"ר יואב קיש:

ביטן, יעקב פרי עכשיו.

חמד עמאר (ישראל ביתנו):

ביטן, אתה מדבר אחריו.

היו"ר יואב קיש:

חבר הכנסת יעקב פרי, בבקשה.

דוד ביטן (הליכוד):

אתם צריכים להתבייש, שאתם מבקשים להעביר את זה לוועדת החוקה.

יעקב פרי (יש עתיד):

אדוני היושב-ראש - - -

מרב מיכאלי (המחנה הציוני):

אבל הוא ברשות דיבור.

היו"ר יואב קיש:

ביטן, אל תפריע לו.

דוד ביטן (הליכוד):

בושה ציבורית אין לכם.

מרב מיכאלי (המחנה הציוני):

אבל הוא ברשות דיבור.

דוד ביטן (הליכוד):

לפחות קצת בושה. בחייכם. לבוא לדרוש להעביר לוועדת הכלכלה. יש גבול גם
לציניות - - -

מרב מיכאלי (המחנה הציוני):

אבל אדוני לא ברשות דיבור. למה אתה נותן לו לצעוק?

היו"ר יואב קיש:

ביטן, הוצאתי אותך בוועדה של הסרת החסינות. אני מבקש, מספיק.

דוד ביטן (הליכוד):

אבל הוצאת אותי בהסכמה.

אוסאמה סעדי (הרשימה המשותפת):

הוא רצה שתוציא אותו בחסינות.

קריאה:

למה אתה מגלה? למה אתה מגלה?

דוד ביטן (הליכוד):

אמרתי לך: אני אצעק, אתה תוציא אותי.

אוסאמה סעדי (הרשימה המשותפת):

בחסינות זה היה מתואם.

היו"ר יואב קיש:

קודם כול, זו בדיחה טובה, כי זה לא היה בהסכמה וכולם ראו.

דוד ביטן (הליכוד):

נכון, עכשיו לך תסביר.

היו"ר יואב קיש:

עכשיו לך תסביר. אתה מבין? הוא כבר שבועיים חושב, איך הוא יצדיק את זה
שהוצאתי אותו.

חמד עמאר (ישראל ביתנו):

אני מבקש חקירה.

היו"ר יואב קיש:

אז הנה, אם הוא מספר, אני חייב לספר גם.

דוד ביטן (הליכוד):

לא, חמד, תגיד לי אתה - - -

היו"ר יואב קיש:

חמד, אני חייב לספר גם. ידעתי שאני נכנס לדיון הזה, הולך להיות בלגן.
אמרתי: אעשה מה שעושה מורה שבא לכיתה מופרעת – מוציא את הילד הכי מופרע מיד
החוצה, וכולם בשקט. זה הכול.

חמד עמאר (ישראל ביתנו):

לא, להיפך, אתה צריך - - - הכי מופרע.

דוד ביטן (הליכוד):

תגיד לי אתה, אני לא מבין: מה, אחת, שתיים, שלוש – החוצה?

היו"ר יואב קיש:

כן.

דוד ביטן (הליכוד):

מה אנחנו פה, משחקים גולות?

היו"ר יואב קיש:

דוד, נגמר. עכשיו אנחנו חוזרים לדיון. אני הולך לקרוא לסדר לכל מי שמפריע.

דוד ביטן (הליכוד):

תקרא.

היו"ר יואב קיש:

כולל לך. יו"ר הקואליציה לא פטור מהעניין הזה.

דוד ביטן (הליכוד):

אתה יודע, אם תוציא אותי שלוש פעמים, לא תהיה יושב-ראש ועדת הכנסת.

אוסאמה סעדי (הרשימה המשותפת):

איזה איום.

דוד ביטן (הליכוד):

פעם אחת הוצאת אותי, שלוש פעמים זה מוגזם.

אוסאמה סעדי (הרשימה המשותפת):

הוא יכול לעשות את זה.

היו"ר יואב קיש:

אז אתה אומר: זה שהוצאתי אותך פעם אחת, זה אני פעם אחת נקראתי לסדר.

דוד ביטן (הליכוד):

- - - שזה המסקנה - - -

רועי פולקמן (כולנו):

צריך את זה בתקנון, ארבל.

מרב מיכאלי (המחנה הציוני):

אדוני, אפשר לקיים את הדיון?

דוד ביטן (הליכוד):

למה? תצייצי. מרב, תצייצי.

מרב מיכאלי (המחנה הציוני):

לא צייצתי את זה.

דוד ביטן (הליכוד):

זה הכי טוב בשבילך.

היו"ר יואב קיש:

יש קצת אווירת - - -

מרב מיכאלי (המחנה הציוני):

סוף קורס. וחבל, כי המושב רק מתחיל.

היו"ר יואב קיש:

לא, אגיד לך מה, אנחנו - -

דוד ביטן (הליכוד):

אולי בפורים נעביר את זה ל - - -

היו"ר יואב קיש:

- - אנחנו אחרי מאמץ מאוד אינטנסיבי של העברת תקציב.

מרב מיכאלי (המחנה הציוני):

לא, לא שמעתי על זה. רק אתם.

היו"ר יואב קיש:

טוב, נגמר. אני מצטרף להערתה של חברת הכנסת מיכאלי, נדון בנושא ברצינות.
חבר הכנסת יעקב פרי, בבקשה.

יעקב פרי (יש עתיד):

אדוני היושב-ראש, הצעת החוק הזאת שהביא הממשלה לפתחנו בכלל, ויסלח לי חברי
דוד ביטן, מבזה את הממשלה ומבזה את הכנסת. אני מבקש ממך: אל תיתן יד לדבר
הזה. הממשלה לא פרטה בדברי ההסבר להצעת החוק, מדוע נדרש התיקון. ואנחנו
יכולים להניח שזה נועד לאפשר לראש הממשלה, לשר התקשורת – אותה פרסונה – זמן
נוסף כדי לבחוש עוד בתאגיד, ולהמשיך לנסות לנגח אותו ולחסלו.

התנהלות חברי הקואליציה, ידידי חבר הכנסת ביטן, שביקשו שהדיון הזה יהיה או
יידון בוועדות אחרות פרט לוועדת הכלכלה, לטעמי מבזה את הקואליציה ומבזה את
הכנסת, תוך ניצול ציני של התקנון. עד היום כל התיקונים האחרונים, והייתי
נוכח בכולם ללא יוצא מן הכלל, לחוק השידור הציבורי, נידונו בוועדת הכלכלה.
החוק עצמו - - -

רועי פולקמן (כולנו):

הייתה ועדה מיוחדת בראשות צחי הנגבי.

היו"ר יואב קיש:

לא מדויק. הייתה גם ועדה - - -

דוד ביטן (הליכוד):

אתה לא ער לעובדות.

היו"ר יואב קיש:

אוקיי, לא משנה, תנו לו לסיים.

יעקב פרי (יש עתיד):

אולי, בסדר. אז תתקן אותי.

דוד ביטן (הליכוד):

לא - - -

היו"ר יואב קיש:

בסדר. אחרי זה.

דוד ביטן (הליכוד):

תגיד לי, ראש המפלגה שלך לא הקים ועדה מיוחדת?

היו"ר יואב קיש:

לא, לא, דוד. דוד, אני קורא לך לסדר פעם ראשונה. תן לו לגמור. אתה רוצה
להצביע?

דוד ביטן (הליכוד):

לא, אבל למה להגיד - - -

היו"ר יואב קיש:

תתקן.

דוד ביטן (הליכוד):

ראש המפלגה שלו הקים - - -

היו"ר יואב קיש:

אתה אחריו.

דוד ביטן (הליכוד):

מה, נרדמתם בשמירה?

היו"ר יואב קיש:

דבר. דבר.

יעקב פרי (יש עתיד):

החוק הקיים בעצמו מורה על דיווח של מועצת תאגיד השידור הציבורי גם לוועדת
הכלכלה בנושאים רבים ושונים. תקנון הכנסת, לפי מיטב הבנתי וידיעתי, קובע
שהדיווחים של שר התקשורת לכנסת יהיו אל ועדת הכלכלה. ועדת הכלכלה היא
המוסמכת לדון בסוגיות שנוגעות לתקשורת בישראל, בין אם זה הפרטת "עידן
פלוס", תשתיות תקשורת, כפי שהיה וכפי שנתבקש הדיונים בענייני תאגיד השידור
הציבורי.

ואדוני היושב-ראש, חברי חברי הכנסת, בואו לא ניתן יד גם בעניין הזה לביזוי
הכנסת.

היו"ר יואב קיש:

תודה.

יעקב פרי (יש עתיד):

אל תיתנו יד להתנהלות שערורייתית של הממשלה בנושא הזה, בכל נושא תאגיד
השידור הציבורי. העבירו את הדיונים אל ועדת הכלכלה. אני מבטיח לכם שהדיונים
יהיו נטולים כל ניגוד אינטרסים.

דוד ביטן (הליכוד):

כן, כן, ממש הבטחה.

יעקב פרי (יש עתיד):

ויידונו בצורה - - -

היו"ר יואב קיש:

תודה. אני רק רוצה להעמיד אותך על דיוקך בשני דברים.

יעקב פרי (יש עתיד):

תעמיד אותי.

היו"ר יואב קיש:

ראשית, שחוקים של רשות השידור והתאגיד נידונו בוועדות מיוחדת בכנסת הזו. זה
אחד.

יעקב פרי (יש עתיד):

אני יודע.

היו"ר יואב קיש:

ושניים, אני מבקש, אנחנו לא דנים פה עכשיו, האם בחוק היו דברי הסבר או לא
היו דברי הסבר? זאת אומרת, המהות עצמה, בעיני כרגע לצורך העניין, פחות
רלוונטית. יותר חשוב זה באמת לאיזה ועדה אנחנו מעבירים.

יעקב פרי (יש עתיד):

ככה זה גם נראה.

היו"ר יואב קיש:

חבר הכנסת ביטן, בבקשה.

דוד ביטן (הליכוד):

יופי. אני אומר שאנחנו באמת לא צריכים לדון במהות החוק, אנחנו צריכים
להעביר את זה לוועדה. עכשיו, באופן אישי הייתי מעדיף ביטול התאגיד בכלל,
ולקבל החלטה אם כן או לא, בלי שצריך לתקן את החוק, אבל זאת החלטת הממשלה
בעניין הזה.

אבל עכשיו אכנס לגופו של עניין לגבי הבקשה. האופוזיציה איבדה את הבושה
הציבורית. זה המצב. הם אומרים שאנחנו מבזים את הכנסת? אתם מבזים את הכנסת.
אתם מבזים את הכנסת בכך שאתם רוצים להעביר את הצעת החוק לדיון בפני ועדה
שהיושב-ראש שלה הגיש בג"ץ בדיוק על אותו עניין. זה משמע לך הגיוני וסביר,
שזה מה שצריך להיות? עוד אתם מעיזים לעשות ציוצים לציבור הרחב שלא מבין את
העניין ולא יודע ולא מכיר את העובדות.

יעקב פרי (יש עתיד):

אני לא מצייץ.

דוד ביטן (הליכוד):

ולכן אני אומר: האופוזיציה, וזה כולל אותך, לצערי הרב, ואתה יודע שאני מאוד
מעריך אותך, ואני מעריך גם את מרב, אבל בעניין הזה איבדתם את הבושה
הציבורית. ואנחנו לא יכולים להעביר לוועדה, שהיושב-ראש שלה הגיש בג"ץ על
אותו עניין ספציפי בדיוק, כדי שהוא ידון בתיק.

אנחנו יודעים מה סמכויות היושב-ראש בהרבה דברים. מספיק שהוא מעכב את הדיון
בשבועיים – מספיק, לא צריך יותר. הרי הנושא תלוי ועומד בבג"ץ, ושבוע הבא
צריך לקבל החלטה. הממשלה רשאית לחוקק. עם כל הכבוד, בג"ץ לא יכול למנוע
מהממשלה לחוקק.

היו"ר יואב קיש:

זה התפקיד שלה, של הכנסת ושל הממשלה.

דוד ביטן (הליכוד):

היא יכולה להגיש הצעת חוק. הכנסת צריכה להעביר את זה לדיון בוועדה. באמת
בהתחלה רציתי להעביר את לוועדה מיוחדת, אבל אתם יודעים מה? קיבלתי את
הביקורת. אין צורך. מדובר בסעיף קטן. אני גם באמת לא רוצה להיכנס לסעיף
הזה.

אז לכן - -

היו"ר יואב קיש:

ועדת הרפורמות.

דוד ביטן (הליכוד):

- - ביקשנו להעביר את זה לוועדת הרפורמות, שכבר קיימת, והיא יכולה לדון. יש
סיטואציה בלתי אפשרית, שהפעם הזאת, ואני מאמין שגם הייעוץ המשפטי צריך
להבין את העניין הזה, עם כל הכבוד לתקנון שאומר לאיפה מעבירים כל נושא
ונושא, בפעם הזאת יש סיטואציה מאוד ייחודית, מאוד מיוחדת, שלא מאפשרת
להעביר את הצעת החוק הזאת לוועדת הכלכלה. אין מה לעשות, זה המצב. ואני מבקש
מהיועצים המשפטיים פה להפעיל את הראש, לא להסתכל רק על הספר והתקנון. יש פה
גם סבירות לכל החלטה.

ואתם איבדתם את הבושה, ואני מזכיר לך, שיושב-ראש המפלגה שלך, שהיה שר אוצר,
ואתה היית גם שר בממשלה ההיא, החלטתם לא להעביר את הדיון בהצעת החוק הזאת,
הייחודית הזאת, לוועדת הכלכלה. החלטתם להקים ועדה מיוחדת.

יעקב פרי (יש עתיד):

אמת.

דוד ביטן (הליכוד):

מיוחדת. שכחת את זה. מה, אז לא חשבתם על פגיעה בכבוד הכנסת ודברים מהסוג
הזה? גם לא חשבתם. החלטתם לעשות את זה.

יעקב פרי (יש עתיד):

ההשוואה איננה נכונה.

היו"ר יואב קיש:

פרי, אתה לא מפריע. עזוב.

דוד ביטן (הליכוד):

ואני אומר לך, שגם התיקונים, היה גם תיקון לחוק שעבר בוועדה המיוחדת של צחי
הנגבי. בזמן האחרון העברנו לכבל – כבל, אתה יודע, רצינו לתת לו אפשרות
לעשות הצגה יפה מאוד פה לתקשורת וזה. נתנו לו את האפשרות.

יעקב פרי (יש עתיד):

מה, אתם נותנים לו במה?

דוד ביטן (הליכוד):

אנחנו דואגים גם לאופוזיציה, שגם האופוזיציה תקבל במה. אז נתנו לו את הבמה
הזאת. אבל זה לא לעולם חוסן הבמה הזאת.

היו"ר יואב קיש:

טוב. לסיים, כן.

דוד ביטן (הליכוד):

לכן אני מבקש שזה יעבור לוועדת הרפורמות. בנסיבות האלה לא נקים ועדה
מיוחדת, שלא יטענו נגדנו שיש פה ועדה מיוחדת. זה לא אומר שלעתיד לא נקים
ועדה מיוחדת. אבל בנושא זה אני מבקש לתמוך בהצעת היו"ר ולהעביר את זה
לוועדת הרפורמות.

היו"ר יואב קיש:

תודה. חברת הכנסת מרב מיכאלי, בבקשה.

מרב מיכאלי (המחנה הציוני):

תודה, אדוני. לא נעים לי להגיד, אבל, דוד, פשוט איבדת את הצפון.

אוסאמה סעדי (הרשימה המשותפת):

מזמן איבדו את הצפון.

מרב מיכאלי (המחנה הציוני):

לא מדברת רק במובן הצפון. לא רק הצפון שלא נתתם לו שקל למרות כל ההבטחות.

היו"ר יואב קיש:

15 מיליארד.

דוד ביטן (הליכוד):

נתנו, נתנו.

מרב מיכאלי (המחנה הציוני):

אלא באמת איבדת את הצפון.

דוד ביטן (הליכוד):

נתנו.

מרב מיכאלי (המחנה הציוני):

אם לא אכפת לך, הבג"ץ של חבר הכנסת איתן כבל יושב-ראש ועדת הכלכלה הוא נגד
הממשלה, הוא לא נגד הכנסת.

דוד ביטן (הליכוד):

מה זה שייך לעניין? אבל זה בדיוק על אותו עניין.

מרב מיכאלי (המחנה הציוני):

אבל אני בזכות דיבור.

היו"ר יואב קיש:

ביטן, תן לה לסיים. היא לא הפריעה לך, דרך אגב, אפשר להגיד את זה לזכותה.
כן.

דוד ביטן (הליכוד):

הבג"ץ הוא נגד הממשלה. והראשונים שהיו צריכים להצטרף לבג"ץ הזה הוא אתם,
חברי וחברות הקואליציה, שצריכים לשמור על כבוד הכנסת, ולקום נגד זה שהממשלה
דורכת על הכנסת, לא מקיימת את החוקים שהכנסת מעבירה. אגב, במקרה הזה חוקים
שהממשלה ביקשה להעביר. הממשלה הביאה - - -

דוד ביטן (הליכוד):

ולכן הממשלה רשאית לתקן.

מרב מיכאלי (המחנה הציוני):

אבל אני באמצע טקסט.

דוד ביטן (הליכוד):

לכן הממשלה - - -

מרב מיכאלי (המחנה הציוני):

אבל אני באמצע משפט.

היו"ר יואב קיש:

ביטן, זה לא ייגמר. נו, תן לה לסיים.

דוד ביטן (הליכוד):

טוב.

היו"ר יואב קיש:

בבקשה.

מרב מיכאלי (המחנה הציוני):

הכנסת קיבלה את בקשת הממשלה, חוקקה את מה שהממשלה הביאה לה. הממשלה לא
מקיימת את החוק שהכנסת חוקקה. ובמקום שהקואליציה תהיה שותפה בכירה באמת
ביציאה נגד הנוהג הקבוע הזה של הממשלה, שפשוט רומסת את הכנסת, אז אתם
מעיזים להתלונן על יושב-ראש ועדת הכלכלה, שעתר נגד הממשלה, שלא מקיימת את
חוק הכנסת.

דוד ביטן (הליכוד):

לא מתלוננים. שיגיש בג"ץ, רק שלא - - -

מרב מיכאלי (המחנה הציוני):

כי זה מה שמדובר.

היו"ר יואב קיש:

ביטן. ביטן.

מרב מיכאלי (המחנה הציוני):

עכשיו, אתה בזמנו, חבר הכנסת קיש, העלית הצעה שדיברה על זה, שחברי כנסת לא
יוכלו להגיש בג"ץ נגד חקיקה. עכשיו אולי ניקח גם לחברי הכנסת את הזכות
לעתור לבית-המשפט נגד הממשלה?

היו"ר יואב קיש:

לא, נגד ממשלה – זו לא הייתה כוונתי.

מרב מיכאלי (המחנה הציוני):

זה הבג"ץ שמדובר פה עכשיו. עכשיו, להעניש – שהקואליציה תעניש בשם הממשלה
חבר כנסת שהעז לעתור נגד הממשלה על זה שהיא לא מקיימת את החוק - -

היו"ר יואב קיש:

לא, אבל יש הבדל בין להעביר לו את החוק לוועדה - - -

מרב מיכאלי (המחנה הציוני):

- - זאת הזיה גמורה. מי שאיבד פה את הצפון זה אתם, עם כל הכבוד.

דוד ביטן (הליכוד):

אתם איבדתם את הבושה.

היו"ר יואב קיש:

טוב. תודה.

מרב מיכאלי (המחנה הציוני):

פשוט איבדתם את הצפון.

היו"ר יואב קיש:

תן לה לסיים, בבקשה.

מרב מיכאלי (המחנה הציוני):

עכשיו - - -

דוד ביטן (הליכוד):

גם עם מצפן - -

היו"ר יואב קיש:

ביטן, תן לה לסיים.

דוד ביטן (הליכוד):

- - עם מגנט מיוחד, אי-אפשר למצוא את הבושה.

היו"ר יואב קיש:

ביטן, תן לה לסיים.

אוסאמה סעדי (הרשימה המשותפת):

עכשיו באמת צריך להוציא אותו.

מרב מיכאלי (המחנה הציוני):

עכשיו, מה אתה אומר, מר ביטן? הממשלה מביא פה חוק שנועד לסכל את כל הבג"ץ
הזה מלכתחילה.

היו"ר יואב קיש:

נא לסיים.

מרב מיכאלי (המחנה הציוני):

זאת אומרת, הבג"ץ אומר לממשלה: למה לא תקיימו את החוק? אז הממשלה אומרת:
טוב, אז אשנה את החוק, ככה לא אצטרך לעמוד בו.

היו"ר יואב קיש:

תודה.

מרב מיכאלי (המחנה הציוני):

ולא ניתן לוועדה שאמורה לטפל בזה לדון בזה. אדוני, ברשותך, משום שחבר כנסת
ביטן - - -

היו"ר יואב קיש:

נא לסיים. קיבלת הרבה זמן.

מרב מיכאלי (המחנה הציוני):

לא קיבלתי רבע ממנו, מהנאום שלו.

היו"ר יואב קיש:

אני לא סופר את הצעקות שלו בין לבין.

דוד ביטן (הליכוד):

חצי דקה דיברתי.

חמד עמאר (ישראל ביתנו):

כשתהיי בגודל שלו, תקבלי - - -

היו"ר יואב קיש:

בבקשה, מרב, נא לסיים.

מרב מיכאלי (המחנה הציוני):

נאחל לו להגיע לגודל שלי.

היו"ר יואב קיש:

בבקשה.

מרב מיכאלי (המחנה הציוני):

אני רוצה, בגלל שחבר הכנסת ביטן במיוחד - - -

דוד ביטן (הליכוד):

שים לב שהיא לא ענתה על כלום.

היו"ר יואב קיש:

היא רק איחלה לך להיות בגודל שלה.

מרב מיכאלי (המחנה הציוני):

עניתי בצורה הכי מפורשת.

דוד ביטן (הליכוד):

ואני רוצה להשיב לה בדקה.

מרב מיכאלי (המחנה הציוני):

עניתי בצורה הכי מפורשת. אבל אשמח לקבל את חוות דעת הייעוץ המשפטי בעניין
הזה.

היו"ר יואב קיש:

אוקיי.

מרב מיכאלי (המחנה הציוני):

עכשיו, נכון שבכנסת הקודמת ועדה מיוחדת דנה בחוק הזה, אבל זה היה חוק מורכב
מאין כמותו, שעסק בפירוק רשות השידור – אגב, ביטול רפורמה חתומה על-ידי
המדינה עם העובדות והעובדים, דבר שלא קרה מעולם קודם במדינת ישראל – זה היה
חוק מורכב, שהיה צריך להקים בו מאפס תאגיד ציבורי. זה לא המצב עכשיו. כל מה
שמדובר, זה בשתי שורות שמשנות את התאריך. הטיעון שבא ואומר: גם בכנסת
הקודמת עשיתם ועדה משותפת הוא ממש נלעג ופתטי.

היו"ר יואב קיש:

טוב. תודה.

מרב מיכאלי (המחנה הציוני):

אז אשמח לחוות הדעת של הייעוץ המשפטי.

היו"ר יואב קיש:

תקבלי. תודה. אתה גם רוצה, זוהיר, להירשם? תרשמי גם את זוהיר. אז את רוצה
לדבר בסוף, אתי?

אתי בנדלר:

לא משנה לי מתי.

היו"ר יואב קיש:

בואי, דברי עכשיו. אז בבקשה, הנה, ביקשת, היועצת המשפטית במקרה הזה - - -

מרב מיכאלי (המחנה הציוני):

של ועדת הכלכלה, ושל הוועדה המשותפת גם.

היו"ר יואב קיש:

לא, אחת מהיועצים. שאלתי את ארבל מי היא רוצה שידבר, היא אמרה שהיא מעדיפה
– אני צודק?

ארבל אסטרחן:

לא, זה בסדר - - - אנחנו באותה עמדה.

היו"ר יואב קיש:

אז בבקשה, ניתן ליועצת המשפטית של ועדת הכלכלה. עמדות זהות. לא נעשה פה כפל
דעות משפטיות.

מרב מיכאלי (המחנה הציוני):

מרת בנדלר.

אתי בנדלר:

קודם כול, אני לא מנופפת בדרך כלל בתואר שלי, אבל אני חושבת שזה כן רלוונטי
לנושא כאן, הן בשל כך שאמרת שאני מזוהה עם ועדת הכלכלה, קודם כשהסתכלת עלי.

היו"ר יואב קיש:

היועצת המשפטית של ועדת הכלכלה.

אתי בנדלר:

נכון. אני אכן יועצת משפטית של ועדת הכלכלה, אדוני. אבל אני גם המשנה ליועץ
המשפטי לכנסת.

מרב מיכאלי (המחנה הציוני):

דוד, תקשיב.

היו"ר יואב קיש:

נכון.

מרב מיכאלי (המחנה הציוני):

אה, ברוך השם, איזה יופי.

אתי בנדלר:

שנים רבות.

היו"ר יואב קיש:

הרבה שנים.

אתי בנדלר:

תודה.

דוד ביטן (הליכוד):

מה יש לי להקשיב? גם אין לכם חוצפה. בושה ויש לכם חוצפה.

אתי בנדלר:

אני לא טוענת בשם ועדת הכלכלה.

היו"ר יואב קיש:

אוקיי. ייעוץ משפטי.

אתי בנדלר:

אני משתדלת לתת ייעוץ משפטי אובייקטיבי בכל מקום שבו אני יושבת.

דוד ביטן (הליכוד):

אז הוא יכול לנהל את הדיון כשהוא הגיש בג"ץ?

אתי בנדלר:

רגע.

דוד ביטן (הליכוד):

באמת, זה נראה לך ייעוץ משפטי לגיטימי?

אתי בנדלר:

עכשיו, לגופו של עניין. קודם כול, השאלה אם חוק השידור הציבורי הישראלי הוא
חוק שבתחום ענייניה של ועדת הכלכלה, והאם זו האכסניה הטבעית לשם? כן, דעתי
היא חד-משמעית שזו האכסניה הטבעית לכל חקיקה שנוגעת לעניין. אבל במקרים
רבים, ואני לא נכנסת עכשיו לשאלה הערכית, אם הדבר ראוי או לא ראוי, אבל
במקרים רבים, מנימוקים פוליטיים, מחליטה ועדת הכנסת לא להעביר הצעת חוק
לטיפול בוועדה שהנושא הוא האכסניה הטבעית שלה, אלא לוועדה אחרת. ואני מניחה
שכאן מתקיימים הנימוקים האלה.

אכן, הצעת החוק להקמת תאגיד השידור הציבורי נדונה בוועדה מיוחדת בראשותה של
חברת הכנסת קארין אלהרר. והיו נימוקים שונים מדוע אז הוחלט להעביר את זה
לוועדה מיוחדת. ואחד התיקונים לחוק תאגיד השידור הציבורי הועבר לוועדה
מיוחדת בראשותו של השר היום צחי הנגבי, כך שגם אז ההצעה לא הועברה לאכסניה
הטבעית שלה, קרי ועדת הכלכלה.

היו"ר יואב קיש:

תודה.

אתי בנדלר:

אינני יכולה לומר שגם כאן, אם תתקבל החלטה כזאת, היא חריגה.

היו"ר יואב קיש:

תודה רבה. אני מבקש מחברי הכנסת לקצר. רועי פולקמן, בבקשה.

רועי פולקמן (כולנו):

כן. רק להגיד עוד פעם, שבדיוק מה שאמרה היועצת המשפטית זו הסוגיה. אין כאן
שום קשר לא לבג"ץ או לא לכן בג"ץ.

מרב מיכאלי (המחנה הציוני):

לא, היא אמרה בדיוק את זה, היא אמרה שיקולים פוליטיים. זה מה שהיא אמרה,
היא אמרה שיקולים פוליטיים.

היו"ר יואב קיש:

מרב, לא הפרעת, אז תשמרי על המסורת.

קריאה:

- - -

מרב מיכאלי (המחנה הציוני):

באיזה אופן זה לא פוליטי?

היו"ר יואב קיש:

מרב, תשמרי על המסורת.

דוד ביטן (הליכוד):

הכי טוב תעשי ציוץ.

רועי פולקמן (כולנו):

פוליטית כן, לא קשור בשום צורה לדיון בבג"ץ. קשור לזה שוועדת הכלכלה היא
ועדה ברוב אופוזיציוני. כבר בשתי הכנסות האחרונות כל נושא השידור הציבורי
נידון בוועדות מיוחדות ולא רק בוועדת הכלכלה.

אתי בנדלר:

לא, לא הכול. החוק המקורי ותיקון אחד משלושת התיקונים - - -

דוד ביטן (הליכוד):

לא, למה את לא מתייחסת לזה שהוא הגיש - - -

היו"ר יואב קיש:

ביטן, עוד שני ח"כים ונגמר.

מרב מיכאלי (המחנה הציוני):

לא כולם. בסדר, לא כולם.

היו"ר יואב קיש:

רועי, נא לסיים.

מרב מיכאלי (המחנה הציוני):

לא נכון. אומרת היועצת בנדלר, לא נכון.

דוד ביטן (הליכוד):

לדעתי לא צריך לתת - - - לחברי הכנסת - - -

מרב מיכאלי (המחנה הציוני):

החוק המקורי ואחד משלושה התיקונים. שניים אחרים לא.

אתי בנדלר:

חבר הכנסת ביטן - - -

היו"ר יואב קיש:

כן, נא לסיים.

דוד ביטן (הליכוד):

את צריכה להגיד, האם הוא יכול, אחרי שהוא הגיש בג"ץ, לנהל - - -

היו"ר יואב קיש:

ביטן, זה מפריע.

אתי בנדלר:

- - -

דוד ביטן (הליכוד):

מה זה את לא מתייחסת לזה?

היו"ר יואב קיש:

ביטן. לא, אני לא רוצה דיון. סליחה, ביטן, מספיק.

דוד ביטן (הליכוד):

- - -

היו"ר יואב קיש:

ביטן, אתה אחרי זה מתפלא מה קורה. די.

דוד ביטן (הליכוד):

מה, יש גבול.

דוד ביטן (הליכוד):

די, עזוב, שמענו. שמענו גם אותך.

דוד ביטן (הליכוד):

רק פותחים את התקנון.

היו"ר יואב קיש:

שמענו גם אותך. די. רועי, לסיים בבקשה.

רועי פולקמן (כולנו):

משפט. ומדובר בתיקון שאמור לקחת חמש דקות דיון. בהחלט אמרנו שאנחנו לא
רוצים שיתקיים סביב העניין עוד פסטיבל פוליטי – לא ועדה מיוחדת - - -

מרב מיכאלי (המחנה הציוני):

בטח שאתם מעדיפים, אתם מעדיפים מתחת לשטיח.

רועי פולקמן (כולנו):

ממש לא.

מרב מיכאלי (המחנה הציוני):

בטח.

רועי פולקמן (כולנו):

מכיוון שהסיבה היחידה שעוד יש תאגיד - - -

היו"ר יואב קיש:

טוב, תודה.

רועי פולקמן (כולנו):

ולכן מה שאמרנו, שזה יגיע לוועדת הרפורמות, שאנחנו יכולים, כי יש לנו שמה
איזשהו עניין של אחריות.

מרב מיכאלי (המחנה הציוני):

הוועדה של שר האוצר.

היו"ר יואב קיש:

מרב, אני קורא לך לסדר פעם ראשונה.

רועי פולקמן (כולנו):

לתיקון של חמש דקות, בסיכום שהיה - - -

היו"ר יואב קיש:

נא לסיים, רועי.

רועי פולקמן (כולנו):

התחלת השידורים תהיה באפריל. ולכן זה עניין טכני קטן.

היו"ר יואב קיש:

תודה.

רועי פולקמן (כולנו):

אין שום קשר לוועדת הכלכלה.

מרב מיכאלי (המחנה הציוני):

שום קשר.

רועי פולקמן (כולנו):

אפשר לגמור את זה בחמש - - -

היו"ר יואב קיש:

תודה רבה.

רועי פולקמן (כולנו):

לא צריך את כל - - -

מרב מיכאלי (המחנה הציוני):

אז למה אי-אפשר - - -

היו"ר יואב קיש:

תודה. אוסאמה סעדי – הלך.

עמר בר-לב (המחנה הציוני):

אז למה צריך את ועדת - - -

היו"ר יואב קיש:

זוהיר בהלול, בבקשה. איפה זוהיר? הלך.

רועי פולקמן (כולנו):

שום קשר לוועדת הכלכלה.

היו"ר יואב קיש:

חמד עמאר, בבקשה.

חמד עמאר (ישראל ביתנו):

תשמע, אדוני היושב-ראש, בכנסת הקודמת הייתי חבר בוועדה מיוחדת שדנה בשידור
הציבורי. זה לא דבר חדש שהכנסת מקימה ועדה מיוחדת. ממה שהבנתי כאן, אנחנו
בכלל לא מקימים ועדה מיוחדת - -

דוד ביטן (הליכוד):

ויתרתי על זה כבר.

חמד עמאר (ישראל ביתנו):

- - אנחנו מעבירים את זה לוועדת הרפורמות.

דוד ביטן (הליכוד):

אני לא רוצה שיצייצו עוד ציוץ.

חמד עמאר (ישראל ביתנו):

ולכן אני רואה לנכון להצביע בעד—

דוד ביטן (הליכוד):

מונע את הציוצים.

חמד עמאר (ישראל ביתנו):

- - ולתמוך בנושא הזה. וכמה שיותר מהר, כי יושב-ראש הוועדה בעצמו – אתה
יושב-ראש הוועדה? - -

היו"ר יואב קיש:

לא, אלי.

רועי פולקמן (כולנו):

אבל אנחנו מתואמים.

חמד עמאר (ישראל ביתנו):

- - יגיע לוועדה, וזה דבר טכני קטן, שיכול להסתיים מאוד מהר, ולהריץ ולקדם
את החוק. תודה.

היו"ר יואב קיש:

טוב. בבקשה, עמר.

עמר בר-לב (המחנה הציוני):

אני לא מבין בשביל מה יש את ועדת הכלכלה. זאת אומרת, כל נושא עקרוני,
שהקואליציה רוצה לגמור אותו צ'יק צ'ק ולהעביר אותו, אז היא מעבירה אותו
לוועדה אחרת של הקואליציה. הלא הרעיון שיש ועדת כלכלה, שבראשה עומד חבר
כנסת מהאופוזיציה – יש בו היגיון ויש בו מסורת. וההיגיון והמסורת אומרים,
שנושאים כלליים שקשורים בכלכלה, שקשורים בנושאים כלליים במדינת ישראל
יידונו שם. והדרך הזאת לסרס - -

רועי פולקמן (כולנו):

הנושאים כמעט הכי חשובים בהסדרים היו בכלכלה.

היו"ר יואב קיש:

רועי, רועי.

דוד ביטן (הליכוד):

- - -

עמר בר-לב (המחנה הציוני):

- - לסרס את ועדת הכלכלה, זו הדרך הקלה והלא נכונה והלא דמוקרטית, להפעיל
את העוצמה הדורסנית של הקואליציה. וזה מה שקורה.

היו"ר יואב קיש:

תודה.

דוד ביטן (הליכוד):

אז יש לי הפתעה בשבילך.

היו"ר יואב קיש:

אני רוצה להגיד כמה דברים, בהמשך למה שנאמר פה.

דוד ביטן (הליכוד):

בחוק ההסדרים העברנו את כל החוקים הכי משמעותיים לוועדת הכלכלה. את זה אתה
יודע?

היו"ר יואב קיש:

ראשית, רשות השידור, וכל מה שקשור לנושא השידור, באמת המקום כביכול שבו
אמור להיות זה ועדת הכלכלה – מיקי, תביא אותם לפה, אנחנו מצביעים – אבל אני
מזכיר לכולם, שהחוק הזה, גם עוד בכנסת הקודמת, או כל מה שקשור לרשות השידור
והתאגיד היה בוועדה מיוחדת, כולל בכנסת הזו, עם ועדה מיוחדת בראשות חבר
הכנסת צחי הנגבי.

מרב מיכאלי (המחנה הציוני):

שאיננה קיימת עוד.

היו"ר יואב קיש:

הוועדה המיוחדת הזו חוקקה חוק, שבעצם אנחנו עכשיו מתקנים אותו.

מרב מיכאלי (המחנה הציוני):

אנחנו דוחים את תאריך השידור שלו בשביל להכניס לבג"ץ, זה מה שאנחנו עושים.

היו"ר יואב קיש:

בחרנו, מכיוון שהחוק - - -

מרב מיכאלי (המחנה הציוני):

לבזות את בית-המשפט העליון עוד פעם.

היו"ר יואב קיש:

מרב. מכיוון - - -

דוד ביטן (הליכוד):

הוא יכול לעכב את זה בשבועיים.

היו"ר יואב קיש:

ביטן, אתה מעכב.

דוד ביטן (הליכוד):

- - - הבג"ץ יסתיים. אז מה עשינו?

היו"ר יואב קיש:

ביטן, אתה מעכב.

דוד ביטן (הליכוד):

בוא אתן לך דוגמה פשוטה פה. יש לו סמכות לעכב?

היו"ר יואב קיש:

אני רוצה לומר, שהחלטנו לא להקים ועדה מיוחדת הפעם - -

דוד ביטן (הליכוד):

חשבתי שהלכתי לקראתם, אבל זה נהיה פוליטי.

היו"ר יואב קיש:

וזה גם בגלל הפשטות של החוק, וגם בשביל - - -

מרב מיכאלי (המחנה הציוני):

וגם בגלל המכתב שלי.

היו"ר יואב קיש:

איזה מכתב? של מה? שזה בעיה?

מרב מיכאלי (המחנה הציוני):

כן. חד-משמעית.

מרב מיכאלי (המחנה הציוני):

אני יכול להגיד לך, שאם הקואליציה הייתה סוברת שנכון ללכת להקים ועדה
מיוחדת לחוק הזה - - -

רועי פולקמן (כולנו):

- - - העמדה שלנו. את יכולה לדמיין שאין לזה שום קשר - - -

היו"ר יואב קיש:

אוקיי, אני רוצה להעלות להצבעה את ההחלטה להעביר - - -

רועי פולקמן (כולנו):

אין לזה שום קשר.

היו"ר יואב קיש:

לא להפריע, אנחנו באמצע - - -

מרב מיכאלי (המחנה הציוני):

היבריס, אין כמו היבריס.

רועי פולקמן (כולנו):

לא קשור להיבריס.

מרב מיכאלי (המחנה הציוני):

אין כמו היבריס, תאמינו לי.

היו"ר יואב קיש:

אנחנו בהצבעה, אני מבקש לא להפריע.

רועי פולקמן (כולנו):

- - -

מרב מיכאלי (המחנה הציוני):

תסתכל באו"ם, תראה לאן זה הביא אתכם.

היו"ר יואב קיש:

רועי, רועי, מספיק. מספיק, מרב. מרב, אנחנו מצביעים.

אנחנו מעלים להצבעה את קביעת הוועדה לדיון בהצעת חוק השידור הציבורי לקריאה
שנייה ושלישית.

דוד ביטן (הליכוד):

תעשו ציוץ.

היו"ר יואב קיש:

אני מצביע עבור ועדת הרפורמות בראשות חבר הכנסת אלי כהן. מי שבעד, שירים את
ידו.

דוד ביטן (הליכוד):

אני מציע לכם לא להצביע, כי נתקוף אתכם על העניין הזה.

קריאה:

עד עכשיו זה היה משחק.

היו"ר יואב קיש:

8. מי נגד? 6.

קריאה:

אפשר לצייץ?

היו"ר יואב קיש:

מי נמנע?

הצבעה

בעד קביעת ועדת הרפורמות בראשות אלי כהן לדיון בהצעת חוק השידור הציבורי
הישראלי (תיקון מס' 6) התשע"ז-2016, לשם הכנתה לקריאה שנייה ושלישית – רוב

נגד – מיעוט

קביעת הוועדה אושרה.

היו"ר יואב קיש:

ההצעה התקבלה ברוב של 8 נגד 6.

דוד ביטן (הליכוד):

לעשות ציוצים.

רועי פולקמן (כולנו):

- - -

היו"ר יואב קיש:

יש עוד ישיבה.

דוד ביטן (הליכוד):

רוויזיה.

היו"ר יואב קיש:

רוויזיה. נתכנס פה ב-20 ל – להמשך ברוויזיה.

אתי בנדלר:

מתי?

היו"ר יואב קיש:

10:40.

ג. מינוי ממלאי מקום קבועים בוועדת המדע והטכנולוגיה ובוועדת החוקה, חוק
ומשפט – פניית חה"כ מרב מיכאלי

היו"ר יואב קיש:

טוב, יש לנו עוד שני נושאים. יש עוד שני נושאים, הישיבה לא סגורה.

טוב, אז אמשיך בישיבה. אני רואה שאנשים לא מתעניינים בבקשת המחנה הציוני
למינוי ממלאי מקום קבועים בוועדת המדע והטכנולוגיה ובוועדת החוקה, חוק
ומשפט – פנייתה של חברת הכנסת מרב מיכאלי, שבעצם מבקשת להוסיף את חבר הכנסת
מנואל טרכטנברג לוועדת המדע והטכנולוגיה כממלא מקום קבוע, ואת חברת הכנסת
מרב מיכאלי – מ"מ קבוע בוועדת החוקה, חוק ומשפט.

הסיבה לכך היא כזו: הם אומנם לא חברי ועדה, אבל הם משתתפים בהרבה ישיבות
מאותה ועדה ספציפית. עד כדי כך שבלא מעט מהמקרים הם מוצאים את עצמם לבד עם
היושב-ראש. ובסיטואציות שבהן היושב-ראש רוצה רגע לצאת, יש יתרון בזה שהם
ממלאי מקום, יכולים להחליף את תפקיד היושב-ראש.

נראית לי פנייה הגיונית, לגיטימית. ואני שמח לציין לטובה את שני חברי הכנסת
האלה, שבאים לוועדה שהם לא חברים בה, פעילים בה, ועד כדי כך שאנחנו ממנים
אותם לממלאי מקום.

אז אם כך, אני הולך להצביע פה אחד המינוי הזה. מי בעד?

הצבעה

בעד אישור מינוי ממלאי מקום קבועים בוועדת המדע והטכנולוגיה ובוועדת החוקה,
חוק ומשפט – פה אחד

מינוי ממלאי מקום קבועים אושר.

היו"ר יואב קיש:

ואני מאשר.

זהבה אילני:

בשם המצטיינים, אני מודה לך.

היו"ר יואב קיש:

בשם המצטיינים, יפה. אה, נחמן יכול גם להצביע. אבל בסדר, לא נטריד אותו.

זהבה אילני:

הכול בסדר. בדיוק.

ד. בקשת יו"ר הוועדה המיוחדת לזכויות הילד להעברת הצעה לסדר היום בנושא:
"דו"ח משרד העבודה והרווחה מגלה כי 44 אלף מקרי פגיעה בקטינים, חמישית מהם
בבעלי מוגבלויות" הצעת חה"כ מסעוד גנאים" מוועדת העבודה הרווחה והבריאות
לדיון בוועדה המיוחדת לזכויות הילד

היו"ר יואב קיש:

ואני עובר לבקשה האחרונה.

נחמן שי (המחנה הציוני):

אתה צריך אותי בשביל משהו?

היו"ר יואב קיש:

לא. בקשת יושבת-ראש הוועדה המיוחדת לזכויות הילד, להעברת הצעה לסדר היום
בנושא: "דו"ח משרד העבודה והרווחה מגלה כי 44 אלף מקרי פגיעה בקטינים,
חמישית מהם בבעלי מוגבלויות", הצעת חה"כ מסעוד גנאים", מוועדת העבודה
הרווחה והבריאות, לדיון בוועדה המיוחדת לזכויות הילד. זה עם הסכמה של ראשי
הוועדות, ולכן אין שום נטייה שלא לקבל את הבקשה הזו.

מי בעד? נחמן, אתה יכול להצביע בעד, אם אתה רוצה.

נחמן שי (המחנה הציוני):

על מה זה?

היו"ר יואב קיש:

העברה מוועדה לוועדה בהסכמה של ראשי הוועדות.

נחמן שי (המחנה הציוני):

אעזור לך.

היו"ר יואב קיש:

יאללה, 2.

הצבעה

בעד העברת ההצעה לסדר-היום לדיון בוועדה המיוחדת לזכויות הילד – פה אחד

העברת ההצעה לסדר-היום לוועדה המיוחדת לזכויות הילד אושרה.

היו"ר יואב קיש:

התקבל.

אני נועל את הישיבה.

הישיבה ננעלה בשעה 10:10.
