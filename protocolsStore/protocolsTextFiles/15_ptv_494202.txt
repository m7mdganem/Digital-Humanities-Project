פרוטוקולים/ועדת הכנסת/6003

ירושלים, ו' בכסלו, תשס"ג

11 בנובמבר, 2002

הכנסת החמש-עשרה נוסח לא מתוקן

מושב חמישי

פרוטוקול מס' 356

מישיבת ועדת הכנסת

יום שלישי, ל' חשוון התשס"ג (5 בנובמבר 2002), שעה: 12:00

סדר היום: א. פיצול הצעת חוק ההסדרים – הצבעה על בקשות הרביזיה.

ב. הצעה להקמת ועדה מיוחדת והקמת ועדות משותפות לדיון בסעיפים שפוצלו

מהצעת חוק ההסדרים במשק המדינה לשנת 2003.

נכחו:

חברי הוועדה: יוסי כץ – היו"ר

מיכאל איתן

אורי אריאל

זאב בוים

יצחק גאגולה

משה גפני

עבד-אלמאלכ דהאמשה

אליעזר (מודי) זנדברג

נעמי חזן

שאול יהלום

אבי יחזקאל

מוטי משעני

יצחק סבן

מרינה סולודקין

יאיר פרץ

נחמה רונן

צלי רשף

יורי שטרן

תמר גוז'נסקי

אבשלום וילן

נסים זאב

אלי כהן

אורית נוקד

אברהם בייגה שוחט

מוזמנים: אורי יוגב משרד האוצר

דרורה ליפשיץ משרד האוצר

  רות הורן הביטוח הלאומי

יועץ משפטי: אנה שניידר

מנהלת הוועדה: אתי בן-יוסף

קצרנית: דרורה רשף

1.  פיצול הצעת חוק ההסדרים – הצבעה על בקשות הרביזיה

2.  הצעה להקמת ועדה מיוחדת והקמת ועדות משותפות לדיון בסעיפים שפוצלו

  מהצעת חוק ההסדרים במשק המדינה 2003

היו"ר יוסי כץ:

אנחנו פותחים בדיון, רבותי. הסעיף הראשון שיש בו בקשת רביזיה הוא נושא
החקלאות בעמוד הראשון – "שינויים מבניים במועצות החקלאיות". בקשת הרביזיה
היא של חבר הכנסת אבו וילן מסיעת מרצ.

אבשלום וילן:

מתואם עם האוצר. להעביר את זה לכספים, על דעת האוצר.

היו"ר יוסי כץ:

להעביר את זה לכספים. קודם כל נצביע – מי בעד בקשת הרביזיה ירים את ידו. מי
נגד? בקשת הרביזיה אושרה.

אנחנו מצביעים על ועדת הכספים. מי בעד ועדת הכספים ירים את ידו. מי בעד
ועדת הכלכלה ירים את ידו? ועדת הכספים. אנחנו עוברים הלאה.

אנחנו עוברים לפרק ה', עמוד שני, סעיפים 19-20 "תיקון חוק הבטחת הכנסה". יש
בקשת רביזיה. מי ביקש אותה? סיעת ש"ס?

נעמי חזן:

אני ביקשתי אותה וגם סיעת ש"ס.

היו"ר יוסי כץ:

מי בעד בקשת הרביזיה ירים את ידו.

זאב בוים:

כמה יש פה לעבודה?

אורית נוקד:

חמישה, במקום עמיר פרץ שאיננו.

זאב בוים:

לא. סליחה רגע. לא פה. פה אתם לא יכולים להצביע במקום עמיר פרץ.

תמר גוז'נסקי:

אבל הוא יושב על המקום שלהם.

מיכאל איתן:

את בעצמך אמרת שאי אפשר, באחד הדיונים. אני טענתי שאפשר ואת בעצמך אמרת שאי
אפשר.

קריאות:

  - - -

היו"ר יוסי כץ:

אני לא מוכן להמשיך בחילופי צעקות, רבותי. נא להיות בשקט, אחרת אני אפזר את
הישיבה.

גבירתי היועצת המשפטית, מהם הכללים?

אנה שניידר:

על פי התקנון סיעה רשאית להסכים לתת את מקומה לחבר של סיעה אחרת. ברגע שיש
הסכמה על כך, אותו חבר הוא בעצם חבר הוועדה לכל דבר ועניין. אז אם חבר
הכנסת עמיר פרץ יושב כאן על חשבון סיעת העבודה, הוא חבר לכל דבר ועניין,
מטעם סיעת העבודה. אם יש הסכמה בנוהג שחבר אחר של אותה סיעה יכול להחליף את
אותו חבר בהצבעה, הוא צריך לחול, לעניות דעתי, גם כאן.

היו"ר יוסי כץ:

סליחה. למיטב ידיעתי אנחנו תיקנו את תקנון הכנסת.

אנה שניידר:

אבל זה לא עניין של ממלא מקום.

נסים זאב:

זה עניין של נוהג. בכל ישיבה אנחנו נוהגים אחרת.

קריאות:

  - - -

היו"ר יוסי כץ:

רבותי, סליחה. אולי תפסיקו לנהל חילופי צעקות?

סליחה, חבר הכנסת סבן, אני קורא אותך לסדר. מספיק. אתם מפריעים לניהול
הישיבה. מה קרה לכם? חבר הכנסת נסים זאב! מספיק, תהיו בשקט. מה קרה לכם?

נסים זאב:

למה אתה צועק דווקא עלי אדוני? כולם פה צועקים.

היו"ר יוסי כץ:

בבקשה, גבירתי היועצת המשפטית.

אנה שניידר:

התיקון שהתקבל בוועדת הכנסת לעניין התקנון, התייחס לממלאי מקום באופן ארעי.
זה לא רלוונטי לסוגיה שאתם מעלים עכשיו. אם מדובר בחבר ועדה שבאופן קבוע
חבר על חשבון סיעה אחרת, אפשר להצביע במקומו.

היו"ר יוסי כץ:

תודה רבה. אני חוזר על ההצבעה. מי בעד בקשת הרביזיה של נעמי חזן ירים את
ידו. 11.

מי נגד בקשת הרביזיה ירים את ידו.

אברהם שוחט:

אני מבקש למחוק אותי מההצבעה הקודמת, כי קודם הצבעתי.

אתי בן-יוסף:

11. תיקו.

מזכיר הכנסת א' האן:

תיקו.

קריאות:

  - - -

היו"ר יוסי כץ:

אני אעשה הצבעה חוזרת, שמית, לגבי בקשת הרביזיה של סיעת מרצ, על כל פרק ה',
למעט הסעיף שעבר לוועדה מיוחדת, שעליו לא הוגשה הרביזיה.

זאב בוים:

רגע. אני רוצה להבין על מה מצביעים.

היו"ר יוסי כץ:

אנחנו מצביעים על בקשת רביזיה של סיעת מרצ, לפיה בניגוד להחלטה קודמת שכל
פרק ה' - למעט הפרק שעבר לוועדה מיוחדת בעניין גמלאות הסיעוד - יעבור
לוועדת הכספים, הם מבקשים שהוא יעבור לוועדת העבודה והרווחה. זו בקשתם.

זאב בוים:

אנחנו הצבענו עכשיו על העניין הזה, היתה תוצאה של 11:11. הרביזיה נפלה. לא?

היו"ר יוסי כץ:

היתה טענה של חברי ועדה, שלא יכולתי לבדוק אותה, שחלק מהחברים הצביעו גם פה
וגם שם.

קריאות:

לא, לא. לא היה דבר כזה.

היו"ר יוסי כץ:

אז אין בעיה. נקיים הצבעה שמית, עם כל הכבוד.

מי בעד בקשת הרביזיה לגבי פרק ה'? רבותי:

יוסי כץ – נמנע

אושעיה אפי – בייגה שוחט במקומו – נמנע

מוטי משעני – בעד

צלי רשף – בעד

אבי יחזקאל – בעד

מוחמד ברכה – תמר גוז'נסקי במקומו – בעד

עמיר פרץ – אורית נוקד במקומו – בעד

זאב בוים – נגד

אברהם הירשזון – אלי כהן במקומו – נגד

ישראל כץ – אינו נוכח

מיכאל איתן – נגד

אמנון כהן – נסים זאב במקומו – נגד

יצחק סבן – נגד

יצחק גאגולה – נגד

יאיר פרץ – נגד

נעמי חזן – בעד

זהבה גלאון – אבו וילן במקומה – בעד

מרינה סולודקין – בעד

אליעזר זנדברג – נגד

נחמה רונן – נגד

שאול יהלום – נגד

משה גפני – נגד

עבד-אלמאלכ דהאמשה – בעד

אורי אריאל – בעד

יורי שטרן- בעד

בבקשה, נא לספור.

אתי בן-יוסף:

11:11.

זאב בוים:

11:11. זהו. נפלה.

היו"ר יוסי כץ:

רבותי, 11:11. הרביזיה נפלה.

אנחנו עוברים לעמוד החמישי. "הקמת יחידה לריכוז הטיפול בעובדים זרים
ובעובדים מאזור יהודה, שומרון וחבל עזה". מי הגיש את הרביזיה?

יורי שטרן:

אני.

היו"ר יוסי כץ:

מי בעד בקשת הרביזיה של האיחוד הלאומי ירים את ידו.

שאול יהלום:

מה הוחלט?

היו"ר יוסי כץ:

הוחלט על ועדת הכספים.

שאול יהלום:

והם רוצים רביזיה?

היו"ר יוסי כץ:

והם רוצים רביזיה. הם מציעים את ועדת העבודה והרווחה.

רבותי, מי בעד בקשת הרביזיה של סיעת האיחוד הלאומי – ירים את ידו. 7 איש.
מי נגד הרביזיה ירים את ידו? רוב. הרביזיה נפלה.

כל הלוביסטים – אני לא שמתי לב שנכנסו – כולם החוצה. רק חברי ועדה ואנשי
משרדי הממשלה.

"הטלת אגרות על מי שמבקש להעסיק עובד זר" – אני מבין שאתה חוזר בך
מהרביזיה.

יורי שטרן:

כן.

שאול יהלום:

מה הוחלט?

היו"ר יוסי כץ:

הוחלט כספים. אז אין רביזיה לגבי הטלת אגרות על מי שמבקש להעסיק עובדים
זרים. מישהו מציע ועדת העבודה והרווחה? לא. אז אין רביזיה. אני מוחק ליתר
ביטחון את הרביזיה:

מי בעד רביזיה ירים את ידו? מי נגד בקשת רביזיה ירים את ידו? תודה. נפל,
אין רביזיה.

הלאה "תיקון חוק הנפט". האם מישהו חולק על כך - - -

יאיר פרץ:

כלכלה. כלכלה בשני הסעיפים.

היו"ר יוסי כץ:

יש מי שמתנגד לכך ששני הסעיפים ילכו לכלכלה?

קריאות:

לא.

היו"ר יוסי כץ:

ההחלטה היתה כדלקמן: הסעיף הראשון שדן בתיקון חוק הנפט – הסמכת שר התשתיות
לקבוע כללים למתן זכויות בדרך של מכרז – הועבר לכלכלה ולא היתה רביזיה על
זה.

הסעיף השני: הסמכת שר האוצר לקבוע בתקנות אגרות בשל הפקת נפט – הועבר
לכספים.

נחמה רונן:

לא. האוצר ביקש כספים וזה הועבר לכלכלה.

היו"ר יוסי כץ:

אתה רוצה רביזיה?

זאב בוים:

כן. כן. אני רוצה רביזיה.

היו"ר יוסי כץ:

מי בעד בקשת הרביזיה של הקואליציה ירים את ידו. שישה. מי נגד בקשת הרביזיה
ירים את ידו? כלכלה.

הסעיף הבא במחלוקת היה כך: אנחנו החלטנו שקיצור תהליכים בוועדות תכנון
ובניה הולך לוועדת הפנים. לעומת זאת החלטנו שהטלת אגרות להגשת התנגדות הולך
לכספים. יש בקשת רביזיה על ההחלטה הזו והנימוקים נשמעו בישיבה הקודמת.

שאול יהלום:

לאן זה הולך כרגע?

היו"ר יוסי כץ:

עוד פעם. אני חוזר ואומר: הנושא של תכנון ובניה – קיצור תהליכים – הוחלט
להעביר אותו לוועדת הפנים. אין על זה רביזיה.

על הנושא של איזה אגרה ישלם כל אחד שמתנגד הועבר לוועדת הכספים, הוגשה בקשת
רביזיה.

זאב בוים:

יש הצעת פשרה. תקשיב לגפני.

שאול יהלום:

סליחה, אתמול זה עבר לפנים.

היו"ר יוסי כץ:

אומרים לי שיש טעות. זה הועבר לפנים ולא לכספים. על זה יש בקשת רביזיה של
יו"ר הקואליציה.

זאב בוים:

אני מבקש רביזיה כדי להציע פשרה - - -

משה גפני:

רגע. היתה הצעת פשרה ואני הסכמתי.

היו"ר יוסי כץ:

מה היא היתה?

משה גפני:

- - - אבל לאחר שנושא האגרות, גם בחוק הנפט, עבר לכלכלה, אין שום הגיון
שהאגרות לתכנון ובניה לא יהיו בוועדת הפנים. זה אותו דבר.

זאב בוים:

לא. גפני, בוא תסכים לפשרה.

קריאות:

  - - -

היו"ר יוסי כץ:

חבר הכנסת בייגה שוחט, שר האוצר לשעבר, רוצה להעיר הערת ייעול.

אברהם בייגה שוחט:

אני רוצה להעיר הערה עקרונית, רק שתדעו: אל תחשבו שפיצול האגרות לכל
הוועדות הוא דבר חיובי. משטר האגרות הוא משטר שעוסק בתמונה כוללת של רמת
האגרות, באלף ואחד סעיפים, יושבים על הצעת האגרות עם משרד המשפטים ועם
אנשים בתוך האוצר וזה לא שכל ועדה תחליט פחות. אני מציע לכם – תראו, אני לא
בממשלה ואפילו לא בקואליציה, אבל אני מציע – אל תחפזו לפזר את האגרות בין
הוועדות השונות.

קריאות:

  - - -

משה גפני:

בייגה שכנע אותי. אני מציע ככה: אני מציע שהאגרות יעברו לוועדה משותפת פנים
וכספים, כאשר בראשות הוועדה - - -

שאול יהלום:

אז תצביע בעד רביזיה.

משה גפני:

רגע. כאשר בראשות הוועדה עומדת כספים. כאשר ניקח כספים בהסכמת יושב ראש
הוועדה, יעמוד יושב ראש ועדת הפנים חבר הכנסת גפני.

היו"ר יוסי כץ:

תודה רבה. רעיון יצירתי. לשם כך צריך להחליט קודם על בקשת הרביזיה. מי בעד
בקשת הרביזיה ירים את ידו. מי נגד? אין. יש רביזיה.

מי בעד העברה לוועדה משותפת כספים-פנים בראשות ועדת הכספים?

משה גפני:

לא, אבל בראש הוועדה - - -

היו"ר יוסי כץ:

את זה אני לא יכול להבטיח. אם הגעת אתו לסיכום, הגעת. כמה חברים?

משה גפני:

3:3.

היו"ר יוסי כץ:

3:3. מי בעד ועדה משותפת כספים-פנים ירים את ידו. מי נגד? אין. התקבל.

כמובן שזה ישולב בחוק ההסדרים ואנחנו נצטרך לשבת בוועדת הכנסת כדי להחיל את
כל הדברים.

רבותי, ההצבעה הבאה היא לגבי התליית חוק פעוטות בסיכון (הזכות למעון יום).
הוחלט על ועדת הכספים. סיעת חד"ש ביקשה רביזיה. מי בעד בקשת הרביזיה ירים
את ידו.

אורי יוגב:

למה, למה? זה המון כסף.

היו"ר יוסי כץ:

מי נגד בקשת הרביזיה? הרביזיה אושרה.

אני מציע לכם: תקבלו הצעת פשרה להקים ועדה משותפת גם פה.

תמר גוז'נסקי:

בשביל מה צריך ועדה משותפת? זה חוק שעולה שניים וחצי גרושים. איזה ועדה
משותפת?

היו"ר יוסי כץ:

את רוצה לוועדה למען הילד?

תמר גוז'נסקי:

הוועדה למען הילד. יבואו אנשי האוצר ויטענו את טענותיהם. למה משותפת?

היו"ר יוסי כץ:

למה? כי אנחנו נוהגים בעיקרון העקביות. בשבילך זה הישג בלתי רגיל אם זו
ועדה פריטטית משותפת.

זאב בוים:

ועדה משותפת. פשרה. את תהיי שמה. מה את דואגת?

תמר גוז'נסקי:

בראשותי. יש חמישים אלף ילדים נוספים מתחת לקו העוני. במה אתם נלחמים?
באמת.

היו"ר יוסי כץ:

תודה. ועדה משותפת בראשותה של יושבת ראש הוועדה למען הילד. כמובן, כמו
האחרים, זה ישולב בחוק ההסדרים, עם כל האישורים של ועדת הכנסת שיבואו יותר
מאוחר. ועדה של 3 מכל ועדה.

מי בעד? מי נגד? – אין. אושר.

אנחנו עוברים לדחיית תחילתו של חוק העסקת עובדים על ידי קבלני כוח אדם. יש
מי שמבקש רביזיה?

אתי בן-יוסף:

עמיר פרץ ביקש.

זאב בוים:

הוא לא פה, אי אפשר לקבל את הרביזיה.

היו"ר יוסי כץ:

אין רביזיה. הרביזיה יורדת. אבל כדי לעשות את זה פורמלי – מי בעד בקשת
הרביזיה ירים את ידו?

זאב בוים:

רגע, רגע. אדוני, לא, סליחה. אני נגד הפורמליסטיקה הזאת. יש כלל. מי שביקש
רביזיה צריך להיות פה. הוא איננו פה – לא מצביעים.

היו"ר יוסי כץ:

תודה. אין בעיה. אין רביזיה. חבר הכנסת בוים, אני אוהב להודות בטעויות, אתה
צודק. הצדק אתך.

אז הרביזיה יורדת כי חבר הכנסת עמיר פרץ איננו פה.

תמר גוז'נסקי:

אבל הרביזיה היא לא אישית. היא סיעתית.

זאב בוים:

הוא היה פה, אישית. את לא היית פה.

היו"ר יוסי כץ:

רבותי, אנחנו דנים בבקשת רביזיה של הקואליציה, על ביטול השתתפות משרד האוצר
בהוצאות האחזקה והניהול של ספריה ציבורית.

שאול יהלום:

הוחלט על חינוך.

היו"ר יוסי כץ:

חינוך. אני שואל אתכם אם אתם מסכימים לוועדה משותפת.

שאול יהלום:

למה משותפת?

זאב בוים:

כן. כן ועדה משותפת.

היו"ר יוסי כץ:

בראשות חינוך. מי בעד בקשת הרביזיה ירים את ידו. מי נגד? תודה, הרביזיה
אושרה.

מי בעד ועדה משותפת פריטטית חינוך-כספים, 3:3 בראשות חינוך. מי בעד ירים את
ידו. מי נגד? בסדר. ישולב בחוק ההסדרים. הכל ישולב, אמרתי בפתיחת הישיבה.

צמצום הכרה בתואר של שלוחה של אוניברסיטה. החלטנו על ועדה משותפת כספים
וחינוך בראשות כספים.

קריאות:

בראשות חינוך.

היו"ר יוסי כץ:

מי בעד בקשת רביזיה ירים את ידו. תודה. מי נגד? מי בעד ועדה משותפת כספים
חינוך בראשות חינוך 3:3 ירים את ידו. מי נגד? – אושר.

החוק האחרון – הצעת חוק חוק הסנגוריה הציבורית – החמרות לעניין מינוי
סניגור ציבורי.

שאול יהלום:

רבותי, חוק הסנגוריה, אני מבקש – חוקה.

קריאות:

למה? לא, לא. זה הרבה כסף.

שאול יהלום:

מה, אתה הורג את כל העניים שאין להם כסף לסניגור? על מה אתה מדבר?

היו"ר יוסי כץ:

אל תתעקשו על דבר כזה. באמת.

זאב בוים:

לא, לא. אנחנו מספיק ויתרנו פה. באמת. יש גבול.

היו"ר יוסי כץ:

רבותי, יש שתי הצעות: כספים וחוקה. מי בעד כספים ירים את ידו. לספור בבקשה.

אתי בן-יוסף:

8 בעד כספים.

היו"ר יוסי כץ:

מי בעד חוקה ירים את ידו. עבר לחוקה, תודה רבה.

רגע אחד. אני מבקש להסמיך אותי להביא למליאת הכנסת הצעת הרכב הוועדה
המיוחדת שהוחלט עליה בנושא גמלת הסיעוד: 3 כנסת, 3 כספים ו-3 עבודה ורווחה.
אני מבקש גם הסמכה להביא הצעת הרכב של הוועדות המשותפות בתיאום עם ראשי
הוועדות.

אנה שניידר:

וגם שהוועדה תחליט שהתוצרת של הוועדות המשותפות תשולב בחוק ההסדרים.

היו"ר יוסי כץ:

טוב. וגם להחליט על שילוב בחוק ההסדרים.

מי בעד – ירים את ידו. מי נגד? תודה. אושר.

הישיבה ננעלה בשעה: 12:40.
