הכנסת העשרים

מושב רביעי

פרוטוקול מס' 368

מישיבת ועדת הכנסת

יום רביעי, כ"א בתמוז התשע"ח (04 ביולי 2018), שעה 9:30

סדר היום:

א. בקשת יו''ר ועדת הפנים והגנת הסביבה למיזוג הצעות החוק הבאות ולמתן פטור
מחובת הנחה מוקדמת על שולחן הכנסת – לפני הקריאה השנייה והשלישית:

1. הצעת חוק התכנון והבנייה (תיקון מס' 118) (הוראות לעניין היטל השבחה),
התשע''ז-2017 (פ/3954/20) (כ/727) של חה''כ מיכל מלכיאלי וקבוצת חברי כנסת.

2. הצעת חוק התכנון והבנייה (תיקון-מועד חיוב היטל השבחה באישור תכנית
כוללנית), התשע''ח-2018 (פ/5293/20) חה''כ מיכאל מלכיאלי וקבוצת חברי כנסת.

----

1. הצעת חוק רישוי עסקים (תיקון מס') – רישוי עסקים דיפרנציאלי, פרק י''ב
מתוך הצעת חוק התכנית הכלכלית (תיקוני חקיקה ליישום המדיניות הכלכלית לשנת
התקציב 2019), התשע''ח-2018 (מ/1196)

2. הצעת חוק רישוי עסקים (תיקון-הארכת משך רישיון רבוע ורישיון זמני),
התשע''ז-2017 (פ/4300/20) של חה''כ רועי פולקמן וקבוצת חברי הכנסת.

ב. קביעת ועדה לדיון בהצעות החקו הבאות:

1. הצעת חוק לתיקון פקודת מס הכנסה (מס' 250) (פטור ממס לתשלומים ושירותים
הניתנים לראש הממשלה), התשע''ח-2018 כ/793 (פ/5379).

2. הצעת חוק השידור הציבורי הישראלי (תיקון מס' 8) (תיקון), התשע''ח-2018
(מ/1237).

נכחו:

חברי הוועדה:

מכלוף מיקי זוהר – היו"ר

אמיר אוחנה

רוברט אילטוב

יואל חסון

שולי מועלם-רפאלי

רועי פולקמן

יואב קיש

פנינה תמנו

חברי הכנסת:

איתן כבל

יעל פארן כהן

מיכאל מלכיאלי

נאוה בוקר

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  לאה ורון      –   מנהלת ועדת הכלכלה, הכנסת
  ------------- --- ------------------------------------------------------
  מבשרת נבו     –   שדלן/ית חברת ריפבליק יועצים, מייצג/ת כאן תאגיד השידור
                    הישראלי

  לירון         –   שדלן/ית חברת ריפבליק יועצים, מייצג/ת כאן תאגיד השידור
  הרשקוביץ          הישראלי
  ------------------------------------------------------------------------

ייעוץ משפטי:

דן מרזוק

מנהל/ת הוועדה:

אתי בן יוסף

רישום פרלמנטרי:

אלון דמלה

בקשת יו"ר ועדת הפנים והגנת הסביבה למיזוג הצעות החוק הבאות ולמתן פטור
מחובת הנחה:1. הצ"ח התכנון והבנייה (תיקון מס' 118) (הוראות לעניין היטל
השבחה), התשע"ז–2017 (פ/3954/20)(כ/727) של חה"כ מיכאל מלכיאלי וקבוצת חברי
הכנסת. 2. הצ"ח התכנון והבנייה (תיקון – מועד חיוב היטל השבחה באישור תכנית
כוללנית), התשע"ח–2018 (פ//205293) של חה"כ מיכאל מלכיאלי וקבוצת חברי
הכנסת

היו"ר מכלוף מיקי זוהר:

שלום. אני מתכבד לפתוח את ישיבת ועדת הכנסת. אתחיל בסדר היום: בקשת
יושב-ראש ועדת הפנים והגנת הסביבה למיזוג הצעות החוק הבאות, ומתן פטור
מחובת הנחה: הצעת חוק התכנון והבנייה (תיקון מס' 118), והצעת חוק התכנון
והבנייה (תיקון - מועד חיוב היטל השבחה באישור תכנית כוללנית). כן, בבקשה,
יושב-ראש ועדת הפנים והגנת הסביבה.

יואב קיש (הליכוד):

שלום. כן, יש שתי בקשות של הוועדה. בקשה הראשונה זה מיזוג – אלה שתי הצעות
חוק פרטיות של מיכאל מלכיאלי שנמצא פה. שתיהן עוסקות בנושא היטל השבחה בחוק
התכנון והבנייה, אנחנו רוצים לדון בהן ביחד ולמזג את הדברים ביחד. וזה,
כמובן, על דעתו ועל דעתי, זה בעניין הזה. לגבי חוק רישוי העסקים, חוק
שהוועדה השקיעה בו שעות - - -

היו"ר מכלוף מיקי זוהר:

רגע, רק נעשה ההצבעה על הסעיף הזה. מי בעד?

יואל חסון (המחנה הציוני):

רגע, יש לי מה להגיד בעניין.

יואב קיש (הליכוד):

רוצה להגיד, בבקשה.

קריאה:

- - -

נאוה בוקר (הליכוד):

אני מצטרפת, אני מצטרפת - - -

יואל חסון (המחנה הציוני):

טוב, אז אני רוצה, אדוני, להעמיק קצת בסוגיה הזו ולהגיד: תראה, בעיקרון
הכנסת שמבקשת למזג צריכה סך הכול לקבל הסבר קצת יותר מפורט מיושב-ראש
הוועדה, כי אי אפשר לחשוב שאנחנו כמוהו עסקנו בנושא, מכירים את החוק לעומק,
מכירים את המשמעויות של המיזוג, למה מיזוג, למה אי אפשר - - -

יואב קיש (הליכוד):

הסברתי.

יואל חסון (המחנה הציוני):

אתה הסברת מאוד בקצרה. אותי זה לא סיפק.

יואב קיש (הליכוד):

לא, זה מאוד לעניין - - -

יואל חסון (המחנה הציוני):

במיוחד כשמדובר בחוק התכנון והבניה, שהוא חוק מורכב מאוד ויש לו משמעויות
גם על משק הדיור וגם על הכלכלה ועל דברים נוספים. במיוחד כשמדובר שהיטלי
השבחה שמשפיעים מאוד על הנושאים של הבנייה. לכן - - -

יואב קיש (הליכוד):

צודק. יש שם סעיף, אתה יודע, שאומר שכל מי שיש לו שם משפחה חסון יהיה פטור
מהיטלי השבחה.

יואל חסון (המחנה הציוני):

זה חוק גרוע, אדוני. זה חוק גרוע, אם כך. הסיבה להתנגד – יש לי ניגוד
עניינים פה ואני אתנגד.

יואב קיש (הליכוד):

טוב.

יואל חסון (המחנה הציוני):

אבל, אדוני, אני מציע בנושא הזה לבקש חוות דעת משפטית למה מיזוג הוא
רלוונטי במקרה הזה.

היו"ר מכלוף מיקי זוהר:

אוקיי. מי בעד ירים את ידו?

יואל חסון (המחנה הציוני):

רגע, מה עם חוות הדעת המשפטית?

היו"ר מכלוף מיקי זוהר:

אני לא רוצה. מי בעד? מי נגד? מי נמנע?

הצבעה

בעד – רוב

נגד – מיעוט

נמנעים – אין

בקשת יו"ר ועדת הפנים והגנת הסביבה למיזוג הצעות החוק הבאות ולמתן פטור
מחובת הנחה:1. הצ"ח התכנון והבנייה (תיקון מס' 118) (הוראות לעניין היטל
השבחה), התשע"ז–2017 (פ/3954/20)(כ/727) של חה"כ מיכאל מלכיאלי, וקבוצת
חברי הכנסת. 2. הצ"ח התכנון והבנייה (תיקון – מועד חיוב היטל השבחה באישור
תכנית כוללנית), התשע"ח–2018 (פ//205293) של חה"כ מיכאל מלכיאלי וקבוצת
חברי הכנסת, נתקבלה.

היו"ר מכלוף מיקי זוהר:

ההחלטה התקבלה.

יואל חסון (המחנה הציוני):

רביזיה, אדוני.

בקשת יו"ר ועדת הפנים למיזוג ולמתן פטור להצעות החוק הבאות:1. הצ"ח רישוי
עסקים (תיקון מס' ) – רישוי עסקים דיפרנציאלי, פרק י"ב מתוך הצעת חוק
התכנית הכלכלית (תיקוני חקיקה ליישום המדיניות הכלכלית לשנת תקציב 2019),
התשע"ח–2018 (מ/1196) .2. הצ"ח רישוי עסקים (תיקון –הארכת משך רישיון קבוע
ורישיון זמני), התשע"ז–2017 (פ/4300/20) של חה"כ רועי פולקמן וקבוצת חברי
כנסת.

היו"ר מכלוף מיקי זוהר:

אוקיי, סעיף נוסף הצעת - - -

יואל חסון (המחנה הציוני):

מתי הרביזיה?

היו"ר מכלוף מיקי זוהר:

תכף אני אקבע אותה. הצעת חוק רישוי עסקים, תיקון מס' - - -

יואב קיש (הליכוד):

כן, אני גם על זה אגיד.

היו"ר מכלוף מיקי זוהר:

זה יהיה הצעת חוק רישוי עסקים, כן.

יואל חסון (המחנה הציוני):

מה זה? חבר הכנסת קיש מקבל פה כל כך הרבה ביום אחד.

יואב קיש (הליכוד):

לא, לא כל כך הרבה.

היו"ר מכלוף מיקי זוהר:

כן, כן, חבר הכנסת קיש.

יואב קיש (הליכוד):

אנחנו מדברים על הצעת חוק שהוועדה השקיעה בה שעות רבות וארוכות. הצעת חוק –
יוזמת משרד ראש הממשלה ומשרד הפנים – שתטיב מאוד עם עסקים הקטנים
והבינוניים. יש הצעת חוק פרטית של חבר הכנסת פולקמן, שגם היא דנה במשך
רישיון עסקים ובעצם מיזגנו, ובפועל דנו בהצעה הממשלתית ולכך גם ניתנה,
כמובן, בהסכמתו של חבר הכנסת פולקמן.

היו"ר מכלוף מיקי זוהר:

כן. אוקיי, חבר הכנסת חסון?

יואל חסון (המחנה הציוני):

אין לי מה להגיד בעניין.

היו"ר מכלוף מיקי זוהר:

מי בעד? מי נגד? מי נמנע?

הצבעה

בעד – פה אחד

בקשת יו"ר ועדת הפנים והגנת הסביבה למיזוג להצעות החוק הבאות:1. הצ"ח רישוי
עסקים (תיקון מס' ) – רישוי עסקים דיפרנציאלי, פרק י"ב מתוך הצעת חוק
התכנית הכלכלית (תיקוני חקיקה ליישום המדיניות הכלכלית לשנת תקציב 2019),
התשע"ח–2018 (מ/1196) .2. הצ"ח רישוי עסקים (תיקון –הארכת משך רישיון קבוע
ורישיון זמני), התשע"ז–2017 (פ/4300/20) של חה"כ רועי פולקמן וקבוצת חברי
הכנסת, נתקבלה.

היו"ר מכלוף מיקי זוהר:

החלטה התקבלה.

יואל חסון (המחנה הציוני):

רביזיה, אדוני.

קריאה:

מתן הפטור.

יואב קיש (הליכוד):

כן, גם מתן הפטור.

היו"ר מכלוף מיקי זוהר:

מה הרביזיה? מתן פטור מה?

יואב קיש (הליכוד):

אנחנו בעצם מסיימים את החקיקה – יש משהו קטן ביום שני שאפילו אני שמתי, מה
שנקרא, רביזיה על סעיף ספציפי כדי לראות שאני יכול להסביר אותו. כל החוק
כבר גמור.

יואל חסון (המחנה הציוני):

לפחות לא רק אני שם רביזיה.

יואב קיש (הליכוד):

כן. לא, אבל אני שם את זה עניינית.

מיכאל מלכיאלי (ש"ס):

לא, פה יש עניינים. לא סתם.

יואב קיש (הליכוד):

והמטרה היא ביום שני - - -

יואל חסון (המחנה הציוני):

תמיד אתם ענייניים.

יואב קיש (הליכוד):

המטרה היא באמת ביום שני להביא – כולם, דרך אגב, זה נעשה אפילו בהסכמת חברת
הכנסת פארן, שהיא נציגתו של המחנה הציוני בוועדה עם הרבה מאוד דברים
משותפים למהלך הזה. אני מבקש שנוכל ביום שני כבר להעביר את החוק בקריאה
שנייה ושלישית. ולכן, בכפוף לזה שנסיים את נושא הרביזיה, אנחנו מבקשים פטור
מחובת הנחה, כדי שנוכל לסיים את החקיקה ביום שני.

היו"ר מכלוף מיקי זוהר:

מאה אחוז.

יואל חסון (המחנה הציוני):

רגע, אני רוצה להגיד משהו בעניין זה: בגלל שחברת הכנסת יעל כהן-פארן אמרה
לי שיש פה שיתוף פעולה והיו פה גם החלטות נכונות מבחינת הוצאת מפעלים
מזהמים וכיוצא בזה, אז בחוק הזה, במיזוג הזה, אני מסיר את הרביזיה.

היו"ר מכלוף מיקי זוהר:

אוקיי.

יואב קיש (הליכוד):

אז רגע, עוד לא הצבענו על זה עוד.

היו"ר מכלוף מיקי זוהר:

אני מתרגש.

יואב קיש (הליכוד):

אבל עוד לא הצבענו, יואל. אתה יכול להצביע בעד.

יעל כהן-פארן (המחנה הציוני):

לא, את הרביזיה הקודמת.

יואב קיש (הליכוד):

אה, על הקודם, על הקודם, כן. חשבתי עכשיו זה הפטור מחובת הנחה.

קריאה:

לא, לא.

יואב קיש (הליכוד):

אז אין רביזיה על המיזוג בנושא רישוי עסקים. זה מה זה אומר.

יואל חסון (המחנה הציוני):

נכון, נכון.

יואב קיש (הליכוד):

תודה.

יואל חסון (המחנה הציוני):

בבקשה.

היו"ר מכלוף מיקי זוהר:

יש פטור. מי בעד הפטור שירים את ידו?

יואל חסון (המחנה הציוני):

איזה פטור?

יעל כהן-פארן (המחנה הציוני):

כדי להגיש את זה ביום שני.

הצבעה

בעד – רוב

נגד – מיעוט

נמנעים – אין

בקשת יו"ר ועדת הפנים והגנת הסביבה למתן פטור מחובת הנחה להצעות החוק
הבאות:1. הצ"ח רישוי עסקים (תיקון מס' ) – רישוי עסקים דיפרנציאלי, פרק י"ב
מתוך הצעת חוק התכנית הכלכלית (תיקוני חקיקה ליישום המדיניות הכלכלית לשנת
תקציב 2019), התשע"ח–2018 (מ/1196) .2. הצ"ח רישוי עסקים (תיקון – הארכת
משך רישיון קבוע ורישיון זמני), התשע"ז–2017 (פ/4300/20) של חה"כ רועי
פולקמן וקבוצת חברי הכנסת, נתקבלה.

היו"ר מכלוף מיקי זוהר:

ההחלטה התקבלה.

הצעת חוק לתיקון פקודת מס הכנסה (מס' 250) (פטור ממס לתשלומים ושירותים
הניתנים לראש הממשלה), התשע"ח-2018, (פ/5379/20) (כ/793), של חה"כ מכלוף
מיקי זוהר

היו"ר מכלוף מיקי זוהר:

קביעת ועדה לדיון בהצעות החוק הבאות: הצעת חוק לתיקון פקודת מס הכנסה
ושירותים הניתנים לראש הממשלה. החוק הזה התחיל בוועדת הכספים וצריך להמשיך
בוועדת הכספים. האם יש מישהו שרוצה לומר משהו בנושא?

יואל חסון (המחנה הציוני):

באיזה עניין?

היו"ר מכלוף מיקי זוהר:

בעניין החוק לפטור - - -

יעל כהן-פארן (המחנה הציוני):

כן, חוק נגמרה הבושה, אפשר?

היו"ר מכלוף מיקי זוהר:

מה?

יעל כהן-פארן (המחנה הציוני):

אני קוראת לחוק הזה "חוק נגמרה הבושה".

היו"ר מכלוף מיקי זוהר:

טוב, אני קורא לזה טענה - - -

יעל כהן-פארן (המחנה הציוני):

נגמרה הבושה שלכם. כשאנחנו בעיצומן של חקירות של ראש הממשלה שנגד רעייתו
מוגש כתב אישום בדיוק על הטבות מופרזות שהיא דרשה וקיבלה ופשוט לקחה בניגוד
לחוק, לפי כתב האישום. אז אתם מגישים הצעת חוק שבאה להטיב עם הזוג מלכותי.
אני חושבת שזה לא במקום, זה לא ראוי, זה מבייש את הכנסת שהיא בכלל שצריכה
לעסוק בזוטות שכאלה - - -

אמיר אוחנה (הליכוד):

זה נכון, אבל - - -

יעל כהן-פארן (המחנה הציוני):

ואתם צריכים כקואליציה לא להידרדר, להידרדר ולהידרדר ולתת לדמוקרטיה
הישראלית ולכנסת ישראל להידרדר לגחמות שהן לא רלוונטיות, ובדיוק בזמן שהוא
נמצא בשיא הדיון הציבורי ובשיא החקירות אתם מגישים את הצעת החוק הזאת. פשוט
נגמרה לכם הבושה.

היו"ר מכלוף מיקי זוהר:

תודה.

יעל כהן-פארן (המחנה הציוני):

אין מה לומר.

היו"ר מכלוף מיקי זוהר:

חבר הכנסת חסון?

יואל חסון (המחנה הציוני):

אני אמרתי ביותר מהזדמנות אחת, ואמרתי גם במליאה, שאני חושב שצריך להסדיר
באופן כולל את תנאי השכר והזכויות של בעלי תפקידים בכירים בשירות המדינה,
נבחרים בעיקר. ואני חושב שזה תהליך שצריך לעשות אותו. אני מצטער שלא עשינו
אותו עד עכשיו, אבל אני לא אוהב את טלאי על טלאי הזה שעושים. וכשיש כל כך
הרבה דברים לטפל בהם, החוק הזה במסלול מה-זה מהיר, סופר-סופר מהיר. וזה
פשוט מוציא אתכם כל כך רע, כי יש לנו סוגיות נכים וילדים והסוגיות הנוספות
הכלכליות-חברתיות, וחוקים חברתיים-כלכליים שמחכים פה חודשים. החוק הזה
במסלול כזה מהיר שזה מעמיד אתכם במצב שכל כך לא הייתם רוצים להיות בו
לדעתי. אבל זה לא מעניין אתכם, כי אתם כנראה - - -

היו"ר מכלוף מיקי זוהר:

אז אני אשיב לך.

יואל חסון (המחנה הציוני):

אבל תן לי לסיים.

היו"ר מכלוף מיקי זוהר:

אני אשיב לך, שתהיה שיחה.

יואל חסון (המחנה הציוני):

אז לא, תרשה לי לסיים.

היו"ר מכלוף מיקי זוהר:

טוב, בסדר. אז אתה תדבר לבד. אני לא אענה לך.

יואל חסון (המחנה הציוני):

לא. אתה לא רוצה לענות, אל תענה. אבל אני אומר - - -

היו"ר מכלוף מיקי זוהר:

תן לי הזדמנות לענות לך, תרשה לי.

יואל חסון (המחנה הציוני):

תענה.

היו"ר מכלוף מיקי זוהר:

תראו חברים, כשבאה הצעת החוק הזאת – חברת הכנסת פארן, אני מדבר אלייך.

יעל כהן-פארן (המחנה הציוני):

כן.

היו"ר מכלוף מיקי זוהר:

כשבאה הצעת החוק הזאת כן, כולם לא יכלו להתרשם כל כך, לפחות מבחינתכם,
מהעובדה שראש הממשלה במדינת ישראל מרוויח 13,000 שקל בחודש. זה לא עניין
אתכם.

יואל חסון (המחנה הציוני):

עניין אותנו מאוד, לא נכון.

היו"ר מכלוף מיקי זוהר:

אתכם מעניין - - -

יואל חסון (המחנה הציוני):

זה לא נכון.

היו"ר מכלוף מיקי זוהר:

אתכם מעניין איך מעיפים את ראש הממשלה הזה.

יואל חסון (המחנה הציוני):

לא נכון.

יעל כהן-פארן (המחנה הציוני):

לא, לא. תפסיק לעשות את הדמגוגיה הזאת. תקשיב, קודם כול, זה לגיטימי שאנחנו
רוצים להחליף ראש הממשלה - - -

היו"ר מכלוף מיקי זוהר:

לא מעניין אתכם שראש ממשלת ישראל, שהוא ראש ממשלה של כולנו, מרוויח 13,000
שקל בחודש. זה לא עניין אתכם.

יעל כהן-פארן (המחנה הציוני):

זה לגיטימי שהאופוזיציה רוצה להחליף את השלטון ואת ראש הממשלה. אתה לא צריך
לפעול נגדנו שאנחנו רוצים את הדברים האלה.

היו"ר מכלוף מיקי זוהר:

אבל זה לא לגיטימי שראש הממשלה ירוויח 13,000 בחודש. ולא משנה מי זה ראש
הממשלה הזה. גם אם יהיה ראש ממשלה מהשמאל, שלא ירוויח 13,000 שקל בחודש, עם
כל הכבוד.

יעל כהן-פארן (המחנה הציוני):

אבל זה לא העניין. למה הוא מרוויח 13,000? גם אתה אם תקבל אוטו מזהב, אז
יהיו לך הטבות - - - גם אתה תגיע ל-13,000 שקל.

יואל חסון (המחנה הציוני):

אבל את זה הוא בחר - - -

אמיר אוחנה (הליכוד):

אנחנו לא מדברים על תרחישים היפותטיים.

יעל כהן-פארן (המחנה הציוני):

תקשיב שנייה, אנחנו לא מנהלים פה דיון רציני. תקשיב, הדיון פה היום על איזו
ועדה - - -

היו"ר מכלוף מיקי זוהר:

אז לכן, הפופוליזם הזה הוא כל כך ריק מתוכן. הוא כל כך ריק מתוכן שיש גבול.
זה מה שאני אומר: יש גבול לפופוליזם.

יעל כהן-פארן (המחנה הציוני):

הפופוליזם הוא שלך, הפופוליזם הוא שלך. מיקי, הפופוליזם הוא שלך. אתה כל כך
עיוור למציאות שסביבך שאתה לא קולט אפילו ותסתכל במראה. הפופוליזם הוא רק
שלך, מיקי.

היו"ר מכלוף מיקי זוהר:

אולי, חברת הכנסת כהן-פארן, אולי אתם בכלל לא מאמינים שאתם יכולים להיות
בכס ראש הממשלה ולכן לא מעניין אתכם מה המשכורת שלו. יכול להיות שפשוט לא
מאמינים שזה אפשרי.

יעל כהן-פארן (המחנה הציוני):

מיקי, אנחנו יודעים טוב מאוד שאנחנו יכולים להיות הממשלה הכי טובה שהייתה
למדינת ישראל.

היו"ר מכלוף מיקי זוהר:

גם אני, אגב, לא מאמין שזה אפשרי, אבל עדיין.

יעל כהן-פארן (המחנה הציוני):

אבל אתה עכשיו מדרדר את הכנסת לעוד חוק פרסונלי. זו פשוט שחיתות - - -

היו"ר מכלוף מיקי זוהר:

איזה פרסונלי? זה חוק כללי.

יעל כהן-פארן (המחנה הציוני):

הוא חוק פרסונלי, כי למה - - -

היו"ר מכלוף מיקי זוהר:

מה זאת אומרת? זו טענה לא נכונה.

יעל כהן-פארן (המחנה הציוני):

למה? בוא נדבר על זה, למה יש לו 13,000 שקל? כי הוא מקבל כל כך הרבה הטבות
שיש עליהן גילום מס.

היו"ר מכלוף מיקי זוהר:

ממש לא. מה זה קשור?

יעל כהן-פארן (המחנה הציוני):

זה המצב.

קריאה:

הטבות. רכב משוריין זה הטבות?

יעל כהן-פארן (המחנה הציוני):

ההטבות של הבריכה שלו בקיסריה, מה הדבר הזה?

היו"ר מכלוף מיקי זוהר:

רגע, לנשיא המדינה, נשיא המדינה – אז תעני לי על השאלה, תעני לי על השאלה.

יעל כהן-פארן (המחנה הציוני):

תוריד גם לנשיא המדינה.

היו"ר מכלוף מיקי זוהר:

אני אוריד גם לנשיא המדינה.

יעל כהן-פארן (המחנה הציוני):

תוריד גם לנשיא המדינה כן, כן.

היו"ר מכלוף מיקי זוהר:

למה? כי הוא בית"רי? למה? כי הוא בא מהימין?

יעל כהן-פארן (המחנה הציוני):

לא, לא, כי הדבר הזה לא הגיוני.

יואל חסון (המחנה הציוני):

פתאום הוא בית"רי. תוקפים כל היום, פתאום הוא בית"רי.

היו"ר מכלוף מיקי זוהר:

למה?

יעל כהן-פארן (המחנה הציוני):

לנשיא המדינה יש וילה בקיסריה עם גם ריהוט גן מזהב ובריכה בגודל החדר זה
שאתה ממלא כל שבוע?

היו"ר מכלוף מיקי זוהר:

הוא בית"רי. את זה אי אפשר לקחת ממנו.

יואל חסון (המחנה הציוני):

הוא בית"רי יותר מכולכם, זה בטוח. אתם אמרתם שהוא שכח. אתם אמרתם.

יעל כהן-פארן (המחנה הציוני):

די, די, מיקי - - -

היו"ר מכלוף מיקי זוהר:

את זה אי אפשר לקחת ממנו.

יעל כהן-פארן (המחנה הציוני):

אתם ירדתם - - - התחלק לכם משהו בשכל, אתם איבדתם את זה.

היו"ר מכלוף מיקי זוהר:

גם אתה בית"רי, אז מה?

יואל חסון (המחנה הציוני):

יותר מכולכם.

היו"ר מכלוף מיקי זוהר:

הכול בסדר. גם אתה בית"רי.

יואל חסון (המחנה הציוני):

יותר מכולכם.

היו"ר מכלוף מיקי זוהר:

יש הרבה בית"רים ששכחו מאיפה הם באו, כן.

יואל חסון (המחנה הציוני):

אתה הפרעת לי - - -

יעל כהן-פארן (המחנה הציוני):

נכון, הבית"רים שלכם שכחו מאיפה הם באו. זה ש"כולנו" נותנת יד לחקיקה
מושחתת זה פשוט בושה לקואליציה ולכנסת.

היו"ר מכלוף מיקי זוהר:

ממש לא, זו שיטות.

רועי פולקמן (כולנו):

- - -אבל מה מושחת?

יעל כהן-פארן (המחנה הציוני):

החוק שלו מושחת, החוק שלו זה לתת עוד שחיתות לראש הממשלה בחוק, כי החוק לא
מאפשר אז הם משנים את החוק כדי לאפשר – זה מה שאתם עושים פה. תתביישו לכם.

היו"ר מכלוף מיקי זוהר:

- - - מדינת ישראל לתת לו פטור - - - כן. בסדר, טוב. אוקיי. כן, תסיים
בבקשה, אדוני.

יואל חסון (המחנה הציוני):

אדוני, כאשתה באת בכל מיני הצעות וכיוונים לגבי הגדרה או טיפול בנושא שכר
הפוליטיקאים, חברי הכנסת, נשיא המדינה, ראש הממשלה, וכל זה, מצאת אצלי אוזן
קשובה.

היו"ר מכלוף מיקי זוהר:

נכון.

יואל חסון (המחנה הציוני):

כי אני חושב שבאמת, אחת, להוציא את זה מידינו. שתיים, לעשות התאמות
שנדרשות. בחוק הזה, אתה מתנהג כאן באמת כמו פיל בחנות חרסינה. אתה עושה את
זה בצורה בוטה - - -

היו"ר מכלוף מיקי זוהר:

אתה רומז ששמנתי, חבר הכנסת חסון?

יואל חסון (המחנה הציוני):

אם זה לא היה פרסונלי, היית אומר שזה חל בקדנציה הבאה. אבל ברגע שאתה לא
אומר את זה, אדוני, אתה הופך את זה כאילו אתה קבלן ביצוע של נתניהו ובני
משפחתו. עכשיו אני שואל אותך שאלה ואני מבקש שתענה לי לפרוטוקול.

היו"ר מכלוף מיקי זוהר:

אני אענה.

יואל חסון (המחנה הציוני):

האם מישהו ממשפחת נתניהו דיבר אתך על החוק הזה ואם אתה מנהל איתם שיחות
בנושא הזה?

היו"ר מכלוף מיקי זוהר:

התשובה החד משמעית היא: לא. מעולם לא דיברתי, לא עם ראש הממשלה ולא עם
משפחתו על החוק הזה.

יואל חסון (המחנה הציוני):

מאה אחוז. לא באי כוחם? ולא עם באי כוחם?

היו"ר מכלוף מיקי זוהר:

אף אחד מהם לא דיבר איתי ולא פנה אלי - -

איתן כבל (המחנה הציוני):

אתה יכול להגיד על זה: ידע שור קונהו וחמור אבוס בעליו.

יואל חסון (המחנה הציוני):

כל כך מסובך בשבילי המשפט הזה. אני לא גדלתי בישיבה כמוך.

קריאה:

יואל, אף פעם לא מאוחר.

היו"ר מכלוף מיקי זוהר:

- - ולכן מצפוני נקי. כן, חברת הכנסת פנינה תמנו.

פנינה תמנו (יש עתיד):

בוקר טוב. אני חושבת – ואני אהיה ממוקדת – הניסיון לכרוך בין הדברים
שמגיעים לראש הממשלה על פי חוק וברמה הציבורית ובין המעון הציבורי ולבין
הדברים שנמצאים ברשותו ובעלותו ברמה הפרטית הוא ניסיון בעייתי מאוד ומשגר
מסר שהוא – אדוני היושב-ראש?

היו"ר מכלוף מיקי זוהר:

כן, כן. פשוט בחרתי משקה.

פנינה תמנו (יש עתיד):

אני משקיעה בלא לצעוק ואתה צריך להיות קשוב.

היו"ר מכלוף מיקי זוהר:

כן סליחה, חברת הכנסת תמנו-שטה. אני מתנצל.

פנינה תמנו (יש עתיד):

אני שוב אומרת: הניסיון בחוק - - -

אמיר אוחנה (הליכוד):

רגע, שיירשם שהיושב-ראש קוקה קולה זירו.

פנינה תמנו (יש עתיד):

אנחנו נשמור על - - -

יואל חסון (המחנה הציוני):

לאיזו ועדה אתה רוצה להעביר אותה?

פנינה תמנו (יש עתיד):

כשיהיה שקט, אני אדבר.

יואל חסון (המחנה הציוני):

לאיזו ועדה אתה רוצה להעביר את החוק שלך?

פנינה תמנו (יש עתיד):

החלטתי היום שאני לא צועקת, אז אני - - -

היו"ר מכלוף מיקי זוהר:

לא להעביר אותה, אני לא יכול לדון בזה בכלל. החוק הזה התחיל בוועדת הכספים
והוא צריך להישאר שם, כי יש לי מכתב ממזכירת הכנסת, שיושבת פה לצדי, שאומרת
שגם ככה אי אפשר להעביר אותו - - -

יואל חסון (המחנה הציוני):

נכון. אז למה הדיון הזה?

היו"ר מכלוף מיקי זוהר:

שאלה טובה. שאני גם תוהה עם עצמי - - -

מזכירת הכנסת ירדנה מלר-הורוביץ:

כי רצינו שוועדת - - -

יואל חסון (המחנה הציוני):

זה מה שאני הבנתי.

פנינה תמנו (יש עתיד):

יואל, חברי חבר הכנסת יואל, אחר כך אתה אומר שאני טועה כשתראה שנכנסת
לדברים שלי ואני עדינה, מחכה בשקט. מנסה להיות ככה מכילה - - -

יואל חסון (המחנה הציוני):

אני מתנצל, נשמה שלי. את צודקת. קבלי את התנצלותי.

היו"ר מכלוף מיקי זוהר:

כן, כן, גברתי. כשאת מכילה כולנו - - -

פנינה תמנו (יש עתיד):

אני שוב אומרת: אני כן מסכימה שישנם דברים בחוק הזה שהם טובים שבאמת מגיע
פטור ממס לראש הממשלה, אבל הניסיון בחוק הזה לתת פטור על הדברים שבבעלות
פרטית הוא לא רק מסר שגוי, זה דבר שלא ייעשה. אנחנו לא יכולים – אני חושבת
שגם אם היה לך ניסיון באמת לבוא ולומר שיש דברים שדורשים תיקון – איפה
שצריך, מסכימה: המעון הציבורי ועוד דברים ושירותים. אבל אני לא מצליחה
להבין למה כרכת גם את הדברים הפרטיים? למה כרכת את המעון הפרטי בקיסריה?

היו"ר מכלוף מיקי זוהר:

לא כרכתי. החוק קובע - -

פנינה תמנו (יש עתיד):

כן.

היו"ר מכלוף מיקי זוהר:

- - שתנאיו של ראש הממשלה יהיו זהים לתנאיו של נשיא המדינה שהם כדלקמן - -
-

פנינה תמנו (יש עתיד):

אל תנסה להביא לי את הנשיא. זה שוב פעם, כל פעם אתה מנסה להביא משוואה אחת
ומנסה להשוות לשנייה. אנחנו כרגע מדברים על ראש הממשלה. ואני שואלת אותך:
מדוע אתה כורך דברים שהוא לא אמור - - -

היו"ר מכלוף מיקי זוהר:

נכון, אני מנסה להשוות את תנאיו של ראש ממשלת ישראל, לא משנה מיהו, לתנאיו
של נשיא המדינה, לא משנה מיהו, שתנאיו הם כאלו.

פנינה תמנו (יש עתיד):

למה הוא צריך לקבל הטבות מס בדברים שהם פרטיים שלו? אני שואלת אותך, כל
ההוצאות - - -

היו"ר מכלוף מיקי זוהר:

כל הוצאה בגין אותו ראש ממשלה או נשיא מדינה לא תגולם בשכרו. זה כל הסיפור.

יעל כהן-פארן (המחנה הציוני):

אבל זה גן פרטי, אבל זה גן פרטי.

פנינה תמנו (יש עתיד):

אני שואלת אותך שאלה: אני רוצה כרגע להתעסק בראש הממשלה. אני שואלת אותך
ותענה לי: מדוע - - -

היו"ר מכלוף מיקי זוהר:

טוב, אז תבואו לוועדת הכספים ותעשו את הדיון בוועדת הכספים.

יואל חסון (המחנה הציוני):

- - -

יעל כהן-פארן (המחנה הציוני):

לא - - -

פנינה תמנו (יש עתיד):

לא, סליחה. זו ועדה מכובדת, למה אתה מזלזל בוועדת הכנסת? חשוב לשמוע את
תשובת אדוני היושב-ראש, סליחה.

היו"ר מכלוף מיקי זוהר:

לא, לא קשור. זה לא מהות הדיון, זה לא מהות הדיון. הסברתי את זה מאה פעם.
אני עובר לנושא האחרון.

פנינה תמנו (יש עתיד):

אז טוב, נחזור רק לתקוף אותך, כי אתה לא רוצה לענות על שאלות.

היו"ר מכלוף מיקי זוהר:

בסדר, אני עובר לנושא האחרון.

יעל כהן-פארן (המחנה הציוני):

רגע, רגע, למה זה בוועדת הכספים חייב להיות?

היו"ר מכלוף מיקי זוהר:

כי זה התחיל שם.

מזכירת הכנסת ירדנה מלר-הורוביץ:

זה היה צריך לחזור לוועדת הכספים. הייתה מליאה בשלוש לפנות בוקר כשאמרתי
שזה צריך לחזור לוועדה. נשמעו ועדות אחרות, ויושב-ראש הישיבה החליט להעביר
את זה לוועדת הכנסת. שלחתי הבוקר מכתב שבהתאם לתקנון להעביר את זה לוועדת
הכספים.

דן מרזוק:

בהתאם לתקנון, אין לוועדת הכנסת סמכות להעביר את זה לוועדה אחרת, ולכן זה
עבר אוטומטית לוועדת הכספים מהמליאה.

היו"ר מכלוף מיקי זוהר:

אבל עשינו דיון כפי שנדרשתי על ידי היושב-ראש.

יואל חסון (המחנה הציוני):

יופי, חסך כל הציבור - - -

פנינה תמנו (יש עתיד):

בסדר, לא משנה רק לאיזו וועדה זה הולך. אני מצטערת, אנחנו לא רק חותמת
גומי. בגלל זה לא נצביע לך כן או לא, אם זה עובר לוועדה או לא, וכמו שאתה
רואה יש פה באמת - - -

היו"ר מכלוף מיקי זוהר:

לא, לא.

מזכירת הכנסת ירדנה מלר-הורוביץ:

זה כבר לא בוועדה.

היו"ר מכלוף מיקי זוהר:

חברת הכנסת תמנו-שטה, זה כבר בוועדת הכספים.

מזכירת הכנסת ירדנה מלר-הורוביץ:

זה כבר לא בוועדה. המכתב שלי העביר את זה לוועדת הכספים.

פנינה תמנו (יש עתיד):

לא, זה בוועדת - - -

יעל כהן-פארן (המחנה הציוני):

- - -

פנינה תמנו (יש עתיד):

לא, יעל.

יואל חסון (המחנה הציוני):

אבל לא יכול להיות שחברת הכנסת פה כמשתפת פעולה במהלך שלך. זה לא יכול
להיות הדבר הזה.

נאוה בוקר (הליכוד):

אני אתך, אבל מה שמיקי יגיד אני אעשה, איך אני?

היו"ר מכלוף מיקי זוהר:

בבקשה, איך אתה?

הצעת חוק השידור הציבורי הישראלי (תיקון מס' 8) (תיקון), התשע"ח–2018,
מ/1237

היו"ר מכלוף מיקי זוהר:

טוב, הצעת חוק השידור הציבורי – מה שנקרא ביטול הפיצול. כן, חבר הכנסת כבל?

איתן כבל (המחנה הציוני):

כן.

היו"ר מכלוף מיקי זוהר:

ביטול הפיצול. אדוני רוצה לומר משהו לפני שנקים וועדה משותפת?

פנינה תמנו (יש עתיד):

רגע, לפני ביטול הפיצול.

איתן כבל (המחנה הציוני):

אני רוצה לשמוע מה הצעה קודם.

היו"ר מכלוף מיקי זוהר:

ההצעה היא לוועדה משותפת.

איתן כבל (המחנה הציוני):

בראשות מי?

היו"ר מכלוף מיקי זוהר:

בראשותי.

איתן כבל (המחנה הציוני):

אוקיי, בוקר טוב לכולם. אני רוצה לומר כמה דברים ברשותך, אדוני היושב-ראש –
כמובן הם לא מכוונים אלייך.

היו"ר מכלוף מיקי זוהר:

שום דבר פה לא אישי. איך אמר לי פעם יואל חסון? זה לא אישי, זה פרלמנטרי.

איתן כבל (המחנה הציוני):

לא, זה כמו בקוזה נוסטרה.

יואל חסון (המחנה הציוני):

לאן הגעתי שמצטטים אותי כבר, בחיי.

איתן כבל (המחנה הציוני):

ההיפך, אתה צריך להגיד משהו אחר.

היו"ר מכלוף מיקי זוהר:

אני למדתי מזה המון.

איתן כבל (המחנה הציוני):

אח שלי, בוא תלמד עוד משהו. זה כמו בקוזה נוסטרה: שום דבר לא אישי, הכול
אישי.

היו"ר מכלוף מיקי זוהר:

אוקיי.

איתן כבל (המחנה הציוני):

אז אני רוצה ברשותכם לומר כך: בוודאי דברים שחשוב שייאמרו - -

רוברט אילטוב (ישראל ביתנו):

פרסונלי.

איתן כבל (המחנה הציוני):

- - גם לפרוטוקול, כדי שלא יגידו שהדברים לא נאמרו ולא נשמעו. תראו, אני
הנחתי הצעת חוק, שהייתה אך טריוויאלית ברורה לגבי החזרת מחלקת החדשות
לתאגיד. לא נפתח את כל הדיון הזה. נשפכו תילי תילים של מילים. למרות זאת,
כדי לזרז את התהליך – ואני יש לי זכות גדולה בכלל שאפילו אנחנו יושבים פה
ומקיימים את הדיון, יודע כאן את זה היועץ המשפטי - - -

יואל חסון (המחנה הציוני):

נטע ברזילי.

איתן כבל (המחנה הציוני):

נטע ברזילי הרימה, ברוך השם, את - - -

היו"ר מכלוף מיקי זוהר:

רגע, רק שנייה, סליחה. אתה הסרת את כל הרביזיות או שיש רביזיה שעומדת - - -

יואל חסון (המחנה הציוני):

לא, רק אחת השארתי.

היו"ר מכלוף מיקי זוהר:

אז אני קובע כבר עכשיו את רביזיות לשעה 10:30, בסדר? סליחה, איתן.

איתן כבל (המחנה הציוני):

אני אומר ,יואל – איך אומרים – אני לא מנסה לגנוב לנטע. אני רק מנסה להגיד:
אחרי ה-Build up שהיא יצרה - - -

יואל חסון (המחנה הציוני):

היא רק נקלעה לסיטואציה.

איתן כבל (המחנה הציוני):

כן, כן. בעניין הזה זה הביא אותנו לבצע את המהלך. הנחתי הצעת חוק באופן
פרלמנטרי כמובן לנצל את המצב. היועץ המשפטי שלי, יובל יועז, גם שלח מכתב
לבית המשפט שיצר בעצם את הטריגר שחייב את הממשלה לקבל את ההחלטה, ואכן היא
מקבלת החלטה.

עכשיו אני אומר את זה כך: אנחנו פה כולנו מכירים, חלקנו אפילו חברים, אפילו
חברים מאוד של אנשים שיושבים פה מעבר לכל העניינים הפוליטיים. ואני רוצה
שתבינו: מה שקרה כאן הוא דבר חריג מאוד בוודאי בקנה מידה של חברות, בוודאי
בקנה מידה פרלמנטרי, אלא אם כן מסתתר כאן עניין שאף אחד מאתנו לא יודע
אותו, לא קורא אותו. כל הצעת החוק שהנחתי בסוף היא שורה. גם הממשלה גם אני
– הצעת החוק היא שורה, שהסעיפים – אני כבר לא זוכר, 9(ב), 8(ב), אני כבר לא
זוכר בדיוק – שהם בעצם ביטלו את – זאת אומרת, לבטל את הפיצול.

קריאה:

נכון.

איתן כבל (המחנה הציוני):

שורה אחת. זאת אומרת, לא צריך ועדות מיוחדות, ולא צריך שום דבר. זה דיון
שבמקרה הטוב אם יש למי מאתנו, אחד הח"כים, טרחנות, זה ייקח חצי שעה. במקרה
הטוב כשאין - ויש הסכמות - - -

רוברט אילטוב (ישראל ביתנו):

הבעיה היא שיש 120.

איתן כבל (המחנה הציוני):

לא, לא, אני מדבר פה בתוך הדיון. אין כאן סיפור גדול מידי וכולם מבינים את
הסיטואציה – מראש הממשלה ועד האחרון חברי הכנסת: מי בעד? מי נגד? תודה רבה
והולכים. ונוצר מצב שפתאום השורה הזו – עכשיו כך: קודם כול, לי היה ברור
שהצמדתי על-פי דין על-פי כל הכללים – ואני קצת מכיר את הכללים בכנסת –
הצמדתי, באים להצבעה. זאת אומרת, רבע שעה לפני שמעלים להצבעה את מה שברור
מאליו, אף אחד לא טרח – קודם כול, בחברות. אתה יודע, אני אומר את זה לא
קשור לכלום, בחברות, הרי אנחנו נמצאים בתוכנו במערכות יחסים שהם, קודם כול,
מעבר לכל עניין פוליטי. באופן שאף אחד לא יודע לתת לי תשובות, כל אחד אומר
לי: ראש הממשלה החליט.

היו"ר מכלוף מיקי זוהר:

אני אענה לך, בסדר.

איתן כבל (המחנה הציוני):

אני אענה לך, בסדר. ראש הממשלה החליט ולאחר מכן באמת אני אפילו – שר
התקשורת שהוא - - -

היו"ר מכלוף מיקי זוהר:

חברת הכנסת בוקר - - -

איתן כבל (המחנה הציוני):

מה שאני מנסה לומר זה שגם שר התקשורת – אין לו מושג. הוא הולך ככה: עסוק
בחפירות ארכיאולוגיות, מחפש - - -

היו"ר מכלוף מיקי זוהר:

לא נכון, לא.

רוברט אילטוב (ישראל ביתנו):

הוא בדרך כלל הולך ככה.

מכלוף מיקי זוהר (יו"ר ועדת הכנסת):

אני מוחל על כבודו.

איתן כבל (המחנה הציוני):

כן וכן, אבל הפעם הוא נטקע לגמרי ברצפה.

היו"ר מכלוף מיקי זוהר:

אני מוחל על כבודו של שר התקשורת.

איתן כבל (המחנה הציוני):

תקשיב, מפאת כבודו אני רק אומר את זה, אוקיי; רק מפאת כבודו אני אומר את
זה. בשורה התחתונה, אני מוצא את עצמי בסיטואציה – תשמע, אני אגיד לך את
האמת: פוליטיקה, להגיד לך, את הסיבוב שלי כבר עשיתי. אין לזה קשר כבר
לפוליטיקה, זה אפילו כבר לא מעניין, כי לכולם ברור שזה אמור לחזור. מי בעד?
מי נגד? אין סיפור, אוקיי? אבל אני בא ואומר: אם אחרי כל זה, אם אתם
מתכוונים, חוץ מהשורה הזו, להכניס משהו נוסף - - -

רועי פולקמן (כולנו):

אבל מיקי יגיד לך עכשיו.

איתן כבל (המחנה הציוני):

אל תהיה בלחץ, אני מנהל דיון. אני בלחץ, לא אתה.

רועי פולקמן (כולנו):

לא, לא. אני מניח שהוא - - -

איתן כבל (המחנה הציוני):

אני רוצה שהדברים יאמרו בפרוטוקול, שיהיה ברור, בלי ג'יברוש: אם יש עניין –
ויש לי הרגשה, ומגיעות לאוזניי שמועות שהולך להיות פה מהלך, מה שנקרא דרך
נטע, דרך אחת הקוקיות שלה, להכניס כאן ככה, בלי שאף אחד ישים לב - -

רועי פולקמן (כולנו):

בזכותה.

איתן ברושי (המחנה הציוני):

- - או בזכותה, להגניב פה איזה עניין בעל משמעות לא פחות גדול, אני אומר את
זה: תהיה פה מלחמה. אני אומר את זה בצורה מאוד-מאוד ברורה גם אם נידרש –
כיוון שאנחנו דיברנו אך ורק על העניין הזה. וכמובן יש פה שותפות
קואליציוניות, שדרך אגב ייאמר לזכותם של חברי הכנסת כחברי כנסת שרובם, אם
לא כולם, עמדו לצדי גם אם חלקם הגדול הצביע בסוף כמשמעת קואליציונית. אני
לא ילד וגם אין לי דרישות, אתה יודע, לחשוב במחשבות - - -

היו"ר מכלוף מיקי זוהר:

טוב, איתן, בסדר. המסר ברור.

איתן כבל (המחנה הציוני):

אז לכן אני רוצה לדעת: למה נדרש להטריח שתי וועדות לשורה?

היו"ר מכלוף מיקי זוהר:

אני אענה לך. אני אענה לך. חבר הכנסת אילטוב, בבקשה.

רוברט אילטוב (ישראל ביתנו):

תודה. קודם כול, תודה גם שאתה נותן להגיד את זה לפני שאתה עונה כי הדבר
הזה, לדעתי, חשוב לפעילות הפרלמנטרית. עזוב שאנחנו חברים עם איתן ואין לי
ספק שאם היינו מגיעים להסכמות עם איתן אז גם הוא לא היה מפר אותן, הוא היה
מביא את החוק כמו שצריך. אני חושב שגם להבא – היום בטח אי אפשר לתקן את
המצב – אבל להבא, אם יש אפשרות לתת לחברי הכנסת להצמיד את החוק ברמה
פרלמנטרית-חברית, אנחנו צריכים לתת גם אם הם האופוזיציה - - -

יואל חסון (המחנה הציוני):

ולא להפיל את זה.

רוברט אילטוב (ישראל ביתנו):

אלא אם הם אויב המדינה - - -

קריאה:

אני מסכים.

יואל חסון (המחנה הציוני):

חד משמעית, לא עושים את זה היום.

מיכאל מלכיאלי (ש"ס):

לא עושים את זה נכון.

היו"ר מכלוף מיקי זוהר:

אני אסביר, אבל - - -

רוברט אילטוב (ישראל ביתנו):

אבל אני רוצה להשלים, חברים.

היו"ר מכלוף מיקי זוהר:

כן, בבקשה, בטח.

רוברט אילטוב (ישראל ביתנו):

אני גם חושב שבמידה ויש צורך קואליציוני בשלב כזה או אחר, אפשר לעצור את
החקיקה של האופוזיציונר שמפריע, בואו נגיד, אבל בטח לא בשלב של קריאה
טרומית כשיש את הצעה הממשלתית שהיא בראשונה והוא צריך להגיע לטרומית.
כלומר, אם הוא רוצה להפריע או לשנות ולהפר את ההסכמות עם הקואליציה, יש
יכולת פרלמנטרית-קואליציונית לעצור את החקיקה שלו. לכן אני לא חושב שזה היה
איזשהו איום, וגם השיקול, לדעתי, היה מוטעה. אני חושב שלהבא אנחנו צריכים
באמת לבחון את הדבר הזה אולי מרגע לרגע, אבל לבחון את זה יותר לעומק ולתת
לחברי האופוזיציה גם את הברז שלהם להשמיע את מה שהם רוצים.

פנינה תמנו (יש עתיד):

נכון, ולשמור על יחסים תקינים וסבירים כלשהם.

מיכאל מלכיאלי (ש"ס):

נכון, חד משמעית.

יואל חסון (המחנה הציוני):

למה עשיתם את זה?

היו"ר מכלוף מיקי זוהר:

אני אסביר.

רוברט אילטוב (ישראל ביתנו):

סליחה, חברים מהאופוזיציה, אני לא צריך עזרה. אני סך הכול די מסתדר.

יואל חסון (המחנה הציוני):

אתה צריך לפעמים עזרה.

רוברט אילטוב (ישראל ביתנו):

אני הייתי גם בקואליציה וגם באופוזיציה והיו לא מעט הצעות חוק שאנחנו
התחברנו ולפעמים, אתה יודע, יש תמיד גם דיאלוג בין קואליציה לאופוזיציה.
לפעמים אפילו, אתה יודע, קואליציה רוצה שחלק מהחקיקה תתקדם. לכן אני חושב
שבדבר הזה שיש פה איזשהו נושא חברי-פרלמנטרי, אני לא צריך לפגוע. זה דבר
שהוא חשוב, כמו שמצד שני לא צריך לפגוע בכל הסוגיה של הקיזוזים, שזה גם כן
לדעתי לא יכול שחבר כנסת מקואליציה מסתמך על משהו ואז אחר כך האופוזיציה
חוזרת בה. אם יש קיזוז אז יש קיזוז. או שלא תיתנו קיזוז או שיש קיזוז. לכן
יש דברים פרלמנטריים שאנחנו כחברי הכנסת – עזוב עכשיו קואליציה, אופוזיציה
– מחויבים לשמור עליהם. תודה.

היו"ר מכלוף מיקי זוהר:

הטענות שלך הן מאוד-מאוד נכונות, מאוד-מאוד במקומן. ואני כיושב-ראש ועדת
הכנסת בטח מאמץ אותן. לגופם של דברים שעומדים פה לפנינו, החוק הזה
מבחינתנו, הקואליציה, ראש הממשלה וכל הנוגעים בדבר, הוא החוק קריטי. אני
אסביר: הוא חוק שיש בו גם הזדמנות, לפחות מבחינתי, לעשות מספר שינוי בתאגיד
השידור שאני מתכוון לעשות כיושב ראש הוועדה. אם וכאשר אנחנו נבין בסופו של
תהליך – ואני הולך לברר את זה עד תום – שהאירוויזיון לא תלוי בפיצול או לא
פיצול – ואני הולך לברר את הסוגיה לעומקה – יהיה פיצול. החוק לא ימשיך ולא
יסתיים. ואם וכאשר אני אבין שהתאגיד לא רוצה לערוך שינויים בתוך עצמו
ומשתמש באירוויזיון כמנוף עלינו – ואני אברר את האמת, חבר הכנסת כבל, יש לי
גם את כל הדרכים לברר אותה – יהיה פיצול.

איתן כבל (המחנה הציוני):

אוקיי, אני מבין מה שאתה אומר.

היו"ר מכלוף מיקי זוהר:

לא יהיה חוק.

פנינה תמנו (יש עתיד):

אתם מנסים לצמצם שם את העיתונאים. אני לא מבינה את זה.

היו"ר מכלוף מיקי זוהר:

לא, חברים - - -

פנינה תמנו (יש עתיד):

נו באמת, בואו נשים את הדברים על השולחן. מה זו המעורבות היתר הזאת? ומה זו
השליטות הזאת?

יעל כהן-פארן (המחנה הציוני):

הם מנסים לשלוט. הם מנסים לשלוט. מה זה שווה אם לא יכולים לשלוט?

פנינה תמנו (יש עתיד):

מה אנחנו? באיזה מדינה אנחנו?

היו"ר מכלוף מיקי זוהר:

אנחנו בדמוקרטיה, שהרוב בה קובע.

פנינה תמנו (יש עתיד):

לא, זה נשמע שזה דמוקרטיה.

היו"ר מכלוף מיקי זוהר:

ואני רוצה לומר שהחוק - - -

איתן כבל (המחנה הציוני):

איך הפרעתי לכם?

היו"ר מכלוף מיקי זוהר:

אני אסביר לך. החוק שלך אם היה עובר במליאה, היה יכול ליצור לנו בעיה.

איתן כבל (המחנה הציוני):

למה?

היו"ר מכלוף מיקי זוהר:

כי החוק שלך הוא בשליטתך, הוא לא בשליטתנו.

קריאה:

זה לא בדיוק.

איתן כבל (המחנה הציוני):

אני רוצה לשמוע את - - -

היו"ר מכלוף מיקי זוהר:

תכף היועץ המשפטי יסביר.

רועי פולקמן (כולנו):

רגע, זה שיש מיזוג אבל זה - - -

היו"ר מכלוף מיקי זוהר:

לא. זה בדיוק העניין. המשמעות של הצמדה היא שתהליך החקיקה פחות בידינו מאשר
כשהחוק שלך לא עבר. מרגע שהחוק שלך לא עבר, תהליך החקיקה בידינו בצורה
מוחלטת ואף אחד לא יכול להפריע לנו.

יעל כהן-פארן (המחנה הציוני):

זה פשוט לא נכון. זה פשוט לא נכון, ואתם יודעים את זה.

פנינה תמנו (יש עתיד):

זה לא נכון, אתם יכולים לעצור את החוק שלו אחרי שהוא עובר.

היו"ר מכלוף מיקי זוהר:

רגע, רגע, טוב. היועץ המשפטי יסביר.

איתן כבל (המחנה הציוני):

בואו נשמע.

יעל כהן-פארן (המחנה הציוני):

אתם יודעים שאתם שולטים פה, נו באמת.

היו"ר מכלוף מיקי זוהר:

בבקשה.

יעל כהן-פארן (המחנה הציוני):

אתם לא שולטים בתאגיד, אבל לפחות - - -

היו"ר מכלוף מיקי זוהר:

ששש.

דן מרזוק:

מדובר בשתי הצעות חוק מוצמדות. בסופו של דבר ההכרעה לגבי הנוסח שמונח
במליאת הכנסת בשלבים המאוחרים יותר הוא בשיקול דעת של הוועדה כולה. מה
שתחליט הוועדה זה הנוסח שיהיה. לכן אין פה יתרון מסוים - -

לאה ורון:

נכון.

דן מרזוק:

- - לחבר כנסת כזה או אחר, אלא מדובר בהחלטה שצריכה לקבל כל הוועדה ברוב
חבריה.

איתן כבל (המחנה הציוני):

זה מה שאני אמרתי. זה בדיוק מה - - -

היו"ר מכלוף מיקי זוהר:

אוקיי, האינפורמציה שאני קיבלתי - - -

איתן כבל (המחנה הציוני):

תרשה לי, תרשה לי, אדוני - - -

היו"ר מכלוף מיקי זוהר:

רגע, את האינפורמציה שאני קיבלתי באותו ערב - -

איתן כבל (המחנה הציוני):

אז ברשותך, תן לי - - -

היו"ר מכלוף מיקי זוהר:

- - לפני שיצא החוק, הבנו שזה יכול - -

יואל חסון (המחנה הציוני):

עכשיו אפשר למזג.

רועי פולקמן (כולנו):

אפשר למזג.

היו"ר מכלוף מיקי זוהר:

- - שזה יכול לפגוע ברצונות שלנו, במטרות שלנו, בהליך החקיקה. זה מה שהובהר
לי. אז אין בעיה. לא על ידך כמובן, על ידי מישהו אחר.

איתן כבל (המחנה הציוני):

אז אני ברשותך - - -

רועי פולקמן (כולנו):

לא, עכשיו אם אתה ממזג זה כבר לא בעיה, אז תנו לו למזג.

היו"ר מכלוף מיקי זוהר:

לא על המיזוג, אני מדבר על הצמדה.

איתן כבל (המחנה הציוני):

תן לי. תקשיב, בואו נעשה סדר. כבר אני יודע אפילו מה אתם רוצים להצמיד. אני
כבר יש לי סחרחורת מהכדור שקיבלתי - -

היו"ר מכלוף מיקי זוהר:

היה לי אתך איזה ריאיון ברדיו לא מזמן ואמרתי איזה משהו ברדיו - - -

איתן כבל (המחנה הציוני):

- - מישהו נתן לי עם הכדור בראש. אנחנו מבינים במה הדברים אמורים ואנחנו לא
נולדנו אתמול. אבל ברשותך בואו נלך שלב-שלב. הרי בדיוק כשהיה הוויכוח מאחור
– אתה זוכר – ואמרתי: בכל זאת, אני קצת מכיר את העניינים בבית הזה לא פחות
טוב מיועצים משפטיים. עברנו את זה במאות ובאלפי חוקים שאין קשר בכלל, כי
החוק הראשון הוא החוק המוביל פעם אחת ובוודאי-בוודאי, כשזה מגיע לוועדה,
הוועדה היא הסמכות.

מיכאל מלכיאלי (ש"ס):

ולקואליציה יש רוב בוועדה.

איתן כבל (המחנה הציוני):

נכון. לא, לוועדת הכלכלה הזו אין לה רוב. אין לה רוב. אבל הם ביקשו להעביר
לוועדת - - -

רועי פולקמן (כולנו):

ביקשו להעביר לוועדה - - -

מיכאל מלכיאלי (ש"ס):

שם יהיה רוב.

רועי פולקמן (כולנו):

ברור.

איתן כבל (המחנה הציוני):

שם יש, כן. אז מה הבעיה עכשיו לבצע את המיזוג?

היו"ר מכלוף מיקי זוהר:

אז רגע, אתה צריך לבקש מיושב-ראש הכנסת – עכשיו דיברתי עם היועץ המשפטי –
אתה צריך לפנות ליושב ראש הכנסת ולבקש ממנו אישור להעלות את הצעת החוק הזו
שוב - -

רועי פולקמן (כולנו):

בדיוק.

היו"ר מכלוף מיקי זוהר:

- - ברגע שהוא ייתן לך אישור עליה, היא - - -

יואל חסון (המחנה הציוני):

ומה תעשו אז?

רועי פולקמן (כולנו):

היא תמוזג.

היו"ר מכלוף מיקי זוהר:

נעביר אותה בכנסת והיא תמוזג להצעת החוק של הממשלה ואני אדון בחוק ביחד,
אבל יושב-ראש הכנסת צריך להחליט. העיקרון הוא שחצי שנה אי אפשר לעשות את
זה, אלא אם כן יושב-ראש הכנסת יחליט אחרת. אז אני רוצה להכיר לכם את שמות
הוועדה המשותפת. האופוזיציה יכולה - - -

איתן כבל (המחנה הציוני):

בסדר, רק תיתן לי להגיד. אני ואמר: אני פשוט חייב ללכת כי אני באמצע
הדיון - - -

היו"ר מכלוף מיקי זוהר:

עכשיו הצבעה ורביזיה ב-10:30 - - -

איתן כבל (המחנה הציוני):

אני רק רציתי להגיד שוב לפרוטוקול: אמר את זה היושב-ראש ביושרתו ובעובדה
שהוא אף פעם הוא לא היה פוליטיקלי קורקט. הוא, אתה יודע, דוך.

היו"ר מכלוף מיקי זוהר:

נכון.

איתן כבל (המחנה הציוני):

בגלל זה יש לו מצח עם נוקרה כזאת כל הזמן, כי הוא נכנס בקיר כל הזמן.

היו"ר מכלוף מיקי זוהר:

לא, לא.

איתן כבל (המחנה הציוני):

הוא היה איתי בדיון, דרך אגב, אני מקווה שלא הקשיבו לזה - -

היו"ר מכלוף מיקי זוהר:

ברדיו. למה? היה דיון מעניין.

איתן כבל (המחנה הציוני):

- - אני מקווה מאוד בשבילנו שאיגוד השידור האירופאי לא הקשיב לדברים שאמר.

היו"ר מכלוף מיקי זוהר:

כן, רוצים שאני אחזור על מה שאמרתי ברדיו?

קריאות:

לא, לא.

היו"ר מכלוף מיקי זוהר:

למה?

מיכאל מלכיאלי (ש"ס):

כי לא שמענו.

יואל חסון (המחנה הציוני):

כי אז זה יהיה בפרוטוקול.

היו"ר מכלוף מיקי זוהר:

אמרתי לרדיו וגם לפרוטוקול: מיד כשיסתיים האירוויזיון אנחנו ניכנס לתאגיד
כמו שצריך לעניינים. הלאה, כן, מה?

איתן כבל (המחנה הציוני):

תודה רבה לכם.

יואל חסון (המחנה הציוני):

- - -

איתן כבל (המחנה הציוני):

יואל, יואל, הדברים, אתה יודע - - -

יואל חסון (המחנה הציוני):

רגע, איזו ועדה בסוף זה?

איתן כבל (המחנה הציוני):

בוועדה בראשותו, להעביר את זה.

היו"ר מכלוף מיקי זוהר:

עכשיו אני עושה וועדה משותפת. אתם רוצים לשמוע את שמות החברים? טוב, וועדה
משותפת, עשרה חברים - - -

יואל חסון (המחנה הציוני):

זה מה שהיה - - -

איתן כבל (המחנה הציוני):

לא, מה פתאום, אני מתנגד לזה.

רועי פולקמן (כולנו):

יואל, יואל, תוקם ועדה קבועה בכנסת לניהול התאגיד, כי על כל שבועיים - - -

היו"ר מכלוף מיקי זוהר:

רעיון מצוין, זה רעיון מצוין. צריך - - - פרלמנטרי לעניין הזה.

רועי פולקמן (כולנו):

לאור המציאות שפעם בחודש מגיע חוק בנושא התאגיד אני בעד ועדה קבועה, ועדת
התאגיד.

היו"ר מכלוף מיקי זוהר:

ועדת התאגיד, ועדה משותפת מטעם ועדת הכנסת: מיקי זוהר יושב-ראש הוועדה,
דודי אמסלם, רוברט אילטוב, יואל חסון, פנינה תמנו-שטה - -

יואל חסון (המחנה הציוני):

לא שאלת אותי.

היו"ר מכלוף מיקי זוהר:

- - מטעם ועדת הכלכלה: רועי פולקמן, יעקב אשר, עיסאווי פריג', שולי מועלם,
דב חנין.

איתן כבל (המחנה הציוני):

איתן כבל לא?

היו"ר מכלוף מיקי זוהר:

אתה רוצה להיות?

איתן כבל (המחנה הציוני):

אני יושב-ראש.

היו"ר מכלוף מיקי זוהר:

אז במקום רועי פולקמן – איתן כבל.

פנינה תמנו (יש עתיד):

מה אתה אומר? מה אתה אומר?

קריאה:

אני רוצה להיות.

איתן כבל (המחנה הציוני):

תגיד לי, אתה עושה צחוק?

היו"ר מכלוף מיקי זוהר:

אתה רוצה להיות? אני שאלתי.

איתן כבל (המחנה הציוני):

בוודאי שאני רוצה להיות, אני חייב להיות. מה זה?

היו"ר מכלוף מיקי זוהר:

אז במקום רועי.

פנינה תמנו (יש עתיד):

מה זה? ככה מדירים אותך?

רועי פולקמן (כולנו):

- - -

איתן כבל (המחנה הציוני):

לא, אפילו, מכלוף, מכלוף - - -

יעל כהן-פארן (המחנה הציוני):

סליחה, רועי עדיין לא עובר למחנה הציוני, רועי בכולנו.

היו"ר מכלוף מיקי זוהר:

לא, לא, אני לא יכול. לא יכול.

יעל כהן-פארן (המחנה הציוני):

תוריד אחד מהליכוד.

היו"ר מכלוף מיקי זוהר:

אז במקום - - -

קריאה:

במקום עיסאווי.

היו"ר מכלוף מיקי זוהר:

במקום עיסאווי פריג' – איתן כבל.

איתן כבל (המחנה הציוני):

מכלוף, אני רק רוצה לומר את הדבר הבא: אפילו בחברות – ראית, זה כמו שאני
אעשה ועדה משותפת - - -

היו"ר מכלוף מיקי זוהר:

- - -

איתן כבל (המחנה הציוני):

כן, אתה הוצאת הודעה לעיתונות.

היו"ר מכלוף מיקי זוהר:

איתן כבל במקום עיסאווי פריג'.

איתן כבל (המחנה הציוני):

אח שלי, תן מכה מאחורי הראש, תשחרר את ה-IQ. איך אתה מתעסק איתי ככה?

היו"ר מכלוף מיקי זוהר:

איתן, איתן - -

קריאה:

רגע, רגע.

יואל חסון (המחנה הציוני):

איזה משפטים.

היו"ר מכלוף מיקי זוהר:

- - אתה כבר הפסקת – אני לא יודע מאיפה אתה מביא את משפטי המחץ האלה.

פנינה תמנו (יש עתיד):

מי מתעסק עם ראש עין?

היו"ר מכלוף מיקי זוהר:

אבל איתן הכול בסדר.

פנינה תמנו (יש עתיד):

סיימנו?

יואל חסון (המחנה הציוני):

אדוני, מה יחס קואליציה-אופוזיציה שם?

פנינה תמנו (יש עתיד):

ועדה זאת היא חידה מעניינת - - -

איתן כבל (המחנה הציוני):

יואל, תשאל אותו מה הם הולכים לשנות ולהכניס בנוסח החדש.

יואל חסון (המחנה הציוני):

מה אתם הולכים לשנות בנוסח החדש?

היו"ר מכלוף מיקי זוהר:

טוב, רגע, שנייה, אנחנו צריכים להצביע על הוועדה הזאת, נכון?

פנינה תמנו (יש עתיד):

ברור שצריך להצביע.

היו"ר מכלוף מיקי זוהר:

מי בעד הוועדה ירים את ידו? מי נגד? מי נמנע?

קריאות:

נגד, נגד.

פנינה תמנו (יש עתיד):

רגע, למה נגד? רגע, רגע, אתם לא רוצים - - -

יואל חסון (המחנה הציוני):

רגע, רגע, ספור לי בבקשה.

פנינה תמנו (יש עתיד):

רגע, איתן, יש וועדה, לא רוצים וועדה?

היו"ר מכלוף מיקי זוהר:

מי בעד ירים את ידו? מי נגד?

איתן כבל (המחנה הציוני):

אני יכול להצביע?

הצבעה

בעד הקמת הוועדה– רוב

נגד – מיעוט

נמנעים – אין

הצעת ועדת הכנסת להקים ועדה משותפת לוועדת הכנסת ולוועדת הכלכלה לדון בהצעת
חוק השידור הציבורי הישראלי (תיקון מס' 8) (תיקון), התשע"ח–2018 נתקבלה.

היו"ר מכלוף מיקי זוהר:

החלטה התקבלה. איתן, אנחנו מאשרים לך להגיע.

יואל חסון (המחנה הציוני):

רביזיה, אדוני, רביזיה.

היו"ר מכלוף מיקי זוהר:

רביזיה. אז כל הרביזיות נדחות כולן ביחד ל-10:45.

איתן כבל (המחנה הציוני):

יש לי שאלה, רק שנייה, תאמר לי: מה אתם מתכוונים להביא – איזה שינויים,
באיזה תחומים?

היו"ר מכלוף מיקי זוהר:

רגע, רגע. איתן, אני לא פוליטיקלי קורקט זה נכון. זה נכון שאני אוהב תמיד
לומר את הכול. את זה אנחנו - - -

איתן כבל (המחנה הציוני):

אתה אומר שאתם עובדים על זה?

היו"ר מכלוף מיקי זוהר:

אני באופן הולך לעשות מהדיונים האלו – בואו נדמיין.

איתן כבל (המחנה הציוני):

מה שנקרא, אנחנו עכשיו במחצית.

היו"ר מכלוף מיקי זוהר:

מה שנקרא, תביא אתך פופקורן לדיון.

איתן כבל (המחנה הציוני):

טוב, הבנתי.

פנינה תמנו (יש עתיד):

אנחנו בנינו על היום שיביא.

היו"ר מכלוף מיקי זוהר:

תודה רבה. הישיבה נסגרת עד לדיון ברביזיות.

אתי בן יוסף:

הדיון על הרביזיות שהיה אמור להתקיים בוטל. ח"כ יואל חסן משך את הבקשה
לרביזיות על סעיף התכנון ועל הרכב של הוועדה.

הישיבה ננעלה בשעה 10:20.
