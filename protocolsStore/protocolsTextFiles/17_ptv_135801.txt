הכנסת השבע-עשרה נוסח לא מתוקן

מושב שלישי

פרוטוקול מס' 217

מישיבת ועדת הכנסת

יום שלישי כ"ז באדר א' התשס"ח, (4 במרץ 2008), שעה 09:30

סדר היום: א. קביעת ועדות לדיון בהצעות החוק הבאות:

1.  הצעת חוק לתיקון פקודת מס הכנסה (זיכוי ממס לתושבי באר שבע והנגב),
    התשס"ח-2007, של חה"כ ישראל כץ (פ/2958/17).

2.  הצעת חוק העונשין (תיקון – ענישה מוגברת בשל שלוש עבירות אלימות),
    התשס"ח-2007 של חה"כ יוחנן פלסנר וקבוצת חברי הכנסת (פ/17 3116)

3.  הצעת חוק העונשין (תיקון- תקיפת עובד ציבור ושוטר), התשס"ח- 2007, של
    חברי הכנסת יוחנן פלסנר ודוד רותם (פ/3231/17)

ב. בקשת יו"ר ועדת הפנים והגנת הסביבה להגדלת מספר החברים בוועדה המשותפת

של הפנים והגנת הסביבה וועדת העבודה, הרווחה והבריאות, לדיון בנושא ממצאי

משרד הבריאות על עליה בתחלואת הסרטן בשל זיהום סביבתי.

נכחו:

חברי הוועדה:

דוד טל – היו"ר

יולי אדלשטיין

מנחם בן ששון

יצחק זיו

יואל חסון

אמנון כהן

אלכס מילר

מנחם פרוש

דוד רותם

מוזמנים:

איל ינון - מזכיר הכנסת

דן מרזוק – ע. למזכיר הכנסת

ייעוץ משפטי: ארבל אסטרחן

מתמחה: שלומי בלבן

מנהלת הוועדה: אתי בן יוסף

מזכירת הוועדה: נועה בירן

רשמת פרלמנטרית: רותי וייס

  א. קביעת ועדות לדיון בהצעות החוק הבאות:

1.  הצעת חוק לתיקון פקודת מס הכנסה (זיכוי ממס לתושבי באר שבע והנגב),
    התשס"ח-2007, של חה"כ ישראל כץ (פ/2958/17).

2.  הצעת חוק העונשין (תיקון – ענישה מוגברת בשל שלוש עבירות אלימות),
    התשס"ח-2007 של חה"כ יוחנן פלסנר וקבוצת חברי הכנסת (פ/17 3116)

3.  הצעת חוק העונשין (תיקון- תקיפת עובד ציבור ושוטר), התשס"ח- 2007, של
    חברי הכנסת יוחנן פלסנר ודוד רותם (פ/3231/17)

היו"ר דוד טל:

בוקר טוב, אני מתכבד לפתוח את ישיבת ועדת הכנסת. על סדר היום, קביעת ועדות
לדיון בהצעות החוק הבאות: הצעת חוק לתיקון פקודת מס הכנסה (זיכוי ממס
לתושבי באר שבע והנגב), התשס"ח-2007, של חה"כ ישראל כץ (פ/2958/17). ההמלצה
היא להעביר את ההצעה לוועדת הכספים או לוועדת הכלכלה. יש עמדה למישהו
מהנוכחים כאן. כספים או כלכלה?

אלכס מילר:

אנחנו מבקשים כספים כי לדעתי כל מה שקשור למס צריך להיות בוועדת הכספים.
אני לא רואה שום עניין שזה יגיע לוועדת הכלכלה.

היו"ר דוד טל:

תודה. מי בעד כספים ירים את ידו. מי בעד כלכלה? מי נמנע? תודה. ההצעה תועבר
לוועדת הכספים.

הצעת חוק העונשין (תיקון – ענישה מוגברת בשל שלוש עבירות אלימות),
התשס"ח-2007 של חה"כ יוחנן פלסנר וקבוצת חברי הכנסת (פ/17 3116). המלצת
הלשכה המשפטית היא להעביר את הצעת החוק לוועדת חוקה, חוק ומשפט. נשמע הצעה
להעביר את הצעת החוק לוועדת הפנים והגנת הסביבה.

היו"ר מנחם בן-ששון:

זה דבר שלא יאומן אם זה יעבור לוועדת הפנים, כי פה מדובר בלב ליבו של חוק
העונשין. לא רק זה אלא הצעת חוק דומה נמצאת על שולחן הוועדה והדיון התחיל
בה. אך טבעי שהוא יצטרף אליה.

היו"ר דוד טל:

ברור. מי בעד להעביר את ההצעה לוועדת חוקה ירים את ידו. תודה. מי נגד? מי
נמנע? תודה. הצעת החוק תועבר לוועדת החוקה.

היו"ר דוד טל:

הצעת חוק העונשין (תיקון- תקיפת עובד ציבור ושוטר), התשס"ח- 2007, של חברי
הכנסת יוחנן פלסנר ודוד רותם (פ/3231/17). המלצת הלשכה המשפטית היא להעביר
את הצעת החוק לוועדת חוקה, חוק ומשפט. נשמע הצעה להעביר את ההצעה לוועדת
הפנים. זה כנ"ל? חבר הכנסת בן ששון.

דוד רותם:

זה לא מדויק. פה מדובר על תקיפת שוטר שהאחריות על המשטרה היא בידי ועדת
הפנים. אני רוצה רק להסביר למה חבר הכנסת פלסנר ביקש את זה. אני אשמח מאוד
אם זה יעבור לוועדת החוקה משום ששם תוקעים לי את החוקים ממילא.

היו"ר דוד טל:

אני מבקש להסב את תשומת לבך, אדוני יושב ראש ועדת החוקה, ותשומת ליבה של
מנהלת הוועדה הזאת שהצעת החוק הזאת לא תיתקע בשום אופן, ונעביר את הצעת
החוק לוועדת חוקה.

היו"ר מנחם בן-ששון:

חלילה לי.

היו"ר דוד טל:

מי בעד ועדת חוקה ירים את ידו. מי נגד? מי נמנע? תודה. הצעת החוק תועבר
לוועדת חוקה, חוק ומשפט.

ב. בקשת יו"ר ועדת הפנים והגנת הסביבה להגדלת מספר החברים בוועדה המשותפת
של הפנים והגנת הסביבה וועדת העבודה, הרווחה והבריאות, לדיון בנושא ממצאי
משרד הבריאות על עליה בתחלואת הסרטן בשל זיהום סביבתי.

היו"ר דוד טל:

יש בקשה של יו"ר ועדת הפנים והגנת הסביבה להגדלת מספר החברים בוועדה
המשותפת של הפנים והגנת הסביבה וועדת העבודה, הרווחה והבריאות, לדיון בנושא
ממצאי משרד הבריאות על עליה בתחלואת הסרטן בשל זיהום סביבתי. יושב ראש
הוועדה ביקש להוסיף את חבר הכנסת יעקב מרגי וכדי לשמור על איזון הוספנו גם
את חברת הכנסת מרינה סולדקין. מי בעד ירים ידו.

אלכס מילר:

איזה איזון, שני חברי קואליציה?

היו"ר דוד טל:

היות והיו ארבעה ארבעה, עשינו את זה חמישה חמישה. אם אתם רוצים לדון בזה
ויש לכם הסתייגויות לגבי זה, אני מוכן לחכות לזמן שתהיה לכם הצעה אחרת.

אלכס מילר:

לא הבנתי מה האיזון.

היו"ר דוד טל:

האיזון הוא מבחינה מספרית. הוספנו אחד אז צריך להוסיף שניים.

יולי אדלשטיין:

צריך להוסיף אחד מהאופוזיציה.

היו"ר דוד טל:

מבחינת פרופורציות בין קואליציה לאופוזיציה, יש את הפרופורציות המתאימות על
פי הבית הזה.

יולי אדלשטיין:

זאת אומרת שלפני כן לא היו.

היו"ר דוד טל:

מכל מקום, חבר הכנסת יולי אדלשטיין, אם אתה רוצה שנדון בזה במועד מאוחר
יותר – נדון בזה במועד מאוחר יותר.

יולי אדלשטיין:

אני מבקש לדון בזה בפעם אחרת.

היו"ר דוד טל:

בסדר, נדון בנושא הזה במועד מאוחר יותר, תודה רבה, הישיבה נעולה.

הישיבה ננעלה בשעה 09:40
