הכנסת העשרים

מושב שני

פרוטוקול מס' 51

מישיבת ועדת הכנסת

יום שלישי, י"ד בחשון התשע"ו (27 באוקטובר 2015), שעה 13:15

סדר-היום:

ערעורים על החלטת נשיאות הכנסת שלא לאשר דחיפות הצעות לסדר-היום.

נכחו:

חברי הוועדה:

דוד ביטן – היו"ר

מכלוף מיקי זוהר

אורן אסף חזן

אחמד טיבי

רועי פולקמן

יואב קיש

חברי הכנסת:

איתן ברושי

אייל בן ראובן

באסל גטאס

שרן השכל

ג'מאל זחאלקה

עליזה לביא

שולי מועלם-רפאלי

נורית קורן

מיקי רוזנטל

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

רונית יצחק

ערעורים על החלטת נשיאות הכנסת שלא לאשר דחיפות הצעות לסדר-היום.

היו"ר דוד ביטן:

רבותי, אני פותח את הישיבה. יש לנו רוויזיה על החלטת נשיאות - - -

אורן אסף חזן (הליכוד):

אני מבקש מחבר הכנסת להצטרף. תישאר מאחורה, אני גם אקח לך את התור, חבר
כנסת, עוד מעט.

באסל גטאס (הרשימה המשותפת):

דוד ביטן, מה אתה נותן לו להשתלט?

אורן אסף חזן (הליכוד):

עוד מעט ניקח לך את התור, חבר כנסת. כיבדתי אותך פעם אחת, טעיתי.

היו"ר דוד ביטן:

אורן, די, מספיק כבר. מה אתה - - -

מיקי רוזנטל (המחנה הציוני):

יש לו הקדמה. בכל דיון יש לו שלוש דקות.

היו"ר דוד ביטן:

כן, הוא רוצה להראות שהוא בעניינים.

מיקי רוזנטל (המחנה הציוני):

תן לו שלוש דקות ואחר כך נתחיל.

אורן אסף חזן (הליכוד):

מיקי רוזנטל, איזה תותח אתה, תאמין לי, אתה כזה תותח.

ג'מאל זחאלקה (הרשימה המשותפת):

אתנחתא קומית.

באסל גטאס (הרשימה המשותפת):

הוא סטנדאפיסט מהסוג הגרוע ביותר.

אורן אסף חזן (הליכוד):

אתה גדול, אחי, אתה גדול, מיקי רוזנטל, אם לא היית, תאמין לי - - -

היו"ר דוד ביטן:

הוא צריך ריטלין.

מיקי רוזנטל (המחנה הציוני):

רק תודיע כשאתה מסיים.

אורן אסף חזן (הליכוד):

אתה תותח. אתה גאון, אני אוהב אותך.

היו"ר דוד ביטן:

אני חייב להמליץ על ריטלין. רוויזיה – היה לנו כזה בכיתה.

אורן אסף חזן (הליכוד):

אין לנו רוב פה. אין לנו פה רוב, תחכה.

היו"ר דוד ביטן:

לא, לא נראה לי.

אורן אסף חזן (הליכוד):

אין לנו פה רוב, מה זה, תחכה רגע.

היו"ר דוד ביטן:

מה שיחליטו, יחליטו, מה אתה רוצה שאני אעשה.

שולי מועלם-רפאלי (הבית היהודי):

הוא אמר, כבוד היושב-ראש, לוועדה, שזאת הצבעה מצפונית.

היו"ר דוד ביטן:

רוויזיה על החלטת ועדת הכנסת על ערעורו של חבר הכנסת באסל גטאס על החלטת
הנשיאות שלא לאשר את דחיפות הצעתו לסדר-היום בנושא כוונת הממשלה להציב
מצלמות בתחום מסגד אל-אקצא. אני חושב שיש עניין לדון בהצעה לסדר הזאת.

מיקי רוזנטל (המחנה הציוני):

למה הנשיאות לא הסכימה? יש לנו נימוקים למה הנשיאות לא הסכימה?

אורן אסף חזן (הליכוד):

כן, אני יכול לנמק אם אתה רוצה.

היו"ר דוד ביטן:

הנשיאות טוענת שאין בזה שום דחיפות, ושכבר אישרו חמש הצעות אחרות, ושהם
יכולים לעשות את זה במסגרת הסיעתית שלהם.

מיקי רוזנטל (המחנה הציוני):

אשמח לשמוע.

אורן אסף חזן (הליכוד):

רגע, זה יותר עמוק מזה. שנייה, ברשותך.

היו"ר דוד ביטן:

אבל למה אתה מתערב? הוא שאל אותי.

אורן אסף חזן (הליכוד):

כי אני אנמק לו, אני אסביר לו.

היו"ר דוד ביטן:

הוא שאל אותי.

אורן אסף חזן (הליכוד):

תן לי להראות את הנימוקים.

איתן ברושי (המחנה הציוני):

תעשו דיון מסודר.

היו"ר דוד ביטן:

איזה מן דבר זה.

קריאות:

- - -

יואב קיש (הליכוד):

אבל זאת רוויזיה.

היו"ר דוד ביטן:

רבותי, זאת הסיבה.

אורן אסף חזן (הליכוד):

אבל יש עוד סיבה, זאת לא רק הסיבה, סליחה, אדוני היושב-ראש.

היו"ר דוד ביטן:

זאת הסיבה שהוא אמר.

אורן אסף חזן (הליכוד):

דיברנו על זה פה, שעד שהרגענו קצת - - -

היו"ר דוד ביטן:

לא מה דיברתם. הוא שאל אותי מה הנשיאות.

אורן אסף חזן (הליכוד):

מנסים להרגיע את נושא הר-הבית שגם ככה הוא חלק - - -

היו"ר דוד ביטן:

אבל עוד פעם אתה מתפרץ סתם.

אורן אסף חזן (הליכוד):

תן לי זכות דיבור.

היו"ר דוד ביטן:

הוא שאל אותי שאלה: מה הנשיאות? לא מה היה בדיון.

אורן אסף חזן (הליכוד):

אני אומר לך בתור חבר נשיאות.

היו"ר דוד ביטן:

תקשיב טוב.

אורן אסף חזן (הליכוד):

אני אומר לך מה השיקולים שהיו.

באסל גטאס (הרשימה המשותפת):

אתה חבר נשיאות?

אורן אסף חזן (הליכוד):

תתפלא. אתה לא מפסיק להיות מופתע. לא עברה לך - - -

היו"ר דוד ביטן:

תקשיב רגע, אורן, אורן, אורן, בחיים לא הוצאתי מישהו ברוויזיה. אתה מוציא
תמיד בדיון, לא ברוויזיה.

אורן אסף חזן (הליכוד):

חייבים להמציא כל פעם משהו מחדש.

היו"ר דוד ביטן:

זאת הנשיאות. עכשיו, לגבי שיקולי ועדת הכנסת זה משהו אחר. רבותי, אתה רוצה
להגיד משהו?

אורן אסף חזן (הליכוד):

כן.

היו"ר דוד ביטן:

אני יודע מה תגיד, יאללה, אבל יש לך שלוש דקות בלבד.

אחמד טיבי (הרשימה המשותפת):

אתה נורמלי? שלוש דקות?

היו"ר דוד ביטן:

אתן לו שלוש דקות.

ג'מאל זחאלקה (הרשימה המשותפת):

לא, דקה, דקה. שלוש אי-אפשר לספור.

מיקי רוזנטל (המחנה הציוני):

חבר'ה, אני צריך לצאת עוד מעט.

קריאות:

- - -

היו"ר דוד ביטן:

חבר'ה, לא להפריע לחבר כנסת חזן.

אורן אסף חזן (הליכוד):

אחד מהשיקולים היו שיש הרי בסופו של יום שימוש – חלק מהסיפור של גל הטרור
האחרון הוא באמת שימוש בלהצית את כל עניין הר-הבית, ואנחנו לא רוצים לתת
לזה יד. יש קצת רגיעה, התקבלה החלטה שהיא בתמיכה ירדנית. עד שיש שיתוף
פעולה אנחנו לא רוצים לסכן - - -

מיקי רוזנטל (המחנה הציוני):

זה היה נכון אם כל השרים לא היו מתבטאים על זה, אבל גם שרים שמתבטאים על זה
בלי סוף.

היו"ר דוד ביטן:

לא משנה, אבל ביבי הסכים. הוא סיכם את זה עם האמריקנים.

אורן אסף חזן (הליכוד):

אבל יש הבדל, יש פער עצום בין זה לבין להציף את הנושאים עוד ועוד ועוד
נושא. יש כבר נושא אחד שקשור להר-הבית בהצעות לסדר-היום, לא צריך שכל חמש
ההצעות יהיו על נושא הר-הבית. וזו הסיבה. היה פה גם מיקי לוי שהסביר גם
מבחינתו, בתפיסת העולם שלו בתור מי שבא מעולם השיטור, מפקד מחוז ירושלים,
ואמר שבאמת יש חשש שדיון מהסוג הזה עוד פעם ילבה קצת את היצרים.

היו"ר דוד ביטן:

יפה.

אורן אסף חזן (הליכוד):

זה חלק מהשיקולים, ולכן החלטנו לסרב. מעבר לעובדה שבאמת אין דחיפות.
הר-הבית זה אחד המקומות גם ככה הכי מצולמים. ההחלטה כבר התקבלה, הדיון לא
ישנה את ההחלטה.

היו"ר דוד ביטן:

יופי, סיימת?

אורן אסף חזן (הליכוד):

אמרת לי שלוש דקות, לא נתת לי דקה ו-20.

היו"ר דוד ביטן:

שלוש דקות נתתי לך.

אורן אסף חזן (הליכוד):

דקה ו-20 לא נתת לי. וזה עוד - - -

רועי פולקמן (כולנו):

תשמרו את זה לדיון הבא.

היו"ר דוד ביטן:

אני אומר שאם הרשימה המאוחדת הערבית - - -

ג'מאל זחאלקה (הרשימה המשותפת):

המשותפת.

היו"ר דוד ביטן:

לא יודע אם מאוחדת, אבל - - -

ג'מאל זחאלקה (הרשימה המשותפת):

"המשותפת" קוראים לה.

נורית קורן (הליכוד):

המשותפת, היא משותפת, לא מאוחדת.

היו"ר דוד ביטן:

מאוחדת אני לא יודע, אבל לא משנה. אם הם רוצים לבייש את מלך ירדן, בבקשה.
מי בעד הרוויזיה?

אורן אסף חזן (הליכוד):

שמית אתה עושה?

היו"ר דוד ביטן:

אתם רוצים שמית? אין לי בעיה לעשות שמית.

קריאות:

לא.

מיקי רוזנטל (המחנה הציוני):

אתם לא מצביעים בעד הרוויזיה שלכם?

קריאות:

- - -

היו"ר דוד ביטן:

אני חושב שאם רוצים לדבר, ניתן להם את האפשרות.

קריאות:

- - -

היו"ר דוד ביטן:

אתה רוצה שמית? שמית. תקריאי, שלא יהיה בלגן. ההצבעה היא בעד הרוויזיה, אז
אנחנו מקבלים את הערעור שלהם.

נורית קורן (הליכוד):

אתה רוצה לקבל את הערעור?

היו"ר דוד ביטן:

כן, אני רוצה לקבל את הערעור.

נורית קורן (הליכוד):

אבל היושב-ראש החליט שלא.

היו"ר דוד ביטן:

איזה יושב-ראש?

נורית קורן (הליכוד):

אתה מדבר על ההצעה לסדר?

באסל גטאס (הרשימה המשותפת):

אתה רואה, ג'מאל הצביע ואחמד הצביע בעד.

היו"ר דוד ביטן:

אז מה אם הוא יגיד שלא, זכותנו להחליט אחרת.

אורן אסף חזן (הליכוד):

מותר להחליט פה אחרת.

היו"ר דוד ביטן:

אני רוצה שאם הם מביישים את עצמם, שיביישו.

רועי פולקמן (כולנו):

זה לא נושא מהותי לכאן או לכאן, זה לא איזה - - -

מיקי רוזנטל (המחנה הציוני):

אין עמדת קואליציה.

היו"ר דוד ביטן:

אין עמדה, זה מצפון. אמרתי את זה בישיבה הקודמת.

אתי בן יוסף:

(קוראת בשמות חברי הוועדה)

דוד ביטן – בעד

יואב קיש – נמנע

צחי הנגבי – אינו נוכח

אברהם נגוסה – אינו נוכח

אורן אסף חזן – נמנע

מכלוף מיקי זוהר – בעד

מיקי רוזנטל במקום מרב מיכאלי – בעד

איתן ברושי במקום איילת נחמיאס ורבין – בעד

יואל חסון – אינו נוכח

ג'מאל זחאלקה במקום איימן עודה – בעד

אחמד טיבי – בעד

רועי פולקמן במקום אלעזר שטרן – בעד

שולי מועלם-רפאלי במקום ינון מגל – נגד

יואב בן צור – אינו נוכח

רוברט אילטוב – אינו נוכח

ישראל אייכלר – אינו נוכח

שרן השכל במקום צחי הנגבי – בעד

נורית קורן במקום אברהם נגוסה – נגד

היו"ר דוד ביטן:

8 – בעד, 2 – נגד, הרוויזיה התקבלה.

אורן אסף חזן (הליכוד):

רגע, יש תיקו?

היו"ר דוד ביטן:

עכשיו צריך להצביע בעד הערעור. מי בעד הערעור אחרי שהרוויזיה התקבלה? עכשיו
זה פורמלי. מי נגד?

הצבעה

בעד – 9

נגד – 2

הערעור על החלטת נשיאות הכנסת שלא לאשר דחיפות הצעות לסדר-היום נתקבל.

היו"ר דוד ביטן:

בעד – 9, נגד – 2. הערעור עבר. אתה רוצה לנמק את אי הנוכחות שלך?

אורן אסף חזן (הליכוד):

אמרתי: נוכח ולא משתתף.

היו"ר דוד ביטן:

למה? הצבעת בסוף.

קריאה:

אמרת שאתה נגד.

היו"ר דוד ביטן:

הערעור התקבל. הישיבה נעולה.

הישיבה ננעלה בשעה 13:31.
