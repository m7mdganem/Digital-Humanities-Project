הכנסת השבע-עשרה נוסח לא מתוקן

מושב שני

פרוטוקול מס' 141

מישיבת ועדת הכנסת

יום שלישי, ב' באב התשס"ז (17 ביולי 2007), שעה 12:00

סדר היום:

1. רביזיה על הצבעה בעניין הקדמת הדיון על הצעת חוק החנינה בעניין תוכנית
ההתנתקות, התשס"ז-2007 (פ/2979/17), הצעת חברי הכנסת עמירה דותן, ראובן
ריבלין, יצחק לוי, קולט אביטל.

2. בקשת חבר הכנסת נסים זאב להקדמת הדיון בהצעת חוק חסינות חברי הכנסת,
זכויותיהם וחובותיהם (תיקון – זכאות לדרכון דיפלומטי), התשס"ז-2007, לפני
הקריאה הטרומית.

3. ערעור על החלטת יו"ר הכנסת והסגנים שלא לאשר דחיפות הצעות לסדר-היום.

נכחו:

חברי הוועדה:

יעקב מרגי – היו"ר

יולי אדלשטיין

דוד אזולאי

רוברט אילטוב

אורי אריאל

אליהו גבאי

נסים זאב

אסתרינה טרטמן

גדעון סער

מאיר פרוש

ראובן ריבלין

זאב אלקין

אלחנן גלזר

עמירה דותן

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמנטרית: שלומית כהן

1. רביזיה על הצבעה בעניין הקדמת הדיון על הצעת חוק החנינה בעניין

תוכנית ההתנתקות, התשס"ז-2007 (פ/2979/17),

הצעת חברי הכנסת עמירה דותן, ראובן ריבלין, יצחק לוי, קולט אביטל

היו"ר יעקב מרגי:

חברי הכנסת, אני מתכבד לפתוח את ישיבת ועדת הכנסת, ישיבה מספר 141. על
סדר-היום רביזיה על הצבעה בעניין הקדמת הדיון על הצעת חוק החנינה בעניין
תוכנית ההתנתקות, התשס"ז-2007 (פ/2979/17), הצעת חברי הכנסת עמירה דותן,
ראובן ריבלין, יצחק לוי, קולט אביטל.

צר לי שחבר הכנסת ראובן ריבלין ידידי יצא מגדרו, ואני חושב שזה לא הוגן, כי
בסך הכול השתמשנו בכלי פרלמנטרי לגיטימי. ולראיה, שאם זה לא היה חוקי או
בניגוד לתקנון, מישהו היה מפיל את זה. אני יכול להצהיר, שכוונתי היתה אחת
ויחידה. היה קשה לי עם זה, אני בין החותמים על הצעת החוק, לכן כל הנושא של
הטפת המוסר הוציא אותי מגדרי ואמרתי מה שאני חושב על כל אלה שהביאו את
ההתנתקות עלינו. לא היה ניסיון לעשות כל מיני מניפולציות ותרגילים.

ראובן ריבלין:

קבל את התנצלותי על כך שיצאתי מגדרי.

היו"ר יעקב מרגי:

זאת זכותך הלגיטימית. זה היה מעשה לגיטימי של יושב-ראש הוועדה, מעשה שעושה
אותו כל יושב-ראש ועדה. פעם הוא עושה את זה בחצי שנייה, פעם הוא עושה את זה
בחמש דקות, ולפעמים הוא עושה את זה בשלוש ובארבע שעות. יש רביזיה שמונחת
בוועדת הכנסת במשך שלושה שבועות.

ראובן ריבלין:

אני אשנן את זה, וכאשר נחזור לשלטון ננהג באותה מידה. מכל מלמדי השכלתי.
במידה שאדם מודד, מודדים לו.

היו"ר יעקב מרגי:

מדדו לי כבר.

ראובן ריבלין:

איך אני שמרתי על האופוזיציה מכל משמר. יושב-ראש הקואליציה היה יוצא מדעתו
לפעמים.

גדעון סער:

אני פחות שמרתי.

היו"ר יעקב מרגי:

אני מודה על ההגינות של חבר הכנסת גדעון סער, בלי לפגוע בהגינותו של חבר
הכנסת ריבלין.

ראובן ריבלין:

הוא לא היה המחליט.

היו"ר יעקב מרגי:

חבר הכנסת ריבלין, אני מורגל בכך מהקדנציה הקודמת, ואני מקבל בברכה כל
ניסיון. אם הוא יחזור לשלטון, אני כבר מורגל בכך מתנועת הליכוד ומהקואליציה
הקודמת, ומורגל באגרסיביות.

חבר הכנסת גדעון סער, בבקשה.

גדעון סער:

אדוני היושב-ראש, אני רוצה לשבח אותך על הדברים האלה. אני שמח שאתה בא
חשבון עם אנשים שהביאו את ההתנתקות.

היו"ר יעקב מרגי:

זה לא היה המניע.

גדעון סער:

אבל יחד עם זאת, כשאתה אומר את הדברים כלפי חבר הכנסת ריבלין או חבר הכנסת
אריאל או חבר הכנסת אדלשטיין, זה קצת מצחיק, משום שמדובר באנשים אשר בתנאים
קשים עמדו על אמונתם. אפשר לתקוף את אלה אשר דיברו באופן מסוים והצביעו
באופן אחר, אבל קצת יותר קשה לתקוף את אלה.

ראובן ריבלין:

מי שהיה נשאר עם אריק שרון, היה יכול להיות אפילו יותר משר.

היו"ר יעקב מרגי:

כאשר החקלאים מרססים עץ נגוע ולא מצליחים לתקן אותו, גודעים אותו. במקרה
שלכם יש כמה פירות באושים, על אחד מהם דיברנו היום.

ראובן ריבלין:

חבר הכנסת גדעון סער וגם עבדך הנאמן היו יכולים להיות בכותל המזרח אצל אריק
שרון, בקדימה, באחורה, בלמעלה, בלמטה, בימה, בקדמה, והם שמרו על
עקרונותיהם.

היו"ר יעקב מרגי:

חבר הכנסת נסים זאב, בבקשה.

נסים זאב:

אני ניסיתי להתערב, אבל היו פה צעקות ולא יכולתי להרגיע את החברים. היתה פה
שפת החירשים. הרי אנחנו חתמנו בעד החוק, הוא רצה לשכנע בינתיים ולקבל
אישור, והוא אמר במפורש: אני רוצה לשכנע את הממשלה שגם אנחנו נתמוך. בשביל
זה הוא ביקש רביזיה לשעה, כדי לדבר עם היושב-ראש. היתה פה אי הבנה בצורה
מוחלטת.

אורי אריאל:

אחמד טיבי וזהבה גלאון שביקשו רביזיה לא נמצאים פה. יש גבול לעניין.

ראובן ריבלין:

צריך להצביע בעד הרביזיה, כדי להסיר כל ספק מלב. אני מבקש להצביע, למרות
שדורשי הרביזיה לא כאן.

היו"ר יעקב מרגי:

אני אצביע בכל מקרה. חבר הכנסת גבאי, בבקשה.

אליהו גבאי:

חבר הכנסת ריבלין הזכיר את החוק שהגשתי. הגשתי חוק זהה לחוק הזה, ואני חתום
גם על החוק הזה יחד עם חבריי, אלא שהוסיפו לו להפסיק את ההליכים של אלה
שעוד לא התחילו. אני לא הוספתי את אלה שעוד לא התחילו, כי ידעתי שרוב
ההליכים התחילו. אמרו לי שגם אם יש כאלה שנוספו, בוועדה כאשר זה יגיע אפשר
להוסיף את זה. כך שלמעשה הכוונה היא אותה כוונה. אני מברך על החוק.

היו"ר יעקב מרגי:

חבר הכנסת אילטוב, בבקשה.

רוברט אילטוב:

ברצוני לברך אותך על ההחלטה על הרביזיה בעוד שעה. תראה באיזה רוגע ובאיזה
נועם עכשיו נצביע בעד והכול יהיה בסדר.

היו"ר יעקב מרגי:

אני מביא את הרביזיה להצבעה. מי בעד הרביזיה? מי נגד?

ה צ ב ע ה

בעד – אין

נגד – 14

נמנעים – אין

הרביזיה אושרה.

2. בקשת חבר הכנסת נסים זאב להקדמת הדיון בהצעת חוק חסינות חברי הכנסת,
זכויותיהם וחובותיהם (תיקון – זכאות לדרכון דיפלומטי), התשס"ז-2007, לפני
הקריאה הטרומית

היו"ר יעקב מרגי:

בקשת חבר הכנסת נסים זאב להקדמת הדיון בהצעת חוק חסינות חברי הכנסת,
זכויותיהם וחובותיהם (תיקון – זכאות לדרכון דיפלומטי), התשס"ז-2007, לפני
הקריאה הטרומית. הצעת חוק דומה עברה במליאה בשבוע שעבר. אנחנו מבקשים פטור
מחובת הנחה כדי להצמיד אותה לדיון.

מי בעד הפטור? מי נגד? מי נמנע?

ה צ ב ע ה

בעד – 10

נגד – 1

נמנעים – אין

בקשתו של חבר הכנסת נסים זאב אושרה.

3. ערעור על החלטת יו"ר הכנסת והסגנים שלא לאשר דחיפות הצעות לסדר-היום

היו"ר יעקב מרגי:

ערעורו של חבר הכנסת אליהו גבאי על החלטת יושב-ראש הכנסת והסגנים שלא לאשר
דחיפות הצעה לסדר-היום.

אליהו גבאי:

מתבצעות חפירות חמורות ביותר בהר הבית, והן גורמות לנזק להיסטוריה של עם
ישראל, לאתרים המקודשים שם. מי שעושה את החפירות האלה הוא הוואקף המוסלמי.
אין שם נציגים של רשות העתיקות, והנזקים שנעשים הם בלתי הפיכים. לכן אני
תמה ואני מתרעם וכועס שלא הכירו בזה כהצעה לסדר-היום דחופה. לעומת זאת,
כאשר היו חפירות שיהודים עשו, לא בהר הבית אלא למטה, כל העולם זעק וכל
האסלאם זעק. ואילו כשפוגעים בקדושי ישראל, זה עובר לסדר-היום.

היו"ר יעקב מרגי:

חבר הכנסת יולי אדלשטיין, נציג הנשיאות.

יולי-יואל אדלשטיין:

תודה, אדוני. אני לא חולק על המציע לגבי חשיבות הנושא, אני רק מעדכן את
חברי הוועדה שהנשיאות אישרה, כמקובל, חמישה נושאים, והנושא השישי אושר
לפנים משורת הדין ועבר לדיון היום בנושא איכות הסביבה. לכן אני מציע לידידי
חבר הכנסת גבאי לעשות הצעה רגילה או שאילתא או כל תרגיל פרלמנטרי אחר.

אליהו גבאי:

זה דבר חמור ביותר, איך אפשר להשוות את זה לשאילתא?

היו"ר יעקב מרגי:

הצעה רגילה 10 דקות, הצעה לסדר 3 דקות.

מאיר פרוש:

אין לו מכסה. זה נושא חשוב.

היו"ר יעקב מרגי:

מי בעד ערעורו של חבר הכנסת אליהו גבאי? מי נגד? מי נמנע?

ה צ ב ע ה

בעד – 7

נגד – 1

נמנעים – 1

ערעורו של חבר הכנסת גבאי התקבל.

הישיבה נעולה. תודה רבה.

הישיבה ננעלה בשעה 12:15
