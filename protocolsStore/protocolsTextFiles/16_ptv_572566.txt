הכנסת השש-עשרה נוסח לא מתוקן

מושב שלישי

פרוטוקול מס' 236

מישיבת ועדת הכנסת

יום שלישי, ט"ו באייר התשס"ה (24 במאי 2005), שעה 9:00

סדר היום: א. ערעורים על החלטת יו"ר הכנסת והסגנים שלא לאשר דחיפות

הצעות לסדר היום.

ב. שונות.

נכחו:

חברי הוועדה: ענבל גבריאלי – מ"מ היו"ר

חיים אורון

אראלה גולן

עבד אלמאלכ דהאמשה

חמי דורון

יצחק וקנין

יגאל יאסינוב

אהוד יתום

אמנון כהן

משה כחלון

יעקב ליצמן

גדעון סער

מוזמנים: מזכיר הכנסת אריה האן

סגן מזכיר הכנסת דוד לב

יועצת משפטית: ארבל אסטרחן

מנהל/ת הוועדה: אתי בן יוסף

קצרנית: רויטל יפרח

ערעורים על החלטת יו"ר הנכסת והסגנים שלא לאשר דחיפות הצעות לסדר היום

היו"ר ענבל גבריאלי:

בוקר טוב לכם. אני מתכבדת לפתוח את ישיבת הכנסת ה-236. על סדר היום ערעורים
על החלטות היושב ראש. יש בפנינו שני ערעורים, שניהם באותו נושא. נשמע את
המציעים המערערים, חבר הכנסת חמי דורון ואבו וילן, שכרגע לא נמצא כאן.

חמי דורון:

למעשה, יש שלושה ערעורים, גם של חבר הכנסת בני אלון ואני יודע למה זה לא
מופיע כאן, כולם באותו נושא. אני יודע בוודאות שהוא ערער. הוא דיבר אתי על
כך. מאחר ולאור הקונסטלציה שנראית כאן, אני לא אבזבז את זמנה של הוועדה.
אני חושב שהנושא חשוב והוא נמצא בעיתונות, הוא נושא שנמצא על סדר היום
הציבורי. ראוי היה לדון בזה בדיוק כמו שראוי היה לדון בנושאים דומים בזמנים
אחרים. כל ההורדה של הנושא, בייחוד לאור הדיון שהתנהל אתמול בנשיאות,
הכיוון הזה הוא פשוט משחק פוליטי טהור, בלי שום התייחסות אמיתית לנושא. זה
המצב. אני לא מתכוון לבזבז את הזמן פה. מבחינה משפטית אין בעיה להעלות את
זה, למרות שלכאורה הדחה אסור לטעון סוביודיצה. אסור לדון כי זה עומד להכרעה
בפני מערכת משפטית. הנושא הזה, בצורה מאוד ברורה, גברתי היועצת המשפטית,
אין לו רגליים, אין אחיזה.

אני מבקש שהערעור יתקבל. מלראות את האנשים פה ברור לי שהוא לא, אז בואי
נמשיך הלאה.

עבד אלמאלכ דהאמשה:

הנושא נדון בנשיאות בכובד ראש. האמת שזה נמצא גם בפני היועץ המשפטי לממשלה.
כל הדברים האלה נשקלו טוב על ידי כל חברי הנשיאות שהיו נוכחים והוכרע
בהצבעה, שהנושא הזה לא יעלה כהצעה דחופה. אני חושב שהחלטת הנשיאות היתה
במקומה ולאחר כל כך הרבה מחשבה ושיקול דעת, יש בעיה עם ההיבטים השונים. אני
חושב שזה יכול להיות כשר משפטית, אבל זה נשאר מסריח.

אנחנו סבורים שהנושא הזה לא יעלה על סדר היום של הכנסת כהצעה דחופה, וזו
החלטתי.

היו"ר ענבל גבריאלי:

חבר הכנסת סער, בבקשה.

גדעון סער:

גברתי היושבת ראש, אני מצטרף לעמדת נציג הנשיאות. אני חושב שהיועצת המשפטית
שנמצאת אתנו אכן אמרה שאין מניעה משפטית לדון בנושא, אבל היא בהחלט אמרה
שיש בעייתיות בנושא מהטעם שהוא מונח לפתחו של היועץ המשפטי לממשלה, שממש
בימים אלה צריך לקבל הכרעה ואין צורך, שמליאת הכנסת תשמש פלטפורמה או איזה
שהוא מנוף כדי להשפיע או ליצור אווירה מסוימת שהיועץ המשפטי לממשלה יחליט
בצורה כזאת או בצורה אחרת.

צר לי על כך שכאשר התוצאה אינה נוחה לידידי המציע, חמי דורון, גם בדיון
בנשיאות או התוצאה המשוערת לגבי ערעורו כאן, הוא בא וצורות כאלה ואחרות
מטיל דופי, אבל זה עדין לגיטימי לחשוב אחרת מאנשי שינוי. תודה.

היו"ר ענבל גבריאלי:

אנחנו נצביע רק על ערעורו של חבר הכנסת דורון. כל החלטה שנקבל כמובן תשליך
גם על הערעור הנוסף.

הצבעה

מי בעד לקבל את הערעור – 1

נגד – 6

נמנעים – אין

ברוב תומכים ובמתנגד אחד הוחלט לדחות את הערעור.

היו"ר ענבל גבריאלי:

חבר הכנסת אורון, למען הסר ספק נקיים הצבעה גם על ערעורו של חבר הכנסת
וילן.

חמי דורון:

אני רוצה לשאול שאלה: היות ולא מדובר בערעור שלי, אני כרגע יכול להצביע,
נכון?

היו"ר ענבל גבריאלי:

כן. מי בעד לקבל את ההוראות של חבר הכנסת וילן?

בעד – 3

נגד – הרוב

נמנעים – אין

ברוב קולות הוחלט לדחות את הערעור. הישיבה נעולה. תודה.

(הישיבה ננעלה בשעה 9:06)
