הכנסת השבע-עשרה נוסח לא מתוקן

מושב רביעי

פרוטוקול מס' 264

מישיבת ועדת הכנסת

יום שני כ"ח בתשרי התשס"ח (27 באוקטובר 2008), שעה 11:30

סדר היום: א. קביעת מסגרת הדיון לדיון הסיעתי על הודעת ראש הממשלה בהתאם
לסעיף

34א(ג) לתקנון הכנסת.

ב. בקשות לפי פרק י' לחוק הכנסת:

1. בקשת סיעת "גיל" וסיעת "צדק לזקן" להתמזג.

2. בקשת חה"כ אלחנן גלזר להתפלג מסיעת "צדק לזקן" ולהקים סיעה חדשה.

נכחו:

חברי הוועדה:

דוד טל – היו"ר

רוברט אילטוב

אורי אריאל

יולי אדלשטיין

משה גפני

אלחנן גלזר

יצחק גלנטי

זהבה גלאון

יצחק זיו

יואל חסון

נאדיה חילו

אסתרינה טרטמן

שרה מרום שלו

אברהם מיכאלי

אורי מקלב

שלמה מולה

גדעון סער

יוחנן פלסנר

משה שרוני

רונית תירוש

מוזמנים:

איל ינון – מזכיר הכנסת

דן מרזוק – ע. מזכיר הכנסת

עו"ד יוסי כץ

עו"ד חמי בן-נון (צומת)

אריק לב (מתמחה)

ייעוץ משפטי: ארבל אסטרחן (מתמחה: שלומי בלבן)

מנהלת הוועדה: אתי בן יוסף

רשמת פרלמנטרית: רותי וייס

  א. קביעת מסגרת הדיון לדיון הסיעתי על הודעת ראש הממשלה בהתאם לסעיף
  34א(ג)

לתקנון הכנסת.

היו"ר דוד טל:

בוקר טוב, אני מתכבד לפתוח את ישיבת ועדת הכנסת הראשונה במושב החורף. סדר
היום שלנו צפוף. ראשית נדון בסדרי הדיון לגבי הודעתו של ראש הממשלה. אני
מציע 8 דקות לסיעה שאפשר לפצל את זה רק לשני חברים, כלומר 4 דקות ו-4 דקות.
יש הצעות אחרות? אין. מי בעד ההצעה ירים את ידו? מי מתנגד? תודה. סדר הדיון
למליאה היום אושר.

ב. בקשות לפי פרק י' לחוק הכנסת:

1. בקשת סיעת "גיל" וסיעת "צדק לזקן" להתמזג.

2. בקשת חה"כ אלחנן גלזר להתפלג מסיעת "צדק לזקן" ולהקים סיעה חדשה.

היו"ר דוד טל:

נעבור לנושא השני. בקשות לפי פרק י' לחוק הכנסת. בקשת סיעת "גיל" וסיעת
"צדק לזקן" להתמזג. כמו כן יש לנו את בקשת חבר הכנסת אלחנן גלזר להתפלג
מסיעת "צדק לזקן" ולהקים סיעה חדשה. נתחיל בנושא הראשון, בקשת סיעת גיל.
חבר הכנסת שרוני, בבקשה.

משה שרוני:

אדוני היושב ראש, חברי הכנסת. אנוכי וחברת הכנסת שרה מרום שלו החלטנו לחזור
למפלגת האם.

היו"ר דוד טל:

ועל כן אתם מבקשים להתמזג.

משה שרוני:

כן.

היו"ר דוד טל:

חבר הכנסת חסון, בבקשה.

יואל חסון:

אדוני היושב ראש, ראשית אני מברך את כל החברים, אפילו קצת התגעגענו.

רציתי להבהיר הבהרה. הובא לידיעתי שהייתה איזושהי ידיעה שאנחנו מתנגדים
לדבר הזה, אנחנו לא מתנגדים, להיפך. אנחנו מברכים על אחדות, חבל שזה לא היה
קודם, אנחנו מברכים שזה עכשיו, מברכים גם את חבר הכנסת גלזר אם ירצה ללכת
לדרך אחרת, כל אחד חופשי לדרכו ונתמוך בזה בלי שום בעיה.

היו"ר דוד טל:

תודה רבה, עורך דין יוסי כץ, רצית להוסיף משהו?

יוסי כץ:

רק הבהרה קצרה. הסיעות המתנגדות תייצגנה כמובן בכנסת את מפלגת גיל.

היו"ר דוד טל:

תודה. עורך דין בן-נון, בבקשה.

חמי בן-נון:

הבהרה קצרה גם כן. אנחנו לא מתנגדים למיזוג הזה - - -

היו"ר דוד טל:

מי זה אנחנו?

חמי בן-נון:

אנחנו זה צומת. איננו מתנגדים למיזוג הזה ואנחנו אפילו מברכים ומקווים
שהדרך תהיה מוצלחת. רצינו רק להודיע לפרוטוקול שנותרו חובות והתחייבויות
שידועות במישרין ובעקיפין גם לחברי הוועדה הזאת מכוח אותו חוזה שהיה כאן
לפני שאושר כל הפיצול הקודם. הייתי רוצה שיהיה רשום בצורה כזו או אחרת
שההתחייבויות האלה קיימות.

היו"ר דוד טל:

זה נרשם בפרוטוקול. ועדת הכנסת לא דנה בכל העניינים של הסיעות, אני מניח
שתמצאו את הדרך להגיע להבנות בנושא הזה. עוד מישהו מהחברים רוצה לומר את
דברו? בבקשה חבר הכנסת שרוני.

משה שרוני:

אני חושב שכשבאים לוועדת הכנסת צריכים לבוא בידיים נקיות כמו בבית משפט. כל
נושא החובות, שיירשם בפרוטוקול, יש בקופת צומת 680,000 ש"ח. לאף אחד אין
התחייבויות. אם יש התחייבויות הן פחות ממאה אלף שקל.

היו"ר דוד טל:

חבר הכנסת שרוני, אנחנו לא מתכוונים להתערב בנושא הזה ולא מתכוונים לדון
בנושא הזה. אנחנו לא מתערבים בעניינים הפנימיים של כל סיעה.

עוד מישהו רוצה לומר משהו לפני שהיועצת המשפטית שלנו תאמר את דברה? לא.

גברתי היועצת המשפטית המסורה והנאמנה שמגיע לה הרבה כבוד עבור העבודה שעשתה
במשך כל הפגרה. כשאנחנו היינו בפגרה היא עבדה על כל מיני חוקים עד לשעות
המאוחרות של הלילה. בבקשה גברתי.

ארבל אסטרחן:

רק אציין שיש בקשה למיזוג סיעות, דבר שמחייב את אישור ועדת הכנסת לפי סעיף
60 לחוק הכנסת. הבקשה היא מטעם סיעת צדק לזקן והחוק מאפשר לחבר כנסת בודד
שנמצא בסיעה של עד 3 חברים המתמזגת עם סיעה אחרת להתפלג. באותו מועד שבו
מאפשרת ועדת הכנסת את המיזוג היא יכולה לאשר גם את ההתפלגות, ואז אותו חבר
כנסת, חבר הכנסת גלזר, יהיה במעמד של סיעת יחיד.

לגבי הדברים שנאמרו כאן, רק אציין שיירשם בפרוטוקול. ועדת הכנסת כמובן לא
נכנסת להסכמים ולהסכמות השונות שבין חברי הסיעה לבין חברי המפלגה. היא לא
אישרה את הדברים בעבר בעת שאישרה בחודש מאי את ההתפלגות וכעת לא מאשרת אותם
בעת המיזוג. ברגע שיש בקשה של סיעות ניתן לאשר את זה וכפי שאמר עורך דין
כץ, מעת ההתמזגות יש סיעה חדשה, סיעת גיל שתייצג את מפלגת גיל בת 6 חברים
וכמובן מימון המפלגות ישתנה בהתאם. כלומר סיעת גיל תקבל מימון שוטף לפי
מספר החברים ומפלגת צומת שעד כה הייתה מיוצגת בכנסת על ידי סיעת "צדק לזקן"
תחדל להיות מפלגה שמיוצגת בכנסת ולא תקבל יותר מימון מפלגות.

היו"ר דוד טל:

תודה רבה. צריך לתת את הקרדיט גם לחבר הכנסת גדעון סער שראה בעיני רוחו את
המצב הזה, הוא ראה גם מצב קודם שמישהו קרא לזה חוק טל מספר 2, היינו
בסיטואציה הזאת אבל לא חשבנו שזה יגיע גם לכאן, אבל ברגע שזה הגיע לכאן
הכנסת כבר נתנה את דעתה בנושא הזה ופתרה את הבעיה.

ארבל אסטרחן:

אביא רק לידיעת חברי הוועדה, בשבוע שעבר מפלגת צומת הגישה לבית המשפט
המחוזי בקשה שימנע מוועדת הכנסת להתכנס ולדון במיזוג בגלל הטענות הכספיות
שיש בין המפלגה לבין חברי הסיעה. בסופו של דבר בית המשפט נתן החלטה שכמובן
לא ניתן למנוע מהוועדה להתכנס על הרקע הזה, בוודאי גם לא בית המשפט המחוזי
שאליו הוגשה הבקשה ואפילו חייב את מפלגת צומת בהוצאות לטובת הכנסת.

היו"ר דוד טל:

בית המשפט המחוזי אפילו גילה ריסון במקרה הזה. חבר הכנסת גלנטי, בבקשה.

יצחק גלנטי:

אני מעלה כאן שאלה נוהלית, האם אין זה נכון קודם כל לבצע את ההצבעה על
הפיצול בתוך מפלגת צומת ורק לאחר מכן לקחת את אותו חלק שנשאר בצומת ולאחד
אותו עם גיל ולא מצב הפוך שכביכול מפלגת צומת כביכול ביחד עם החלק המבקש
להתפצל ממנה נכנס - - -

ארבל אסטרחן:

ראשית כל הבקשות של ההתפלגות והמיזוג הן לא של צומת אלא של הסיעה בכנסת, של
סיעת צדק לזקן. לא ניתן להתפלג אם לא תהיה התמזגות. החוק אומר שהדברים
צריכים להיעשות באותו זמן. אני אצטט: ההתפלגות נעשית בעת שהסיעה מתמזגת עם
סיעה אחרת. לכן קודם תצביע ועדת הכנסת על המיזוג, יאושר המיזוג ואז ניתן
יהיה להצביע על הפילוג.

היו"ר דוד טל:

תודה גברתי. הכל בהיר. אנחנו עוברים להצבעה. לסעיף הראשון כאמור, בקשת סיעת
גיל וסיעת צדק לזקן להתמזג. מי בעד ההצעה ירים את ידו? מי נגד? מי נמנע?
תודה. אשר על כן אישרנו את הצעת המיזוג פה אחד.

אנחנו עוברים לנושא השני, בקשתו של חבר הכנסת גלזר להתפלג מסיעת צדק לזקן
ולהקים סיעה חדשה. חבר הכנסת גלזר, אתה רוצה לומר משהו?

אלחנן גלזר:

כל הדברים נאמרו.

ארבל אסטרחן:

אני רק רוצה להוסיף שתוקם סיעה חדשה שתיקרא "הדרך הטובה" כפי שביקש חבר
הכנסת גלזר. גם את השם צריכה ועדת הכנסת לאשר. הסיעה החדשה אינה מייצגת
מפלגה כלומר לא תהיה זכאית למימון עד אשר תחליט לייצג מפלגה, בין אם מפלגה
חדשה, בין אם מפלגה קיימת.

היו"ר דוד טל:

תודה. מישהו רוצה להתייחס? לא. אשר על כן אנחנו עוברים לאישור הסעיף השני
של ההתפלגות של חבר הכנסת גלזר. מי בעד ההצעה ירים את ידו? מי מתנגד? מי
נמנע? תודה. אשר על כן גם את הסעיף הזה אישרנו. תודה לכולם, הישיבה נעולה.

הישיבה ננעלה בשעה 11:45
