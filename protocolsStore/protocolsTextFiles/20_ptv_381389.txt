הכנסת העשרים

מושב שלישי

פרוטוקול מס' 228

מישיבת ועדת הכנסת

יום שלישי, ט"ז באדר התשע"ז (14 במרץ 2017), שעה 10:15

סדר היום:

בקשה להפסקת חברותו בכנסת של חה"כ באסל גטאס, בהתאם לסעיף 42א(ג) לחוק
יסוד: הכנסת

נכחו:

חברי הוועדה:

יואב קיש – היו"ר

אמיר אוחנה – מ"מ היו"ר

עבדאללה אבו מערוף

ישראל אייכלר

רוברט אילטוב

דוד אמסלם

דוד ביטן

יואב בן צור

יואל חסון

אחמד טיבי

שולי מועלם-רפאלי

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

ענת ברקו

יוסף ג'בארין

מסעוד גנאים

ג'מאל זחאלקה

אורן אסף חזן

חיים ילין

עליזה לביא

מנחם אליעזר מוזס

רויטל סויד

אוסאמה סעדי

איימן עודה

רחל עזריה

טלב אבו עראר

עיסאווי פריג'

נורית קורן

מוזמנים:

השר להגנת הסביבה זאב אלקין

היועץ המשפטי לכנסת איל ינון

המשנה ליועץ המשפטי לממשלה רז נזרי

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

מוריה אביגד, רויטל יפרח, תמר פוליבוי-צדיק, רונית יצחק, לאה קיקיון

בקשה להפסקת חברותו בכנסת של חה"כ באסל גטאס, בהתאם לסעיף 42א(ג) לחוק
יסוד: הכנסת

היו"ר יואב קיש:

אנחנו עוברים לדיון בבקשה להפסקת חברותו בכנסת של חה"כ באסל גטאס, לפי סעיף
42א(ג) לחוק יסוד: הכנסת. יש פה הרבה חברים שביקשו להירשם לדבר, העדיפות
תינתן קודם כל לחברי הוועדה. ראשית ידברו חברי הוועדה.

עיסאווי פריג' (מרצ):

הדבר הזה לא קיים בשאר הוועדות, למה זה דווקא כאן?

היו"ר יואב קיש:

זו ישיבה מיוחדת, חבר הכנסת פריג', שגם נוכחות חברי הוועדה נרשמת והם לא
יכולים לצאת מהישיבה ולא להיות נוכחים בה.

אורן אסף חזן (הליכוד):

זה כדי לסתום לכם את הפה.

אוסאמה סעדי (הרשימה המשותפת):

התחלת כבר?

אורן אסף חזן (הליכוד):

כשאני אתחיל אתה תרגיש.

היו"ר יואב קיש:

אני אקריא לכם רק, אם אתה שואל.

עיסאווי פריג' (מרצ):

אבל הם מחויבים להיות פה - - -

היו"ר יואב קיש:

כי בשביל להצביע - - -

עיסאווי פריג' (מרצ):

אתה יוצר תקדים, תקדים שתבוא לוועדה - - -

היו"ר יואב קיש:

אז אני יוצר תקדים, בסדר. זו ישיבה מיוחדת.

אוסאמה סעדי (הרשימה המשותפת):

דוד, לא מתאים שאתה תהיה חבר בוועדה הזאת.

אורן אסף חזן (הליכוד):

לא מתאים שאתם תהיו חברי כנסת. לא מתאים שאתם תהיו חברי כנסת.

איימן עודה (הרשימה המשותפת):

האמת? אתה מתאים לכנסת.

אורן אסף חזן (הליכוד):

צריך להדיח את כולכם.

היו"ר יואב קיש:

אני רוצה רגע להקריא - - -

איימן עודה (הרשימה המשותפת):

האמת? אתה מתאים לכנסת.

אורן אסף חזן (הליכוד):

אתה – לא זיהיתי אותך בלי התחבושת.

היו"ר יואב קיש:

אורן, עוד לא התחלנו. עוד לא התחלנו.

אוסאמה סעדי (הרשימה המשותפת):

זו העמדה שלך, באמת זה לא - - -

היו"ר יואב קיש:

אוסאמה, עוד לא התחלנו, תרגיעו.

אוסאמה סעדי (הרשימה המשותפת):

הוא מתחיל.

היו"ר יואב קיש:

אני רוצה להתחיל.

עיסאווי פריג' (מרצ):

אתה חבר ועדה, אורן?

אורן אסף חזן (הליכוד):

אתה חבר כנסת?

עיסאווי פריג' (מרצ):

אורן, אתה חבר ועדת הכנסת? בכל ועדה מכניסים אותך?

אורן אסף חזן (הליכוד):

אני באתי לראות היסטוריה, שסוף סוף מעיפים מפה מחבלים.

אוסאמה סעדי (הרשימה המשותפת):

לא תהיה היסטוריה, לא תהיה.

דוד ביטן (הליכוד):

מרצ תומכת בהכנסה של טלפונים לאסירים?

עיסאווי פריג' (מרצ):

כשיגיע תורי אני אגיד מה אני חושב.

אורן אסף חזן (הליכוד):

אז בינתיים תשב בשקט. תהיה כמו ילד טוב ותשתוק.

היו"ר יואב קיש:

אנחנו פותחים את הדיון. חברים, אני רוצה להתחיל במספר דברים. סדר הדוברים:
אחרי אנחנו נשמע את היועץ המשפטי בקצרה, יתייחס השר אלקין ורשימת חברי
הכנסת הדוברים. אני מזכיר לכולנו פה, בכנסת, שבעצם אנחנו, הכנסת הזו, היא
זו שחוקקה את חוק ההדחה כתוצאה מגל של הקצנה של אירועים, שאני מזכיר, הוא
התחיל בסיוע למשט שמטרתו לפגוע בחיילי צה"ל, מגעים עם מדינות אויב, דקות
דומיה לזכר מחבלים עם דם על הידיים. כנסת ישראל החליטה לחוקק חוק שימנע את
ההקצנה הזו. אני שייך למחנה הימין - - -

אוסאמה סעדי (הרשימה המשותפת):

זה חוק שהיה מיועד נגד ערבים?

אורן אסף חזן (הליכוד):

לא, נגד מחבלים.

היו"ר יואב קיש:

אני שייך למחנה הימין ואני חושב - - -

אוסאמה סעדי (הרשימה המשותפת):

החוק הזה היה נגד חברי כנסת ערביים?

אורן אסף חזן (הליכוד):

נגד מחבלים.

היו"ר יואב קיש:

חברים, מי שיפריע – אני אוציא אותו. מי שיפריע – אני אוציא אותו.

אוסאמה סעדי (הרשימה המשותפת):

עכשיו אתה מאשר שהחוק הזה היה נגד חברי כנסת ערביים?

היו"ר יואב קיש:

אוסאמה, אני קורא לך לסדר פעם ראשונה.

אורן אסף חזן (הליכוד):

אוסאמה, תומכי טרור כמו החברים שלך. נגד תומכי טרור כמו החברים שלך.

היו"ר יואב קיש:

אורן, אני קורא לך לסדר פעם ראשונה.

אורן אסף חזן (הליכוד):

אל תפריע לו, אל תפריע לו.

היו"ר יואב קיש:

אוסאמה, אני לא רוצה להוציא אתכם.

אורן אסף חזן (הליכוד):

אל תפריע לו.

היו"ר יואב קיש:

בבקשה להקשיב. אני שייך למחנה הימין ואני חושב שאולי עשינו טעות כשהעלינו
את אחוז החסימה. אנחנו יצרנו את העיוות הזה סביב האינטרסים השונים ברשימה
המשותפת. אני בכנסת שנתיים, אני משוחח עם חברי הרשימה ואני אגיד לכם דבר
אחד – אני מדבר עליכם כאילו אתם לא נוכחים, אתם נוכחים, אבל אני אומר לכם,
יש הרבה שוני ומעט משותף ברשימה המשותפת. אסור להכליל - - -

אוסאמה סעדי (הרשימה המשותפת):

אתה נותן לנו ציון?

היו"ר יואב קיש:

לא, אני אומר לך את דעתי האישית – האובייקטיבית, הסובייקטיבית, איך שאתה
רוצה.

אוסאמה סעדי (הרשימה המשותפת):

אבל מה זה קשור לחוק ההדחה?

אורן אסף חזן (הליכוד):

אני מוכן לתת לכם ציון – אפס.

היו"ר יואב קיש:

אסור, אסור - - -

אוסאמה סעדי (הרשימה המשותפת):

תפסיק עם זה. אתה נותן ציון לרשימה המשותפת, מה זה?

היו"ר יואב קיש:

אוסאמה, אני אוציא אותך. אסור להכליל, זה דבר ראשון, באמת אסור להכליל
ואינני מכליל. הדיון פה הוא ספציפית כלפי חבר הכנסת גטאס ופעולותיו שלו.

אורן אסף חזן (הליכוד):

המחבל.

היו"ר יואב קיש:

הציבור שבחר בו מורכב גם מציבור של חברים אחרים ברשימה ולא כל חברי הרשימה
המשותפת מזוהים עם בל"ד, מפלגה שיש לה רקורד עשיר של עבריינות ביטחונית.
גטאס הוא לא מקרה בודד במפלגה הזו אלא חלק מדפוס פעולה של הזדהות עם רוצחים
פלסטיניים. אם אני מסתכל על בל"ד לאורך שלוש קדנציות רצופות – ח"כ אחד
הואשם, או חשוד, בסיוע לאויב, בשארה, שהיה בכנסת ה-17, סעיד נפאע בכנסת
ה-18 וגטאס, כחבר כנסת בכנסות ה-19 וה-20. מפלגת בל"ד – זה הייצוג שלהם.
לכן, אני חושב שטעינו. ברגע שהמפלגות הערביות התאחדו לרשימה אחת - - -

ג'מאל זחאלקה (הרשימה המשותפת):

אתה לא תיתן לי לתת תגובה? סליחה, תן לי לתת תגובה.

היו"ר יואב קיש:

זחאלקה, אתה מבל"ד ואני מבין את הבעיה שלך אבל זו האמת. קשה לשמוע.

ג'מאל זחאלקה (הרשימה המשותפת):

לא, לא, אין לי בעיה, אני רוצה זמן תגובה.

היו"ר יואב קיש:

אתה תקבל, אתה תגיב.

רוברט אילטוב (ישראל ביתנו):

מה אין לך בעיה?

ג'מאל זחאלקה (הרשימה המשותפת):

אני דורש זמן תגובה.

היו"ר יואב קיש:

אתה תגיב.

ג'מאל זחאלקה (הרשימה המשותפת):

אתה לא יכול להשאיר את הדברים כך, אני מבקש להגיב.

היו"ר יואב קיש:

זחאלקה, אני קורא לך לסדר פעם ראשונה. אתה לא תפריע עכשיו.

ג'מאל זחאלקה (הרשימה המשותפת):

בחייך.

אוסאמה סעדי (הרשימה המשותפת):

אתה מאשים אותם, אתה - - -

היו"ר יואב קיש:

אוסאמה, אני קורא לך לסדר פעם שנייה ואני אוציא אותך.

אוסאמה סעדי (הרשימה המשותפת):

מה זה הדיון הזה?

ג'מאל זחאלקה (הרשימה המשותפת):

אני דורש זכות תגובה. הגינות.

היו"ר יואב קיש:

אנחנו חיים בדמוקרטיה - - -

ג'מאל זחאלקה (הרשימה המשותפת):

אתה לא יודע מה זו הגינות?

היו"ר יואב קיש:

אנחנו חיים בדמוקרטיה - - -

ג'מאל זחאלקה (הרשימה המשותפת):

אתה יודע מה זו הגינות?

היו"ר יואב קיש:

טוב, זחאלקה, אתה פעם שנייה. אנחנו חיים בדמוקרטיה, וטוב שכך - - -

ג'מאל זחאלקה (הרשימה המשותפת):

אתה תכננת את זה.

היו"ר יואב קיש:

אנחנו חיים בדמוקרטיה, וטוב שכך, אבל כשמאחדים מפלגות - - -

יוסף ג'בארין (הרשימה המשותפת):

דמוקרטיה.

ג'מאל זחאלקה (הרשימה המשותפת):

אני מבקש זכות תגובה.

היו"ר יואב קיש:

כשמאחדים מפלגות, לצערי - - -

ג'מאל זחאלקה (הרשימה המשותפת):

לא התפרצתי.

היו"ר יואב קיש:

הקיצוניים הם אלה שקובעים את הקו שבו הולכת המפלגה, וכך גטאס מוביל את
הקוקפיט של הרשימה המשותפת להתרסקות, וזו רק שאלה של זמן. על היוזמה להדחת
גטאס אני חתמתי ועכשיו נשאר פה בוועדה לבחון את המשמעות של הפעולות שלו
בשביל למנוע המשך פעולות כמו שראינו קודם, של עמידת דום לזכר טרוריסטים
ולמען יראו וייראו. את זה נעשה בוועדה הזאת.

אני רוצה להתייחס לסדרי הדיון ואני אומר לחברי הכנסת, החוק והתקנון קובעים
סדרי דיון מיוחדים שיחולו בדיוני ועדת הכנסת על הפסקת כהונה של חבר כנסת.
נוכח חשיבות הסוגיה נדרש כי החלטה של ועדת הכנסת על הפסקת כהונה של ח"כ
תתקבל ברוב של שלושה-רבעים מחברי הוועדה כדי שתועבר להכרעת המליאה. כיום,
בוועדת הכנסת 17 חברים ולכן אנחנו נידרש לרוב של לפחות 13 איש שיצביעו.
בנוסף, רק חבר כנסת שהשתתף בכל הישיבות יהיה רשאי להצביע. לעניין זה רואים
נוכחות בלפחות מחצית ממשך הישיבה כהשתתפות בה. מנהלת הוועדה תנהל את הרישום
המדויק של חברי הכנסת הנכנסים והיוצאים כדי לוודא את הזכאות להשתתף בהצבעה.
התקנון מוסיף וקובע כי אם יש יותר מישיבה אחת, יש להעמיד את הפרוטוקולים
לעיון חברי הכנסת לפני ההצעה, ואם יהיה צורך בכך נודיע על כך בסוף הישיבה
הזאת.

עיסאווי פריג' (מרצ):

כל הדברים האלו – לפי התקנון הקיים?

עיסאווי פריג' (מרצ):

החוק מחייב לאפשר לחבר כנסת שעניינו נדון בוועדה לטעון את טענותיו בעצמו,
או באמצעות עורך דינו, או ח"כ אחר. רק לגבי העניין, אני לא רואה פה את גטאס
ולא את עורכי הדין שלו. קיבלנו מכתב שהיועץ המשפטי יקריא חלק ממנו - - -

אורן אסף חזן (הליכוד):

למה הוא פחדן. גם מחבל וגם פחדן.

היו"ר יואב קיש:

האם מישהו מחברי הכנסת שנמצאים פה קיבל איזושהי סמכות לייצג את גטאס?

ג'מאל זחאלקה (הרשימה המשותפת):

אנחנו נביע את עמדתנו.

היו"ר יואב קיש:

לא, שאלתי שאלה אחרת: האם מישהו מחברי הכנסת פה קיבל זכות לייצג את גטאס?

איימן עודה (הרשימה המשותפת):

לא.

ג'מאל זחאלקה (הרשימה המשותפת):

אנחנו מייצגים את העניין אבל.

היו"ר יואב קיש:

כל אחד את דעתו כמובן.

יואל חסון (המחנה הציוני):

איזה עניין? איזה עניין אתה מייצג? עבירה ביטחונית?

היו"ר יואב קיש:

לשם כך נקבע הדיון - - -

ג'מאל זחאלקה (הרשימה המשותפת):

- - -

היו"ר יואב קיש:

נא לא להפריע, יואל. אני מסיים, יואל.

יואל חסון (המחנה הציוני):

מה אתה מייצג?

אורן אסף חזן (הליכוד):

מה הוא מייצג? הוא מייצג מחבלים, מייצג טרוריסטים.

היו"ר יואב קיש:

אורן, אני קורא לך לסדר פעם שנייה ואני אוציא אותך. עכשיו לא מפריעים. לא
מפריעים.

אורן אסף חזן (הליכוד):

נו, באמת.

היו"ר יואב קיש:

לשם כך נקבע הדיון בוועדה והתקיים רק לאחר שהודיעו לאותו חבר כנסת ולחברי
הוועדה לפחות 10 ימים על קיום ישיבה זו. כך נעשה, וזאת על מנת לאפשר לחברי
הכנסת לקבל את כל התשתית העובדתית והמשפטית הנדרשת. נאפשר גם ליועץ המשפטי
לכנסת וגם לרז נזרי, המשנה ליועץ המשפטי לממשלה, הזדמנות להשמיע את דברם.
זה סדר הדיון. אני מבקש להקפיד. אני לא אתן פה לצעקות והפרעות, הדיון פה
יתנהל בסדר. אני כבר אומר לכם, מי שיוצא, יוצא לחמש דקות ורשאי להיכנס לאחר
מכן, אבל אני מבקש שלא יהיה מצב שאני אצטרך להוציא כל פעם מישהו לחמש דקות.
אני מבקש לשמור על השקט. יאמרו פה דברים קשים משני הצדדים, לא כל אחד
יסכים, מן הסתם, עם מה שאומר הצד השני, אבל אני אשמור על זכותו של כל אחד
מחברי הכנסת לומר את דברו, גם אם זה יהיה לי קשה. בבקשה, איל ינון.

עיסאווי פריג' (מרצ):

רק שאלה תקנונית – ציינת שרק חברי כנסת שהשתתפו בלמעלה מ-50% של הישיבות
רשאים להצביע, נכון?

היו"ר יואב קיש:

חברי ועדה.

עיסאווי פריג' (מרצ):

חברי ועדה. יש לך את השמות, כמה מתוך ה-17 עונים על הדרישה שציינת?

השר להגנת הסביבה זאב אלקין:

רק בסוף התהליך אתה יודע, איך אתה יודע עכשיו?

אוסאמה סעדי (הרשימה המשותפת):

אני מחליף את עבדאללה אבו מערוף.

היו"ר יואב קיש:

אז ההודעה היחידה שקיבלתי לגבי החלפות היא שאוסאמה מחליף את עבדאללה אבו
מערוף, וטיבי?

אחמד טיבי (הרשימה המשותפת):

מחליף את טיבי.

היו"ר יואב קיש:

טיבי לא מחליף, טיבי זה טיבי.

עיסאווי פריג' (מרצ):

יואב, כמה מתוך ה-17 עונים על ההגדרה שציינת?

היו"ר יואב קיש:

אני אדע בסוף, אני לא יודע עכשיו.

איילת נחמיאס ורבין (המחנה הציוני):

מה זו "ההגדרה שציינת"?

עיסאווי פריג' (מרצ):

הוא אמר: 50% מישיבות הוועדה.

איילת נחמיאס ורבין (המחנה הציוני):

לא 50%, יותר. איל, 50% מהישיבות? כן? אני חשבתי שיותר.

היו"ר יואב קיש:

מי שמחליף מראש מהחברים ולא מתכוון להיות בדיונים – כמו שעשו אוסאמה
ועבדאללה אבו מערוף - - -

איילת נחמיאס ורבין (המחנה הציוני):

יואב, יש לי בקשה: זה דיון נורא נורא נורא רגיש ומסובך, אני פשוט מבקשת –
כשאתה מפנה את הדברים רק לעיסאווי אני לא מבינה מה אתה אומר – תסביר לנו.
הבנו את ה-50% - - -

היו"ר יואב קיש:

לא, הוא טעה בשאלה, הוא חשב שמדובר על 50% בכל ישיבות ועדת הכנסת.

איילת נחמיאס ורבין (המחנה הציוני):

מהסך הכול?

היו"ר יואב קיש:

לא, מדובר על הישיבות הספציפיות לנושא זה.

איילת נחמיאס ורבין (המחנה הציוני):

ברור.

היו"ר יואב קיש:

בבקשה, היועץ המשפטי איל ינון.

היועץ המשפטי לכנסת איל ינון:

כבוד היושב-ראש, השר אלקין, חברי הוועדה הנכבדים, מונחת בפני הוועדה בקשה
של 70 חברי כנסת לפתוח בהליך להפסקת חברותו בכנסת של חבר הכנסת באסל גטאס,
בשל מעשים שיש בהם משום תמיכה במאבק מזוין של ארגון טרור נגד מדינת ישראל.
לאור העובדה שזו הפעם הראשונה שבה ועדת הכנסת נדרשת לעניין זה – שהרי מדובר
בחוק חדש שנחקק רק בחודש יולי האחרון – ולאור רגישות וחשיבות העניין, אבקש
לפרוס בפניכם את מסגרת הדיון ואת הסוגיות המרכזיות הרלוונטיות לענייננו.

כידוע, סעיף 7א לחוק יסוד: הכנסת, מאפשר מזה שנים רבות לוועדת הבחירות
המרכזית לפסול מפלגה מלהתמודד לכנסת בשל שלוש עילות: שלילת קיומה של מדינת
ישראל כמדינה יהודית ודמוקרטית; הסתה לגזענות; ותמיכה במאבק מזוין, של
מדינת אויב או של ארגון טרור, נגד מדינת ישראל. לפני כ-15 שנה אף נוספה
האפשרות לפסול מועמדים מסוימים, מבלי לפסול את הרשימה כולה, וזאת באותן
עילות ובאישור בית המשפט העליון. בנוסף לכך, וכנגזרת של סעיף 7א, חוק
הבחירות קובע כי תנאי להתמודדות של אדם לכנסת הוא חתימתו על התחייבות
להימנע מלפעול בניגוד לעקרונות סעיף 7א.

אין חולק כי יש בהוראת סעיף 7א משום פגיעה בזכות היסוד לבחור ולהיבחר, שהיא
זכות מרכזית במדינה דמוקרטית. ההצדקה המקובלת לכך היא זכותה של הדמוקרטיה
להגן על עצמה מפני מי שמנסה לעשות שימוש בכלים הדמוקרטיים במטרה לשלול את
עצם קיומה של המדינה או לפגוע בעקרונות היסוד שלה. זה הוא למעשה הפרדוקס
הדמוקרטי, המחייב הטלת מגבלות על מי שעושה שימוש בכלים הדמוקרטיים לקידום
מטרות אנטי דמוקרטיות.

הוראות סעיף 7א חלות כאמור על מתמודדים לפני הבחירות, אך ביחס למי שכבר
נבחר לכנסת לא היתה עד לאחרונה אפשרות להעבירו מכהונתו אם התקיימו בו
העילות שבסעיף 7א. הפסקת כהונתם של חברי הכנסת תוך כדי הכהונה התאפשרה רק
אם הורשעו בעבירה פלילית שיש עמה קלון. בהקשר זה חשוב להזכיר – ועוד נשוב
לכך בהמשך – ששתיים מבין שלוש העילות שבסעיף 7א הן גם עבירות פליליות,
העשויות במקרה של הרשעה להביא להפסקת כהונתו של חבר הכנסת. מצב זה, שבו מצד
אחד חוסמים מועמדים מלהיכנס בשערי הכנסת בעילות מסוימות, אך מאפשרים למי
שכבר נכנס לפעול תוך הפרת ההתחייבות אותה לקח על עצמו כמועמד, הביא לא אחת
לביקורת של חברי כנסת שסברו כי מדובר באנומליה.

לאחר דיונים רבים שנערכו בוועדת החוקה, חוק ומשפט בכנס הקיץ האחרון בעניין
תיקון חוק היסוד, בהם נדונו הסדרים שונים העוסקים בהשעייתם או הדחתם של
חברי כנסת, הגיעה הוועדה למסקנה כי נכון יהיה ליצור הלימה בין העילות
המונעות התמודדות, לבין העילות המאפשרות הדחה במהלך הכהונה. עם זאת, בהתחשב
בכך שהדחת חבר כנסת מכהן, פגיעתה גדולה יותר, הן בחבר הכנסת עצמו והן
בציבור שבחר בו, הוחלט על מספר תנאים ומגבלות שנועדו להבטיח שהליך שמשמעותו
החוקתית והאישית היא כה דרמטית, לא ינוצל לסגירת חשבונות פוליטיים או
להיפרע מחברי כנסת שרוב חברי הבית סולדים מעמדותיהם.

ראשית לכל, נקבע כי רק שתיים מבין העילות הקבועות בסעיף 7א, אלה המהוות גם
עבירה פלילית, יוכלו להוביל להדחת חבר כנסת מכהן על ידי הכנסת, והן: הסתה
לגזענות ותמיכה במאבק מזוין, של מדינת אויב או של ארגון טרור, נגד מדינת
ישראל. העילה הנוספת שבסעיף 7א, של שלילת קיומה של מדינת ישראל כמדינה
יהודית ודמוקרטית, לא נכללה בתיקון בשל עמימותה. שנית, נקבע כי לא ניתן
להדיח חבר כנסת על סמך פעולות שעשה לפני הבחירות, אלא רק לאחריהן. שלישית,
נקבע רוב גדול מאד להדחה שאינו מבוסס רק על הרוב הקואליציוני. לשם הנעת
ההליך דרושה בקשה של 70 חברי כנסת, לפחות 10 מהם מהאופוזיציה. החלטת ועדת
הכנסת צריכה להתקבל ברוב של שלושה-רבעים מחבריה והחלטת המליאה מחייבת רוב
של 90.

רביעית, נקבע כי בשונה מרוב דיוני ועדות הכנסת, מדובר בדיון מעין-שיפוטי
וחלים בו סדרי דיון מיוחדים. בהתאם לסדרי דיון אלה, חבר הכנסת רשאי להיות
מיוצג בוועדה על ידי עורך דין או על ידי חבר כנסת אחר. כמו כן, יש לאפשר
ליועץ המשפטי לממשלה וליועץ המשפטי לכנסת להשמיע את דברם. בנוסף, רק מי
שהשתתף בכל הישיבות שעסקו בנושא רשאי להשתתף בהצבעה, ולעניין זה רואים
השתתפות כנוכחות בלפחות מחצית ממשכה של ישיבה.

עד כאן הצגתי בפניכם את הרקע והבסיס להליך המתקיים כעת. לפני שאעבור לבקשה
הספציפית אבקש להביא לידיעתכם כי נגד התיקון המאפשר הדחת חבר כנסת מכהן
הוגשו עתירות המבקשות לבטלו בשל טיעונים חוקתיים, והעניין תלוי ועומד בפני
בית המשפט העליון. היות ולא התבקש צו ביניים, וממילא גם לא ניתן, אין מניעה
משפטית לקיומו של דיון זה, שהוא אמנם שלב חשוב בהליך ההדחה אך לא מסיים
אותו. כמו כן, אבקש לציין כי בקשה קודמת שהוגשה ליושב-ראש הכנסת להדחת חבר
הכנסת גטאס לא כללה תשתית עובדתית מספקת ועדכנית, ולא התייחסה ליסודות
העילה כנדרש בחוק היסוד, ולכן לא יכלה להביא לפתיחת הדיון בוועדה.

כעת מונחת בפניכם בקשה חדשה ומנומקת. אם ועדת הכנסת תחליט שלא להיענות
לבקשה ולא להציע לכנסת להפסיק את חברותו של חבר הכנסת גטאס, או שהרוב לקבלת
הבקשה לא יעמוד בדרישות החוק, ההחלטה היא סופית וההליך מסתיים. אם ועדת
הכנסת תחליט לאשר את הבקשה, הצעתה עוברת להכרעתה של מליאת הכנסת, שם כאמור
נדרש רוב של 90 חברי כנסת.

אם המליאה מאשרת את הצעת ועדת הכנסת, חולפים 14 ימים עד שהכהונה נפסקת
ומתחיל לכהן הבא בתור ברשימת המועמדים, אולם בתקופה זו חבר הכנסת לא יהיה
רשאי להשתתף בישיבות הכנסת או בישיבות ועדה של הכנסת אלא לשם הצבעה בלבד.
תוך יומיים מהחלטת מליאת הכנסת רשאי חבר הכנסת לערער לבית המשפט העליון.

ומכאן לבקשה שלפנינו. הבקשה המונחת בפניכם להדחתו של חבר הכנסת גטאס מתבססת
על טיוטת כתב האישום שהכין היועץ המשפטי לממשלה, ושאותה העביר ליושב-ראש
הכנסת וליושב-ראש ועדת הכנסת בהתאם לחוק החסינות בראשית חודש ינואר. לפי
טיוטת כתב האישום, חבר הכנסת גטאס ניצל לרעה את חסינותו והעביר טלפונים
ומסמכים לשני אסירים ביטחוניים אותם פגש בעת שביקר בכלא "קציעות". טיוטת
כתב האישום אף כוללת אישומים לפי חוק המאבק בטרור. חברי הכנסת יוזמי הבקשה
טוענים כי לדעתם מעשה זה יש בו משום תמיכה במאבק מזוין של מדינת אויב או של
ארגון טרור נגד מדינת ישראל, עילה המצדיקה ומאפשרת את הפסקת כהונתו.

מקרה זה מחדד את ההתנגשות שעלולה להיווצר בין חוק ההדחה לבין הליכים
פליליים. כבר ציינתי מקודם ששתי עילות ההדחה הן גם עבירות פליליות ומשום כך
עשויות להתברר במקביל באפיק הפלילי, כמו שקורה במקרה שבפנינו, שאף הוא עשוי
להסתיים בהרשעה והפסקת כהונה אוטומטית. נשאלת איפוא השאלה מה היחס בין שני
ההליכים – ההליך שבפנינו וההליך הפלילי?

איילת נחמיאס ורבין (המחנה הציוני):

ביטן, אי אפשר ככה.

היו"ר יואב קיש:

זה מפריע, חברים. חיים ילין וביטן, זה מפריע. בבקשה.

היועץ המשפטי לכנסת איל ינון:

מצד אחד, יוזמי הבקשה מסתמכים על טיוטת כתב האישום, אך מצד שני מדובר
בטיוטה – כשמה כן היא, היא אינה סופית ובוודאי נשמע מהמשנה ליועץ המשפטי
לממשלה היכן הדברים עומדים.

אולם במישור העקרוני-העיוני ניתן לומר כי לכאורה אין קשר בין הדברים, וגם
אם היועץ המשפטי לממשלה יחליט בסופו של יום שלא להעמיד את חבר הכנסת גטאס
לדין בשל עבירות טרור וביטחון - - -

היו"ר יואב קיש:

עליזה, זה מפריע. הח"כים מתלוננים שאתם עושים רעש.

עיסאווי פריג' (מרצ):

זה דוד ביטן, אני מבקש.

איילת נחמיאס ורבין (המחנה הציוני):

ביטן, אי אפשר, תדבר חלש.

היועץ המשפטי לכנסת איל ינון:

אולם במישור העקרוני-העיוני ניתן לומר כי לכאורה אין קשר בין הדברים, וגם
אם היועץ המשפטי לממשלה יחליט בסופו של יום שלא להעמיד את חבר הכנסת גטאס
לדין בשל עבירות טרור וביטחון מטעמים כאלה ואחרים, הרי שדי במעשים שנחשפו
בטיוטת כתב האישום כדי לקיים את העילה הקבועה בחוק, שאינה זקוקה לרף הראיות
הנדרש במשפט פלילי, ואינה תלויה בשיקולי היועץ המשפטי לממשלה בבואו להחליט
על הגשת כתב אישום.

מאידך, ניתן לסבור כי תהיה זו תוצאה שאינה עולה בקנה אחד עם השכל הישר אם
בסופו של יום באפיק הפלילי – בין אם בשלב כתב האישום ובין אם בשלב הכרעת
הדין – ינוקה חבר הכנסת גטאס מאישומים שעניינם ביטחון המדינה או טרור,
שמשמעות הדבר היא שלדעת המערכת המשפטית אף שמדובר בעבירה חמורה כשלעצמה,
העברת הטלפונים והמסמכים לאסירים הביטחוניים לא נעשתה בכוונה לתמוך במאבק
מזוין של ארגון טרור, אלא מסיבות אחרות, ואילו הכנסת תדיחו מכהונתו בשל כך
שהיא סבורה שאותם מעשים ממש מהווים תמיכה במאבק שכזה.

בנוסף לכך, יש להביא בחשבון כי העילות שבסעיף 7א, ובתוכן העילה שבה אנו
דנים, פורשו לאורך השנים על ידי בית המשפט העליון בצמצום רב ועד היום לא
נפסל אף מועמד בבחירות, זאת בשל התפיסה העקבית, שבאה אף לידי ביטוי בפסק
הדין האחרון שניתן לפני הבחירות האחרונות, ולפיה – אני מצטט – "נוכח
חשיבותה של הזכות לבחור ולהיבחר, מניעת השתתפות של מועמד בבחירות לכנסת הוא
כמעט החץ האחרון באשפתה של הדמוקרטיה המתגוננת, ומכאן שיש להותירה למקרים
חריגים וקיצוניים".

פרשנותו של בית המשפט העליון לפיה הפעלתו של סעיף 7א תיעשה בצמצום, במקרים
קיצוניים, ובאופן דווקני זכתה גם לביקורת, שכן לדעת המבקרים היא הפכה את
סעיף 7א לאות מתה בספר החוקים, אך כיום זו הפרשנות המקובלת. אמנם אין עדיין
פסיקה ביחס לתיקון החדש, אך מכיוון שמדובר באותם מונחים של סעיף 7א ובאותה
מטריה ממש – ויש שיטענו כי הדחת ח"כ מכהן היא אף חמורה ממניעת התמודדות –
הרי שעל חברי הכנסת להביא בחשבון שזו הפרשנות שנוקט בה בית המשפט העליון
בהתייחסו לסוגיה זו.

סיכומם של דברים: מצד אחד, אין ספק כי מעשהו של חבר הכנסת גטאס הוא מעשה
חמור וכי הראיות לעצם קיומו הן ראיות חזקות. מצד שני, חוק ההדחה אינו מסתפק
במעשה חמור, אלא מחייב כי ניתן לקשור את המעשה החמור לתמיכה במאבק מזוין של
ארגון טרור נגד מדינת ישראל. לכן, אני סבור כי ההחלטה להפסיק את כהונתו של
חבר הכנסת גטאס חייבת להסתמך על גורם שלטוני מוסמך שיאמר לוועדה שלמיטב
שיפוטו המקצועי מעשיו של חבר הכנסת גטאס, שאינם שנויים במחלוקת, יש בהם
משום תמיכה במאבק מזוין של ארגון טרור נגד מדינת ישראל.

היו"ר יואב קיש:

תודה.

אורן אסף חזן (הליכוד):

רק שאלה אחת: אמר היועץ המשפטי שבג"ץ - - -

אוסאמה סעדי (הרשימה המשותפת):

מה זה "הגורם השלטוני"?

עיסאווי פריג' (מרצ):

כבוד היועץ המשפטי, הכדור נזרק ליועץ המשפטי לממשלה.

היו"ר יואב קיש:

סליחה. שאלה, בבקשה.

אורן אסף חזן (הליכוד):

אמר היועץ המשפטי שבג"ץ עוד לא הכריע וגם לא נתן צו ביניים. מה קורה אם
אנחנו מחליטים להדיח אותו, הוא מודח ובעוד חודש בג"ץ מבטל את החוק?

עיסאווי פריג' (מרצ):

אין לך עילה אבל.

היו"ר יואב קיש:

לא, אם ההליך כבר הסתיים אז זה לא רלוונטי. צו ביניים יכול לעצור הליך - -
-

אורן אסף חזן (הליכוד):

לא, בג"ץ מבטל את החוק, אומר: החוק לא חוקתי – אז מחזירים אותו לכנסת?

רז נזרי:

צריך להגיש עתירה נפרדת על ההדחה.

היו"ר יואב קיש:

לא יכול, אי אפשר רטרואקטיבי.

איילת נחמיאס ורבין (המחנה הציוני):

זאת בעיה, ברור שזאת בעיה.

עיסאווי פריג' (מרצ):

אז בואו נשמע את היועץ המשפטי.

אוסאמה סעדי (הרשימה המשותפת):

אפשר, אדוני היושב-ראש?

היו"ר יואב קיש:

החוק בתוקף, אתה לא יכול לבטל חוק כל עוד הוא בתוקף. אחרי זה, למקרים
הבאים, מה שנקרא, שלא יהיו. אנחנו ממשיכים בדיון.

אוסאמה סעדי (הרשימה המשותפת):

יואב, שאלה?

איימן עודה (הרשימה המשותפת):

הבהרה, בבקשה.

היו"ר יואב קיש:

הבהרה, כן, איימן.

איימן עודה (הרשימה המשותפת):

מה שאמרת שצריך שיורשע בעבירה שיש עמה קלון – אני לא מבין, אני חושב שיש
פה - - -

היועץ המשפטי לכנסת איל ינון:

לא, יש שני אפיקים מקבילים. עד לאישור חוק ההדחה בכנס הקיץ האחרון, הדרך
היחידה לסיים את כהונתו של חבר כנסת מכהן היתה בהרשעה עם קלון, ואז חברותו
היתה נפסקת אוטומטית. העילות שבחוק ההדחה הן גם משמשות לעבירה פלילית. הסתה
לגזענות ותמיכה במאבק מזוין של ארגון טרור הן גם עבירות פליליות. ולכן, גם
היועץ המשפטי לממשלה חקר בהיבט של התמיכה במאבק מזוין של ארגון טרור - - -

איימן עודה (הרשימה המשותפת):

אז מי יכול להוכיח?

היועץ המשפטי לכנסת איל ינון:

ולכן אני אומר שיש שני אפיקים מקבילים שמתנהלים – יש את האפיק הפלילי שיכול
להסתיים בהרשעה, הרשעה עם קלון שמסיימת את הכהונה, ויש את האפיק של חוק
ההדחה, שאיננו אפיק פלילי והשיקולים הם לא בהכרח שיקולים זהים, אבל יש כן
קשרי גומלין בין הדברים. העובדה היא שגם מבקשי הבקשה הסתמכו על טיוטת כתב
האישום כדי להגיע להליך שבפנינו.

אוסאמה סעדי (הרשימה המשותפת):

יש לי שאלה.

היו"ר יואב קיש:

לא, לא, אני עוצר את זה פה, סליחה.

אוסאמה סעדי (הרשימה המשותפת):

אבל יש לי שאלה.

היו"ר יואב קיש:

יהיה אחר כך. חברים, אחר כך אנחנו נמשיך.

אוסאמה סעדי (הרשימה המשותפת):

אבל יש שאלה.

עיסאווי פריג' (מרצ):

שאלה.

יוסף ג'בארין (הרשימה המשותפת):

שאלות משפטיות.

היו"ר יואב קיש:

אני מעביר את זכות הדיבור לשר זאב אלקין, בבקשה.

יוסף ג'בארין (הרשימה המשותפת):

יואב, שאלות משפטיות - - -

אוסאמה סעדי (הרשימה המשותפת):

אבל איך אתה נותן לו - - -

עיסאווי פריג' (מרצ):

היועץ המשפטי אמר חוות דעת - - -

יוסף ג'בארין (הרשימה המשותפת):

יש שאלות משפטיות.

אוסאמה סעדי (הרשימה המשותפת):

הוא נתן חוות דעת. יואב? יואב?

היו"ר יואב קיש:

אני רוצה להסביר למה אני עוצר את שלב השאלות.

יוסף ג'בארין (הרשימה המשותפת):

שאלות משפטיות.

היו"ר יואב קיש:

השר אלקין מציג את הבקשה בשם המבקשים, הוא זה שהשיג את החתימות והוא שפעל.
אנחנו ניתן לו ואחר זה נדון בנושאים המשפטיים.

אוסאמה סעדי (הרשימה המשותפת):

בינתיים אנחנו שואלים את היועץ המשפטי לכנסת - - -

עיסאווי פריג' (מרצ):

- - -

רויטל סויד (המחנה הציוני):

השאלה אם יש חוות דעת של היועץ המשפטי - - -

עיסאווי פריג' (מרצ):

- - -

היו"ר יואב קיש:

חברים, אני מנהל את הדיון ולא אתם. עיסאווי, אני קורא לך לסדר פעם ראשונה.

עיסאווי פריג' (מרצ):

אני שואל שאלה - - -

היו"ר יואב קיש:

בבקשה.

יוסף ג'בארין (הרשימה המשותפת):

יש לנו שאלות עקרוניות אבל, לא שאלות עובדתיות, עקרוניות, ליועץ המשפטי
לכנסת.

היו"ר יואב קיש:

אחר כך, אחר כך.

עיסאווי פריג' (מרצ):

אלקין טכני בכל העניין הזה.

השר להגנת הסביבה זאב אלקין:

תודה רבה. אדוני היושב ראש, חברי חברי הכנסת, עיסאווי, היית מת שאני לא
אהיה שחקן פה אבל אני שחקן - -

עיסאווי פריג' (מרצ):

- - -

קריאות:

- - -

השר להגנת הסביבה זאב אלקין:

אני בהחלט מודה לך, אדוני היושב ראש, על האפשרות להציג כאן בשם 71 חברי
כנסת, 70 בסוף, את הבקשה שהצגנו, כפי שציינת, בהתאם לנדרש על פי החוק, כולל
עשרה חברי אופוזיציה, חברי סיעת יש עתיד.

בזמנו, כשהיה הוויכוח בכנסת האם נדרש או לא נדרש חוק ההדחה, אני חושב
שאיפלו לא העליתי בדעתי שנצטרך להפעיל אותו כל כך מהר ועל מקרה כל כך
קיצוני אבל החיים בזמן האחרון מאתגרים אותנו הרבה יותר ממה שאנחנו יכולים
להעלות על הדעת. והנה לפנינו מקרה, שאם לא בשביל זה נועד החוק אז אני לא
יודע לאיזה מקרה כן. יש מקרה של חבר כנסת, שהשתמש באופן בוטה במעמד שלו
כחבר כנסת, בחסינות שלו כחבר כנסת, ולמעשה הבריח פלאפונים לכלא, לאסירים
מחבלים. עכשיו, לא צריך להיות יוצא שב"כ, כמו חבר הכנסת אוחנה, כדי לדעת.
כל בר-דעת במדינת ישראל יודע שהשימוש שעושים בפלאפונים שמוברחים לכלא בדרך
הזאת, לא באישור ולא בפיקוח, הוא בין השאר גם לארגון פעולות טרור, ולא יכול
להיות שאותו חבר כנסת לא ידע את זה או לא לקח את זה בחשבון.

עיסאווי פריג' (מרצ):

אבל אתה חבר כנסת, לא שופט.

השר להגנת הסביבה זאב אלקין:

אני תכף אתייחס גם לזה.

אורן אסף חזן (הליכוד):

אני לא צריך להיות שופט בשביל להבין.

עיסאווי פריג' (מרצ):

כאן המחוקק.

השר להגנת הסביבה זאב אלקין:

ולכן, אדוני היושב ראש, אנחנו סבורים – אנחנו זה אותם 70 חברי כנסת, סבורים
שבהחלט מתקיימת פה עילה המתאימה לסעיף 7א(3) - תמיכה במאבק מזוין של מדינת
אויב או ארגון טרור – במקרה הזה ארגון טרור נגד מדינת ישראל.

אוסאמה סעדי (הרשימה המשותפת):

במאבק מזוין אדוני השר, לא רק ארגון טרור. צריך מאבק מזוין של מדינת אויב
או ארגון טרור - -

היו"ר יואב קיש:

אוסאמה אתה תקבל - -

אוסאמה סעדי (הרשימה המשותפת):

לא, אני שואל - -

אורן אסף חזן (הליכוד):

אתה לא תחליט עד כמה הוא מחבל.

השר להגנת הסביבה זאב אלקין:

אני מבין שבשביל חלק מכם טרור זה לא מאבק מזוין נגד מדינת ישראל. אבל מה
לעשות? יש הרבה אזרחים במדינת ישראל ששילמו בחייהם על המאבק הזה.

אוסאמה סעדי (הרשימה המשותפת):

יש את הפסיקה.

אמיר אוחנה (הליכוד):

בשבילו זה לא טרור. טרור או לא?

אוסאמה סעדי (הרשימה המשותפת):

תתקן את החוק, עם כל הכבוד. תתקן את החוק.

השר להגנת הסביבה זאב אלקין:

אדוני היושב ראש - -

היו"ר יואב קיש:

אוסאמה, אני קורא אותך לסדר פעם שנייה. תפסיק בבקשה. לא להפריע.

אורן אסף חזן (הליכוד):

כבר קראת אותו פעם שנייה.

השר להגנת הסביבה זאב אלקין:

אדוני היושב ראש, לא רק אנחנו - -

אורן אסף חזן (הליכוד):

קראת אותו פעם שנייה. אני מומחה לקריאות.

היו"ר יואב קיש:

בסדר, בבקשה.

השר להגנת הסביבה זאב אלקין:

אדוני היושב ראש, לא רק אנחנו, 70 חברי כנסת, סברנו שיש כאן עמידה בתנאים
האלה, ויש כאן תמיכה בטרור אלא סבר ככה היועץ המשפטי לממשלה. אני מקריא
סעיפים רלוונטיים מאותו נוסח של כתב האישום - -

יוסף ג'בארין (הרשימה המשותפת):

זה נוסח ישן. זה נוסח ישן כבר.

היו"ר יואב קיש:

אני קורא אותך לסדר פעם ראשונה. לא להפריע.

יוסף ג'בארין (הרשימה המשותפת):

אבל השר יודע - - -

היו"ר יואב קיש:

לא להפריע.

עיסאווי פריג' (מרצ):

חבל שהם יעלו טענות. זה טיוטה נוסח ישן.

היו"ר יואב קיש:

עיסאווי פעם שנייה. אני אוציא אתכם בסוף.

השר להגנת הסביבה זאב אלקין:

ישנו רק נוסח אחד של כתב אישום שהועבר לכנסת באופן רשמי על ידי היועץ
המשפטי לממשלה. אנחנו יודעים שמתקיימים מגעים בין חבר הכנסת באסל גטאס לבין
התביעה במדינת ישראל על יכולת של הסדר טיעון. אני לא יודע אם יהיה הסדר כזה
או לא, בטח נשמע מאחד מהמשנים ליועץ המשפטי לממשלה, הוא יעדכן אבל עד שאין
הסדר כזה, זה המסמך הרשמי היחיד, לפחות עד כמה שאני מבין והתייעצתי גם עם
היועץ המשפטי לכנסת בעניין הזה, גם רז פה, זה המסמך הרשמי היחיד המופיע. כל
שאר הדברים, טיוטות לא חתומות, מוחלפות במסגרת משאים ומתנים על כתב אישום,
אין להם שום משמעות משפטית.

ג'מאל זחאלקה (הרשימה המשותפת):

גם זה טיוטה דרך אגב.

מבחינת הכנסת, הכנסת עודכנה בתחילת ההליך. זה המסמך שהיועץ המשפטי לכנסת
מסר לה, ולכן אנחנו פעלנו על פיו - -

היועץ המשפטי של הכנסת איל ינון:

יועץ משפטי לממשלה.

השר להגנת הסביבה זאב אלקין:

יועץ משפטי לממשלה, סליחה, ואני רוצה לצטט מסעיף 12 בכתב האישום: במעשיו
הנ"ל הנאשם העביר מסמכים לאסיר שלא דרך הנהלת בית הסוהר, והכניס לבית הסוהר
והעביר לאסיר ציוד קצה רט"ן במטרה להביא לסיכון חיי אדם, לגרום חבלה חמורה
לאדם – שימו לב: במטרה להביא לסיכון חיי אדם, לגרום חבלה חמורה לאדם, לפגוע
בביטחון המדינה או לסייע לארגון טרור, ועשה פעולה ברכוש שיש בה כדי לקדם או
לסייע בביצוע עבירת טרור חמורה, והכל תוך ניצול מעמדו כחבר כנסת. זה מסעיף
12. אם צריך דברים יותר ברורים מזה, הם נאמרים בצורה מאוד ברורה.

אוסאמה סעדי (הרשימה המשותפת):

אבל זה לא סעיף 7א.

השר להגנת הסביבה זאב אלקין:

אם זה לא סעיף 7א אז אני לא יודע מה זה סעיף 7א.

היו"ר יואב קיש:

אוסאמה צא החוצה לכמה דקות. פעם שלישית. עכשיו החוצה. מספיק להפריע, תנו
לשר לדבר. כשאתם תדברו אני אשמור גם על הזכות שלכם.

השר להגנת הסביבה זאב אלקין:

הציטוט השני מסעיף 14 לכתב האישום, ואני מצטט: הנסיבות המחמירות מתבטאות
בעובדה שמדובר בהכנסת כמות גדולה של ציוד קצה רט"ן לכלא ביטחוני בו שוהים
פעילי טרור, דבר המסכן את ביטחון המדינה, ובכך שהמעשה נעשה - -

טלב אבו עראר (הרשימה המשותפת):

- - -

אורן אסף חזן (הליכוד):

אתה רגוע היום. נראה לי ישנת עם שתי הנשים הלילה.

אחמד טיבי (הרשימה המשותפת):

יואב, יואב, אתה לא אמור לחייך כשנשמעת הערה כזאת. קראת לו לסדר.

היו"ר יואב קיש:

אתה צודק, מה אני אעשה? אני קראתי לו והוא גם יצא תכף אם הוא ימשיך.

השר להגנת הסביבה זאב אלקין:

- - ובכך שמעשה זה נעשה תוך ניצול מעמדו כחבר כנסת וחסינותו. זאת אומרת,
שהיועץ המשפטי לממשלה אומר וחוזר פעם אחר פעם שיש בעבירות האלה סיכון
ביטחון המדינה, יש סיוע לפעולת טרור, והכל תוך ניצול באופן ישיר של מעמד
חבר כנסת וחסינות חבר כנסת. ולכן, אם אלה הן לא דוגמאות לסעיף 7א, אז אני
לא יודע מה זה דוגמאות לסעיף 7א.

עכשיו, במסגרת השאלות שנשאלו פה, ואנחנו שאלנו את עצמנו, אותם 70 חברי
כנסת, כשהגשנו את הבקשה, האם יש לנו רמת הוכחה מספקת מבחינה משפטית. אנחנו
לא אמורים להחליף את בית המשפט אבל אני חושב שמי שדורש רמת הוכחה שנדרשת
בבית המשפט, לא מבין מה המשמעות של החוק בסעיף הנדון.

עיסאווי פריג' (מרצ):

אז אתם הופכים את הכנסת לבית דין שדה. זה מה שאתם עושים.

השר להגנת הסביבה זאב אלקין:

אני אביא לכם דוגמאות מחוקים אחרים, קצת פחות טעונים: הכנסת יכולה להדיח את
הנשיא, ואגב באותו מספר. לקחנו את זה כמודל לחוק ההדחה. אפילו היה מקרה,
לצערי, במדינת ישראל, שכמעט הופעל הסעיף הרלוונטי. התחיל הליך בכנסת, אני
הייתי אז חבר כנסת, חבר הוועדה הזאת, השתתפתי בהליך, בסוף זה לא נדרש. אף
אחד לא אמר שם, באותו דיון, ולא דרש שנדרש רף הוכחות משפטית. זה היה בכלל
בשלב מאוד מקדמי של הדיון. ועדין סברו חברי כנסת, דווקא חלק מאלה שהיום
מאוד צועקים נגד המקרה הזה, אז סברו שאין שום בעיה להפעיל את ההליך כי החוק
לא דרש רף פלילי והרשעה פלילית. הוא השאיר את זה לשיקול דעתם של חברי כנסת.

יוסף ג'בארין (הרשימה המשותפת):

הנשיא לא ערבי ולכן אין חשש שמתעורר שזה חבר כנסת ערבי. תחפש - - -

אמיר אוחנה (הליכוד):

חס וחלילה.

השר להגנת הסביבה זאב אלקין:

בעיניי אנחנו לא - -

עיסאווי פריג' (מרצ):

הכנסת הופכת לבית דין שדה.

השר להגנת הסביבה זאב אלקין:

אני חושב שהיתה פה אמירה מאוד מאוד חמורה. אתה יודעו למה? כי בעיני זה לא
דיון על חבר כנסת ערבי. זה דיון על חבר כנסת שהבריח פלאפונים - -

אורן אסף חזן (הליכוד):

מחבל. על מחבל שמנצל את הכנסת. זה הסיפור.

השר להגנת הסביבה זאב אלקין:

למחבלים. ואם אתה טוען שכל חבר כנסת ערבי - - -

אורן אסף חזן (הליכוד):

- - -

השר להגנת הסביבה זאב אלקין:

- - חבל מאוד. זה לא דיון על חברי כנסת ערבים. זה דיון על מי שמסייע
למחבלים.

יוסף ג'בארין (הרשימה המשותפת):

- - -

אורן אסף חזן (הליכוד):

מה זאת אומרת? הוא הודה, ג'בארין, הוא הודה.

היו"ר יואב קיש:

אורן, צא החוצה לחמש דקות, זה פעם שלישית.

יוסף ג'בארין (הרשימה המשותפת):

- - -

השר להגנת הסביבה זאב אלקין:

זה היה בחקירה כנגד ראש הממשלה?

היו"ר יואב קיש:

אנחנו מדברים על מה שבאסל גטאס עשה. נקודה. על הנושא של העברת טלפונים
ל - - -. זה הכל. זו ההאשמה ועל זה מדברים.

עיסאווי פריג' (מרצ):

אתה מחוקק? אתה מחוקק?

יוסף ג'בארין (הרשימה המשותפת):

- - -

השר להגנת הסביבה זאב אלקין:

חבל לי מאוד שחברי כנסת שמשמשים בכנסת ישראל לא יודעים לקרוא את לשון החוק
ולהבין ממנו בפשטות שכמו בחוקים בהדחת נשיא וכמו בחוקים בהדחת יושב ראש
הכנסת, גם במקרה הזה, מה שצריך להיות מופעל זה שיקול הדעת של חברי כנסת על
סמך מה שעיניהם רואות. דווקא במקרה הספציפי הזה "עיניהם רואות" זה לא רק
המסמכים, אדוני היושב ראש, אלא צירפנו לפניה שלנו גם אותם קטעים מסרט
שפורסמו שהדברים ברורים. לא צריך גם הודעה של באסל גטאס שהוא עשה את זה.
הדברים מדברים בעד עצמם, הוא לא עשה טובה שהוא הודה כי מאוד מאוד ברור מה
קורה שם באותו סרט. לכן, במקרה הזה, עיניהם רואות של חברי הכנסת זה גם את
המעשה מצולם, מה שנקרא, כמעט בשידור ישיר ולא רק המסמכים.

אני אגיד עוד משהו, אדוני ראש: אני חושב שלא במקרה חבר הכנסת באסל גטאס לא
הסמיך אף חבר כנסת לייצג אותו בהליך, מה שהיה נתון לרשותו. אני חושב שהוא
יודע בעמקי נשמתו ובעומק לבו שלמעשה, אותם חברי כנסת כאן, שמגנים על באסל
גטאס, אם ההצבעה היתה חשאית – אני, אגב, בדיעבד, מצטער על זה שלא הצעתי
לעשות הצבעה חשאית על הסעיף, ואותם חברי כנסת שפה מגנים עליו היו ראשונים
והיו באים ומצביעים בעד הדחתו במליאת הכנסת - -

אורן אסף חזן (הליכוד):

אתה נותן להם יותר מדי קרדיט - - -

השר להגנת הסביבה זאב אלקין:

תאמין לי אורן, אני יודע על מה אני מדבר. אני יודע על מה אני מדבר. היינו
מקבלי 119 פתקים בקלפי החשאית. ולכן, - -

עיסאווי פריג' (מרצ):

אדוני השר, שיקול הדעת שלכם היא כמו סטיק. ממש כמו סטיק.

אורן אסף חזן (הליכוד):

אל תיגע בסטיקים שלי.

השר להגנת הסביבה זאב אלקין:

- - ולכן, באסל גטאס, אני אסיים, לא במקרה לא הסמיך אף אחד לייצג אותו כאן
כי הוא יודע שהוא עשה מעשה חמור ביותר. עכשיו, צריך להבין: עד שאנחנו לא
מפעילים את הסעיף הרלוונטי - -

ג'מאל זחאלקה (הרשימה המשותפת):

אני מבקש בבקשה לדחות את הישיבה. אם אתה שואל - -

היו"ר יואב קיש:

תכף נקרא את ההתייחסות של באסל גטאס. בבקשה.

השר להגנת הסביבה זאב אלקין:

אנחנו כאן, צריך להבין: עד שאנחנו לא מפעילים את הסעיפים הרלוונטיים לחוק
ולא משלימים את ההליך הזה או שאולי באסל גטאס יסיק מסקנות בעצמו אבל עד
שאנחנו לא משלימים את זה, חבר הכנסת באסל גטאס ממשיך לקבל משכורת מהכנסת כל
חודש. ממשיך להצביע כאן ולהשפיע על מה שקורה במדינת ישראל, וחמור לא פחות
מכך, לא כולם יודעים: ממשיך ליהנות מחסינות של חבר כנסת. החסינות שלו הוסרה
אך ורק למעשה הזה. הוא יכול להשתמש בחסינות שלו ולהמשיך במעשים דומים עד
אין קץ.

ולכן, אני פונה מכאן לכל חברי הוועדה הזאת, ולאחר מכן גם כל חברי הבית הזה,
לעשות את המעשה הברור מאליו ולעמוד מאחורי הבקשה הזאת, לתמוך בה, ועדיף כל
יום ושעה אחת קודם. כמה שיותר מוקדם הביזיון הזה לבית המחוקקים הישראלי
ייפסק, וכמה שיותר מהר באסל גטאס יעזוב את הכנסת רק יאציל כבוד לכנסת
ישראל. אין פה פוליטיקה, אין פה ימין ושמאל. יש פה סיוע למחבלים, שהיה יכול
לעלות בחיי אדם. תודה רבה אדוני היושב ראש.

היו"ר יואב קיש:

תודה רבה לשר זאב אלקין ובאמת, כמי שהחתים את כל הח"כים ועשה את כל המאמץ
להניע את המהלך הזה.

לפני שנעבור למשנה ליועץ המשפטי לממשלה רז נזרי, אני מבקש מעורך דין איל
ינון, היועץ המשפטי של הכנסת, להקריא את תשובתו, ולמעשה זה של "עדאלה",
תפרט את ההתייחסות של גטאס להליך שמתנהל פה, בוועדת הכנסת.

עיסאווי פריג' (מרצ):

יש לי טיוטה אחרונה - - -

היו"ר יואב קיש:

תו לו להקריא. זו התייחסותו של גטאס. בבקשה.

היועץ המשפטי של הכנסת איל ינון:

חבר הכנסת גטאס פנה ביום חמישי באמצעות עורכי דינו ליושב ראש ועדת הכנסת,
ליו"ר הכנסת ואלי בבקשה לדחות את הדיון שמתקיים כאן עכשיו. בתשובה שכתבתי
לו הסברתי מדוע אין מקום לדחות את הדיון. אתמול בערב, עורכי דינו שלחו
ליושב ראש ועדת הכנסת ואלי את תשובתם בשם חבר הכנסת גטאס. חבר הכנסת גטאס
עצמו בחר שלא להתייצב היום בדיון ולא לטעון באופן בלתי אמצעי את טענותיו,
כך גם עורכי דינו.

אני ביקשתי שיונח בפני חברי הוועדה מכתב של עורכי הדין של "עדאלה" שמייצגים
אותו אבל לצורך הפרוטוקול וגם למען הסר ספק, אם מישהו לא מעיין במכתב, אני
אקריא חלקים חשובים מהמכתב הזה. וכך אומרים עורכי הדין של חבר הכנסת גטאס:

"בקשת הדחתו של חה"כ גטאס אינה עונה על היסוד הבסיסי בדבר קיומה של עילת
התמיכה במאבק מזוין של ארגון טרור. בית המשפט העליון קבע בשורה של פסקי דין
ובאופן עקבי כי לא כל תמיכה או סיוע לארגון טרור היא תמיכה במאבק מזוין של
ארגון טרור נגד מדינת ישראל. תמיכה מסוג זה צריכה להיות תמיכה פעילה
ומפורשת במאבק מזוין של ארגון טרור ספציפי, והיא חייבת להישען על ראיות
ברורות, חד-משמעיות ומשכנעות ביותר. בהקשר זה ציין השופט חשין, כשכיהן
כיו"ר ועדת הבחירות המרכזית לכנסת ה-16 ודבריו צוטטו בהסכמה על ידי בית
המשפט העליון בעניין טיבי" – וכאן בא ציטוט –

"'...זה לא סתם אם אתה תומך בטרור, אלא צריך להיות ארגון טרור, במאבק מזוין
של ארגון טרור... אבל סתם מעשי טרור, סתם תשבחות או תמיכה במעשי טרור אינם
נכנסים במסגרת הפסילה... תמיכה בארגון טרור לא מהווה עילת פסילה, וכי נדרש
לבסס תמיכה במאבק מזוין של ארגון טרור כנגד ישראל... התמיכה צריכה להיות
בדרך הטבע, יום יום ובארגון טרור ספציפי". בהמשך הוא ציין כי עילת הפסיקה
צריכה להיות ""דבר דומיננטי... שלילה מוחלטת של המדינה, גזענות מוחלטת,
תמיכה בארגון טרור מוחלט'.

"לא רק שחבר הכנסת גטאס מעולם לא תמך באלימות כלשהי והוא באופן עקבי מתנגד
לשימוש באלימות כדרך פוליטית, גם אין אף ראייה בפני ועדת הכנסת אשר עומדת
במבחן ראייתי המעידה כי חבר הכנסת גטאס תמך באופן פעיל ומפורש במאבק מזוין
של ארגון המוגדר על פי החוק כארגון טרור. למותר לציין כי גם טיוטת האישום
המונחת בפני הוועדה לא מציינת שהמעשים המיוחסים של ח"כ גטאס הינם תמיכה
במאבק מזוין של ארגון טרור נגד ישראל.

"לא זו בלבד. טיוטת האישום המונחת בפניכם אינה עונה על מבחן התשתית
הרלוונטית לצורך הדחתו. אמנם בהליכי הסרת חסינות של חבר כנסת ניתן להסתפק
בטיוטת כתב אישום אך הדבר נעשה כדי לאפשר לבית המשפט לקיים הליך פלילי
ולקבוע בו אם חבר הכנסת אשם. לא כן המצב הוא בהליך ההדחה, שהוא הליך שהכנסת
מקיימת בו למעשה "משפט עמיתים", ובניגוד לעיקרון הפרדת הרשויות היא פוסקת
כמו ערכאה שיפוטית בערכאה הראשונה, באם העילה מתקיימת או לא וכי סופיות
החלטתה הינה כמו סופיות החלטת בית משפט בכל הקשור לתשתית הראייתית והמסקנות
המתבקשות מכך.

"לכן, עריכת משפט מסוג זה על ידי ועדת הכנסת, שהוא בבחינת פסק דין המוביל
לסיום כהונתו של חבר הכנסת גטאס, לא יכולה בשום פנים ואופן להישען על טיוטת
כתב אישום בלבד. מעולם לא התקבל טיוטת כתב אישום בהליך שיפוטי כראייה
ודאית, ברורה וחד-משמעית שעל בסיסה ניתנה החלטה שהיא בבחינת פסק דין.

"בנוסף, הבקשה המונחת בפניכם לא מתיישבת עם ההחלטות השיפוטיות שניתנו הן על
ידי בית משפט השלום והן על ידי בית המשפט המחוזי בעניין הארכת מעצרו של חבר
הכנסת גטאס בפרשה הנדונה. שם נדחתה בקשת הארכת מעצרו בגין מסוכנותו לביטחון
המדינה. החלטות שיפוטיות אלה סותרות באופן מפורש את הטענה לפיה המעשים
המיוחסים לו, יש בהם תמיכה במאבק מזוין של ארגון טרור נגד מדינת ישראל.
חשוב מאוד לציין שבית משפט השלום ובית המשפט המחוזי הגיעו להחלטות אלו אחרי
עיון בחומר החקירה החסוי שהוגש להן. לכן, בקשת סיום כהונתו של חבר הכנסת
המונחת בפניכם יוצאת נגד קביעות שיפוטיות רלוונטיות שניתנו על ידי בתי משפט
בישראל.

"טיוטת כתב האישום המונחת בפניכם הוגשה לכנסת אף היא לפני מתן ההחלטה של
בית המשפט המחוזי ואף לפני עריכת שימוע לחבר הכנסת גטאס בפני היועץ המשפטי
לממשלה.

"בימים האחרונים ובמהלך הליך השימוע החלו באי כוחו של חבר הכנסת גטאס במשא
ומתן בניסיון להגיע להסדר טיעון. המשא ומתן הזה מתבסס על ההנחה שהסדר
הטיעון שיגיעו אליו ישפיע על המשך כהונתו של חבר הכנסת גטאס בכנסת.
פרקליטות המדינה העבירה אתמול לבא כוחו של חבר הכנסת גטאס בהליך הפלילי,
עורך דין אביגדור פלדמן, טיוטת כתב אישום חדשה שתהווה בסיס להסדר הטיעון
בין הצדדים. טיוטה חדשה זו שונה מזו המונחת בפניכם, וגם היא לא כוללת שום
דבר המעיד על כוונה כל שהיא מצדו של גטאס המעידה על תמיכתו במאבק מזוין של
ארגון טרור. המשא ומתן נמצא בשלבים מאוד מתקדמים והצדדים קרובים מאוד
לחתימת הסדר טיעון.

"לכן, אין בפני חברי הוועדה היום ראיה כל שהיא לצורך קיום דיון בהליך הדחתו
של גטאס שכן טיוטת כתב האישום המונחת בפניכם אינה רלוונטית והיא לא נכונה
הן מבחינת תיאור עובדות כתב האישום והן מבחינת ציון העבירות המיוחסות לו.

"לפיכך, עצם העובדה שהליך זה מתקיים מבלי להתחשב בהחלטות שיפוטיות רלבנטיות
בנושא או בהמתנה לסיום הליך השימוע והמשא ומתן, רק בטאם הגשת כתב אישום או
גיבוש טיוטת כתב אישום סופית, מעידה בבירור שהליך זה נגוע בחוסר תום לב
ומונע משיקולים זרים.

"על יסוד כל האמור, הנכם נדרשים לדחות על הסף את הבקשה להפסקת חברותו של
חבר הכנסת גטאס בכנסת".

ג'מאל זחאלקה (הרשימה המשותפת):

פסקה חשובה מאוד: והצדדים קרובים מאוד לחתימת הסדר טיעון.

אורן אסף חזן (הליכוד):

אני כמעט השתכנעתי.

היו"ר יואב קיש:

תודה רבה.

אורן אסף חזן (הליכוד):

ממש לבי לבי.

היו"ר יואב קיש:

אנחנו עוברים למשנה ליועץ המשפטי לממשלה לרז ניזרי, בבקשה.

עיסאווי פריג' (מרצ):

כשאתה קורא את הדברים האלה, מה דעתך?

היו"ר יואב קיש:

אנחנו נהיה בשקט ונקשיב לדעתו של המשנה. בבקשה.

אורן אסף חזן (הליכוד):

דעתנו שהוא עדין צריך להיות מודח ומאחורי סורג ובריח.

היו"ר יואב קיש:

בבקשה.

רז נזרי:

בוקר טוב. תודה אדוני היושב ראש. היועץ המשפטי לכנסת הציג כרגע קטעים
ממכתבם של עורכי הדין מארגון "עדאלה" שמייצגים את חבר הכנסת גטאס.
הסיטואציה שבה משא ומתן להסדר טיעון נחשף היא לא סיטואציה שגרתית ופשוטה
מבחינתנו. בדרך כלל, אנחנו נוהגים כשיש משא ומתן, להחצין את זה כלפי חוץ
מטעמים מובנים. בסיטואציה הזאת חבר הכנסת גטאס, באמצעות באי כוחו, החצין את
הדברים בצורה מסוימת ולכן אני אתייחס, אבל מטבע הדברים לא ארד לפרטי העניין
אבל אני כן אציג את העקרונות שלגביהם יקבע היועץ המשפטי לממשלה אם יהיה
הסדר או לא יהיה הסדר.

כמובן הדבר הזה משפיע על הדיון שביניכם, אחרי זה אני גם אומר מה אני מציע,
אתם תחליטו מה לעשות: עד יום חמישי, נמסר הבוקר, כבר אתמול מעשה נמסר
לעורכי הדין של גטאס, שעד יום חמישי הם יצטרכו לתת תשובה האם הם חותמים על
הסדר טיעון, כפי שהם הציעו במהלך המשא ומתן, יתקיים שימוע בשבועות
האחרונים - -

איילת נחמיאס ורבין (המחנה הציוני):

עד מתי?

רז נזרי:

עד יום חמישי הקרוב.

אמיר אוחנה (הליכוד):

האם יש הסכמה עונשית?

רז נזרי:

אני אתייחס לזה. אבל לפני זה, חשוב שנציין מה העקרונות שהתווינו לאותו
הסדר, ככל שיהיה: קודם כל, הסדר כזה, גם הסדר כזה, אם יהיה, יכלול עבירות
חמורות, עבירות מסוג פשע, ויכלול גם עבירה לפי חוק המאבק בטרור. גם הסדר,
ככל שיהיה, יכלול עבירה חמורה, עבירה מסוג פשע לפי חוק המאבק בטרור. היה
רושם קצת שונה, ראיתי בחלק מהדברים, אפרופו המכתב ואפרופו פרסומים כאלה
ואחרים ולכן, חשוב לדייק ולומר: בכל מקרה, אם יהיה הסדר, הוא יכלול,
מבחינתנו, גם עבירה לפי חוק המאבק בטרור בנוסף לעבירות חמורות הקיימות כבר
היום.

איילת נחמיאס ורבין (המחנה הציוני):

רגע, עוד פעם, רז, זה המשפט הכי חשוב, אם אתה יכול טיפה להגביר את הקול. זה
המשפט הכי חשוב שאתה - -

רז נזרי:

אז אני אומר שוב: גם הסדר, ככל שייחתם - אם לא יהיה הסדר, כתב האישום מונח
לפניכם. גם הסדר, ככל שייחתם, יכלול עבירות חמורות, עבירות מסוג פשע ובתוכן
גם עבירה לפי חוק המאבק בטרור, גם עבירה מסוג פשע לפי חוק המאבק בטרור.
כלומר, לא יהיה הסדר בלי עבירה לפי חוק המאבק בטרור. זאת אמירה ראשונה.

אוסאמה סעדי (הרשימה המשותפת):

יש רק עבירה אחת בטיוטה שמתייחסת למאבק בטרור.

רז נזרי:

יש עבירה בטיוטה הקיימת, ותהיה גם עבירה בטיוטה החדשה, ככל שתהיה, ועורכי
הדין, הודענו להם את זה ולכן - -

היו"ר יואב קיש:

אני רק רוצה להגיד שלפחות להבנתי, כל תהליך הסדר הטיעון שמתקיים הוא בנפרד
להליך שמתקיים פה. אנחנו לא - -

קריאות:

הוא לא משליך - - -

אורן אסף חזן (הליכוד):

זה לא משליך, הוא לא אמור להשליך. סליחה, כל הרעיון הוא שזה לא אמור
להשליך.

היו"ר יואב קיש:

אני שואל את היועץ המשפטי לכנסת - -

איילת נחמיאס ורבין (המחנה הציוני):

אבל כל אחד יציג את עמדתו - - -

אמיר אוחנה (הליכוד):

- - -

אורן אסף חזן (הליכוד):

לא, אין קשר בין הדברים. כל הרעיון שההליך פה לא קשור להליך המשפטי.

היו"ר יואב קיש:

אנחנו, קודם כל הכנסת - -

עיסאווי פריג' (מרצ):

תעזבו את הפוליטיקה בחוץ.

אורן אסף חזן (הליכוד):

זה לא פוליטיקה. אנחנו מוגדרים ברמת המוסר מי יכול להיות חבר בכנסת ומי לא.

שולי מועלם-רפאלי (הבית היהודי):

למה פוליטיקה? - - -

אורן אסף חזן (הליכוד):

אין מקום לדברים האלה פה.

קריאה:

למה מה שהיא עושה זה לא - -

היו"ר יואב קיש:

עיסאווי, בא נתקן.

אורן אסף חזן (הליכוד):

אז לא פוליטי, אז חבלני, אז טרוריסט.

קריאות:

- - -

היו"ר יואב קיש:

אורן, אנחנו כרגע כוועדת הכנסת, דנה במסמך כפי שהוצג בפניה, ששם יש את
טיוטת כתב האישום כפי שהוצגה. זה הדיון שמתנהל פה כרגע - -

אורן אסף חזן (הליכוד):

סליחה.

היו"ר יואב קיש:

- - יש עדכון של המשנה ליועץ המשפטי לממשלה שמעדכן, וזו הסיטואציה.

אורן אסף חזן (הליכוד):

סליחה, הבהרה, רק כדי להבין - -

היו"ר יואב קיש:

אורן לא. אתה כל הזמן שואל. תן לו לסיים את דבריו - -

אורן אסף חזן (הליכוד):

- - -

רז נזרי:

אורן - - -

היו"ר יואב קיש:

אל תענה לו. רז, רז, אל תענה לו. בבקשה רז נזרי.

רז נזרי:

אני אתייחס לחבר הכנסת חזן, ברשותך אני אתייחס, ואני חושב שאחרי שנשלים את
התמונה גם תבינו מה הקשר. כמו שהיושב ראש אמר, יש לפניכם בקשה שמונחת על
סמך הטיוטה שהועברה. זה הדיון אבל עדין יש נתונים רלוונטיים לדיון שאנחנו
לא נציג אותם, אנחנו נחטא לתפקידנו, ועלולים גם להכשיל אתכם. לכן, חשוב
שתדעו שהיועץ המשפטי לכנסת הקריא את הקטעים מתוך משא ומתן להסדר, ואני רוצה
להציב את הדברים כפי שהם היום.

אורן אסף חזן (הליכוד):

לא בדיוק המהות.

היו"ר יואב קיש:

בבקשה, נא לא להפריע.

רז נזרי:

אמירה ראשונה שאמרתי - גם ככל שיהיה הסדר, הוא יכלול מספר עבירות חמורות,
מתוכן עבירה חמורה מסוג פשע לפי חוק המאבק בטרור. זאת אמירה ראשונה. אמירה
שניה – ככל שיהיה הסדר, הוא יהיה על בסיס קביעה שבעצם הוא יכלול גם הודעה
ועונש מאסר בפועל, משמעותי. מאסר בפועל, אני מדגיש, ולא מאסר מסוג אחר.
מאסר בפועל לתקופה משמעותית, ויכלול גם מאסר על תנאי וקנס.

בנוסף וחשוב, הסדר, וזה נתון רלוונטי מול דיון בעיני – הסדר, ככל שיהיה,
יכלול מבחינתנו, מעבר להודעה כמובן, את התפטרותו של חבר הכנסת גטאס ביום
הגשת כתב האישום. זאת אומרת, ככל שייחתם הסדר, וכפי שאמרתי ה"דד ליין"
שהצבנו זה עד סוף השבוע, עד יום חמישי, אז לכל המאוחר ביום ראשון יוגש כתב
אישום. משמעות הדברים היא שביום ראשון יתפטר חבר הכנסת גטאס מתפקידו - -

אוסאמה סעדי (הרשימה המשותפת):

הבנתם?

עיסאווי פריג' (מרצ):

הבנתם? פוליטיקה - - -

היו"ר יואב קיש:

עיסאווי, אני קורא לך לסדר פעם שנייה.

עיסאווי פריג' (מרצ):

- - -

היו"ר יואב קיש:

- - - אני קורא לך לסדר פעם ראשונה. הבא ייצא החוצה. חברים, מספיק.

רז נזרי:

- - לכן, הנתון הזה רלוונטי כי אנחנו, כפי שאמרתי, היועץ המשפטי במשא ומתן
להסדר עם באי כוחו של - - - עמדנו על כך. זה יהיה אחד הרכיבים להתפטרותו של
חבר הכנסת מתפקידו ולכן, כמובן, זה משליך על שאלת הדיון כאן כרגע.

אורן אסף חזן (הליכוד):

אבל זה לא מונע.

רז נזרי:

- - ודבר נוסף מבחינתנו, זה לא חלק מהסדר אבל הודענו לבאי הכוח, והם אמורים
להבין את זה שיהיו לזה משמעויות נלוות, וגם זה קשור בצורה כזאת או אחרת
להיבט הסמלי שיש פה: מבחינתנו, ההודעה הזאת וההרשעה הזאת תישא קלון. אנחנו
נעתור לבית המשפט לקבוע שיש בעבירות אלה מסוג קלון כי כאשר חבר כנסת עושה
מעשים מהסוג הזה, מעשים שיש בהם פגיעה בביטחון המדינה, מעשים שיש בהם ניצול
לרעה של תפקידו כחבר כנסת, ויש ניצול לרעה של תפקידו כחבר כנסת – כל מי
שקורא את הטיוטה הנוכחית וגם לקראת הטיוטה החדשה של הסדר הטיעון, יראה שיש
פה ניצול לרעה במובן זה של ניצול העובדה שלא ניתן היה לערוך חיפוש על גופו
בכלא, להחדרת אותם פלאפונים וסימים ומטענים, אז הדבר הזה גם ייכלל
מבחינתנו. זה לא חלק מהסדר קלון בדרך כלל אבל אנחנו כן מציינים ואומרים את
זה שנעתור לבין המשפט לקבוע שיש קלון. לקביעה הזאת שיש קלון יש מספר
נפקויות, גם בהקשר של זכויות שיש לחבר כנסת לשעבר.

קריאה:

זה חשוב.

רז נזרי:

אז ברגע שיש קלון לפי החלטה של הכנסת, למעשה זכויות מסוימות ישללו ממנו וגם
זה משליך על היכולת להיבחר בעתיד, גם אם הוא יתפטר מהכנסת הזאת יש עוד
כנסות, ויש בישראל מעת לעת בחירות אז זה משליך על היכולת שלו להיבחר,
וכמובן זה ייכנס לסעיף הקיים שככל שיש קלון אז לפחות שבע שנים מעבר לתום
תקופת המעבר הוא לא יוכל להיבחר להיות חבר כנסת.

הנתונים האלה חשובים כי בסופו של דבר, מבחינתנו יש פה כרגע בקשה אמנם
להדחה, וזה במסגרת הדיון שלכם. היועץ המשפטי לכנסת הציג את השיקולים השונים
ואת המורכבות שיש בקביעה שבעצם דורש חוק ההדחה, העילה שכתובה בחוק ההדחה
והפסיקה שפירשה את העילה הזאת שקיימת גם בחוק הכנסת הנוכחי, הדבר הזה כמובן
מורכב יותר ולכן, אני שב ואומר: מבחינתנו, אנחנו כרגע לא נאמר עמדה לגוף
העניין הזה של ההדחה, עמדה סופית. הדבר הזה, ככל שיהיה צורך בכך, יאמר
בדיון נוסף, שאני מבין שייקבע, וזאת מהטעם שבכל מקרה, כפי שאמרתי, אנחנו
הצבנו, היועץ המשפטי הודיע לבאי כוחו, הודענו לבאי כוחו גם אתמול וגם הבוקר
– דיברנו עם בא כוחו של חבר הכנסת גאטס, והודענו לו שהתשובה צריכה להיות עד
יום חמישי הקרוב, וזה על סמך העקרונות שאמרתי: עבירות חמורות, כולל עבירה
של מאבק בטרור, עונש מאסר משמעותי בפועל, התפטרות מהכנסת, וככל שתהיה
התפטרות מהכנסת ממילא תוצאת הדיון שמתבקש פה כבר תתקיים כי גם אנחנו למעשה
חושבים שבסיטואציה כזאת, חבר כנסת שעשה מעשים מהסוג הזה תוך ניצול מעמדו
כחבר כנסת עם הקשר ביטחוני ופגם ערכי ומוסרי - - - לא ראוי שיהיה חבר כנסת.
לכן, עמדנו על כך שזה יכלול התפטרות.

רויטל סויד (המחנה הציוני):

אבל האם היועץ המשפטי סבור שאפשר להפעיל פה את חוק ההדחה?

היו"ר יואב קיש:

רויטל, תני לו לסיים רגע את דבריו.

רויטל סויד (המחנה הציוני):

האם היועץ המשפטי סבור - - -

היו"ר יואב קיש:

רויטל, אני לך לסדר פעם ראשונה. את היית שקטה עד עכשיו, אני מבקש.

איילת נחמיאס ורבין (המחנה הציוני):

אבל זאת השאלה המרכזית.

קריאות:

- - -

היו"ר יואב קיש:

רגע, הוא מדבר, הוא לא סיים את דבריו.

איילת נחמיאס ורבין (המחנה הציוני):

בסדר, רק אם יותר לי - -

היו"ר יואב קיש:

כל אחד יקבל את זכות הדיבור שלו.

איילת נחמיאס ורבין (המחנה הציוני):

רגע, יואב, לחברי ועדת הכנסת מותר להשחיל משפט. אנחנו לא מפריעים.

אורן אסף חזן (הליכוד):

אתה בעצם מעקר את חוק ההדחה. כל הרעיון היה שזה יהיה מסלול נפרד.

היו"ר יואב קיש:

הוא יסיים את דבריו - -

רויטל סויד (המחנה הציוני):

- - -

היו"ר יואב קיש:

אני מבקש, רויטל.

רויטל סויד (המחנה הציוני):

מה חוות הדעת של היועץ המשפטי - -

היו"ר יואב קיש:

אם יהיו שאלות, אחרי שהמשנה ליועץ המשפטי - -

אורן אסף חזן (הליכוד):

זה לא רלווטי. כן הסדר טיעון, לא הסדר טיעון, זה לא רלוונטי.

היו"ר יואב קיש:

נעשה ככה: אחרי שהוא יסיים את דבריו, סבב קצר של שאלות שאני ארשום אותן אם
הוא לא יתייחס אליהן, ואחרי זה הוא יתייחס לשאלות.

רויטל סויד (המחנה הציוני):

אז רגע, אני מבקשת שאלה.

היו"ר יואב קיש:

רגע, הוא עוד לא סיים את דבריו.

איילת נחמיאס ורבין (המחנה הציוני):

אין בעיה. עורך דין נזרי, אנחנו צריכים - - -

אורן אסף חזן (הליכוד):

- - -

היו"ר יואב קיש:

גם יש רשימת דוברים אבל אנשים רוצים לשאול, להבין. אז בסדר, נו. לא לנאום,
לנאום אני לא נותן. בבקשה נא לסיים את דבריך, המשנה.

רז נזרי:

אנחנו לא מאפשרים שום דבר. כפי שהיועץ המשפטי לכנסת הסביר, יש התפטרות,
הדחה ומסלול פלילי. כתוצאה מהליך פלילי, מסלול ההדחה של החוק, נקרא לו:
המסלול המינהלי של חוק ההדחה הקיים.

חבר הכנסת חזן אתה שאלת, ולכן זה רלוונטי: אנחנו, ככל שיוגש כתב אישום, ככל
שלא יהיה הסדר, ודאי שחוק ההדחה רלוונטי. בוודאי שאז - -

אורן אסף חזן (הליכוד):

גם אם לא יוגש - -

רז נזרי:

שניה, אני אומר את עמדתנו אבל אם יוגש כתב אישום, משמעות הדברים היא שהוא
מנהל מפרט – הכנסת יכולה - -

עיסאווי פריג' (מרצ):

זה בית דין שדה.

אמיר אוחנה (הליכוד):

זה לא בית דין שדה - - -

רז נזרי:

- - זה חוק כנסת שקיים ויש עתירה נגדו, וכפי שאמרתי גם לא הוצא צו, וכמו
שנאמר לא הוצא צו - - - נגדו, זה לא בית דין שדה, זה חוק קיים.

עדין אנחנו חשבנו בהמשך לשימוע שהיה - כמובן שעורכי דין של גטאס בשימוע באו
וניסו לשכנע את היועץ המשפטי מדוע צריך לסגור את התיק הזה, מדוע אין ראיות,
מדוע כך וכך. כמובן - -

אמיר אוחנה (הליכוד):

אמרו שאין ראיות?

אוסאמה סעדי (הרשימה המשותפת):

נו, תפסיקו עם זה אמיר.

רז נזרי:

אין ראיות לראיות - -

שולי מועלם-רפאלי (הבית היהודי):

- - - מי שרצח חייל זה לא עבירה ביטחונית.

רז נזרי:

זה עבירות מסוג מסוים. הטענות האלה נדחו בשימוע. בהמשך לכך העלו הצעה
להסדר. כפי שאמרתי - -

היו"ר יואב קיש:

נא לסיים.

רז נזרי:

אני מסיים  - כאשר ככל שאכן במסגרת ההסדר, ועמדנו על כך, הוא יתפטר מידית
מהכנסת - -

אורן אסף חזן (הליכוד):

זה בסדר.

רז נזרי:

על זה אני מדבר. מתפטר מידית מהכנסת, אז לכאורה אין צורך ואין טעם להפעיל
הדחה.

אורן אסף חזן (הליכוד):

- - -

רז נזרי:

למה להפעיל הדחה?

איילת נחמיאס ורבין (המחנה הציוני):

אבל רז - - - זה ברור - -

אורן אסף חזן (הליכוד):

אבל הם הבינו מדבריך שבגלל ההליך שאתם מקיימים אנחנו - -

רז נזרי:

גם הקצבנו זמנים, גם בהתחשב בדיון הזה. דיברנו עם יושב ראש הוועדה.

היו"ר יואב קיש:

תודה רבה.

רז נזרי:

הקצבנו זמנים, ולא - -

רויטל סויד (המחנה הציוני):

יואב, יואב...

אוסאמה סעדי (הרשימה המשותפת):

הצעה לסדר, אדוני היושב ראש.

היו"ר יואב קיש:

משפט סיום.

איילת נחמיאס ורבין (המחנה הציוני):

חברים, אני רוצה להגיד לכם משהו: אי אפשר, די.

היו"ר יואב קיש:

נכון, צודקת. אני אתחיל להוציא. זה לא יעבוד אחרת.

רז נזרי:

בהקשר הזה, ככל שאכן יהיה את אותו הסדר שיעמוד בקריטריונים שאמרתי, כולל
ענישה בפועל משמעותית וחוק מאבק בטרור והתפטרות מהכנסת, אנחנו חושבים שזה
בהחלט יכול להיות דבר שמעבר לזה שיישרת את ההליך הזה, הודעה של חבר כנסת
בסיטואציה הזאת עם כל מה שקורה כאן, יהודים וערבים, וכפי שנאמר וגם אנחנו
אומרים את זה: זה לא כתב אישום נגד החברה הערבית, זה לא כתב אישום נגד
ח"כים ערבים. זה כתב אישום נגד חבר כנסת ערבי שעשה עבירה חמורה וכנראה לא
ראוי להיות בכנסת, ולכן אנחנו עומדים על כך שהוא יתפטר מהכנסת. ככל שתהיה
הודאה מצדו בדבר הזה, ככל שייקח אחריות, ככל שייקח אחריות ויתפטר מעצמו, גם
לדבר הזה יש משמעות מבחינת התכלית של מושגים - -

היו"ר יואב קיש:

תודה רבה.

איילת נחמיאס ורבין (המחנה הציוני):

יואב, אני מבקשת משהו. אבל המשנה ליועץ המשפטי לממשלה, אני מוכרחה - -

היו"ר יואב קיש:

איילת, אני לא נותן לך כרגע, את תמתיני רגע.

איילת נחמיאס ורבין (המחנה הציוני):

יואב, זה עניין קריטי.

היו"ר יואב קיש:

סדר הדיון יהיה ככה – תקשיבי רגע, את לא היחידה פה. סדר הדיון הוא כזה:
לפני רשימת הדוברים אני רוצה לקחת שאלות בלבד, ואני אקח אותם. אני רושם
אותם במשפט, אחרי משפט אני מפסיק לרשום ואני מפסיק את רשות הדיבור. זה לא
נאום, אני מזכיר לכולם. היה לנו פה סבב ארוך, שמענו הרבה דברים, אני מבין
שיש שאלות. סדר הדוברים לאחר מכן, ואני אקריא את סדר הדוברים - -

עיסאווי פריג' (מרצ):

מה טעם בדוברים? היועץ המשפטי אומר לך שאין טעם בקיום הדיון.

אמיר אוחנה (הליכוד):

לא, רק במידה ויהיה הסבר, אז הוא יתפטר.

איילת נחמיאס ורבין (המחנה הציוני):

הוא לא אמר את זה, אם הוא מתפטר.

אורן אסף חזן (הליכוד):

הוא לא אמר. הוא רוצה לחסוך לנו את התהליך, אל תתבלבל.

איילת נחמיאס ורבין (המחנה הציוני):

חבר הכנסת פריג', הלוואי, הלוואי.

אורן אסף חזן (הליכוד):

- - - הוא גורם למחבל לקחת אחריות.

קריאות:

- - -

היו"ר יואב קיש:

איילת מספיק. איילת מספיק.

אורן אסף חזן (הליכוד):

גם שאר המחבלים ייקחו אחריות - - -

שולי מועלם-רפאלי (הבית היהודי):

אחרי כל הפרסה הזאת, איך אתם לא מבקשים לבוא לפה - - -

עיסאווי פריג' (מרצ):

- - -

קריאות:

עיסאווי - - -

אוסאמה סעדי (הרשימה המשותפת):

- - -

היו"ר יואב קיש:

שולי אני קורא לך לסדר פעם ראשונה. עיסאווי אני קורא לך לסדר פעם שנייה.
עיסאווי, אתה בפעם שנייה.

יואל חסון (המחנה הציוני):

עיסאווי, מה אתה מגן עליו?

היו"ר יואב קיש:

יואל אני קורא לך לסדר פעם ראשונה.

עיסאווי פריג' (מרצ):

יש יועץ משפטי.

שולי מועלם-רפאלי (הבית היהודי):

- - -

היו"ר יואב קיש:

עיסאווי אני לא רוצה להוציא אותך. מספיק.

שולי מועלם-רפאלי (הבית היהודי):

עיסאווי, איפה הייתם עד היום? גם אתם חיכיתם - - -

היו"ר יואב קיש:

שולי, אני קורא לך לסדר פעם שנייה. מעכשיו אני מוציא. הבא שמפריע יוצא.

אוסאמה סעדי (הרשימה המשותפת):

אפשר הערה לסדר?

היו"ר יואב קיש:

לא, אי אפשר כי אני באמצע להגיד כמה דברים. אנחנו אומרים ככה: ראשית, אני
רואה שהדיון הזה טעון מדי בשביל שלא נוציא חברי כנסת. אני מצטער אבל זה מה
שהולך להיות. יש פה עיסאווי שבקריאה שנייה, שולי בקריאה שנייה, אורן בקריאה
שנייה. אני אומר לכם שמעכשיו אני מוציא, ואמרתי עוד פעם שמי שיוצא, יוצא
לחמש דקות וחוזר אחרי שהוא מרגיע. פשוט זה בלתי אפשרי לנהל ככה דיון. צודקת
חברת הכנסת ורבין, שהיא לא שומעת כלום.

אני אומר שסדר הדוברים הוא ככה: חבר הכנסת אחמד טיבי, חבר הכנסת אלעזר
שטרן, חבר הכנסת אוסאמה סעדי, למרות שאתה לא חבר בגלל שהגדרתם שאתה מחליף
את עבדאללה, אני נותן לך עדיפות ואתה אחריו. חבר הכנסת אמיר אוחנה, חברת
הכנסת איילת נחמיאס ורבין, יואל חסון, רוברט - -

אחמד טיבי (הרשימה המשותפת):

איך זה? אני רשמתי את טלב אבו עראר מקום שלישי, בכתב היד שלי.

היו"ר יואב קיש:

כי הסברתי לך שחברי וועדה מקבלים עדיפות בדיון הזה, ונתתי לאוסאמה סעדי
זכות קדימה למרות שהוא לא חבר ועדה. אחרי רוברט, חבר הכנסת נגוסה, בן צור,
פולקמן, אורן חזן שמחליף את מיקי, שולי מועלם. ואחרי זה נעבור לרשימת
דוברים שהם לא חברי ועדה.

ג'מאל זחאלקה (הרשימה המשותפת):

- - -

היו"ר יואב קיש:

נרשמת? אז אתה גם אחרי - -

ג'מאל זחאלקה (הרשימה המשותפת):

אני ביקשתי, כבוד היושב ראש, בגלל שהתייחסת למפלגה שלי.

היו"ר יואב קיש:

בסדר, אתה תקבל גם זכות דיבור. אני מבקש לעבור - -

אורן אסף חזן (הליכוד):

- - -

היו"ר יואב קיש:

אורן אני אוציא אותך. אני מבקש לעבור לשלב השאלות ורק לרשום את השאלה. אני
אומר לכם, משפט אחד ולסיים. אמיר, משפט בבקשה.

אמיר אוחנה (הליכוד):

היועץ המשפטי, מילה לגבי הרף הראייתי הנדרש בהליך מסוג זה, לעומת הרף
הראייתי הנדרש בפלילים, כי אני שומע פה שאנחנו בית משפט שדה וכו', וצריך
להדגיש את ההבדל הזה.

היו"ר יואב קיש:

זהו. איילת, בבקשה – משפט.

איילת נחמיאס ורבין (המחנה הציוני):

עוד לא התחלתי. המשנה ליועץ המשפטי לממשלה, אתה התייחסת לנושא של המתאם בין
כתב אישום לבין חוק הטרור. אנחנו צריכים לדעת היום בדיון הזה את המתאם בין
כתב האישום לבין הפעלה של חוק ההדחה. הבנו את מה שאתה אומר ביחס לכתב
האישום והעבירות שיהיו בתוכו, אבל מה זה אומר מבחינתנו אל מול חוק ההדחה?
זה העניין הקריטי.

היו"ר יואב קיש:

תודה רבה. יואל, יש לך שאלה?

יואל חסון (המחנה הציוני):

לא.

היו"ר יואב קיש:

אורן?

אורן אסף חזן (הליכוד):

לא, הוא נתן את התשובה. רק הבהרה – הליך ההדחה ולא תהליך - - -

אלעזר שטרן (יש עתיד):

האם המשמעות של הסכם בטיעון שכולל בתוכו התפטרות, אומרת שההתפטרות היא
מידית או עד שבית המשפט יענה?

רז נזרי:

מידית, זה חלק מהתנאים שהצבתי.

היו"ר יואב קיש:

הנה ענו לך, אבל ביקשתי לא לענות. בבקשה, חברת הכנסת רויטל.

אלעזר שטרן (יש עתיד):

שנייה.

היו"ר יואב קיש:

לא לא אלעזר, שאלת וקיבלת תשובה.

עיסאווי פריג' (מרצ):

תן לו, מה הבעיה?

היו"ר יואב קיש:

שאלה קצרה בבקשה, יש זכות דיבור לחבר הכנסת אחמד טיבי שממתין, כדי שנפתור
רגע אחד את השאלות.

עיסאווי פריג' (מרצ):

אתה רואה? לא משתלם לשתוק, אלעזר.

רויטל סויד (המחנה הציוני):

בחוק ההדחה יש שתי עילות שאפשר להפעיל ולהדיח חבר כנסת מכהן. אנחנו מדברים
פה עכשיו על תמיכה במאבק מזוין של ארגון טרור. האם המעשה של גטאס, כתב
האישום גם כאשר הוא מתוקן ואתה אומר שתהיה עבירה שמתייחסת לחוק המאבק
בטרור, האם העמדה של היועץ המשפטי היא שניתן להפעיל את החוק וזה נכנס לאחת
העילות? שמענו את היועץ המשפטי של הכנסת שאמר פה, שחייב גורם מקצועי שיבהיר
שזה אכן מאבק בארגון טרור. האם המעשה הזה מהווה - - -

היו"ר יואב קיש:

שמענו, תודה.

רויטל סויד (המחנה הציוני):

בכלל, האם אפשר להפעיל - - -?

רועי פולקמן (כולנו):

עורך דין נזרי, לאור תחושה שיש בהירות בראיות, למה בכלל אתם חותרים להסדר
טיעון?

היו"ר יואב קיש:

שאלה טובה.

איילת נחמיאס ורבין (המחנה הציוני):

זו שאלה טובה, שאלה במקום.

היו"ר יואב קיש:

לא לענות, אנחנו לא עונים פה אחד לשני.

אורן אסף חזן (הליכוד):

גם הם מבינים שבית המשפט עוד יכול לזכות אותו.

ג'מאל זחאלקה (הרשימה המשותפת):

נאמר משפט שהיועץ המשפטי יידרש לעמדתו בעניין חוק ההדחה בישיבה אחרת שתבוא,
אם לא תהיה עסקת טיעון, כלומר אתה מציע במובלע שלא תתקיים הצבעה היום.

היו"ר יואב קיש:

זו שאלה אלי, לא אליו.

ג'מאל זחאלקה (הרשימה המשותפת):

לא, אליו. הוא אמר היועץ המשפטי - - -

היו"ר יואב קיש:

החלטה על הצבעה או לא, תתקיים לפי החלטה של הוועדה ולא של היועץ המשפטי
לממשלה.

ג'מאל זחאלקה (הרשימה המשותפת):

לא, הוא יכול להגיש - - -

עיסאווי פריג' (מרצ):

באותו עניין רציתי לשאול – ואני מפנה את השאלה לעורך דין ינון – האם אחרי
מה ששמענו, זה חוקתי היום לקיים הצבעה על הסוגיה הזו?

אורן אסף חזן (הליכוד):

כן, התשובה היא כן.

אוסאמה סעדי (הרשימה המשותפת):

הנימוק לאי דחיית הישיבה היום היה שאתם מוגבלים, שאתם חייבים לפתוח בהליך
הזה תוך שלושה שבועות. אני מבין שאנחנו היום פתחנו את הישיבה. אחרי הדברים
של המשנה ליועץ המשפטי לממשלה, שלמעשה אמר במפורש: אני לא מביע עמדה היום
לגבי טיוטת כתב האישום - - -

היו"ר יואב קיש:

מה השאלה?

אוסאמה סעדי (הרשימה המשותפת):

אני קושר את זה למה שאמר גם היועץ המשפטי לכנסת. הוא אמר: הרי אנחנו לא
שופטים ולא תובעים, אנחנו חייבים להסתמך על גורם שלטוני מובהק. הגורם
השלטוני המובהק זה היועץ המשפטי לממשלה, ולכן אני מבקש אדוני היושב ראש
לדחות את הישיבה היום.

היו"ר יואב קיש:

השאלה האם ניתן לדחות את הישיבה.

אוסאמה סעדי (הרשימה המשותפת):

אני מבקש, על סמך דברי היועץ המשפטי.

היו"ר יואב קיש:

אחמד טיבי, אתה רוצה שאלה, או שאתה עובר לזכות הדיבור?

אחמד טיבי (הרשימה המשותפת):

זכות דיבור.

היו"ר יואב קיש:

בסדר, אז אני מסכם.

עיסאווי פריג' (מרצ):

שיענה לנו.

היו"ר יואב קיש:

טלב ואחרי זה יואל.

אורן אסף חזן (הליכוד):

יש לי גם שאלה.

היו"ר יואב קיש:

אורן, פעם שלישית – צא החוצה לחמש דקות. די, ביקשתי שקט ועכשיו שקט. החוצה
לחמש דקות אורן. בבקשה, טלב.

יואל חסון (המחנה הציוני):

זה מעליב אותו שאתה מוציא אותו.

היו"ר יואב קיש:

אין ברירה, יש גבול.

(חבר הכנסת אורן חזן יוצא ממליאת הוועדה.)

אורן אסף חזן (הליכוד):

שאלה לעניין. אני חושב שהשתיקה שלו מתפרשת כהודאה.

היו"ר יואב קיש:

מספיק, בבקשה טלב. טלב, זה לא מכובד.

טלב אבו עראר (הרשימה המשותפת):

מה הוא אומר עלי?

היו"ר יואב קיש:

אותו הוצאתי בגלל איך שהוא דיבר, אתה רוצה שאני אוציא אותך?

טלב אבו עראר (הרשימה המשותפת):

היועץ המשפטי לכנסת אמר שזו סוגיה שצריכה להיות נסמכת על גורם מוסמך בעניין
סוגיית התמיכה בארגון טרור. אני רוצה להבין מי זה בדיוק גורם מוסמך, מה
הגורם המוסמך הזה, האם הוא היועץ המשפטי לממשלה?

יואל חסון (המחנה הציוני):

אני רוצה קצת להרחיב את השאלה.

היו"ר יואב קיש:

לא, אתה לא יכול, זו שאלה קצרה.

יואל חסון (המחנה הציוני):

להרחיב את השאלה של חבר הכנסת פולקמן ולשאול לא רק מדוע נדרשה כאן עסקת
טיעון. על פניו, הוצג כל הזמן שהראיות נורא ברורות. השאלה שלי, עורך הדין
נזרי, היא מי יזם את עסקת הטיעון – האם זה בא מצדכם, או שזה בא מצדו של חבר
הכנסת גטאס?

איילת נחמיאס ורבין (המחנה הציוני):

שאלה מצוינת, אני חושבת שטוב שבאה לעולם. השאלות חשובות.

היו"ר יואב קיש:

אנחנו נענה על כל השאלות אחרי סבב דוברים מסוים, כי אני חושב שהדוברים גם
רוצים לדבר.

איילת נחמיאס ורבין (המחנה הציוני):

אבל אני חושבת שזה יכול להשפיע על מה שאנחנו אומרים, אז כדאי שהוא יענה על
השאלות, היו שאלות חשובות.

היו"ר יואב קיש:

טיבי כבר כוסס ציפורניים.

אחמד טיבי (הרשימה המשותפת):

לא, לא כוסס – או שמנהלים דיון תרבותי, למרות הקושי ולמרות שזה משפט שדה
ויושבים כדי להשמיע טיעונים.

היו"ר יואב קיש:

אבל גם לחברים שלך היו שאלות, עם כל הכבוד.

שולי מועלם-רפאלי (הבית היהודי):

אנחנו מסכימים אתך, אנחנו בעד דיון.

היו"ר יואב קיש:

השאלות שאני מבקש מהמשנה ליועץ המשפטי לממשלה לענות זה על המתאם בין כתב
האישום לבין הפעלת חוק ההדחה; רף הראיות הנדרש בהליך הנוכחי לעומת פלילים;
האם לקיים הצבעה היום זה חוקתי, אולי דווקא אתה צריך לענות על זה איל; מי
זה הגורם המוסמך עליו שאל חבר הכנסת טלב אבו עראר; האם ההסכם טעון התפטרות
מידית? אני חושב שעל זה ענינו; האם כתב האישום שניתן מאפשר להפעיל את החוק?

יואל חסון (המחנה הציוני):

יש שאלות שלי.

היו"ר יואב קיש:

נכון, את שלך לא רשמתי.

איילת נחמיאס ורבין (המחנה הציוני):

על עסקת הטיעון, שאלה שלו ושל פולקמן.

יואל חסון (המחנה הציוני):

השאלה שלי מי יזם את עסקת הטיעון, האם אתם או חבר הכנסת גטאס, ואם אתם
יזמתם – למה יזמתם?

איילת נחמיאס ורבין (המחנה הציוני):

והשאלה של פולקמן היתה למה בכלל הולכים לעסקת טיעון.

יואל חסון (המחנה הציוני):

אם היו כל כך הרבה ראיות - - -

היו"ר יואב קיש:

איל, אתה רוצה לענות האם ניתן לקיים הצבעה היום, האם זה חוקתי, כל הדברים
שעלו פה בעניין הזה.

היועץ המשפטי לכנסת איל ינון:

קודם כל, במישור המשפטי הפורמלי, בוודאי שניתן לקיים היום הצבעה. אין מניעה
בקיום ההצבעה מכמה היבטים. כפי שאמרתי, נכון שהוגשה עתירה חוקתית נגד החוק
הזה, אבל לא הוצא במסגרתה צו ביניים, ובכל מקרה ההליך פה בוועדת הכנסת לא
מסיים את ההליך לפי חוק ההדחה, אלא רק מליאת הכנסת, ולכן אין מניעה משפטית
פורמלית מלקיים היום הצבעה.

האם נכון לקיים היום הצבעה בשעה ששמענו את העדכון ואת הדיווח של עמיתי
המשנה ליועץ המשפטי לממשלה? זה שיקול הדעת שלכם ושל יושב ראש הוועדה.

עיסאווי פריג' (מרצ):

מה אתה היית ממליץ?

היועץ המשפטי לכנסת איל ינון:

אני ציינתי שאני חושב שיהיה קשה לקבל החלטה להדיח את חבר הכנסת גטאס מבלי
שגורם שלטוני מוסמך – אגב, זה לא חייב להיות היועץ המשפטי לממשלה, זה יכול
להיות ראש השב"כ, גורם ביטחוני אחר, שיש לו ידע מקצועי בקשר לנושא המדובר,
כלומר האם העברת הטלפונים והמסמכים מידי חבר הכנסת לאסירים ביטחוניים
ספציפיים שיושבים בכלא ביטחוני, האם יש בכך כדי לענות על העילה שנמצאת בחוק
ההדחה. כמובן ששיקול הדעת הסופי הוא שלכם, אבל אנחנו צריכים איזשהו בסיס.

רויטל סויד (המחנה הציוני):

אז איך אנחנו יכולים לקיים פה את הדיון, כשאין לנו את חוות הדעת הזאת?

היועץ המשפטי לכנסת איל ינון:

תני לי לסיים, זה לא בסיס שמחויב ברף ראיות של משפט פלילי. חברת הכנסת סויד
מכירה היטב על מה אני מדבר. זה אפילו לא מצב של החלטה להגיש כתב אישום, שגם
הוא מחייב רף מסוים. אתם נמצאים בסוג אחר של הליך. אין ציפייה מוועדה של
הכנסת, גם כשהיא משמשת כפורום מעין שיפוטי, להיות באמת בית משפט או להיות
יועץ משפטי לממשלה, אבל אתם כן צריכים לדעתי – ואנחנו בהליך תקדימי, כי אף
פעם לא היה הליך כזה – ואני כן חושב שצריכה לבוא איזושהי אמירה מצד גורם
שלטוני מוסמך שבקי בנושאים האלה, שאומר: חברים, לפי דעתנו, וכמובן שיקול
הדעת אם להדיח אותו או לא הוא אצלכם, אבל לפי דעתנו מעשה כזה של העברת
טלפונים לאסיר ביטחוני בכלא ביטחוני מהווה תמיכה בארגון טרור ומאבק מזוין
במדינת ישראל.

אברהם נגוסה (הליכוד):

אדוני היועץ המשפטי, אנחנו מדברים על מסגרת החוק. חוות דעת מקצועית של
היועץ המשפטי לא מספיקה? למה צריך חוות דעת של ראש השב"כ?

רויטל סויד (המחנה הציוני):

אין חוות דעת של היועץ המשפטי, זה בדיוק העניין. אבל אין לנו חוות דעת של
היועץ המשפטי לממשלה.

היו"ר יואב קיש:

אבל למה את חוטפת לו את המיקרופון באמצע שאלה?

אברהם נגוסה (הליכוד):

יש לנו חוות דעת של היועץ המשפטי. היועץ המשפטי ביקש בזמנו להסיר את
חסינותו, אז מה רוצים?

היו"ר יואב קיש:

זה לא אותו נושא.

היועץ המשפטי לכנסת איל ינון:

זה לא באותו עניין.

היו"ר יואב קיש:

אני מעביר את רשות הדיבור למשנה ליועץ המשפטי רז נזרי, בבקשה.

רויטל סויד (המחנה הציוני):

עורך דין ינון - - -

היו"ר יואב קיש:

את לא מתפרצת עכשיו, אני קורא לך לסדר פעם שנייה.

רויטל סויד (המחנה הציוני):

לא, אבל שיסדיר כי יש פה טעות משפטית.

היו"ר יואב קיש:

תאמיני לי שהוא יודע מה להסדיר.

יואל חסון (המחנה הציוני):

זו הטעות המשפטית היחידה שאת רואה פה?

רז נזרי:

נשאלנו לגבי רף הראיות בין פלילי להליך הזה. רף הראיות בפלילי, כידוע, זה
מעבר לכל ספק סביר, זאת אומרת שהשופט צריך להשתכנע וכמובן גם התביעה שמגישה
כתב אישום, שיש אפשרות סבירה להרשעה לכך שהשופט השתכנע מעבר לכל ספק סביר
בהליך המנהלי – חברת הכנסת סויד, זה קשור לעניין. בהליך המנהלי הפסיקה
מדברת על ראיות חד-משמעיות בעלות מסה משמעותית. בהליך המנהלי פסיקת בית
המשפט העליון בהקשר הזה מדברת על ראיות חד-משמעיות בעלות מסה משמעותית,
שמעידות שהמאבק המזוין זו מטרה דומיננטית של האדם וכיוצא בזה, זאת אומרת:
האמירות שהקראתי הן אמירות שמדברות על מסה וראיות חד-משמעיות, שזו מטרה
דומיננטית, ולכן מטבע הדברים הדבר הזה יותר מורכב בהליך המנהלי.

לגבי השאלות ששאלתם כן הסדר, לא הסדר וכיוצא בזה.

איילת נחמיאס ורבין (המחנה הציוני):

לא, עוד לא ענית לנו על השאלה הבסיסית של ההדחה.

רז נזרי:

חבר הכנסת חסון, לא אנחנו יזמנו הסדר. עם זאת, אני רוצה להדגיש ולומר שוב,
השאלה של ההדחה היא שאלה מורכבת, כפי שאמרתי קודם. יש פסיקה, שמדברת על
ראיות חד-משמעיות וכיוצא בזה. אבל להבנתי לפחות – ואני אומר את זה דווקא גם
לחברי כנסת שמדברים על תמיכה בהדחה, וכפי שאמרתי, אנחנו סבורים שלא ראוי
שהוא יהיה חבר כנסת – השאלה מה התכלית. אם התכלית היא הצבעה על הדחה, זה
משהו אחד. אם התכלית של המהלך הזה שהוא לא יהיה חבר כנסת – וזה גם מתחבר
לשאלה אפרופו מה ששאל חבר הכנסת פולקמן כן הסדר לא הסדר – שאלתם מדוע
הולכים להסדר, אין לנו בעיה, וזה מה שיקרה ביום חמישי, אם לא יסכימו לחלק
מהתנאים או ינסו לקבוע תנאים אחרים או ינסו לשייף מכאן ולהוריד משם, יהיה
כתב אישום, אנחנו נלך למשפט עם כתב האישום המקורי ונדרוש את מה שנדרוש
ונגיע לבית משפט.

אבל אם בסופו של דבר, הדבר הזה יושג במובן הזה שאל"ף הוא מתפטר באופן מידי;
בי"ת, אנחנו לא משנים משמעות בכתב האישום, זאת אומרת: כפי שאמרתי, תהיה
עדיין עבירת טרור חמורה, יהיה מאסר משמעותי בפועל שעולה בקנה אחד עם רמת
הענישה בעבירות מסוג זה. אם אנחנו מגיעים לשם באופן מידי ואפקטיבי כמו
שההודאה נעשית כבר עכשיו ולא מנהלים משפט ואחרי זה כן תהיה הדחה, לא הדחה,
ומתוך הכנסת יכול להתנהל המשפט לכאורה אם לא תהיה הדחה – לכן חשבנו, וכפי
שאמרתי זה עדיין לא סופי, היועץ המשפטי לא חושש מהגשת כתב אישום, ואם יהיה
צורך, נגיש כתב אישום. לכן הצבנו את התנאים האלה ואמרנו כבר בצורה מפורשת
שלא יהיה שום שינוי נוסף, או שינויים כאלה ואחרים למרות שביקשו. התנאים
האלה אלה התנאים שיהיו, וככל שנגיע אליהם בדרך הזאת שהוא מתפטר ומידית, כפי
שחבר הכנסת שטרן - - -

רועי פולקמן (כולנו):

- - -

רז נזרי:

הוא מתפטר באופן מידי, להודאה הזו, ללקיחת האחריות יש משמעות גם כלפי
הציבור כפי שאמרתי ורמזתי קודם, כאילו השלטון רודף אחריו. יש עבירה בחוק
המאבק בטרור, זה לא יהפוך לאמירה של הודאה בהכנסת מסמכים ידענו, לא ידענו,
אלא יהיו פלאפונים ותהיה עבירה לפי חוק המאבק בטרור ותהיה הודאה ולקיחת
אחריות. ככל שזה יושג, יכול להיות שזאת תהיה התוצאה שהיועץ יחליט שהאינטרס
הציבורי מושג בהליך הזה, גם האינטרס הציבורי הפלילי, כולל ענישה, כולל
המאסר בפועל בכלא, וגם באינטרס הציבורי שגם אנחנו שותפים לו. אנחנו לא
חושבים שראוי שחבר כנסת שעשה מעשים מהסוג הזה – כפי שאמרתי, שכוללים פגיעה
בביטחון המדינה וכוללים ניצול לרעה של חסינותו – יהיה חבר כנסת.

איילת נחמיאס ורבין (המחנה הציוני):

אני לא חושבת שיש פה חבר כנסת שחולק על זה. השאלה היא האם זה תואם את חוק
ההדחה. אין לי בעיה, אני לא קבעתי שהדיון היום. האם חוק ההדחה מתקיים או
לא, זה מה שאנחנו חייבים להבין.

אוסאמה סעדי (הרשימה המשותפת):

איילת, עד יום חמישי, מה קרה?

איילת נחמיאס ורבין (המחנה הציוני):

אין לי בעיה. אני לא קבעתי שהדיון היום, האם חוק ההדחה מתקיים או לא? זה מה
שאנחנו חייבים להבין.

רז נזרי:

אני חושב שאני אמרתי - - -

קריאות:

הוא לא אמר - - -

רז נזרי:

אני חושב שאמרתי - - -

אוסאמה סעדי (הרשימה המשותפת):

את לא שומעת, הוא אמר: אנחנו לא מציגים את העמדה היום.

רז נזרי:

אני אגיד מה אמרתי.

רויטל סויד (המחנה הציוני):

מתחמקים מלענות.

רז נזרי:

אני לא מתחמק, אני אומר ששאלת ההדחה היא שאלה מורכבת משפטית. אני לא אומר
כאן עכשיו את העמדה הסופית של היועץ בשאלה הזאת. אנחנו נמצאים – אל"ף,
בעיצומו של משא ומתן; בי"ת, יש גם בדיקות כאלה ואחרות עם השב"כ. אני לא
אומר במכוון את העמדה הזאת כאן ועכשיו, במכוון, לא בהתחמקות.

רויטל סויד (המחנה הציוני):

אין עמדה ולא גיבשתם אותה?

אורן אסף חזן (הליכוד):

זה לא תפקידנו. הוא לא צריך לתת לכם דין וחשבון על הסדר הטיעון, הוא לא
צריך לתת לוועדה דין וחשבון על הסדר הטיעון.

איילת נחמיאס ורבין (המחנה הציוני):

אבל אנחנו חייבים להבין.

שולי מועלם-רפאלי (הבית היהודי):

- - -

היו"ר יואב קיש:

חבר הכנסת אחמד טיבי, זכות הדיבור שלך, בבקשה.

יואל חסון (המחנה הציוני):

לא התייחסת לעסקת הטיעון, הוא לא התייחס.

שולי מועלם-רפאלי (הבית היהודי):

הוא התייחס בלי הפסקה, איפה היית?

עיסאווי פריג' (מרצ):

אבל היועץ המשפטי מבקש ממך לא לקבל החלטה לפני עסקת הטיעון.

היו"ר יואב קיש:

עיסאווי, אני אוציא אותך – אתה ב"שנייה". אחמד טיבי, זכות הדיבור שלך.

אורן אסף חזן (הליכוד):

הוא ב"שנייה" כבר - - -

עיסאווי פריג' (מרצ):

אתה מתעקש לקיים דיון, למרות שהיועץ המשפטי אומר לך: תחכה עם ההחלטה עד
לעסקת הטיעון.

היו"ר יואב קיש:

תוציאו בבקשה את עיסאווי פריג'. חבר הכנסת פריג', החוצה.

(חבר הכנסת עיסאווי פריג' יוצא ממליאת הוועדה.)

עיסאווי פריג' (מרצ):

- - - אין טעם לקיום הישיבה – אין - - -

אורן אסף חזן (הליכוד):

אבל מה אתה רוצה? זה לא מגיע למליאה עכשיו. זה לא מגיע להצבעה במליאה.

שולי מועלם-רפאלי (הבית היהודי):

אם הייתם קוראים לו להתפטר, לא היה בוועדה הזאת - - -

קריאה:

- - -

אורן אסף חזן (הליכוד):

אבל בשביל מחבלים אני מוכן להיות תליין - - -

היו"ר יואב קיש:

חבר הכנסת אחמד טיבי, בבקשה.

אחמד טיבי (הרשימה המשותפת):

תודה רבה. אני הקשבתי קשב רב לדברי הפתיחה של יושב ראש הוועדה על דיון
שאמור להיות דיון אישי לגופו של חבר כנסת, חבר הכנסת באסל גטאס במקרה זה,
והפתיח של הדברים היה נגד מפלגה, לא נגד חבר הכנסת. הוא היה נגד מפלגת בל"ד
בניגוד לתקנון, בניגוד להוראות החוק שיש לנו הרבה השגות לגבי החוקיות שלו.
יש בג"צים עומדים ותלויים בבית המשפט העליון נגד עצם קבלת חוק ההדחה.

לאחר מכן, אני רוצה להזכיר לכם מה נעשה עם חבר הכנסת באסל גטאס, בשונה
מחברי כנסת אחרים. אל"ף, הוסרה חברותו בהליך בזק בהליך חסר תקדים.

אורן אסף חזן (הליכוד):

אבל טיבי, הוא הסכים להסיר את חסינותו.

אחמד טיבי (הרשימה המשותפת):

נעשה חיפוש - - -

אורן אסף חזן (הליכוד):

החסינות היא מותנית, צריך לקבל אותה ולא להסיר אותה.

אחמד טיבי (הרשימה המשותפת):

אדוני היושב ראש.

אורן אסף חזן (הליכוד):

הוא מוציא דיבתו של היושב ראש.

היו"ר יואב קיש:

בבקשה, אחמד טיבי, זכות הדיבור שלך.

ג'מאל זחאלקה (הרשימה המשותפת):

חסינות דיונית, אתה לא מכיר.

אורן אסף חזן (הליכוד):

אני מכיר מצוין.

אחמד טיבי (הרשימה המשותפת):

נחצו כל הקווים. אתם מתארים לעצמכם, עם יד על הלב, שאם היה מדובר בחבר כנסת
יהודי שגנב - -

אורן אסף חזן (הליכוד):

יהודי לא היה משתף פעולה עם אסירים ביטחוניים טרוריסטים.

אחמד טיבי (הרשימה המשותפת):

- - שעשה מעשה שחיתות למשל - - -

היו"ר יואב קיש:

החוק מדבר על טרור בצורה מאוד מפורשת. אחמד, אל תעוות את המציאות. זה
בסדר - - - אבל אל תעוות את המציאות.

אחמד טיבי (הרשימה המשותפת):

לא הייתם מעיזים לבקש הסרת חסינותו.

רוברט אילטוב (ישראל ביתנו):

זה בסדר, הוא רגיל, הוא יכול לעוות את המציאות.

אחמד טיבי (הרשימה המשותפת):

כנראה אתה מבלבל בין ערבים, כנראה שמישהו רוצה כאן דם מול כיכר העיר, חבר
כנסת ערבי מהרשימה המשותפת.

שולי מועלם-רפאלי (הבית היהודי):

הוא תומך בטרוריסטים, אחמד.

אורן אסף חזן (הליכוד):

תגיד לי, אין לך דרך לגנות על הפעולות שלו?

היו"ר יואב קיש:

לא לרמקול, אתה מתקרב לרמקול וזה מאוד מפריע. אני מרשה קריאות, אבל לא
לרמקול.

אורן אסף חזן (הליכוד):

אני רק שואל את טיבי, אתה לא מגנה את הפעולה שלו?

היו"ר יואב קיש:

אורן, תן לו לסיים. בבקשה.

דוד ביטן (הליכוד):

הוא עוד מאשים אותנו.

אורן אסף חזן (הליכוד):

לא, כי הוא ערבי, הוא "מסכן", הוא "מסכן", הוא ה"מיעוט הסובל"...

היו"ר יואב קיש:

הוא מקבל יותר זמן בגלל קריאות הביניים.

אורן אסף חזן (הליכוד):

ה"מיעוט הסובל", "מאבק לגיטימי"...

אחמד טיבי (הרשימה המשותפת):

התשובה ששלחו עורכי הדין של חבר הכנסת גטאס כל כך ברורה בהסבר המהותי
היחידי החשוב לדיון הזה, האם יש עילה ויסוד בסיסי לסעיף תמיכה במאבק מזוין,
כן או לא? אין לי ספק שאין עילה כזאת.

יתרה מזאת, למרות הדברים שאמר מר נזרי, מתנהל משא ומתן על עסקת טיעון,
כשבסופו של דבר הסעיפים יופחתו, חלקם יוסרו ויופחתו. אתם כולכם מניחים,
יודעים שאחרי שיהיה תיקון של הסעיף הזה, ברור שלא תהיה תמיכה במאבק מזוין.

איילת נחמיאס ורבין (המחנה הציוני):

חצוף – סליחה, יש כאן מישהו שאני מבקשת שיוציאו אותו. אני נורא מתנצלת, בן
אדם שאמר לי עכשיו: מתי אתם תהיו ציוניים אמיתיים? סליחה, שייצא מפה, יש
גבול.

יואל חסון (המחנה הציוני):

תתבייש לך, אדם שנותן מדד מי ציוני פה ומי לא. חצוף, חצוף.

היו"ר יואב קיש:

מאה אחוז, ההערה שלכם במקום וצודקת, והוצאנו אותו. לפעמים יש בקהל אנשים
שאין לנו שליטה עליהם. בבקשה.

יואל חסון (המחנה הציוני):

לא ייאמן.

אחמד טיבי (הרשימה המשותפת):

לכן, אדוני היושב ראש, מעשה הדחה הוא דבר שהוא יותר חמור אפילו ממניעת
התמודדות, כפי שנאמר כאן על ידי היועצים המשפטיים.

ולכן, אחרי שהדברים של מר נזרי היו כל כך ברורים לגבי - -

קריאה:

אתה מעוות גם את הדברים שלו.

אחמד טיבי (הרשימה המשותפת):

- - אני מבקש בשם הרשימה המשותפת לא לקיים הצבעה, לתת לחבר הכנסת באסל גטאס
ולו סיכוי קטן של הליך מינימלי, כי נגזלה ממנו הזכות להליך הוגן.

אורן אסף חזן (הליכוד):

לא נגזלה, הוא לא בא לפה.

שולי מועלם-רפאלי (הבית היהודי):

- - - זה הסיכוי שצריך לקבל חבר הכנסת באסל גטאס. אני מופתעת כל כך לרעה
מזה שאתם לא קוראים לו להתפטר ולא מגנים את המעשה החמור.

היו"ר יואב קיש:

שולי, תני לו לסיים.

אחמד טיבי (הרשימה המשותפת):

אני אסיים בסעיף 2 ממכתבו לגבי היסוד הבסיסי, היעדר היסוד הבסיסי - - -

אורן אסף חזן (הליכוד):

אפשר להצביע, רב מוזס הצביע, אפשר להצביע...

אחמד טיבי (הרשימה המשותפת):

בהקשר זה, יש ציטוט של דברי השופט חשין בפסק דין. זה לא סתם אם אתה תומך
בטרור, אלא - - -

אורן אסף חזן (הליכוד):

- - -

אחמד טיבי (הרשימה המשותפת):

- - - במאבק מזוין של ארגון טרור, אבל סתם מעשה טרור, סתם תשבחות או תמיכה
אינם נכנסים במסגרת - - -

אורן אסף חזן (הליכוד):

אבל זה לא סתם, טיבי. אני לא יכול לשמוע.

אחמד טיבי (הרשימה המשותפת):

צא החוצה, אם אתה לא יכול לשמוע.

היו"ר יואב קיש:

בבקשה טיבי.

אורן אסף חזן (הליכוד):

אני הייתי מצפה ממך בתור סגן יושב ראש הכנסת לגנות את הפעולה, זה מה שהייתי
מצפה ממי - - -

היו"ר יואב קיש:

אורן, הרגע חזרת אחרי שהוצאתי אותך.

אורן אסף חזן (הליכוד):

הייתי 10 דקות.

היו"ר יואב קיש:

- - -

אורן אסף חזן (הליכוד):

לקחתי "ספייר".

אחמד טיבי (הרשימה המשותפת):

הכנסת העשרים, מתי היא תסתיים?

אורן אסף חזן (הליכוד):

באוקטובר 2019.

אחמד טיבי (הרשימה המשותפת):

לא, היא תסתיים לפני.

היו"ר יואב קיש:

דברי סיום של חבר הכנסת אחמד טיבי.

אחמד טיבי (הרשימה המשותפת):

לכן אדוני היושב ראש, בשל היעדר הליך הוגן כלפי חבר הכנסת באסל גטאס מתחילת
הפרשה ועד היום, בשל הדברים שנשמעו כאן, לרבות הדברים של המשנה ליעוץ
המשפטי, אני מבקש בשם הרשימה המשותפת לא לקיים הצבעה.

אלעזר שטרן (יש עתיד):

קודם כל, זה יום עצוב. אני חושב שכל האירוע הזה, הלוואי ולא היינו מגיעים
אליו מכל מיני סיבות – הראשונה, שהאירוע לא היה מתרחש; והשנייה, שהוא היה
מתפטר כבר מזמן וחוסך מאתנו את ההליך הזה.

אני רק רוצה לומר שטלפון לאסיר בכלא זה כלי נשק שהורג, זה לא אמצעי אחר.

אני חושב שחלק מחומרת העניין זה שהדבר נעשה תוך ניצול הכלי – זה לא אזרח
מהרחוב, אלא זה ניצול החסינות. אני חושב שלא דובר על זה כאן, זה לא שהוא
אמר משהו או אזרח עשה משהו.

היו"ר יואב קיש:

דובר, דובר.

אלעזר שטרן (יש עתיד):

אוקי, אני חושב שדווקא בגלל זה, החסינות אסור שתעמוד לרשותו.

אני חושב שכמו שנאמר כאן, הדיון כאן – אסור שהוא יהיה נגד המפלגה הערבית
המאוחדת. יש לנו הרבה חילוקי דעות, אני חושב שאסור שזה יישמע כך, ובוודאי
לא נגד הציבור הישראלי והציבור הערבי, כפי שהיה ניתן להבין פה לצערי הרב.
אסור לנו לחטוא בעניין הזה, אבל אין ספק שהמעשה הפרטי שעשה חבר הכנסת באסל
גטאס בעצמו הוא ניצול כלים דמוקרטיים להשגת יעדים אנטי דמוקרטיים, ובהקשר
הזה אני חושב – למרות שאני לא מתמוגג מחוק ההדחה בשפה עדינה – שאם הוא לא
ימצה את ההתפטרות שלו הכי מהר שאפשר, אנחנו כמובן נתמוך בעניין הזה.

אני רוצה לומר שלא היינו צריכים להגיע היום. אני חושב שגם המפלגה המשותפת
סובלת מחבר כנסת אחד פחות, שפשוט לא מתפקד. לא רק שהוא לא בא לדיונים, אלא
הוא גם לא מצביע. גם העניין הזה הוא בעייתי.

כדי להיות קצר, אני חושב שאסור שבאסל גטאס יהיה חבר כנסת בכנסת ישראל אפילו
יום אחד, אבל אם מדובר על יומיים – שזה מה שאני מבין מהיועץ המשפטי לממשלה
– אני חושב שגם הדיון כשלעצמו, אני מניח - - -

רז נזרי:

זה יהיה גם יותר מהר, כי לא צריך את המליאה.

היו"ר יואב קיש:

חברים, זה שני תהליכים מקבילים, אנחנו נחליט פה תיכף מה נכון.

אורן אסף חזן (הליכוד):

כי אנחנו לא מצביעים במליאה היום. אני מבטיח לך, במליאה - - -

היו"ר יואב קיש:

שמעתי מה אתה חושב.

אלעזר שטרן (יש עתיד):

אז אני אסביר את זה יותר ברור. אני חושב שהכי מהר שאפשר הוא לא צריך להיות
חבר כנסת, אבל בתוך ה"הכי מהר" הזה, אם הדיון הזה יסתיים היום וההצבעה תהיה
ביום שני, אני חושב שזה הדבר הנכון לעשות אותו, ואני אשמח שהעניין לא יבוא
להצבעה בגלל שהוא יתפטר, ואם לא – לצערי, אני אתמוך בהדחה שלו ביום שני.

איילת נחמיאס ורבין (המחנה הציוני):

בכל מקרה, אתה לא תשמח, כי אין מה לשמוח.

היו"ר יואב קיש:

תודה. אני רוצה רגע לתת לכם התייחסות לזמנים כדי שתדעו מה קורה. הדיון
התחיל ב-10:15 ועכשיו 11:45. מכיוון שיש הרבה חברי כנסת שרוצים לדבר, אנחנו
נסיים את הדיון – אני אומר את זה לאותם חברי כנסת שהיו פה מההתחלה, כדי שהם
יראו שהם יוכלו לצאת ועדיין ייחשבו כבעלי זכות הצבעה, וזה חשוב. מי שהגיע
ב-10:15 – אני מזכיר שיש חברי כנסת שלא הגיעו ב-10:15 – זה יהיה דיון של סך
הכול שלוש שעות, זאת אומרת: בשעה 13:15 הוא יסתיים. מי שהיה פה מעל שעה
וחצי, יוכל להצביע. לכן חבר הכנסת מוזס, למשל, שהגיע רק לפני כ-10 דקות,
יצטרך להישאר עד סוף הדיון.

יואל חסון (המחנה הציוני):

הכול בגלל מוזס. מוזס, הכול בגללך, האריכו את הדיון כדי שיהיה לך את הפז"ם
כדי להצביע.

היו"ר יואב קיש:

יואל, יש פה רשימה ארוכה מאוד של חברי כנסת.

יואל חסון (המחנה הציוני):

בוא נגיד את האמת - - -

איילת נחמיאס ורבין (המחנה הציוני):

- - - כי הדיון על V15 היה אמור להתחיל באחת, ביטן, מה קרה פתאום?

יואל חסון (המחנה הציוני):

אנחנו לא יומיים פה.

היו"ר יואב קיש:

אתה צודק, חשוב לי שחבר הכנסת מוזס יוכל לממש את זכותו הדמוקרטית והוא גם
יוכל להצביע.

יואל חסון (המחנה הציוני):

אין בעיה, עשיתם משהו, תגידו את האמת.

איילת נחמיאס ורבין (המחנה הציוני):

בסדר, אבל אנחנו סולדים מזה שאתם חושבים שאנחנו לא רואים.

היו"ר יואב קיש:

מעבר לכך שמוזס באמת צריך להיות פה – לכו להצביע, אין בעיה. זכותו ללכת,
אבל אם הוא ילך, הוא לא יוכל להצביע.

איילת נחמיאס ורבין (המחנה הציוני):

- - - לא פה שעה וחצי.

היו"ר יואב קיש:

אני מסביר לכם את הפרוצדורה, חברים. צריך בסך הכול 50% מהישיבה.

יואל חסון (המחנה הציוני):

בסדר, נתת למוזס את הכרטיס להצביע.

היו"ר יואב קיש:

נתתי למוזס את הכרטיס להצביע. נתתי לו כרטיס להצביע, נתתי לכל חברי הכנסת
שרוצים להתבטא את הזמן להתבטא. כרגע אני מציע לכולם לבוא לפה ב-13:00, כי
בין 13:00 ל-13:15 נחליט אם מצביעים או לא. מי שהיה פה שעה וחצי יכול ללכת
ולחזור ב-13:00, והוא עדיין יוכל להצביע.

אורן אסף חזן (הליכוד):

ממשיכים לדבר עכשיו?

היו"ר יואב קיש:

כן, יש רשימה של דוברים.

אברהם נגוסה (הליכוד):

הייתי מההתחלה.

היו"ר יואב קיש:

נכון.

אברהם נגוסה (הליכוד):

תן לי להביע את עמדתי, ללכת, ואז אני אחזור.

היו"ר יואב קיש:

אין בעיה, זה מה שיהיה לפי הרשימה.

אורן אסף חזן (הליכוד):

היושב-ראש, אני ב-12:00 צריך להיות בוועדה למעמד האישה, אני אשמח גם לדבר
לפני כן.

מנחם אליעזר מוזס (יהדות התורה):

אני מבקש להבהיר, אני לא חבר ועדה, לא הייתי אמור להיות כאן.

היו"ר יואב קיש:

אבל אתה מחליף את אייכלר, לצורך העניין.

מנחם אליעזר מוזס (יהדות התורה):

עכשיו רק קיבלתי הודעה שאני מחליף את אייכלר, וקיבלתי גם הודעה שנולד לי
נכד במזל טוב.

היו"ר יואב קיש:

מזל טוב.

איילת נחמיאס ורבין (המחנה הציוני):

בשעה טובה. איזה מספר?

אחמד טיבי (הרשימה המשותפת):

לך לבית-חולים תבקר אותו, מה אתה עושה פה.

אוסאמה סעדי (הרשימה המשותפת):

מוזס, זו מצווה דתית.

קריאות:

- - -

היו"ר יואב קיש:

אנחנו ממשיכים, נא לשבת. חבר הכנסת אוסאמה סעדי, בבקשה.

אורן אסף חזן (הליכוד):

או, אוסאמה.

אוסאמה סעדי (הרשימה המשותפת):

אדוני היושב-ראש, חברי חברי הכנסת, מה שאמרת עכשיו, שאנחנו נחזור לפה בשעה
13:00 - - -

היו"ר יואב קיש:

לא, לא אמרתי. אמרתי, לח"כים שרוצים לצאת, נא לחזור ב-13:00.

אחמד טיבי (הרשימה המשותפת):

אמרת 13:00, 13:15, לכן ביקשנו ממוזס לצאת.

אוסאמה סעדי (הרשימה המשותפת):

בין 13:00 ל-13:15 נחליט אם להצביע אם לאו.

היו"ר יואב קיש:

ב-13:00 נחליט, אחרי שנשמע את החברים. אני רוצה לשמוע את החברים.

אוסאמה סעדי (הרשימה המשותפת):

אז אני אומר, אחרי מה ששמענו גם מהיועץ המשפטי לכנסת, גם מהמשנה ליועץ
המשפטי לממשלה, אתם עדיין חוככים בדעתכם שאולי תעשו הצבעה היום? האם זה
יעלה על הדעת? לאיפה אתם מובילים אותנו? אני רק מזכיר לכם שהכוחניות הזאת
שעשיתם בחוק מיסוי דירה שלישית עלתה לכם גם בבג"ץ, גם בנזיפה. היועץ המשפטי
לכנסת מתפתל שם להגן עליכם.

היו"ר יואב קיש:

מה הקשר בין זה לזה? לא מבין.

אוסאמה סעדי (הרשימה המשותפת):

אני אגיד לכם מה הקשר, כי אתם לא שומעים, לא ליועץ המשפטי לכנסת, לא ליועץ
המשפטי לממשלה, אתם רוצים לדרוס ברגל גסה את כל הנוהלים.

אורן אסף חזן (הליכוד):

למה אתה - - -

אוסאמה סעדי (הרשימה המשותפת):

תפסיק, אני מדבר לעניין.

קריאות:

- - -

אורן אסף חזן (הליכוד):

- - -

היו"ר יואב קיש:

אורן, תזיז את המיקרופון לצד שלך.

אורן אסף חזן (הליכוד):

די כבר.

אוסאמה סעדי (הרשימה המשותפת):

אחד כמוך צריך להדיח מהכנסת.

אורן אסף חזן (הליכוד):

- - -

היו"ר יואב קיש:

אורן, אני קורא לך לסדר פעם ראשונה, מספיק.

אורן אסף חזן (הליכוד):

לא יוצא.

אוסאמה סעדי (הרשימה המשותפת):

חרפה - - -

אורן אסף חזן (הליכוד):

הרבה אחריכם אני אשאר כאן.

אוסאמה סעדי (הרשימה המשותפת):

למה אני מזכיר את זה, אדוני היושב-ראש?

אורן אסף חזן (הליכוד):

תומך טרור, משת"פ.

אוסאמה סעדי (הרשימה המשותפת):

כי בג"ץ אמר שצריך גם את תקינות ההליך. צריך לקיים הליך בצורה נאותה,
להקפיד על הכללים. יש פה טיוטה מונחת מינואר, בינתיים זרמו הרבה מים בירדן.
בא המשנה ליועץ המשפטי - - -

ג'מאל זחאלקה (הרשימה המשותפת):

גם בירקון.

אוסאמה סעדי (הרשימה המשותפת):

גם בירקון.

אורן אסף חזן (הליכוד):

גם את המים בירדן אתם גונבים לנו.

אוסאמה סעדי (הרשימה המשותפת):

אתם סופר גנבים במים. תפסיק.

אורן אסף חזן (הליכוד):

אנחנו גנבים במים?

איילת נחמיאס ורבין (המחנה הציוני):

מה זה אתם?

יואל חסון (המחנה הציוני):

מה אתה מכליל פה?

איילת נחמיאס ורבין (המחנה הציוני):

תפסיק. אני לא חושבת עליך שאתה תומך בטרור, די.

קריאות:

- - -

אחמד טיבי (הרשימה המשותפת):

מדינת ישראל היא גנבת המים הגדולה ביותר בשטחים.

אורן אסף חזן (הליכוד):

אתם תומכים של טרוריסטים.

קריאות:

- - -

איילת נחמיאס ורבין (המחנה הציוני):

גם גנבי חשמל? נו, די, טיבי, באמת. תפסיקו.

יואל חסון (המחנה הציוני):

גם את המים בירדן - - -

היו"ר יואב קיש:

בוא נחזור.

קריאות:

- - -

אורן אסף חזן (הליכוד):

- - - שמזהמים.

אוסאמה סעדי (הרשימה המשותפת):

על מים ועל חזן.

היו"ר יואב קיש:

הדיון הוא על גטאס, בבקשה.

קריאות:

- - -

היו"ר יואב קיש:

מספיק, נו.

יואל חסון (המחנה הציוני):

יום אחד שירדן תהיה בלי המים של ישראל, יום אחד, שיגידו את האמת.

רוברט אילטוב (ישראל ביתנו):

אתה מצפה מהם לאמת?

אוסאמה סעדי (הרשימה המשותפת):

בא המשנה ליועץ המשפטי לממשלה בשיא ההגינות, קודם כול, למרות ההפצרות של
חברת הכנסת רויטל סויד, ואומר: אנחנו לא גיבשנו עדיין עמדה. אם לפי טיוטת
כתב האישום המונחת בפניכם, האם זה מקים עילה לפי סעיף 7(א)(3), חלופה (3),
אנחנו נציג את זה בישיבה הבאה. ואתה בכל זאת אומר: אני רוצה - - -

אורן אסף חזן (הליכוד):

זה לא מה שהוא אמר.

אוסאמה סעדי (הרשימה המשותפת):

זה מה שהוא אמר - - -

אורן אסף חזן (הליכוד):

אני מוכן לשבת ולהסביר לך. אתה קשה הבנה.

אוסאמה סעדי (הרשימה המשותפת):

זה מה שהוא אמר.

קריאות:

- - -

היו"ר יואב קיש:

אוסאמה, נא לסיים.

קריאות:

- - -

אוסאמה סעדי (הרשימה המשותפת):

המשנה אומר שיש כמעט הסדר מוצע לחבר הכנסת גטאס. נתנו לו עד יום חמישי. זה
כולל גם רכיב של התפטרות. מה אתם, במיוחד האופוזיציה, אלעזר שטרן, כשהיינו
ונלחמנו נגד חוק ההדחה - - -

קריאות:

- - -

אורן אסף חזן (הליכוד):

ידעת שיש טרוריסט?

איילת נחמיאס ורבין (המחנה הציוני):

- - -

אוסאמה סעדי (הרשימה המשותפת):

אמרתם התפטרות. למה אתם תופסים את זה - - -

היו"ר יואב קיש:

אוסאמה - - -

איילת נחמיאס ורבין (המחנה הציוני):

- - - שמבריח. אני לא מאמינה שאתה חשבת את זה - - -

שולי מועלם-רפאלי (הבית היהודי):

- - -

אורן אסף חזן (הליכוד):

הם ידעו.

איילת נחמיאס ורבין (המחנה הציוני):

אורן, די, לא נכון. אני לא מסכימה, לא עם טיבי - - -

קריאות:

- - -

אלעזר שטרן (יש עתיד):

אוסאמה, ביום - - -

אוסאמה סעדי (הרשימה המשותפת):

אני לא - - -

איילת נחמיאס ורבין (המחנה הציוני):

שיתפטר.

אורן אסף חזן (הליכוד):

אתה מרחם עליו.

אוסאמה סעדי (הרשימה המשותפת):

- - -

שולי מועלם-רפאלי (הבית היהודי):

- - - לא יעשה את מה שהוא עשה.

איילת נחמיאס ורבין (המחנה הציוני):

שיתפטר.

אוסאמה סעדי (הרשימה המשותפת):

הוא הושעה. יש פה החלטה.

קריאות:

- - -

היו"ר יואב קיש:

אוסאמה, משפט סיום.

אוסאמה סעדי (הרשימה המשותפת):

באמת, אני לא מאחל לאף חבר כנסת שיהיה במצב שלו.

איילת נחמיאס ורבין (המחנה הציוני):

נכון. - - - שיתפטר.

קריאות:

- - -

אוסאמה סעדי (הרשימה המשותפת):

חבר הכנסת גטאס הושעה למשך שישה חודשים, מה אתם רוצים?

אורן אסף חזן (הליכוד):

קיבל מתנה, בונוס. בונוס הוא קיבל.

אוסאמה סעדי (הרשימה המשותפת):

יש פה החלטה.

איילת נחמיאס ורבין (המחנה הציוני):

אנחנו רוצים שיתפטר.

קריאות:

- - -

היו"ר יואב קיש:

- - - הסדר יהיה ככה: חבר הכנסת אמיר אוחנה, חברת הכנסת איילת נחמיאס
ורבין, חבר הכנסת יואל חסון, רוברט אילטוב ונגוסה. נגוסה, אתה ממהר?

אברהם נגוסה (הליכוד):

אני פשוט צריך לנהל ועדה.

שולי מועלם-רפאלי (הבית היהודי):

גם אני.

אורן אסף חזן (הליכוד):

היושב-ראש, אני חייב להגיע לדיון בוועדה למעמד האישה. אני אתך מתשע בבוקר.

אברהם נגוסה (הליכוד):

אני אדבר ואלך.

היו"ר יואב קיש:

אתם מוכנים לתת רגע לנגוסה, חברים?

אמיר אוחנה (הליכוד):

תן לנגוסה.

היו"ר יואב קיש:

בסדר, נגוסה במקום אמיר בינתיים, בבקשה.

אברהם נגוסה (הליכוד):

תודה. קודם כול, אדוני היושב-ראש, אני חושב שמחברינו חברי הכנסת אחמד טיבי,
הוא הלך - - -

אורן אסף חזן (הליכוד):

פחדנים, ברחו.

אברהם נגוסה (הליכוד):

אני מצפה דווקא מחברי הכנסת לגנות את המעשה של חבר הכנסת הזה. לא להגן
עליו, כי זה לא טוב שהוא עשה עבירה. הוא ניצל את הדמוקרטיה, הוא ניצל את
חסינותו, וראוי לגנות אותו ולהדיח אותו. ולכן, כל הגנה שהם נותנים זה לא
לטובתם.

הדבר השני, אני חושב שכל השאלות שאתם שואלים האם יש הסדר או לא הסדר; האם
יש עמדה של הייעוץ המשפטי או לא; האם הוא יזכה במשפט או לא; האם יש בג"ץ או
לא, זה לא רלוונטי. כל השאלות האלו לא רלוונטיות למה שאנחנו דנים.

אנחנו דנים, האם יש עילה לפי חוק ההדחה להדיח את חבר הכנסת הזה, זו הנקודה,
זו השאלה שבה אנחנו צריכים להתמקד. אנחנו לא שופטים. אם הוא יזכה יזכה, אבל
אנחנו צריכים לעשות את מה שבאחריותנו כחברי כנסת, שהוא לא צריך להיות חבר
כנסת בכנסת ישראל, נקודה. זה מה שאנחנו צריכים לעשות. כל השאלות האלה זה
פשוט בזבוז זמן.

יש לנו פה מקרה עצוב מאוד של ניצול של דמוקרטיה, של ניצול של חסינות, ולכן
כולנו, אופוזיציה וקואליציה כאיש אחד, כולנו צריכים להצביע ביחד כדי להדיח
אותו. זה לא עניין של ערבי ויהודי, זה עניין של עבירה על החוק, נקודה. חוק
ביטחון. לכן, כולנו צריכים לעשות כעמדתי, להצביע להדחה את חבר הכנסת הזה.
תודה רבה.

היו"ר יואב קיש:

תודה רבה, חבר הכנסת נגוסה. איילת נחמיאס ורבין.

איילת נחמיאס ורבין (המחנה הציוני):

לא, אמיר אוחנה.

היו"ר יואב קיש:

אמיר, סליחה.

איילת נחמיאס ורבין (המחנה הציוני):

הנה, הגנתי על זכותך.

אמיר אוחנה (הליכוד):

תודה, גברתי, יקירתי וחברתי. כמובן, אדוני, שאם תתגבש עד יום חמישי הקרוב
הסכמה על הסדר טיעון וגטאס יתפטר, אז בוודאי שלא יהיה צורך להמשיך את
הדיונים כאן, ולא יהיה צריך להשלימם. אבל חשוב, אדוני, שנתחיל את הדיון כאן
היום, ואני מפציר בך כן לקיים הצבעה כדי שהציבור – והציבור רואה אותנו
ושומע אותנו – יראה מי בעד חיסול הטרור ומי נגד, כי זה לא כמו שחברי ינסו
להציג זאת מי בעד הדמוקרטיה ומי נגד. משום שהדמוקרטיה איננה, כפי שאמר
בית-המשפט העליון, איננה מתכון להתאבדות לאומית, ואין שום דבר דמוקרטי
בסיוע לטרור.

מחבל מתועב כזה שמקדש את הגרועים שבמחבלים ועומד דום לזכרם, שאפילו שמעון
פרס שאת דרכו האחרונה הוא החרים, והיה נץ קיצוני עבורו, אומרת הרבה לא רק
עליו, אומרת הרבה גם על אותו חלק בציבור שהצביע עבורו. אלה אנשים שלא
בדו-קיום הם מעוניינים, אלא בחד קיום, הקיום שלהם.

אני רוצה להודות לו, אני רוצה להודות לבאסל גטאס שחשף את פרצופם, את פניהם
של תומכיו ומצביעיו שאינם באים לא מעזה ולא מאיראן, הם חיים בינינו, הם
אזרחים בישראל. הדמוקרטיה הישראלית היא אולי המאותגרת ביותר בעולם, והיא לא
תתאבד. מי שינסה לחסל אותנו יחוסל.

אורן אסף חזן (הליכוד):

אם אני הייתי אומר את זה היו אומרים שאני קורא לחסל את גטאס.

אמיר אוחנה (הליכוד):

אדוני, גטאס, בן דודו של החשוד בריגול החיזבאללה עזמי בשארה הנמלט, היה
מחבל מתועב עוד לפני הגשת כתב האישום הזה, והדחתו מהכנסת היא המעט שאנחנו
יכולים לעשות, את היתר יצטרכו לעשות התביעה הכללית ובתי-המשפט. תודה,
אדוני.

היו"ר יואב קיש:

תודה, אמיר אוחנה. חברת הכנסת איילת נחמיאס ורבין, בבקשה.

איילת נחמיאס ורבין (המחנה הציוני):

אני מאוד מצטערת שחבר הכנסת טיבי ואוסאמה סעדי לא נמצאים כאן, כי אני - - -

היו"ר יואב קיש:

יש לך את זחאלקה.

איילת נחמיאס ורבין (המחנה הציוני):

ראיתי שחבר הכנסת זחאלקה יושב, ולכן לא ציינתי שהוא לא נמצא, זה הנוהג.

אורן אסף חזן (הליכוד):

הוא פשוט שקט היום, זה לא אופייני לו, מפתיע.

איילת נחמיאס ורבין (המחנה הציוני):

בבקשה, אורן, תן לי רגע לדבר. מה שאמרתי לחבר הכנסת סעדי הוא הדבר הנכון
בעיני, כשאנחנו התנגדנו לחוק ההדחה, ויושב כאן חברי חבר הכנסת יואל חסון,
התנגנו לחוק ההדחה, לא העליתי בדעתי – והנה אני מפנה את זה אליך, חבר הכנסת
זחאלקה – לא העלינו בדעתנו שיושב בכנסת מישהו שמסוגל לנצל בצורה כל כך
איומה את החסינות שלו ולהעביר טלפונים סלולריים למחבלים, נקודה. לא העלינו
בדעתנו. אני אומרת לך באמת, אני אומרת גם היום, זה נראה לי כמו סרט בלהות,
דבר דמיוני.

ראיתי אתכם פה, חבר הכנסת זחאלקה, ראיתי חברי כנסת מהמשותפת בימים שאחרי
שנתפס גטאס, ראיתי אותם מסתובבים אבלים וחפוי ראש, אני יודעת, אני מכירה
אותם. התייחס לעניין הזה אלקין, אם היינו עושים הצבעה חשאית או לא, אבל אני
אומרת לכם באמת, אני ראיתי אותם, הם התביישו. וקשה לי, קשה לי, אני מודה,
בדיון הזה עם כל המורכבות של חוק ההדחה, ותכף ניכנס לעניין חוק ההדחה.

ג'מאל זחאלקה (הרשימה המשותפת):

תרדו מהעניין הזה, מהנושא הזה.

אורן אסף חזן (הליכוד):

למה?

היו"ר יואב קיש:

אורן, אל תענה.

איילת נחמיאס ורבין (המחנה הציוני):

קשה לי, קשה לי לראות. קשה לי מאוד עם זה שאף אחד מכם לא גינה את עצם ניצול
החסינות המזעזעת הזאת.

אורן אסף חזן (הליכוד):

משת"פים.

איילת נחמיאס ורבין (המחנה הציוני):

זה פשוט לא מובן לי הדבר הזה. אני מצטערת. כי מבחינתי, אני לא עושה הכללות,
אין אצלי כולם מקשה אחת, לא הסיעה שלכם ולא ערביי ישראל בכלל. אני נזהרת
מזה באמת, כי זה יותר מדי רגיש. אני אומרת לכם, אני לא מצליחה להבין את זה.
לא מצליחה להבין איך אף אחד מכם לא חושב שצריך לגנות את גטאס על מה שהוא
עשה.

אתה יודע מה? אתם לא חושבים שהוא סייע למעשה טרור? תגנו את עצם ניצול
החסינות לרעה. אין לכם שום בעיה עם זה? לי יש בעיה עם זה. ועוד איך יש לי
בעיה עם זה, כי אני באתי למחרת לוועדת הכנסת, ביקשתי מחברי יואב קיש,
ואמרתי: חברים, חברי כנסת שנכנסים לבתי-כלא, בעיני, צריכים לעבור בידוק
ביטחוני, נקודה. מצטערת. זה מקום יותר מדי רגיש, יותר מדי מסוכן. נקודה.

עכשיו אני רוצה רגע להתייחס לחוק ההדחה. המשנה ליועמ"ש, אני רוצה לומר לך,
אנחנו פה באמת בעיצומו של דיון מאוד מאוד קשה. אני לא יודעת, אני מקווה
ומאמינה שלא נצביע היום, גם בגלל מה שאמרת על ההתפתחות סביב ההסדר, ורשמתי
לפני בדיוק את הכללים שבהם אתם אמורים לדבוק סביב הסדר הטיעון. אבל אני
באמת מבקשת ממך, הדבר הכי קריטי פה מבחינתנו היום זה לדעת האם יש מתאם בין
חוק ההדחה לבין כתב האישום.

לצערי, היועץ המשפטי שלנו של הכנסת איל ינון יצא, רציתי להודות לו על זה
שהוא ליווה אותי לפחות באופן אישי, ואני בטוחה שגם חברי כנסת אחרים בתוך
התהליך הזה, כי אנחנו מסתכלים על חוק ההדחה, ושוב, כמו שאמרתי, לא תיארנו
לעצמנו שנהיה במציאות כזאת בכלל, ואנחנו באמת התנגדנו. ואני עדיין חושבת
שזה חוק רע. אני עדיין חושבת שזה חוק רע, וזה האבסורד.

ולכן, אנחנו בסופו של דבר חייבים להסתמך על חוות דעת ברורה, כפי שהוצגה
בפנינו בזמנו חוות הדעת של השב"כ כשדנו בנושא הסרת החסינות, ובאו ראשי
מערכת הביטחון ואמרו לנו במפורש שהעברת טלפונים סלולריים זוהי עבירה
ביטחונית ויש עמה סיכון, הזכיר את זה גם חבר הכנסת שטרן.

ולכן, אנחנו חייבים שתאמרו לנו עד כמה יש מתאם, האם יש מתאם מוחלט, וזו
בכלל לא שאלה ראייתית, זו שאלה משפטית נטו. האם יש מתאם בין חוק ההדחה לבין
כתב האישום. מה שאני יודעת, שבתחילת הדרך וכשהוגשה לראשונה בקשה ההדחה, אני
יודעת שלא היה מתאם. ולכן, אנחנו חייבים להיזהר מהדברים האלה מכל הטעמים
שכן נאמרו כאן.

ועדיין אני חוזרת ואומרת, חבר הכנסת גטאס לא יכול לכהן בכנסת הזאת. ככל
שנידרש להעביר את זה למליאה נצטרך לקבל החלטה, חבר הכנסת חסון יאמר את זה
על עצמו, אבל אני נוטה לתמוך בהעברה למליאה.

אבל אני אומרת לכם, אתה חייב לתת לנו, בוא נאמר, זה חוק כל כך מורכב, לפחות
שיהיו לנו קביים משפטיים הגיוניים מהיועץ המשפטי לממשלה, אנחנו מוכרחים, זו
מציאות. אי הבהירות בהקשר הזה היא יותר מדי בעייתית בכדי להישאר כזאת. תודה
רבה.

היו"ר יואב קיש:

תודה רבה לחברת הכנסת איילת נחמיאס ורבין. אמרת דברים באמת מהלב, אני שמח
שהיית גם בין ראשוני הדוברים. חבר הכנסת יואל חסון, בבקשה.

יואל חסון (המחנה הציוני):

תודה רבה, אדוני היושב-ראש. תראו, חבר הכנסת גטאס הוא כבר לא חבר כנסת, זה
רק עניין של זמן. השאלה רק איך זה ייגמר, ואיך זה ייגמר עם הנזק המופחת
ביותר לדמוקרטיה הישראלית. חבר הכנסת גטאס בסיפור הזה הוא גם פושע וגם
טיפש. הוא פושע בגלל מה שהוא עשה, והוא טיפש באיך שהוא התנהל. ואני חושב
שאדם כזה לא ראוי.

חבר הכנסת זחאלקה, אתה היחיד שנשאר פה, האמיץ שנשאר פה, אבל באמת באמת אני
אומר לך בכאב גדול שאני מצטער מאוד לראות את מסע ההגנה האוטומטי הזה. גם אם
לא נכנסים, כמו שאמרה איילת נחמיאס ורבין, לעניין הביטחוני, אבל העניין של
הפשע, של ניצול החסינות, של ההתנהלות הטיפשית, מה זה הדבר הזה? למה מגבים
את זה באופן אוטומטי? למה לגבות מהלך כזה באופן אוטומטי? זה דבר לא נכון
ולא ראוי לגבות את זה.

זה פוגע, אגב, גם בכנסת ובחברי הכנסת. תשימו לב, לאורך כל השנים, לא רק
בענייני החסינות, גם בעניינים אחרים, התנהגויות של חברי הכנסת מביאות בסופו
של דבר להיחלשות מעמד חבר הכנסת והיכולות של חברי הכנסת. תראו בעשר שנים
האחרונות, ב-15 שנים האחרונות כמה מסמכויות חברי הכנסת נשחקו, נפגעו, כמה
החסינות נפגעה והשתנתה בגלל התנהגויות של חברי כנסת.

ולכן, לו רק בגלל הסיבה הזאת לא ראוי שחבר הכנסת גטאס יישאר בכנסת, בוודאי
אם יתברר שאכן בסופו של דבר, ויוכרע על-ידי כל גורמי האכיפה והחקירה, כי
אנחנו לא כאלה, שקיימת עילה ברורה של תמיכה במאבק מזוין נגד ישראל. ובמידה
שהוא לא יתפטר בעצמו ויישאר חבר כנסת אני כמובן אצביע בעד הדחתו, ואצביע
בעד להעביר את זה למליאה להמשך הדיון שם. לא יכול להיות פה חבר כנסת שתהיה
לגביו אשמה של פגיעה בביטחון המדינה במאבק מזוין נגד ישראל.

איילת נחמיאס ורבין (המחנה הציוני):

נכון.

דוד ביטן (הליכוד):

אני רוצה להגיד לכם שכל הכבוד לכם על מה שאתם עושים.

יואל חסון (המחנה הציוני):

אל תיתן לי ציונים. חבר הכנסת ביטן, אל תיתן לי ציונים.

דוד ביטן (הליכוד):

לא, באמת. אני אומר כל הכבוד.

יואל חסון (המחנה הציוני):

אל תיתן לי כבוד. אני עושה את זה כי אני חושב שלא יכול להיות, אני עושה את
זה כי לא ראוי שיהיה חבר כנסת שתומך במאבק מזוין נגד מדינת ישראל, לא ראוי
שישב בכנסת. יחד עם זאת, אני מבקש ומקווה שלא תהיה הצבעה היום. ואם לא תהיה
הצבעה היום, והלכו לעסקת הטיעון הזאת עם כל הדברים שהגדרת, עורך-דין נזרי,
לגבי התנאים שלכם במידה שתעמדו בהם, ואחד מהם יהיה באמת התפטרותו מהכנסת,
אז באמת זה מייתר את כל הדיון הזה, ולא יהיה צורך בדבר הזה. כי באמת לא
ראוי שיהיה תקדים כזה חמור וכזה קשה.

אני אומר משהו לגבי ערביי ישראל, מילה אחת. תראו, אני מאלה שמאמין – אני לא
יכול להגיד שאני יודע כי לא עשיתי סקר ואין לי את כל הכלים לעשות את זה –
אבל אני מאמין שרוב ערביי ישראל מתביישים בפעולה הזאת של חבר הכנסת גטאס.

איילת נחמיאס ורבין (המחנה הציוני):

בטוח. נכון.

יואל חסון (המחנה הציוני):

אני יודע את זה. אני בטוח בזה. ואני יודע שאין דרך אחרת מלבד חיים משותפים
במדינה יהודית ודמוקרטית, שבה יש מיעוט ערבי שצריך להיות חלק מהמדינה הזאת,
שווה זכויות וגם חובות בדברים מסוימים. וזה פגע קשות בדו-קיום האפשרי
והמחויב במדינה הזאת, שגם ככה חיה במתח כמעט תמידי ובלתי אפשרי.

אז אני מקווה מאוד שביום ראשון, עורך-דין נזרי, לסיום, נתבשר כולנו שיש
עסקת טיעון בתנאים שדיברת עליהם, שכוללת גם את התפטרותו מהכנסת, ונוכל
להימנע מהמשך דיון בחוק בעייתי כפי שהוא נראה כיום. תודה רבה.

היו"ר יואב קיש:

תודה רבה לחבר הכנסת יואל חסון. אני רואה שחברת הכנסת שולי מועלם ממש
ממהרת, אז יש פה את רוברט ובן צור שאתם לפניה. האם אתם מוכנים שהיא תקבל
רגע? בבקשה. אז ladies first, בסדר? ברשותכם. בבקשה, חברת הכנסת שולי
מועלם.

שולי מועלם-רפאלי (הבית היהודי):

תודה, אדוני, יש פשוט דיון על ההצעה שלי עם שרת המשפטים ומנכ"לית המשרד.
אדוני יושב-ראש הוועדה, אני דווקא חושבת שהכנסת חייבת להצביע היום. והיא
חייבת להצביע היום ולא לחכות לתומכות מסביב, כי אני חושבת שחוק ההדחה בדיוק
נחקק למקרי הקצה האלה. הרי כשהביאו את חוק ההדחה בדיוק על זה דיברנו,
איילת, לא העלינו בדעתנו, אבל זה בדיוק העניין. חוק ההדחה לא מיועד
למיינסטרים ולאי הסכמות, קשות ככל שיהיו, אלא הוא מיועד למקרי הקצה. ומה יש
פה אם לא מקרה קצה?

אפשר היה לחשוב מפתיחת דבריו של חבר הכנסת אחמד טיבי שמדובר על אחד מל"ו
צדיקים, שחיתות, טעויות, חברי כנסת שעשו כך וכך. לא. אני חושבת שעל זה אין
ויכוח. חבר הכנסת באסל גטאס תמך באופן פעיל ברוצח, תמך באופן פעיל בפעילות
טרור. ולא אני אמרתי, אמרו גדולים ממני שהעברת מכשיר טלפוני היא פעולה
שמסייעת לטרור.

אז אני מדברת פה לא רק בשמו של משה תמם, אני לוקחת לי את הזכות לדבר פה
בשמו של החייל שנחטף ונרצח על-ידי וליד דקה שאליו הועברו הטלפונים. אני
מדברת פה בשם כל אותם נרצחים אחרים, ואלה שיכלו להירצח בעקבות העברת
הטלפונים האלה, כי זה מה שהיה קורה.

היו"ר יואב קיש:

אם זה לא היה נתפס.

שולי מועלם-רפאלי (הבית היהודי):

ברור. דיברו פה קודם גם על איזה ערכים ומוסר. איפה הערכים והמוסר? כשמדובר
על חבר הכנסת באסל גטאס אני מבינה שנגמרו הציפיות. אבל איפה הערכים והמוסר
של חברים אחרים בבית הזה, שממלאים פיהם מים ולא קוראים לא רק להדחה שלו,
אלא להתפטרות המיידית שלו? חברי הרשימה המשותפת שהסתובבו פה באמת בפנים
נפולות אחרי האירוע הקשה הזה, פתאום נזעקים לפה להגן עליו. למה? חברי
הרשימה המשותפת? למה להגן על מי שפוגע במרקם הכמעט בלתי אפשרי הזה? לא
מייצג את מי שבחר אותו, מייצג טרוריסטים, לא מייצג את ערביי מדינת ישראל,
פועל נגד המדינה שלנו.

והדבר האחרון שאני מבקשת להגיד. אני, עורך-הדין נזרי, בכלל מצטערת שאתה פה,
כי אני חושבת שהשאלה לא קשורה - -

רז נזרי:

גם אני.

שולי מועלם-רפאלי (הבית היהודי):

- - אם תהיה או לא תהיה עסקת טיעון, היא גם לא קשורה לשאלה בכלל מה עמדתכם.
ההדחה של חבר הכנסת באסל גטאס צריכה להיות מובלת על-ידי הכנסת בלי לקבל
איזה אישורים או דמי אישורים או סמי אישורים מהיועץ המשפטי לממשלה, בכל
הכבוד, כמובן, הראוי לו.

ג'מאל זחאלקה (הרשימה המשותפת):

אל תבטלי בתי-משפט, אל תהיי השופטת. יש בתי-משפט, את בוועדת הכנסת, וזהו.

שולי מועלם-רפאלי (הבית היהודי):

לא, לא. חוק ההדחה נחקק בכנסת כדי לתת יד ואפשרות בדיוק להדיח חברי כנסת,
שאין מישהו אחד בבית הזה - - -

ג'מאל זחאלקה (הרשימה המשותפת):

ערבים, ערבים. את מתכוונת ערבים, זו הכוונה שלך.

שולי מועלם-רפאלי (הבית היהודי):

אין מישהו אחד בבית הזה שחושב שהוא יכול חלילה להמשיך להיות חבר כנסת, ולא
מהסיבות הנכונות, אלא מכל מיני סיבות שגם אתם צריכים לתמוך בהם, והיא זה
שהוא ניצל לרעה את החסינות. כל בן-אדם אחר שהיה נתפס בבדיקה בסיסית ביותר
בכניסה לכלא עם כל המכשירים וכל המכתבים שהוא העביר היה נמק בכלא בכלל בלי
הדיונים האלה. חצי שנה של השעיה זה הדבר הבסיסי שאתם הייתם צריכים לדרוש,
חברי המשותפת, מי שמייצגים את ערביי מדינת ישראל. זאת התפטרות מיידית שלו
כדי שאתם ואנחנו לא נזדקק לבושה הזאת שבה אנחנו שואלים בעצם את הייעוץ
המשפטי לממשלה על ההתאמות ועל ההסתייעויות.

חברים, חבר הכנסת באסל גטאס צריך להיות מודח על-ידנו, לא על-ידי היועץ
המשפטי לממשלה. היועץ המשפטי לממשלה ינהל את המערכת נגדו ונגד המעשים
החמורים שהיו מובילים לרצח של אזרחי מדינת ישראל, יהודים וערבים כאחד. את
ההדחה שלו מהכנסת צריכים להוביל חברי כנסת.

ג'מאל זחאלקה (הרשימה המשותפת):

בשביל שתיהני, בשביל ההנאה. בשביל מה? בשביל ההנאה שלך.

היו"ר יואב קיש:

תודה רבה.

אמיר אוחנה (הליכוד):

ממש לא מסב לנו הנאה. ממש לא.

ג'מאל זחאלקה (הרשימה המשותפת):

חדוות ההנאה.

היו"ר יואב קיש:

אף אחד לא נהנה מהתהליך הזה, אני יכול להגיד לך את זה. זה אולי אפילו
איזשהו כתם על כך שהגיע לפה חבר כנסת שמאלץ אותנו להפעיל את חוק ההדחה.

ג'מאל זחאלקה (הרשימה המשותפת):

אני אתייחס אם תיתן לי.

היו"ר יואב קיש:

קודם כול אני רוצה להגיד מילה אחת לכל החברים שנמצאים פה. זחאלקה, גם לך,
היו לך חברים נוספים בסיעה שרצו לדבר.

ג'מאל זחאלקה (הרשימה המשותפת):

אני היחידי שיושב פה, לא זזתי מכאן.

היו"ר יואב קיש:

את זכות הדיבור שלך, בצדק, תקבל. אני רק אומר, אם אתה רוצה, אני לא יודע אם
יש פה איזה מישהו מהסיעה, שיבואו כי יש לנו עוד כשעה, והזמן הזה מיועד
לאותם חברים שלא דיברו. ואני רואה פה בסך הכול עוד איזה שלושה-ארבעה, ולכן
אני חושב שמן הראוי אותם חברים שרצו לדבר שיבואו וידברו, כי אחרת יפסידו את
הזמן של השיח.

יואב בן צור (ש"ס):

ברגע שלא יהיה מי שידבר אז אתה עוצר את הישיבה?

היו"ר יואב קיש:

לא, אני לא עוצר. הישיבה ממשיכה.

קריאה:

תגיד את הזמנים.

היו"ר יואב קיש:

אגיד עוד פעם את הזמנים. השעה עכשיו 12:15 עוד מעט, אנחנו נסיים - - -

ג'מאל זחאלקה (הרשימה המשותפת):

אני יכול לדבר שעה אם אתה רוצה.

היו"ר יואב קיש:

גם כל אחד מפה יכול לדבר שעה. נמשיך את הישיבה עד 13:15. ב-13:15 הישיבה
תינעל. ב-13:00, אמרתי לכל ח"כ שרצה הפסקה שיצא ויחזור עד 13:00, כי נחליט
על הצבעה כן או לא, ואם מצביעים זה יקרה בין 13:00 ל-13:15. עד אז ח"כים
ידברו. אני גם צריך לצאת לאיזה 20 דקות עוד מעט, יחליף אותי חבר הכנסת אמיר
אוחנה. בינתיים נמשיך עם רשימת הדוברים, זה הסדר. פשוט אם אתה רוצה לעדכן
את חבריך לסיעה שיבואו לנצל את זכותם לדבר. בבקשה, חבר הכנסת רוברט אילטוב,
זכות הדיבור שלך.

רוברט אילטוב (ישראל ביתנו):

קודם כול, תודה רבה, כבוד היושב-ראש, באמת ישבתי בשקט והקשבתי לכל הצדדים,
וכמובן שאני תומך בהדחתו של באסל גטאס מהכנסת, ולא רק בגלל שהוא נתפס על
חם, אלא בגלל האג'נדה שהוא מייצג פה בכנסת. ולצערי, האג'נדה הזאת מיוצגת
על-ידי רוב חברי הרשימה המשותפת, שהיא בעצם בסופו של דבר חיסולה של מדינת
ישראל.

אנחנו רואים מעת לעת את המפגשים של חלק מחברי הרשימה המשותפת עם עזמי
בשארה, שגם מגיעים לפגישות אתו ללא ידיעה או כנראה גם מקבלים עדכונים
ותדרוכים ממנו, אולי גם טלפונית, אולי גם דרך אלקטרונית אחרת.

בתקופה האחרונה אנחנו שומעים לא מעט פעמים כל מיני התבטאויות גזעניות דווקא
מהחברים של הרשימה המשותפת, בין היתר: היינו פה לפניכם ונישאר אחריכם –
כמובן שמדובר על היהודים, ערבים – גם תחזרו לרוסיה או מהגרים, והתבטאויות
שונות. כשאנחנו שומעים את הדבר הזה מאחמדינג'אד, כשהוא אומר: היהודים
צריכים לחזור לאוסטריה ולגרמניה, אנחנו נזעקים ואומרים גזען, אבל כשמדובר
על חברי כנסת ערבים זאת כנראה נורמה מקובלת. אבל אני רוצה להגיד לכל מי
שיושב פה שזו לא נורמה מקובלת, והדבר הזה באמת מתחבר לאותם הערבים הלאומנים
שהתנגדו לעליית היהודים לארץ-ישראל, ובעצם מנעו מאותם היהודים לפני השואה
להגיע לישראל. אנחנו שומעים את אותם הקולות.

אז אני רוצה להגיד שלמרות שבאסל גטאס נתפס על חם על זה שהעביר פלאפונים
ומסמכים למישהו שיושב בכלא על פעולות טרור, על רצח יהודי, אנחנו רואים פה
המשך אג'נדה מאוד ברורה, אידיאולוגיה כוללת. וכאשר אנחנו שומעים את החברים
מהרשימה המשותפת שמעודדים אותו ומחזקים אותו ושומרים עליו, ולא מגנים את
הפעולה שלו, אנחנו רואים – למרות שהדיון הוא אישי פה על גטאס – אנחנו רואים
פה כשל מערכתי שגורמי אכיפת החוק פשוט לא רואים מה קורה פה עם הרשימה הזאת.
כאשר חברי כנסת מהרשימה הזאת עולים לדבר בניגוד לחקיקה הישראלית הלגיטימית
בחוק; כאשר מדובר על מדינה דמוקרטית והם קוראים למרד נגד החוק, נגד אותם
האנשים שמקדמים את החוק, נגד ראש הממשלה; כאשר אני רואה את אחמד טיבי יוצא
לערוץ של חיזבאללה "אל-מיאדין" וקורא למרד בתוך פלטפורמה טרוריסטית, כי
מדינת ישראל הכריזה על ארגון חיזבאללה כארגון טרור, ולא ננקטים צעדים;
אנחנו רואים את חנין זועבי – אני יכול לגעת בכל אחד ואחד, אנחנו רואים על
הרבה מאוד פעולות של אותם חברי כנסת שבעצם ממשיכים את דרכם, הם פשוט לא
נתפסו על חם.

אז אמר נכון יואל חסון, הוא גם טיפש, אבל כנראה חלק מהם לא טיפשים והם
ממשיכים באג'נדה הזאת, וכל האג'נדה האידיאולוגית הזאת בעצם רוצה להביא
אותנו לחיסולה של מדינת ישראל. אני כמובן תומך בהדחתו המיידית של חבר הכנסת
גטאס.

היו"ר יואב קיש:

תודה. חבר הכנסת יואב בן צור, בבקשה.

יואב בן צור (ש"ס):

תודה, אדוני היושב-ראש, אני חושב שזה יום לא פשוט. אני מצר באמת על המציאות
שהגענו אליה. רוב רובם של חברי הרשימה המשותפת הם באמת חברים שלא נמצאים
בקיצוניות הזאת, ואפשר לדבר אתם. חבל שהגענו לעת הזאת.

זה נכון, יש דבר אחד שצריכים להדגיש שלא קשור להיותו חבר כנסת ערבי, אלא
קשור לפעולה שהוא ביצע. כל מי שפועל כנגד קיומה של מדינת ישראל אין לו מקום
בבית הזה ובשירות הציבורי בכלל. אפשר שיהיו דעות שונות, אפשר שיהיו ימין
ושמאל, אבל אי-אפשר שיהיו כאן משתפי פעולה עם טרוריסטים עוכרי ישראל.

חברי כנסת מסוגו של גטאס הם מכשול לדו-קיום במדינת ישראל, אינם מייצגים גם
את רוב ציבור ערביי ישראל. אני חושב שרוב הציבור של ערביי ישראל הם לא
משתפי פעולה, והם חיים במדינה הזאת ויודעים להוקיר ולהעריך את מה שהם
מקבלים מהמדינה הזאת, והם מקבלים הרבה.

לא נאפשר לעשות שימוש במושג ששמו דמוקרטיה על מנת לפגוע בביטחונם של אזרחי
ישראל ושל מדינת ישראל. ולכן, אני חושב שאנחנו כן צריכים להצביע, אנחנו כן
צריכים לעבור את התהליך הזה, רק כדי להראות למען ישמעו ויראו. על אף שאני
מסכים עם חברי יואל חסון שחבר הכנסת גטאס כבר לא יהיה חבר כנסת,
אף-על-פי-כן אנחנו צריכים לקיים את התהליך הזה כדי שכולם יבינו שאנחנו לא
ניתן פה בכנסת ישראל לנצל את החסינות הזאת ולהיות משתפי פעולה של
טרוריסטים. תודה רבה.

היו"ר יואב קיש:

תודה רבה, חבר הכנסת יואב בן צור. חבר הכנסת רועי פולקמן, בבקשה.

רועי פולקמן (כולנו):

תודה, אדוני היושב-ראש. אחד, אני מודע מאוד לכובד האחריות של האירוע הזה,
גם העבירות המיוחסות וגם כמובן המעמד המעין שיפוטי. אני גם חושב שאתם
צריכים מאוד להקפיד לא להפוך את האירוע הזה לאירוע של התקפה פוליטית על
הרשימה המשותפת, למרות שאני תכף אתייחס לזה, כי אני חושב שיש כאן בעיה.

לא השתכנעתי שהטענות בדבר חולשת הראיות שהוצגו לנו כבר בדיונים קודמים היא
אמיתית. ולכן, אני שומע שקו ההגנה היחיד שגטאס מציג כרגע הוא שלא מדובר
באופן עקבי בסיוע, גם אם לכאורה זה לא עומד בכללי החוק, אני חושב שזאת טענה
מאוד חלשה. אני גם אומר לנו, ואני אומר כאן לכל הנוכחים, אנחנו צריכים
להיזהר מהצהרות חפוזות, היו לנו בתקופה האחרונה הרבה מאוד הצהרות על מחבלים
או לא מחבלים, אנחנו כמובן צריכים להיזהר, אבל אני השתכנעתי שזה לא המקרה
באירוע הזה. זה אחד.

שתיים, אגיד איך כל העסק הזה התחיל עוד בדיונים בהנהלת הקואליציה. המטרה
הייתה לשנות נורמות שהולכות ומקצינות בהתנהגות של חלק מחברי הכנסת, סוג של
מדרון חלקלק, ושההליך החקיקתי הרגיל, ההליך הפלילי הרגיל לא מייצר הרתעה.

וכאן אני אומר משהו לחברי חברי הכנסת הערבים. אם הם היו נוכחים כאן
ומתחילים את הדיון באמירה: חברים, הייתה כאן עבירה חמורה - -

היו"ר יואב קיש:

יש פה שניים. אתה לפנות לשניים מהם.

רועי פולקמן (כולנו):

- - של חבר הכנסת גטאס, ואנחנו קוראים לו להתפטר לאלתר מהכנסת. אני חושב
שהייתי אומר, יכול להיות מאוד שהיה מקום לא לקדם את הליך ההדחה.

אוסאמה סעדי (הרשימה המשותפת):

פולקמן, אם היה לך חבר בסיעה שהיה באותו מצב אני הייתי מצפה שנהיה
קולגיאליים וניתן לו לנהל את הגנתו. זה מה שהיית עושה גם בסיעה שלך.

רועי פולקמן (כולנו):

אז אני רוצה להגיד לך, זה לא המקרה הראשון, גם בכנסת העשרים שבה חברי כנסת
התפטרו על חשדות בלבד. הרי הייצוג בכנסת הוא לא אישי, הוא מפלגתי. וכדי
לשמור את הייצוג של הציבור שהוא מייצג פה היו חברי כנסת שהתפטרו רק על
חשדות, שדרך אגב, חלקם גם התבררו כלא נכונים.

ולכן, יש כאן אירוע נורמטיבי. חוק ההדחה כאן בא לא כאירוע שיפוטי, אנחנו לא
בית-משפט. בסוף בית-המשפט יחליט מה עונשו של גטאס. אבל מה שקורה כאן זה שיש
כאן אירוע נורמטיבי, ואם חברי הרשימה המשותפת היו אומרים שנורמטיבית, וזה
נעשה גם בסיעות אחרות, נורמטיבית לא מקובלת עלינו התנהגותו, ולכן חבר הכנסת
צריך להילחם על חפותו, לא בכנסת - - -

אוסאמה סעדי (הרשימה המשותפת):

אבל אמרנו את זה.

רועי פולקמן (כולנו):

לא, לא קראתם לו להתפטר.

אוסאמה סעדי (הרשימה המשותפת):

אמרנו את זה. יש גילוי דעת מהיום הראשון שאמרנו, הרשימה המשותפת וחברי
הכנסת: אנחנו פועלים במישור הפרלמנטרי החוקי ואנחנו נגד עבירה על כל חוק.
אמרנו את זה, מה אתה רוצה?

רועי פולקמן (כולנו):

היה צריך לקרוא לחבר הכנסת גטאס להתפטר. ולכן אני אומר, האירוע של חוק
ההדחה כמו שאני מבין אותו הוא אירוע נורמטיבי, לא שיפוטי. אמרנו שיש
התנהגויות שלא יעברו בכנסת ישראל שחבר כנסת מנצל את חסינותו. ולכן, הפתרון
היה צריך להיות שחבר הכנסת היה מתפטר עוד לפני הדיון הזה. ואם הוא היה באמת
דואג לאזרחי המדינה הערבים במדינת ישראל הוא היה צריך להתפטר לפני הדיון
הזה, ולהגיד: חבר'ה, גם אם אני עוד לא הגעתי לעסקת טיעון אני אנהל דיון על
עסקת טיעון, אני אנהל דיון על חפותי. הכול בסדר, אנחנו מדינת חוק ואף אחד
לא רודף את אזרחי המדינה הערבים. אני מסכים שיש פה שיח מתלהם בכנסת הזאת,
שאני לא תומך בו - -

איילת נחמיאס ורבין (המחנה הציוני):

יפה.

רועי פולקמן (כולנו):

- - אבל בוודאי שמדינת ישראל לא רודפת את אזרחי המדינה הערבים. אני לפחות
אהיה שותף במפלגתי להתנגד לכל רדיפה כזאת, כי אזרחי מדינת ישראל הם אזרחים
שומרי חוק, וכקבוצה אנחנו בוודאי לא נגנה אותם כאן. אבל חבר הכנסת גטאס עשה
כאן מעשה חמור ביותר של תמיכה בטרור.

היו"ר יואב קיש:

שפוגע בדיוק במה שאתה אומר. הוא פוגע בזה.

איילת נחמיאס ורבין (המחנה הציוני):

נכון.

רועי פולקמן (כולנו):

הוא, הוא אישית ולא האזרחים הערבים של מדינת ישראל. ואם היה אכפת לו
מהאזרחים הערבים של מדינת ישראל הוא היה צריך להתפטר לפני הדיון היום,
ולהגיד: חברים, אני אלחם על חפותי. מאה אחוז, זכותו, עומדת לו חזקת החפות.
אבל כחבר כנסת שמייצג את הרשימה המשותפת הוא לא היה צריך - - -

אוסאמה סעדי (הרשימה המשותפת):

חבר הכנסת גטאס, רועי, הוא הגיש בקשה ליו"ר הוועדה, אמר: תנו לי כמה ימים,
אני מנהל משא-ומתן, המשא-ומתן קרוב מאוד, זה הולך לכיוון החיובי לסיכום.
אתם רציתם לנהל את המשפט הזה, עם כל הכבוד.

היו"ר יואב קיש:

לא ניתן לדחות. הוא יכול היה לסגור את זה הרבה לפני הישיבה הזאת.

אוסאמה סעדי (הרשימה המשותפת):

בהתחלה לא היה שימוע. אני לא רוצה להיכנס לכל הסיפור הזה. לא היה שימוע כמו
שצריך. עכשיו בשבועות האחרונים היה שימוע, ואני מקווה שזה ילך.

היו"ר יואב קיש:

בבקשה.

רועי פולקמן (כולנו):

אני, בשם הסיעה שלי, נחה דעתנו שיש כאן עילה מספקת במדינה, בעיקר בגלל
האירוע של המדרון החלקלק הנורמטיבי, בגללה חוק ההדחה נוצר, ויש כאן עילה
מספקת לקדם אותו. אני מקווה שעד השלמת ההליך הזה, עסקת הטיעון הזאת תושלם.
וזה נאמר כאן בתשובה לשאלתי, כל המהות של עסקת הטיעון הזאת היא כדי לייצר
לאלתר מצב שחבר הכנסת גטאס מפסיק להיות חבר בכנסת ישראל.

אוסאמה סעדי (הרשימה המשותפת):

אבל, רועי, שאלה. כל הזמן אמרתם שכולכם בעד, אתם הולכים - - -

רועי פולקמן (כולנו):

אני קורא לו מכאן, ידידי, אני באמת, אוסאמה, אני קורא לו מכאן שימהר להגיש
את התפטרותו. זה יהיה למען אזרחי מדינת ישראל וזה ייתר את ההליך הזה.

אוסאמה סעדי (הרשימה המשותפת):

אבל אני שואל אותך, כל הזמן: אנחנו הולכים צד בצד איך שהיועץ המשפטי אומר.
היועץ המשפטי לממשלה עד עכשיו לא אמר אם הטיוטה הקיימת היא עילה לפי חוק
ההדחה. איך אתם כבר קבעתם עמדה? עם כל הכבוד, איך אתם קובעים?

רועי פולקמן (כולנו):

אני השתכנעתי.

אוסאמה סעדי (הרשימה המשותפת):

זה לא מספיק. אתה יודע את הראיות?

קריאות:

- - -

רז נזרי:

הם היו פה בשלבים מוקדמים.

איילת נחמיאס ורבין (המחנה הציוני):

הייתי פה כל הדיון היום.

היו"ר יואב קיש:

אוסאמה, תודה. חברים, הם ישיבו וגם ימשיכו.

איילת נחמיאס ורבין (המחנה הציוני):

הוא אמר שהוא נמנע מזה. זו בעיה.

היו"ר יואב קיש:

חבר הכנסת דודי אמסלם, בבקשה.

אוסאמה סעדי (הרשימה המשותפת):

הוא אמר שאין לו עמדה.

היו"ר יואב קיש:

חברים, אני מתנצל, אני יוצא רגע. אמיר, תחליף אותי בניהול, בבקשה. תודה.

(היו"ר אמיר אוחנה, 12:28)

דוד אמסלם (הליכוד):

תראה, מה שמפריע לי באופן בסיסי – אוסאמה, אני רוצה לענות לך. יש דברים
שכמעט כחוט השני. אני חושב שבן-אדם שעובר על החוק – מבחינתי זה לא חשוב לי
אם הוא ערבי או יהודי, מעולם זה לא עניין אותי – אני מצפה תמיד, בוודאי
מחברי כנסת, שאם מישהו עובר על החוק, גם אזרח, וזה מתקשר לחוק שאנחנו דנים
בו, קודם כול צריך לעצור את זה, יש חוק.

אוסאמה סעדי (הרשימה המשותפת):

אבל כמה חברי כנסת בעבר עברו על החוק?

ג'מאל זחאלקה (הרשימה המשותפת):

ראש הממשלה.

אוסאמה סעדי (הרשימה המשותפת):

ראש ממשלה.

ענת ברקו (הליכוד):

תשאל כמה עבירות ביטחוניות.

דוד אמסלם (הליכוד):

אני אדבר על זה.

אוסאמה סעדי (הרשימה המשותפת):

אבל למה את אומרת את זה? דוד מדבר אתנו - - -

היו"ר אמיר אוחנה:

חבר'ה, אוסאמה, אנחנו דנים בחוק ספציפי ובמקרה ספציפי.

אוסאמה סעדי (הרשימה המשותפת):

לכן אני אומר, כן.

דוד אמסלם (הליכוד):

קודם כול, תמיד אני שם לב שכל פעם שמדובר על משהו שקשור אולי לאוכלוסייה
הערבית או שיש לכם חשש או מחשבה שמדובר על זה, אז אתם באים להגן תמיד על
פורעי החוק. עכשיו אני מנהל דיון כבר כמעט שלושה שבועות על הבנייה הבלתי
חוקית, וכמעט לכל דיון אתם באים מהבוקר, כל הזמן כדי לנסות ולהצר את
הצעדים, ולחזק את אלה שעוברים על החוק – באופן קונסיסטנטי, כמעט כל חוק שלי
כזה.

לגבי הנושא הזה. הרי זה ברור לי, באמת לא מעניין אותי אם זה ערבי או יהודי,
אם יהודי היה פוגע בביטחון מדינת ישראל אני מניח שהיה מתקיים אותו דיון,
אולי יותר חריף אפילו. אתם לא הייתם באים, אבל כולנו היינו תומכים בהדחה
שלו אתמול כבר. למה? בגלל שאני חושב שיש פה משהו מאוד נורמטיבי. לא יכול
להיות שמישהו שראיתי אותו בטלוויזיה, דרך אגב, ראיתי איך הוא מוסר את זה
בטלוויזיה.

איילת נחמיאס ורבין (המחנה הציוני):

כולנו. נכון.

דוד אמסלם (הליכוד):

לא יכול להיות שתוך כדי הליך בעבירה מהסוג הזה עוד הוא יבוא לכאן, הוא
יסתובב, יכול להיות שהוא יצביע. זה משהו שלא מתקבל על הדעת כאזרח עכשיו.
אני חושב שגטאס פגע בעיקר או רק, רק באוכלוסייה הערבית.

אוסאמה סעדי (הרשימה המשותפת):

אז הוא לא פגע בביטחון המדינה?

דוד אמסלם (הליכוד):

דקה. אני חושב - - -

היו"ר אמיר אוחנה:

ביטחון המדינה זה לא האזרחים הערבים גם?

אוסאמה סעדי (הרשימה המשותפת):

אני שואל.

דוד אמסלם (הליכוד):

אני חושב שרוב אזרחי מדינת ישראל הערבים הם אנשים שומרי חוק, והם התביישו
במה שהוא עשה, והם לא רוצים שיקרה דבר כזה. הם אזרחים כמוני.

איילת נחמיאס ורבין (המחנה הציוני):

אני מסכימה אתך.

דוד אמסלם (הליכוד):

הבן-אדם הזה עשה דבר, הוא ניצל גם – תראה מה הוא עשה, הוא לקח את החסינות
שניתנה לו, דרך אגב, גם חלק גדול - - -

אוסאמה סעדי (הרשימה המשותפת):

אבל זה לא נכון. אני חייב להגיד לך שזה לא נכון.

איילת נחמיאס ורבין (המחנה הציוני):

מה לא נכון.

היו"ר אמיר אוחנה:

אוסאמה, תן לו לסיים.

אוסאמה סעדי (הרשימה המשותפת):

אני אגיד לך.

היו"ר אמיר אוחנה:

אוסאמה, סליחה, אתה לא, תן לו לסיים.

איילת נחמיאס ורבין (המחנה הציוני):

זו הערה חשובה. תן לו, זה לא מפריע לדודי, אנחנו כבר בדיון נורמלי.

אוסאמה סעדי (הרשימה המשותפת):

החסינות – כשאנחנו מבקרים בבתי-כלא עורכים עלינו חיפוש ואנחנו עוברים
חיפוש, אז זה לא - - -

איילת נחמיאס ורבין (המחנה הציוני):

נאמר בצורה מפורשת בכתב האישום שהוא לא עבר מגנומטר.

היו"ר אמיר אוחנה:

לא עבר חיפוש. לא.

איילת נחמיאס ורבין (המחנה הציוני):

הוא לא עבר חיפוש.

רוברט אילטוב (ישראל ביתנו):

אוסאמה, רק לך עושים חיפוש? מה, אתה לא מכיר את החוק שיש לך חסינות.

איילת נחמיאס ורבין (המחנה הציוני):

כתוב בצורה מפורשת.

אוסאמה סעדי (הרשימה המשותפת):

לכולם עושים חיפוש.

רז נזרי:

בגלל שהוא חבר כנסת, אוסאמה.

איילת נחמיאס ורבין (המחנה הציוני):

לא עושים.

אוסאמה סעדי (הרשימה המשותפת):

אז לא מכניסים אותנו.

רוברט אילטוב (ישראל ביתנו):

בגלל שאתה חבר כנסת לפי חוק אסור לעשות עליך חיפוש.

איילת נחמיאס ורבין (המחנה הציוני):

אוסאמה, זה לא נכון. יש פה חברי כנסת שהולכים לבתי-כלא ולא עורכים עליהם
חיפוש.

רז נזרי:

במגנומטר הוא עבר.

אוסאמה סעדי (הרשימה המשותפת):

נתתם לו להיכנס. אנחנו הולכים אז זה מצפצף במגנומטר, אומרים לי לבדוק, אז
אני מוריד.

קריאות:

- - -

איילת נחמיאס ורבין (המחנה הציוני):

אוסאמה, גם אצלך לא הייתי מחפשת.

אוסאמה סעדי (הרשימה המשותפת):

לפי פקודת השב"ס, מי שלא מסכים לחיפוש - - -

ענת ברקו (הליכוד):

הוא אמר שאין לו שום דבר.

היו"ר אמיר אוחנה:

אוסאמה, אמרת משפט, ואתה כבר בעשירי.

דוד אמסלם (הליכוד):

אתה גם ביקרת אתי באיזה בית-כלא.

אוסאמה סעדי (הרשימה המשותפת):

נכון.

דוד אמסלם (הליכוד):

ולא עשו עלינו חיפוש, והוועדה נכנסה. זה היה ביקור של ועדת הפנים.

איילת נחמיאס ורבין (המחנה הציוני):

בבקשה.

אוסאמה סעדי (הרשימה המשותפת):

אבל זה היה ביקור של ועדה.

היו"ר אמיר אוחנה:

לא, זה לא יהיה פינג-פונג.

איילת נחמיאס ורבין (המחנה הציוני):

אוסאמה, באחריות, חברי כנסת שהולכים לבתי-כלא, לא מחפשים עליהם.

אוסאמה סעדי (הרשימה המשותפת):

איילת, ליוו אותנו כל הביקור.

היו"ר אמיר אוחנה:

חבר הכנסת אמסלם, בבקשה.

אוסאמה סעדי (הרשימה המשותפת):

- - -

היו"ר אמיר אוחנה:

אוסאמה, אני לא רוצה לקרוא לך.

איילת נחמיאס ורבין (המחנה הציוני):

- - - אמרו שזה פוגע בחסינות שלהם.

דוד אמסלם (הליכוד):

אני רוצה להתקדם. גם אם אני טועה, עזוב.

אוסאמה סעדי (הרשימה המשותפת):

סליחה. בבקשה.

דוד אמסלם (הליכוד):

אל תעיר לי בעניין, בגלל שאני בדקתי. השר לביטחון פנים אפשר את הנושא הזה
של הביקורים של הח"כים. דרך אגב, מה קרה? מה התוצאה? שהיום הוא לא מאפשר
לכם את זה.

אוסאמה סעדי (הרשימה המשותפת):

שאנחנו נענשים.

דוד אמסלם (הליכוד):

כן, לא מאפשר. לא אתם. מי שנענש זה בעצם קודם כול האסירים עצמם שלא מבקרים
אותם, והציבור הערבי בסופו של דבר הוכתם בציבור, בגלל שאתם לא יצאתם. הרי
אם אתם מראש הייתם פוסלים את זה ויוצאים נגד התופעה שעשה חבר הכנסת גטאס
בטלוויזיה, לא רק בחדשות - - - , אלא אומרים: רבותי, אצלנו אנחנו אזרחים
שומרי חוק כמו כל יהודי.

אוסאמה סעדי (הרשימה המשותפת):

אמרנו את זה, נו, דוד, אמרנו את זה. למה אתה אומר את זה?

דוד אמסלם (הליכוד):

רק שנייה. מה שמפריע לי כאן, שאתם מגנים עליו בכלל. אני חושב שהוא לא שווה
את ההגנה בכלל.

אוסאמה סעדי (הרשימה המשותפת):

מגנים על הזכויות של חברי כנסת. יכול להיות שמחר זה יהיה חבר כנסת אחר. אני
נגד חוק ההדחה.

היו"ר אמיר אוחנה:

אוסאמה, אני קורא לך לסדר פעם ראשונה. תודה.

אוסאמה סעדי (הרשימה המשותפת):

אני הולך לוועדת החוקה.

דוד אמסלם (הליכוד):

לכן, גם אנחנו חברי כנסת, וגם אני אומר שזה יכול לקרות לחבר כנסת יהודי,
אני מקווה שלא, אבל בוודאי לא נגן עליו אם יקרה דבר כזה. לכן אני מצפה שכאן
באמת כל חברי הכנסת – אני מניח שבדבר הזה צריכים לראות את הדברים עין בעין
במי שפוגע בביטחון מדינת ישראל. לגבי הנושא של - - - . לכן אני חושב שהדיון
הזה חשוב ברמה הנורמטיבית שלו, המהותית. למרות שגם אם הוא יתפטר בעוד שבוע
חשוב לעשות את הדיון היום.

עכשיו הוא מנהל משא-ומתן. כמו שאמר המשנה ליועץ המשפטי, חלק מהעסק זאת גם
ההתפטרות שלו. אנחנו רוצים להוריד את זה מהשולחן, זה לא בתג מחיר, אין תג
מחיר של התפטרות, בגלל שאנחנו כבר נגרום לזה שהוא לא יהיה בכנסת. מעכשיו
תעשה עכשיו משא-ומתן בלי – אין על השולחן יותר את הסיפור של ההתפטרות. לכן
הוא לא יוכל לתבוע בזה, זה לא יהיה חלק מהמשא-ומתן על השולחן, לכן חשוב
להוריד את זה.

ואני באמת מצפה מכל חברי הכנסת לתמוך בעניין הזה, בגלל שאני באמת חושב
שלאירועים חריגים – זה אירוע שכמעט לא קרה בכנסת, אני מקווה גם שהוא לא
יקרה – אבל לאירועים חריגים וקיצוניים מאוד גם הפתרונות הם חריגים
וקיצוניים מאוד. ולכן זו הסיטואציה שאנחנו מצויים בה.

היו"ר אמיר אוחנה:

תודה לחבר הכנסת אמסלם. חבר הכנסת זחאלקה, בבקשה.

ג'מאל זחאלקה (הרשימה המשותפת):

תודה, כבוד היושב-ראש. מדובר בנושא כבד מאוד שיש בו רמות עקרוניות. הדחה של
חבר כנסת או של חבר פרלמנט בכל פרלמנט בעולם היא דבר קשה ביותר, ורוב
החוקות והחוקים של מדינות העולם, הרוב המכריע – תכף אני אגיד איפה כן –
ההדחה או חבר כנסת נפסקת כהונתו ברגע שהוא מורשע בפלילים ברמות הרשעה
מסוימות.

חיפשתי, האמת, מתי הדיחו חברי פרלמנט בעולם, ומצאתי רק שבשנת 1969 הודחו
חברי המפלגה הקומוניסטית הסודאנית בגלל מאמרים שכתבו הסטודנטים של המפלגה
על-ידי הרוב האסלאמיסטי בפרלמנט הסודאני. אחר כך החוקה הסודאנית שונתה,
ואי-אפשר להדיח חברי פרלמנט. אני לא מכיר מקרים כאלה, זה מקרה נדיר ביותר,
ולכן התפלאתי. שמרתי על שתיקה והסתכלתי איך חברי הכנסת מתנהגים.

ענת ברקו (הליכוד):

חבר הכנסת זחאלקה, כמה חברי פרלמנט הבריחו לטרוריסטים - - -?

היו"ר אמיר אוחנה:

חברת הכנסת ברקו.

ג'מאל זחאלקה (הרשימה המשותפת):

תני לי. את לא היית פה, אני משעה 10:00 לא דיברתי מילה.

היו"ר אמיר אוחנה:

חבר הכנסת זחאלקה ישב פה מהתחלה, לא הפריע. אני מבקש לאפשר לו להשלים.

ג'מאל זחאלקה (הרשימה המשותפת):

חסרים לי כמה דברים בדיון שהיה כאן. חסרה לי חרדת הקודש. בדחילו ורחימו,
מדובר בדבר שצריך לחשוב על כל מילה שאומרים. הרי בסופו של דבר את הדבר הזה
ילמדו בבתי-ספר למשפטים עוד 20 ו-30 שנה, הדחה של חבר כנסת מכהן. בכל העולם
ילמדו – כפי שחיפשתי בכל הפרלמנטים בעולם כיצד הדיחו חברי פרלמנט, גם אחרים
אם תהיה במשטר דיקטטורי פה ושם יחפשו איפה הדיחו. תני לי רק להמשיך.

ענת ברקו (הליכוד):

אבל טרוריסטים בתוך פרלמנט חיפשת?

ג'מאל זחאלקה (הרשימה המשותפת):

תני לי שנייה אחת.

ענת ברקו (הליכוד):

כי אם כבר מחפשים אז תחפש גם את העבירה.

ג'מאל זחאלקה (הרשימה המשותפת):

אני מדבר על ההדחה באופן עקרוני, ותכף אתייחס לכל הדברים. אבל אני אומר על
ההדחה כהדחה. חוק ההדחה הוא חוק פסול. לא יכול להיות שחברי כנסת נבחרים
ידיחו את החבר שלהם וישנו את דבר הבוחר, זה דבר קשה ביותר. אני מקווה
שבג"ץ, ואני כמעט נוטה לכך שבג"ץ יפסול את החוק, כי החוק לא חוקתי.

עכשיו לעניינו של חבר הכנסת באסל. קודם כול מתנהל עניין משפטי, הליך משפטי,
וחבר הכנסת באסל גטאס זכאי להליך משפטי הוגן. הכנסת לא צריכה להפריע להליך
הזה. אם היום מתנהל המשא-ומתן על עסקת טיעון והמשא-ומתן מבשיל, כפי הנראה,
תוך כמה ימים לאיזושהי הסכמה, אז הדיונים בכנסת כאן לא תורמים להליך המשפטי
ההוגן. אם אתם באים כאן ולוחצים עם יועץ משפטי, וכן הלאה, זה לא כך. הוא
זכאי להליך משפטי הוגן. העניין שלו יתברר בבית המשפט. הוויכוחים שהתנהלו
כאן - - - לא היה חבר כנסת אחד שנעצר לפני שהורשע. זה קורה פעם ראשונה. פעם
ראשונה שמתנהל הליך של הדחה.

הליך ההדחה הוא מיותר לגמרי. אני יכול לדבר רבות למה גם לפי חוק ההדחה,
שאני מתנגד לו, אבל גם לפי החוק הקיים לא צריך להדיח את חבר הכנסת באסל
גטאס. אבל בא כאן, אנחנו עכשיו, איך אומרים? למה אצה הדרך? תנו לעניין
להתבהר בהליך משפטי שחבר הכנסת באסל גטאס זכאי לו, כאזרח, כבן אדם.

ענת ברקו (הליכוד):

אז למה הוא לא התפטר? אם הוא היה מתפטר, היה חוסך לנו.

ג'מאל זחאלקה (הרשימה המשותפת):

יש לאפשר זאת, ואחרי שתהיה העסקה או לא תהיה עסקה, אז נתחיל את הדיבור
מחדש. לכן, הבקשה לדחות את ההצבעה ולא לקיים הצבעה היום היא – איך אומרים?
החלטה הוגנת, החלטה שמתיישבת עם ההליך המשפטי ושומרת על עקרונות המשפט.

דוד אמסלם (הליכוד):

חבר הכנסת, אני רוצה לשאול אותך שאלה אחת קטנה: האם לדעתך אין סיטואציה
שאפשר להדיח חבר כנסת?

ג'מאל זחאלקה (הרשימה המשותפת):

אני חושב – רק אם הוא הורשע.

ענת ברקו (הליכוד):

רגע, אבל אם הוא עשה עבירת טרור?

ג'מאל זחאלקה (הרשימה המשותפת):

זו דעתי. אני התנגדתי לחוק ההדחה. זו דעתי.

היו"ר אמיר אוחנה:

כלומר, אם יש צילום וידאו שלו מחסל מישהו, הורג מישהו, רוצח מישהו. זה גם
לא מספיק?

ג'מאל זחאלקה (הרשימה המשותפת):

90% מהמשפטנים בעולם, לפחות 90% מהמשפטנים בעולם, מהפרלמנטרים בעולם,
מתנגדים לכל סוג של הדחה. אומרים – בלי הרשעה פלילית - - -

היו"ר אמיר אוחנה:

אני לא בטוח שהם מתמודדים עם אותם אתגרים שאנחנו מתמודדים אתם.

ענת ברקו (הליכוד):

אף אחד לא מעז בפרלמנטים שלהם לדבר כמוהו ולהתנהג כמו שהוא התנהג.

דוד אמסלם (הליכוד):

- - - כמה חברי כנסת, היה בא והורג אותם. נראה לך שזה בסדר?

ג'מאל זחאלקה (הרשימה המשותפת):

אז יש הליך שהוא יושב בכלא.

איילת נחמיאס ורבין (המחנה הציוני):

אבל חבר הכנסת זחאלקה, אנחנו הרי לא מתמודדים עם זה אחרי שהוא הורשע. אחרי
שהוא הורשע אין - - -

ג'מאל זחאלקה (הרשימה המשותפת):

הדיון הרי קיבל אופי אחר. בואו נהיה גלויים, ואני חושב שכל חבר כנסת צריך
לעשות חשבון נפש וצריך לגשת לעניין הזה - - -יצטטו אתכם אחר כך בבתי ספר
למשפטים – מה אמר חבר הכנסת, מה אמר אמסלם, מה אמר אייכלר, למה איחר
לבוא - - -

איילת נחמיאס ורבין (המחנה הציוני):

חבר הכנסת זחאלקה, תרשה לי לומר – יצטטו גם אותך.

ג'מאל זחאלקה (הרשימה המשותפת):

גם אותי, גם אותי.

איילת נחמיאס ורבין (המחנה הציוני):

יצטטו גם אותך, אדוני. האם אתה במסגרת הזאת, הדמוקרטית שמאפשרת - - - אני
רוצה אתכם שותפים בבית הזה, אני לא מפחדת מזה. זה שאתם לא גיניתם אותו – יש
פה בעיה. זה בכלל לא עניין משפטי, זה עניין - - -

ג'מאל זחאלקה (הרשימה המשותפת):

הדיון בעניינו של חבר הכנסת באסל גטאס מתנהל בבית משפט. אין מקום שחבר - -
-

ענת ברקו (הליכוד):

למה הוא לא מתפטר? לו היה מתפטר, היה חוסך את כל הדבר הזה.

ג'מאל זחאלקה (הרשימה המשותפת):

תנו לי להביע את עמדתי.

איילת נחמיאס ורבין (המחנה הציוני):

אני שואלת אותך מה עמדתך, חבר הכנסת זחאלקה.

היו"ר אמיר אוחנה:

משפט לסיום.

ענת ברקו (הליכוד):

הוא - - - לעשות טרור, אבל הוא לא רוצה לקחת אחריות.

ג'מאל זחאלקה (הרשימה המשותפת):

אני ביקשתי מהיושב-ראש הקודם לתת לי זכות תגובה על הדברים שנאמרו על מפלגת
בל"ד. יש לי זכות להגיד כמה משפטים בנושא הזה. נושא הדיון הרי השתנה היום.
אנחנו התכוונו לדון האם יש שאלה משפטית או אין שאלה משפטית, מה אומר היועץ
המשפטי לכנסת, מה אומר היועץ המשפטי לממשלה, והיום השתנה הדיון. הדיון הפך
לדיון כזה – בוא נמקד את העניינים. אני קורא לחברי הכנסת לחשוב. הם באו
לדיון אחד, עכשיו יש דיון אחר, הדיון – האם לקיים הצבעה היום או לא, בהינתן
מה שאמר המשנה ליועץ המשפטי, שתוך מספר ימים עניין עסקת הטיעון יתברר, ולכן
אנחנו דורשים לדחות את זה עד שיתברר העניין הזה. מדובר במספר ימים. אני
חושב שלהתעקש, להצביע על זה היום זה מיותר, אין לזה מקום, זה נקמני, זה חסר
טעם, זה, איך אומרים? – הפרעה שלא במקום גם להליך של עסקת הטיעון המתגבשת.
אני יודע שהיא מתגבשת, המסגרת מוסכמת, בואו נגיד את הדברים. נשארו כמה
פרטים שצריך לסגור, לא גדולים, ואני חושב שאפשר להגיע לעסקה. הכנסת, איך
אומרים? אתם צריכים להגיד תודה רבה ליועץ המשפטי, למשנה שלו. הוא פטר אתכם
מעניין ההדחה. אומר לכם ש - - -

איילת נחמיאס ורבין (המחנה הציוני):

אנחנו פשוט היינו רוצים שחבר הכנסת גטאס יפטור אותנו מ - - - אבל אני
מסכימה אתך.

דוד אמסלם (הליכוד):

אנחנו לא רוצים שיפטור אותנו. רוצים להדיח.

איילת נחמיאס ורבין (המחנה הציוני):

לא. אני רוצה שיתפטר. אני חושבת שהוא צריך להתפטר, חושבת שהוא היה צריך
להתפטר למחרת.

ג'מאל זחאלקה (הרשימה המשותפת):

חבר הכנסת אמסלם, חברת הכנסת ברקו, תקשיבו טוב.

ענת ברקו (הליכוד):

אבל הוא לא מרגיש לא נעים - - - הצד שלו, חברת הכנסת.

קריאות:

- - -

ג'מאל זחאלקה (הרשימה המשותפת):

אני אלך לשיטתכם. כולכם אמרתם - - -

ענת ברקו (הליכוד):

תגיד גם מה קורה עם בל"ד שכל הזמן יש טרוריסטים אצלכם. כדאי שתתייחס לזה,
יש כאן בעיה, לא?

ג'מאל זחאלקה (הרשימה המשותפת):

אתם אומרים שאתם לא רוצים את חוק ההדחה. לא רוצים להפעיל את ההדחה. זה קשה
לכולם.

דוד אמסלם (הליכוד):

לא, לא, לא. לא קשה לנו, לא קשה לי פה. אנחנו רוצים להדיח אותו.

איילת נחמיאס ורבין (המחנה הציוני):

הוא לא דיבר עליכם, לא דיבר עליכם. די, נו. לי קשה להפעיל את החוק הזה.
בסדר, דודי? לא במקרה הזה, אבל ברמה עקרונית.

ג'מאל זחאלקה (הרשימה המשותפת):

כמה חברי כנסת אמרו שאם אפשר לעקוף את עניין ההדחה, להגיע לאותה תוצאה בלי
הדחה - -

איילת נחמיאס ורבין (המחנה הציוני):

נכון, אני חושבת שגם יושב-ראש הכנסת היה מעדיף.

ג'מאל זחאלקה (הרשימה המשותפת):

- - אז אנחנו מעדיפים, רוצים את זה. בבקשה, הנה. היועצת המשפטית, את לא
היית. המשנה ליועץ אמר שמתנהל משא ומתן שבמסגרתו יכול להיות שנגיע
להתפטרות. מספר ימים, צריך לתת ארכה - - -

ענת ברקו (הליכוד):

אז כמה ימים מחכים כבר?

היו"ר אמיר אוחנה:

אני מציע שאת הדברים שאתה רוצה להשיב ליושב-ראש קיש תשיב כשהוא יחזור לפה.
אתה מתייחס לדבריו.

איילת נחמיאס ורבין (המחנה הציוני):

לא, הוא לא מתייחס למה שנאמר בהתחלה. אמיר, הוא מתייחס לדברים ש - - - תוך
כדי הדיון הזה.

ענת ברקו (הליכוד):

- - -

היו"ר אמיר אוחנה:

אני מציע, היות והדברים שלך הם בתגובה לדבריו של חבר הכנסת קיש, אולי כדאי
שנעשה את זה כשהוא יהיה כאן.

ג'מאל זחאלקה (הרשימה המשותפת):

אז אתה תבטיח לי שכשהוא יגיע אתה תלחש באוזנו - - -

היו"ר אמיר אוחנה:

כן, אני מבטיח.

ג'מאל זחאלקה (הרשימה המשותפת):

דבר אל ליבו שהוא ירשה לי להגיב על העניין הזה.

היו"ר אמיר אוחנה:

מאה אחוז.

חבר הכנסת מוזס, בבקשה. חבר הכנסת אייכלר.

מנחם אליעזר מוזס (יהדות התורה):

הוא פשוט החבר הקבוע, לא שאין לי מה לומר. אני אצביע. שמעתי שאני מקבל עונש
גם בישיבה הבאה לשבת כאן 50% מהזמן. אני מבקש שהישיבה הבאה לא תהיה מחר כי
אני ב"ה מחתן נכד.

קריאות:

- - -

ישראל אייכלר (יהדות התורה):

אדוני היושב-ראש, חברי הוועדה. קודם כל אני רוצה לומר שהייתי היום בחדר
מיון עם מישהו וזו הסיבה שאיחרתי.

קריאה:

כל הכותרות הן לא נכונות.

ישראל אייכלר (יהדות התורה):

חבר הכנסת מוזס מילא את מקומי בגלל הסיבה הרפואית המוצדקת, אין לזה שום קשר
לנושא הדיון.

לגבי נושא הדיון כבר אמרתי בדיון הקודם כשדיברנו בעניין חבר הכנסת גטאס שזה
לא קשור בכלל לעניין הזה של מוסלמים ויהודים, שאנחנו מאוד רגישים בכבודם של
כל אזרחי ישראל – המוסלמים ויהודים, ובמקרה של גטאס הוא בכלל נוצרי. גם
לגבי הלכות ההדחה, שזה חוק מסוכן מאוד, כפי שדיברנו על זה, כי היום זה גטאס
ומחר זה מישהו אחר, ואני מכיר כמה חברי כנסת שהיו מדיחים בקלות. גם היום,
כשאיחרתי כמה דקות אז כבר מישהו רצה להדיח אותי מתפקיד יושב-ראש הוועדה
לפניות הציבור כי איחרתי. כלומר, אם יש עניין של הדחה זה מסוכן מאוד.

במקרה של גאטס בגלל שראינו את התמונות, בגלל שראינו שהאיש שיתף פעולה ועזר
למחבלים שפצעו אנשים, כך שאין לנו שאלה, הסיעה שלנו תצביע בעד ההדחה ויעשה
את זה יושב-ראש הסיעה שלנו, בגלל שהוא היה כאן בזמן שלא הייתי פה, בגלל
התקנון, אבל חוק ההדחה – אני רוצה לומר, רבותי – צריך להיות מאוד זהיר
בעניין הזה, לא רק בגלל שבעולם אין חוקי הדחה כאלה, אלא בגלל שמדינת ישראל
היא מדינה מאוד מאוד מפוצלת, מפולגת, כמעט כל 20,000 אנשים זה מפלגה אחרת,
אמונה אחרת, דעה אחרת. ברגע שנוציא את כל המיעוטים מהכנסת מסיבות מוצדקות
כאלה ואחרות, הקרב יעבור לרחובות. ולכן זה חוק מאוד מאוד מסוכן. אבל מה
לעשות, פה היה מצב לא רגיל. בן אדם הלך להעביר פלאפונים למחבלים, כאשר
הפלאפונים הם כלי נשק ממש. לדעתי, במדינה מתוקנת לפי החוק הפלילי היה צריך
לעצור אותו מייד עד תום ההליכים ולראות אם הוא זכאי או לא זכאי, ואז לא
היינו צריכים בכלל את חוק ההדחה.

היות ואנחנו כבר במצב בו אנחנו נמצאים אז אין ברירה, אנחנו נצביע בעד, ואני
אומר את זה בחרדת קודש. אני כבר רואה את חבר הכנסת העשירי שמודח בכנסת, לא
השני.

היו"ר אמיר אוחנה:

מה גם שאם חבר הכנסת גטאס יודח ייכנס במקומו רק מהרשימה שלו, לא מרשימה
אחרת, כך אני לא חושב שיש פה פגיעה בזכות הייצוג.

חברת הכנסת ברקו, בבקשה.

ענת ברקו (הליכוד):

תודה, אדוני יושב הראש. אני חושבת, חבר הכנסת זחאלקה, שכמו שנתת את הדוגמה
לפרלמנטים אחרים בעולם, ואני שמחה שעשית את ההשוואה, אני לא מעלה על דעתי
שבפרלמנט אחר בעולם אדם היה חובר לטרוריסטים, נכנס לכלא ומבריח - - - אני,
למשל, לא מעלה על דעתי שחבר קונגרס היה נכנס - -

ג'מאל זחאלקה (הרשימה המשותפת):

את המחליטה? את המחליטה?

ענת ברקו (הליכוד):

- - לגואנטנמו. המעשה נעשה, המעשה נעשה.

ג'מאל זחאלקה (הרשימה המשותפת):

זה משפט שדה. - - -

ענת ברקו (הליכוד):

זה לא משנה. הוא הבריח פלאפונים - - -

ג'מאל זחאלקה (הרשימה המשותפת):

אז אתם לא יודעים. הנה, כולם אמרו שהוא העביר מכתבים.

ענת ברקו (הליכוד):

חבר הכנסת זחאלקה, המעשה נעשה. אני לא מעלה על דעתי לרגע שחבר קונגרס היה
מעביר בגואנטנמו פלאפונים כדי להפיק פיגועים. הפלאפונים האלה הם כלי להפקת
פיגועים. הם לא רוצים לדבר עם המשפחה, לא לשם כך הם צריכים את הטלפונים. הם
עושים את זה, מכווינים פיגועים וטרור מתוך הכלא.

ג'מאל זחאלקה (הרשימה המשותפת):

למה? אין להם משפחות?

ענת ברקו (הליכוד):

לא. יש להם משפחות.

ג'מאל זחאלקה (הרשימה המשותפת):

אז מה, מדברים עם המשפחות.

היו"ר אמיר אוחנה:

עם משפחות מדברים בטלפון הציבורי.

ג'מאל זחאלקה (הרשימה המשותפת):

לא נותנים להם, זה העניין.

היו"ר אמיר אוחנה:

יש ביקורי משפחות או אין ביקורי משפחות?

ענת ברקו (הליכוד):

יש ביקורי משפחות אפילו מעזה.

ג'מאל זחאלקה (הרשימה המשותפת):

אני נגד פלאפונים, אני בעד שיתנו להם לדבר מטלפונים ציבוריים.

ענת ברקו (הליכוד):

הם מדברים.

ג'מאל זחאלקה (הרשימה המשותפת):

זו הדרישה שלנו. ואני מתנגד להכנסת פלאפונים. שיתנו להם טלפונים רגילים.

ענת ברקו (הליכוד):

אני רק רוצה להגיד לך – יתנו להם טלפונים רגילים - -

ג'מאל זחאלקה (הרשימה המשותפת):

את יכולה להאזין להם.

ענת ברקו (הליכוד):

- - הם יכולים לדבר עם המשפחה, אבל הבעיה היא שהטרוריסטים, את הפיגועים שהם
מכווינים מתוך הכלא, ואתה יודע את זה, הם לא ידברו בטלפונים רגילים. לזה הם
קיבלו את הטלפונים מגטאס, שהוא פרובוקטור מקצועי. נוצרי שהולך להתסיס התססה
דתית באל אקצה, היה על המשט – את כל הדברים האלה צריך להזכיר. קרקע מכינה
היתה לבן אדם הזה, בהתנהגות מאוד פרובוקטיבית. ליבוי יצרים. כל הזמן הוא רק
חיפש ללבות יצרים. הוא לא חיפש שקט, הוא לא מחפש דו קיום.

ג'מאל זחאלקה (הרשימה המשותפת):

מעולם הוא לא קרא לאלימות, מעולם לא. תביאי דוגמה אחת.

ענת ברקו (הליכוד):

לא? ממש לא? הוא רק הלך על המשט, הוא בסבבה שלו - - -

ג'מאל זחאלקה (הרשימה המשותפת):

זה משט הומניטרי, נגד סגר.

ענת ברקו (הליכוד):

ממש הומניטרי. זה משט כדי להבריח אמל"ח לעזה וזה חבר כנסת - - -

ג'מאל זחאלקה (הרשימה המשותפת):

וואו, איזה דמיון יש לך.

איילת נחמיאס ורבין (המחנה הציוני):

על המרמרה לא היה נשק?

קריאות:

- - -

איילת נחמיאס ורבין (המחנה הציוני):

אני יודעת, אבל הוא רצה משט אחר. flotilla זה flotilla.

ענת ברקו (הליכוד):

וזה אותו גטאס שרצה להבריח - - - לא. היו סתם תרופות פגות תוקף. לא היה
כלום, לא היה שום דבר, כלום. רק שחטו. אני ראיתי את החיילים שחתכו להם את
הבטן, אבל אותך זה לא מעניין. אכפת לך מהחיילים?

ג'מאל זחאלקה (הרשימה המשותפת):

אכפת לי מכולם. נרצחו תשעה אנשים שם.

ענת ברקו (הליכוד):

נרצחו? זה מה שיש לך להגיד?

ג'מאל זחאלקה (הרשימה המשותפת):

בטח.

ענת ברקו (הליכוד):

בטח, קיבלו אותם עם החברה שלך, עם רובה צבע, עם מיס מרמרה, שאמרו - - -

ג'מאל זחאלקה (הרשימה המשותפת):

ישראל התנצלה לטורקיה ושילמה פיצויים.

ענת ברקו (הליכוד):

אל תיכנס לשיקולים הדיפלומטיים האלה. יש משהו. הם עשו, הארגון שהפיק את
המשט הזה הוא ארגון טרור. חלק מהאחים המוסלמים.

ג'מאל זחאלקה (הרשימה המשותפת):

אל תשנו את ההיסטוריה. גם אני סובל הכל אבל כל כך הרבה שקרים - - -

ענת ברקו (הליכוד):

אני רק מבקשת להתייחס לדבר נוסף, שהיום בוועדת השרים יש הצעת חוק שלי - - -
השקרים הם שלך ושל המפלגה שלך.

ג'מאל זחאלקה (הרשימה המשותפת):

מותר לשקר קצת אבל לא כל כך הרבה.

ענת ברקו (הליכוד):

מפלגה של טרוריסטים, וכדאי מאוד - - -

היו"ר אמיר אוחנה:

חבר הכנסת זחאלקה, אני קורא לך לסדר בפעם הראשונה.

ענת ברקו (הליכוד):

אני רוצה לומר שהיום עולה הצעת חוק שלי שמדברת על מניעת היבחרותם של
טרוריסטים לכהן כחברי כנסת. בואו נעצור את הקומקום הזה לפני שהוא נהיה קטר.
במשך 25 שנה, יש לנו משא ומתן על מספר השנים לאחר ריצוי העונש. זאת אומרת
שגם אם גטאס, בהנחה שיכול להיות שייגזר עליו גם עונש מאסר, מי יודע, ייקחו
הרבה שנים, אם הוא יבחר להגיע לכאן, יוכל להגיע, או אם יברחו בו בכלל –
יכול להיות שזה בכלל יעלה את קרנו בבל"ד, אני מניחה. אבל הוא פגע בכולנו,
הוא ניצל את החסינות שלו, ההתנהגות שלו היתה התנהגות בוגדנית, ואני חושבת
שגם היום הוא יוכל בהחלט לעשות איחוד משפחות בקטאר יחד עם בן דודו האהוב,
עזמי בשארה הבוגד, שגם החוק שיצא עכשיו יאפשר שלילת אזרחותו, ואני מקווה
שזה יקרה כמה שיותר מהר. תודה.

היו"ר אמיר אוחנה:

בכך אנחנו נועלים את רשימת חברי הכנסת כי הרשומים האחרים לא נוכחים.

אני רוצה לאפשר גם ליועץ המשפטי לכנסת, ככל שהוא מעוניין, ואם לא – אז
למשנה ליועץ המשפטי לממשלה, לסכם את דבריו.

רז נזרי:

אני אתייחס למספר נקודות. אמרתי את עיקרי הדברים קודם לכן. קודם כל דיבר
חבר הכנסת טיבי, הוא לא כאן כרגע, על מה היה קורה אם היה מדובר בח"כ יהודי.
אמרתי בדברי הקודמים שהחקירה הזו, כתב האישום הזה וההליך הזה מתנהל נגד חבר
כנסת ערבי, לא נגד הערבים ולא נגד רשימה משותפת או מפלגה כזו או אחרת. נגד
חבר כנסת שמעל באימון, ניצל את חסינותו ועבר עבירה ביטחונית. בהקשר הזה
אמרתי במפורש, זה כנגד חבר הכנסת, לא נגד כל הערבים. מצד שני, לבוא ולומר
את האמירה הזו של חבר הכנסת טיבי, בכל הכבוד, שלו היה מדובר בחבר כנסת
יהודי, גם כנגד זה אני רוצה לומר שזה לא מקובל עלינו. מיותר לומר, אבל ניתן
לומר, אם זה נאמר נגדנו שבהקשר הזה ודאי, ובכלל – אין שום אבחנה בין יהודים
לערבים, החוק עיוור לגבי מוצאו הלאומי של כל אדם באשר הוא אדם. כל מי שהיה
עובר עבירה ביטחונית כזו היה מטופל באותה דרך. אני אומר את זה, חבר הכנסת
זחאלקה, כי אמרתם את זה וחבל שזה נאמר. בעוד אני מנסה לבודד ולהגיד שזה
בעצם רק נגד האדם הספציפי שעשה מעשה ביטחוני חמור, באים קולות אחרים
ומנסים - -

היו"ר יואב קיש:

והיו דברים מעולם.

רז נזרי:

- - לקחת את זה עוד פעם למישור של יהודים וערבים, ואתם יודעים שזה לא שם.
לדבר על חבר הכנסת ועל שחיתות – יש חוק. החוק מדבר על עבירות מאוד מוגדרות,
לא על עבירות של שחיתות. זה בהקשר הזה.

לגבי מה שנאמר שמעצרים, משפט שדה, ומעצר והסרת חסינות וכיוצא בזה, גם פה,
כמו שאמרתי בדיון הקודם, הכלים האלה הם כלים חריגים ביותר, אבל הכלים
החריגים הללו ננקטו במסגרת סיטואציה שהיא חריגה ביותר וכנגד מעשים שהם
חמורים ביותר.

לגבי דברי חבר הכנסת סעדי שהוא כן ניצל את חסינותו – לא ניצל את חסינותו,
אז זה כתוב בכתב האישום שלפניכם בטיוטה המקורית וזה יהיה כתוב גם בטיוטה
ככל שיהיה הסדר, גם שם זה יהיה כתוב, העובדה שבה כאשר הוא התבקש לעבור
במגנומטר ללא חגורה הוא סירב לעשות כן, ובעצם אמר לסוהר שבשל היותו חבר
כנסת יש לו חסינות מבדיקה – הוא בעצם ניצל את החסינות שלו, זו עובדה שתהיה
בכל מקרה בכתב האישום, גם בכתב האישום המתוקן ככל שאכן יהיה בסופו של יום
הסדר.

לגבי שאלתך הנוספת, חברת הכנסת נחמיאס ורבין, אין לי אלא לחזור על דברי כפי
שאמרתי בתחילת הדיון – אני מבין את הרצון שלך שנאמר עמדה עכשיו. אמרתי
בצורה כללית שהעניין המנהלי, כלומר, של חוק ההדחה המנהלי הוא מורכב, הוא
מעורר שאלות משפטיות, גם אומר שהיועץ המשפטי של הכנסת עמד על כך. ציינתי את
הפסיקה שמדברת על ראיות חד משמעיות ומסה קריטית, של מבחן דומיננטי וכיוצא
בזה. מצד שני אמרתי שגם בכתב האישום המתוקן יהיה מדובר על עבירה מחוק
הטרור. עדיין יש פה שאלה של מאבק מזוין, זו שאלה שקיימת. אנחנו במודע לא
אומרים עכשיו עמדה סופית בהקשר הזה. אנחנו נמצאים בעיתוי שכפי שאמרתי – יש
הליך שיכול לקרות. יש גם בדיקות כאלה ואחרות שאנחנו מנסים לעשות מול השב"כ
ולכן, ככל שנידרש לשאלה הזו בדיון שייקבע בשבוע הבא, אני מבטיח לך נאמנה
שנבוא ונאמר את האמת. אבל יכול להיות שלא נידרש לשאלה הזו. כפי שאמרתי –
עקרונות שקבענו להסדר הטיעון, העקרונות שקבע היועץ המשפטי לממשלה, מהם לא
ניסוג, החל בתקופת המאסר בפועל, המשך בעבירות החמורות, כולל עבירה על חוק
המעבר בטרור ובסופו של דבר, או אולי גם תחילתו של דבר התפטרות מיידית
מהכנסת ביום הגשת כתב האישום – אז יכול להיות שבסוף השבוע הזה או לכל
המאוחר ביום ראשון הבא במצב שהוא יתפטר, ואז העניין הזה יתייתר, והתכלית
שדובר עליה כאן תושג ממילא, כולל תכליות נוספות שכמו שאמרתי – הודאה שלו,
לקיחת אחריות, זה עונש מיידי, זה לא משהו שיתנהל עוד כמה חודשים במשפט כזה
או אחר. יש גם לדברים האלה משמעות מבחינת האינטרס שעליו גם אמון היועץ
המשפטי לממשלה.

איילת נחמיאס ורבין (המחנה הציוני):

אני מודה לך, אדוני.

היו"ר אמיר אוחנה:

אני רוצה לחדד משהו, ברשותך, כדי להבהיר: ההליך הפלילי מתנהל בלי קשר
ובמנותק מההליך המנהלי שאנחנו נמצאים בו כאן. לא שאין ביניהם השפעה בכלל,
אבל אפשרית אפילו תוצאה, למשל, שבהליך הפלילי בדרך נס יזוכה באסל גטאס משום
שלא הגיעו לרף הראיות הנדרש בפלילים, כלומר – מעל ומעבר לכל ספק סביר.
ההליך כאן יוכל להמשיך להתנהל משום שעברנו את הרף הנדרש לצורך הדיון כאן,
ולכן היתה השאלה שלי - - -

איילת נחמיאס ורבין (המחנה הציוני):

לכן אומר לך היועץ המשפטי לממשלה במידה מסוימת – שעדיין עדיף, גם בעיניי מי
שמסתכל כמונו, על כל ההליך, אולי עדיף בכל מקרה לסיים את זה בהסדר טיעון כך
שמכולנו ייחסך ה - - -

היו"ר אמיר אוחנה:

קודם כל, לגבי הסדר טיעון או לא – זה שיקול של התביעה יחד עם ההגנה, אנחנו
לא מתערבים ולא נכנסים, וכמובן חלק מהניגזרת של ההחלטה האם להגיע להסדר
טיעון בנויה גם על שיקולים ראייתיים, גם על שיקולים בחיסכון בזמן שיפוטי
וכו' וכו'.

איילת נחמיאס ורבין (המחנה הציוני):

וגם אינטרס ציבורי. אמר לך במפורש, המשנה.

היו"ר אמיר אוחנה:

אבל אני כאן מציב את זה בסימון שאלה את הקביעה שהאינטרס הציבורי הוא דווקא
שזה יסתיים בהסדר טיעון ובהתפטרות.

איילת נחמיאס ורבין (המחנה הציוני):

לא, בכלל לא. שהוא לא יהיה חבר כנסת, זה בעיניי האינטרס הציבורי.

היו"ר אמיר אוחנה:

אולי האינטרס הציבורי הוא שהציבור ישמע ויראה את הדברים שקורים כאן, את
הדברים שנציגיו עושים. נראה לי שיש לכך משקל ציבורי ולכן אנחנו מקיימים כאן
את הדיון הזה. יכול להיות שההמשך שלו יתייתר אם אנחנו נראה שחבר הכנסת גטאס
מתפטר, בין אם במסגרת הסדר טיעון ובין אם לא, אבל לפחות את מראית העין
הציבורית – אני חושב שחשוב, חשוב שהציבור שרואה אותנו ושומע אותנו יראה מה
אנחנו עושים בהקשר הזה.

רז נזרי:

חבר הכנסת אוחנה, ברשותך – בהחלט, לכן חשוב, אני מסכים אתך לגבי מה שדיברת
על האינטרס הציבורי ולכן אמרתי והדגשתי בפתח דברי, ואני אחזור ואומר: לא
משנה אם יהיה הסדר או לא יהיה הסדר, גם במציאות של הסדר אנחנו נציג את כתב
האישום, שיכלול, כמו שאמרתי, עבירת טרור חמורה, ובגלל שאנחנו רואים את
הדברים האלה בחומרה, באותה חומרה עין בעין עם מרבית הדוברים כאן, כנראה, אז
אל"ף, נקטנו את הצעדים החריגים בהחלט שהיו בתחילת הדרך, בהסרת החסינות
וחיפוש במעצר, והמעצר והחקירה, וב"ית, אנחנו עומדים גם בסופה של דרך, גם
כיום, על עקרונות שמבטאים את החומרה של עבירות חמורות, גם עבירה מחוק הטרור
ולא עבירות אחרות, ובסופו של דבר, כשדיברתי על האינטרס הציבורי – לקיחת
אחריות והתפטרות מיידית היא חלק מהאינטרס הציבורי כי גם אתם מדברים על כך
שלא ראוי שאדם כזה יהיה חבר כנסת. גם אנחנו חושבים שלא ראוי שאדם כזה יהיה
חבר כנסת. ובגלל שראוי, בגלל זה אנחנו עומדים על כך שבכל קונסטלציה שהיא
ההתפטרות תהיה מידית ולא כפופה להליכים, למליאה. הכנסת סובריינית לעשות מה
שהיא רוצה – זה גם בהתייחס לדברים שלך, חברת הכנסת מועלם-רפאלי – ודאי שהיא
סובריינית לעשות מה שהיא רוצה, ודאי שהרעיון של החוק הזה הוא בעצם הליך
מנהלי ששייך לגוף המנהלי, לכנסת, והוא נפרד, לכאורה מהמסלול הפלילי. מאחר
ואנחנו נמצאים בעיתוי מסוים אז שאלתם והשבתי – זו הסיטואציה בעיתוי הפלילי.
אנחנו גם ערים לכך, לא רצינו לדחות את זה מעבר לכך, ולכן הצבנו אולטימטום
ואמרנו שעד יום חמישי התשובה צריכה להיאמר. עמדנו על כך שהתשובה תהיה
מיידית, בפרמטרים שאמרתי – מאסר, עבירות חמורות, עבירה מחוק הטרור ומאסר
בפועל, והתפטרות שתיתן את המענה. אתם תחליטו מה תעשו.

מנחם אליעזר מוזס (יהדות התורה):

הייתי רוצה להבין – מה הביא אתכם בכלל לנושא של הסדר טיעון? מדוע לא היה
כאן הליך רגיל של - - -

רז נזרי:

יש פה הליך רגיל, חבר הכנסת מוזס. יש פה הליך רגיל ויכול בהחלט להיות –
ואני אומר, גם ברגע זה אנחנו לא חוששים כלל מלנהל את המשפט הזה. המשפט
יתנהל ויוגש כתב אישום, והוא יודע את זה. אבל כמו בהקשרים אחרים היה פה
הליך רגיל של שימוע. נטענו טענות בשימוע שטענו מדוע אין מקום להגיש כתב
אישום או למחוק את מרבית העבירות וכיוצא בזה. הטענות האלה נדחו. במקביל לזה
עלה, לא על ידינו, העניין של אפשרות לעשות הסדר טיעון. אמרנו שאנחנו
מוכנים. כאשר אדם בא ואומר : אני אודה במשהו, אז אין טעם לכאורה לנהל משפט.
אבל אמרנו שזה כפוף למספר תנאים עקרוניים שמהם לא היינו מוכנים לסגת. ככל
שהוא מודה בעבירה חמורה של טרור – זה פחות דרמטי. מה שיותר חשוב זה עבירה
של חוק המאבק בטרור ולא רק זה. עמדנו על כך שזה פלאפונים ולא מסמכים – כמו
שנטען, שהוא ידע או לא ידע. עמדנו על כך שיהיה מאסר בפועל - -

אורן אסף חזן (הליכוד):

שלוש שנים, היה כתוב.

רז נזרי:

- - אני כרגע לא מדבר על תקופה. מאחורי סורג ובריח. מאסר בפועל מאחורי סורג
ובריח, לא ברמה של חודשים. עמדנו על כך שהתפטרות תהיה, ותהיה מיידית, כי
בעינינו גם כן, אנחנו חושבים שברמה הפלילית יש משמעות לדבר הזה, וכשאתה
מחליט לנקוט הליך כזה או אחר או הסדר טיעון בתוך האינטרס הציבורי שהיועץ
המשפטי אמון עליו יש גם את השאלה האם אדם כזה שעשה כזה מעשה ימשיך לנהל את
המשפט ולהיות חבר ככנסת. אנחנו חושבים שלא. לא ראוי שיהיה חבר כנסת. לכן,
אם הוא יסכים לכך – זה במסלול הפלילי, ויש לזה השלכה למסלול שלכם. תחשבו
אתם איך אתם משקללים את הנתון הזה. מחובתי לומר לכם מדוע אנחנו חושבים
בעצמנו בלי קשר אליכם, בלי קשר לכנסת – מדוע אנחנו חושבים שזה נכון ונדרש
שהאדם הזה לא ימשיך להיות חבר כנסת והסברתי את הדברים. שוב, כל האמירות של
יהודים וערבים – אני שוב אומר, זה מבחינתנו חבר כנסת שעבר עבירה ביטחונית
חמורה. אותו הדבר היה קורה אם זה היה יהודי, והסיטואציה החריגה, אני לא
מקבל פה את הדברים שאמר חבר הכנסת זחאלקה, שפה החמרנו בגלל שהוא ערבי. היה
פה מעשה חמור, וזה העניין.

עוד דבר – הייתי שמח, ואולי זה לא קשור לדבר הזה – התפתח ויכוח בינך ובין
חברת הכנסת ברקו אם כן היה או לא היה, מרמרה והדברים האלה – הוויכוח, הכל
לגיטימי. אפשר גם להגיד שנהרגו והתנצלו, אבל לא הייתי מגדיר – ואני מקווה
שגם אתה לא תגדיר – כי אמרת "נרצחו". מי שהרג אותם זה חיילי צה"ל. אני מניח
שגם אתה לא תגדיר את חיילי צה"ל שהיו שם ופעלו מתוך הגנה עצמית כרוצחים.
אתה יכול להתווכח מה כן היה ומה לא היה - - -

אורן אסף חזן (הליכוד):

השותפה שלו הגדירה. השותפה כבר הגדירה, אל תרים לו להנחתות.

שולי מועלם-רפאלי (הבית היהודי):

אל תעמיד אותו בניסיון, הוא יפתיע אותך.

רוברט אילטוב (ישראל ביתנו):

הוא אמר שנרצחו שם אנשים.

אורן אסף חזן (הליכוד):

אני אגיד לך את זה בשפה של העם - - -

(היו"ר יואב קיש, 13:02)

היו"ר יואב קיש:

חבר הכנסת זחאלקה, אני הבנתי שכאשר לא הייתי פה רצית להתייחס ספציפית
לדברי.

ג'מאל זחאלקה (הרשימה המשותפת):

אדוני היושב-ראש, היות ואתה התייחסת למפלגת בל"ד - -

היו"ר יואב קיש:

נכון, הזכרתי חברי כנסת אחרים.

ג'מאל זחאלקה (הרשימה המשותפת):

- - וגם חברי כנסת אחרים אמרו נגד בל"ד, אני רוצה להדגיש שמפלגת בל"ד היא
מפלגה - -

אורן אסף חזן (הליכוד):

של מחבלים.

אוסאמה סעדי (הרשימה המשותפת):

אפשר להעיר לו ולהוציא אותו?

ג'מאל זחאלקה (הרשימה המשותפת):

- - היא מפלגה פחות מהסטריאוטיפים שמנסים לבנות כאן בכנסת כל מיני חברי
כנסת. אנחנו מפלגה עם משנה סדורה - -

אורן אסף חזן (הליכוד):

נכון. למחוק את מדינת ישראל. תורה מסיני.

רוברט אילטוב (ישראל ביתנו):

הם מקבלים תדרוכים מעזמי בשארה באופן קבוע.

היו"ר יואב קיש:

אני מתחיל לקרוא לסדר עוד פעם. אני רואה שאי אפשר לתת לחבר כנסת שיש לו דעה
שונה, אולי הפוכה וקיצונית למה שחלק מחברי הכנסת - - -

אורן אסף חזן (הליכוד):

צריך להדיח אותו.

קריאות:

- - -

היו"ר יואב קיש:

אבל אנחנו נכד את זכותו לומר את דברו, זו המשמעות של החדר הזה.

ג'מאל זחאלקה (הרשימה המשותפת):

מפלגה עם משנה סדורה, עם ספרות פוליטית, אני חושב שיותר מאחרות שיש בארץ,
ובכלל באזור כולו.

איילת נחמיאס ורבין (המחנה הציוני):

עם מה?

ג'מאל זחאלקה (הרשימה המשותפת):

עם ספרות פוליטית. מתייחסים לכל שאלה, דנים לעומק בכל עניין, ויש לנו תנועת
נוער תוססת - -

אורן אסף חזן (הליכוד):

גם משתתפות בקייטנות של החמאס?

היו"ר יואב קיש:

אורן, אני קורא לך לסדר פעם ראשונה.

ג'מאל זחאלקה (הרשימה המשותפת):

אנחנו המפלגה הכי דמוקרטית בארץ, הכי דמוקרטית, כי אנחנו יוצאים מנקודת
ההנחה של האדם השווה ולא האדם ההיררכי. כל בני האדם מבחינתנו שווים, כל
האזרחים שווים. אנחנו מפלגה שמתייחסת הכי ברצינות למושג ה"אזרחות", שהוא שם
חיבה - -

אורן אסף חזן (הליכוד):

אצלכם לא כולם בני אדם, זו הבעיה.

ג'מאל זחאלקה (הרשימה המשותפת):

- - שהוא שם חיבה לקבוצה של זכויות אדם ואנחנו מגנים עליהם בחירוף נפש.

אורן אסף חזן (הליכוד):

חיות אדם. חיות אדם.

ג'מאל זחאלקה (הרשימה המשותפת):

אנחנו מפלגה שחבריה גאים בזהות הלאומית שלהם, בשייכות שלהם - -

אורן אסף חזן (הליכוד):

בעם הפלסטיני?

ג'מאל זחאלקה (הרשימה המשותפת):

- - במאבק שלהם למען שלום אמת, שלום צודק ולמען דמוקרטיה אמיתית. זו דרכנו.
יכול להיות שאנחנו שמכעיסים כל מיני אנשים לא רק בגלל שאנחנו מתנגדים
לקונצנזוס. אנחנו מאתגרים את הקונצנזוס, אנחנו נאבקים - -

איילת נחמיאס ורבין (המחנה הציוני):

לא ככה. לא ככה, חבר הכנסת.

אורן אסף חזן (הליכוד):

- - -

ג'מאל זחאלקה (הרשימה המשותפת):

- - למען עתיד טוב יותר לילדים והבנות שלנו והילדים והבנות שלכם שיחיו
בחברה חופשית, דמוקרטית, שאין בה הגמוניה של צד אחד על הצד השני.

שולי מועלם-רפאלי (הבית היהודי):

זו מדינה יהודית ודמוקרטית. מטבעה תהיה בה הגמוניה ליהודים.

ג'מאל זחאלקה (הרשימה המשותפת):

- - - לכי ותלמדי מה זו דמוקרטיה.

שולי מועלם-רפאלי (הבית היהודי):

בהרבה מדינות אחרות. פה זו מדינה יהודית ודמוקרטית. ככה היא - - -, ככה היא
נבנתה.

קריאות:

- - -

אורן אסף חזן (הליכוד):

אני, אדוני היושב ראש, באמת – רוב הדיון הקשבתי קשב רב לדברים שנאמרו. יש
בעיה קשה. יש לא מעט חברי כנסת או שלוקים בהבנת הנשמע או שפשוט תלושים
מהמציאות, אין באמצע. שיהיה ברור. אין קשר בין ההליך המשפטי להליך של חוק
ההדחה. אנחנו לא תלויים באם תהיה עסקת טיעון או לא תהיה עסקת טיעון, אם הוא
יורשע או לא יורשע, אם הוא יקבל עונש בכלא או לא, אם יהיה קלון או לא. כל
הרעיון שעמד מאחורי חוק הדחת חברי כנסת בהקשרים של טרור ודומיהם – היה
בדיוק זה: שלא נהיה תלויים במערכת המשפטית, שבסופו של יום בגלל פרטים
טכניים, אולי כשלים ראייתיים , אולי בכלל עמדה אישית של השופט שישפוט באותו
משפט, בסוף נמצא אנשים שהם מחבלים, כמו המחבל הארור גטאס, שיושבים עדיין
בכלא.

לגבי העניין הזה של הדחייה של ההצבעה אני פונה אליך, אדוני היושב-ראש, פעם
נוספת. הרי ההחלטה הסופית תהיה במליאת הכנסת, לא פה בוועדה. כדי להגיע
למליאת הכנסת, ויתקנו אותי היועצים המשפטיים, צריך בכל מקרה להצביע פה
בוועדה. לכן, כדי למנוע את השלב הזה, בהנחה ועסקת הטיעון לא תיגמר ביום
חמישי, והמחבל לא יגיש מכתב התפטרות ביום ראשון, ואנחנו לא נעצור את
התהליך, אני מציע שכן נצביע היום. למה? כדי שלא נמצא את עצמנו שבשעה שהוא
מוליך את הפרקליטות, אולי, שולל, והם מבקשים פה – סליחה ומחילה, להמתין עוד
מספר ימים, הוא עוד מסוגל לרוץ לבג"ץ ולתקוע את כל התהליך מכל הכיוונים.
אני מציע שאם הוחלט פה אחרי דיונים באמת מאוד קשים בקיץ האחרון, להעביר חוק
הדחה, הגיע הזמן שנגדל, אתם יודעים טוב מאוד על מה אני מדבר, ונצביע להדיח
אותו מכאן. זה ברמת העניין של הוועדה.

מעבר לזה אני רוצה לומר. אנחנו יושבים פה ואנחנו שומעים פעם אחרי פעם חברי
כנסת מהרשימה הפלסטינית המשותפת שהם אומרים – זה עניין ערבי-יהודי. לא
שמעתי אף אחד מהם שמגנה, שאומר שזה לא תקין, שאומר שאין מקומו של גטאס
בכנסת, ועזוב בכנסת, אצלם. משמע, השתיקה שלהם היא שיתוף פעולה מלא. אני
רואה בתמיכה שלהם בתהליך נגד הדחתו של גטאס שיתוף פעולה מלא למעשיו. אתם
מחבלים לא פחות מנו.

אוסאמה סעדי (הרשימה המשותפת):

אתה - - - אל תגיד מחבלים, אתה - - -

אורן אסף חזן (הליכוד):

אתה שב בשקט ואל תפריע לי. מי שנותן יד למחבלים הוא מחבל בעצמו. אני אומר
לך את זה בלי להתבייש.

אוסאמה סעדי (הרשימה המשותפת):

אתה מפריע. אתה משתמש במושגים לא ראויים ואתה בושה וחרפה לכנסת.

היו"ר יואב קיש:

נא לסיים.

אורן אסף חזן (הליכוד):

דיברתי דקה וחצי, תן לי לסיים. 3 וחצי שעות ישבתי פה כי אני רוצה להגיד את
מה שיש לי להגיד.

יכול להיות ויכוח מאוד גדול על דרך, על שפה. נכון, זה לא סוד שאני מדבר בלי
politically correct. אני מדבר מה שאני חושב. מה שיש לי בפנים אני אומר.
אתה יודע מה ההבדל ביני לביניכם? שאני לא תומך במחבלים, אני לא תומך בטרור,
אני לא עולה על משטים ומכה חיילים, שאני לא עומד דומיה. תראה, אוסאמה סעדי,
רק בגלל שהיא אמרה את שמו, היה חבר שלי פעם. את יודעת למה פעם? אחרי
שהפושעים מבל"ד הלכו ועמדו דומיה לזכר חיות אדם - - -

היו"ר יואב קיש:

אורן, נא לסיים.

אורן אסף חזן (הליכוד):

- - באתי לסעדי ולחצתי לו את היד. אמרתי לו: אתה יודע למה אני עדיין חבר
שלך? כי לא היית שם. הוא אמר לי – כן, אני, זה הגבול שלי. אבל מה? בינתיים
הוא הבין שלהיות בן אדם מרחיק אותו מהכנסת הבאה אז הוא לאט לאט נצמד לדרך
שלהם. תסתכל לי בעיניים ותגיד לי שאני טועה.

קריאות:

- - -

אוסאמה סעדי (הרשימה המשותפת):

שטויות, שקר וכזב. אתה משקר כל הזמן.

אורן אסף חזן (הליכוד):

למה אתה מחייך? אם אני משקר למה אתה מחייך? זה לא נכון? זה לא היה ככה?

מסכם ואומר דבר אחד אחרון – תראה, בסופו של יום אנחנו נותנים להם לגיטימציה
לצחוק עלינו פעם אחר פעם, להתנהג בבריונות, להתנהג בעבריינות. אנחנו צריכים
לעשות סוף, באמת סוף, הייתי אומר, לרשימה המשת"פית המאוחדת כולה, אבל לא
כולם, יש שם גם קצת שנותר בהם טיפה מהאור של בן אדם שמבין מה זה זכויות אדם
ומה זה חוסר זכויות למחבלים. זחאלקה, בפעם הבאה לפני שאתה מטיף פה על
זכויות האדם ועל החוק ועל הנאורות, לך תהרוס את הבית שלך שבנוי על קרקע
בלתי חוקית. אתה עבריין בעצמך. אתה לא יכול לשבת פה - - -

היו"ר יואב קיש:

אורן, זה לא לעניין. זה לא רלבנטי. אורן - - -

קריאות:

- - -

אוסאמה סעדי (הרשימה המשותפת):

זה קרקע שלו. תפסיק ל - - -

אורן אסף חזן (הליכוד):

מי שלא מכבד את החוק במקום אחד, - - - מחבלים במקום אחר.

היו"ר יואב קיש:

אורן סיימת. תודה.

אורן אסף חזן (הליכוד):

הגוף שמייצג – בבקשה, רק 10 שניות, ברשותך, רק לחשוף את האמת . "עדאללה",
הגוף שמייצג - - -

היו"ר יואב קיש:

אורן, אורן. מספיק. קיבלת כבר את זכות הדיבור.

אורן אסף חזן (הליכוד):

מי שמייצג את גאטס זה גוף שממומן מכספי טרור, צריך להגיד את הדברים האלה.

היו"ר יואב קיש:

אורן, אין לך זכות דיבור, לא להפריע.

אורן אסף חזן (הליכוד):

האיש שמייצג את פאדי עלון, המחבל המרצח - - -

היו"ר יואב קיש:

נגמר הזמן שלך.

יואל חסון (המחנה הציוני):

יש לי שאלה ליועץ המשפטי לכנסת – אני רואה פה באמת שמרכז "עדאללה" מייצג את
גטאס.

אורן אסף חזן (הליכוד):

מייצג מחבלים בבתי משפט.

יואל חסון (המחנה הציוני):

אני יודע שחבר כנסת שהוא חבר כנסת לא יכול לקבל ייעוץ משפטי או כל שירות
שלא בתשלום או בצורה לא מסודרת ומבוקרת. הייתי רוצה, אדוני, שתבדוק האם הוא
משלם עבור השירותים המשפטיים האלה, איך הוא מקבל את השירותים האלה, והאם
הוא פועל על פי כללי האתיקה והחוק.

היו"ר יואב קיש:

אז הוא יבדוק את זה, אני לא יודע אם יש לו תשובה.

אחמד טיבי (הרשימה המשותפת):

אפשר לבדוק אם באסל עבר באדום או בצהוב.

אורן אסף חזן (הליכוד):

הוא מחבל. מה זה, אתה משווה אור אדום?

היו"ר יואב קיש:

מעכשיו אני מתחיל להוציא.

אורן אסף חזן (הליכוד):

צריך לזכור שמרכז "עדאללה" נלחם נגד הוצאת התנועה האיסלמית מחוץ לחוק. הגוף
הזה מייצג מחבלים. אפשר - - -

היו"ר יואב קיש:

אני קורא לך לסדר פעם שנייה, מספיק.

איילת נחמיאס ורבין (המחנה הציוני):

אני בעד - - - גם את להב"ה ולה פמיליה.

היו"ר יואב קיש:

חברים, אני רוצה לסכם. ראשית אני אגיד לכם את דעתי לאור כל מה ששמענו. אני
רוצה לחדד. הדיון פה היה ספציפית סביב חבר הכנסת באסל גטאס והמעשים שלו,
נקודה. לא יוצא מפה מהדיון הזה האשמה כלפי הציבור הערבי בכלל או הרשימה
המשותפת בכלל או אפילו בל"ד, למרות שאני אומר לך, ואני אומר לך את זה
זחאלקה, כמו שאמרתי קודם: בסיעת בל"ד היו מקרים קיצוניים מאוד, לא רק המקרה
של גטאס, כולל המקרים שדיברנו עליהם, של בשארה, ואני אומר לך, בכנות: זה
דגל אדום על הסיעה. לכן, בלי קשר לזה, הדיון פה התנהל סביב גטאס, והנושא
הזה הוא הנושא שעלה.

עלו פה הרבה מאוד שאלות משפטיות שישב פה המשנה ליועץ המשפטי והיועץ המשפטי
לכנסת, שענו. אני חושב שדבר אחד צריך להיות ברור: ההליך פה בכנסת הוא נפרד
מההליך המשפטי, נקודה. שני הליכים שונים שיכולים להתנהל במקביל. יכול להיות
שאחד מהם ייתר את השני, אם באמת תגיע התוצאה של השני, אבל כרגע, כיוון שזה
לא המצב יש חשיבות גדולה להליך פה, בכנסת. לתפיסתי, ועדו פעם - נושא מאוד
סובייקטיבי שלי, הנזק הכי גדול שגטאס עשה זה לציבור הערבי במדינת ישראל
ולרשימה המשותפת, חד וחלק. אנחנו עכשיו בודקים האם נכון להמשיך את חוק
ההדחה, ובהתאם לבקשת רוב החברים פה מקבל את ההחלטה על דחיית ההצבעה ליום
שני הקרוב בשעה 11:00. אנחנו נקבע דיון, אני כבר מודיע כאן לכולם, אני מבקש
להודיע את זה גם לגטאס ולנציגיו. ביום שני בשבוע הבא בשעה 11:00 נקיים פה
דיון והצבעה קצרים. זה לא יהיה דיון של עמדות. נעבור ונודיע לכל הח"כים
שיכולים להצביע, מי שישב בדיון הזה שעה וחצי יהיה רשאי להצביע וישתתף בדיון
ביום שני ב-11:00.

אורן חזן מחליף את מיקי זוהר, אוסמה, אתה מחליף את עבדאללה, מוזס מחליף את
אייכלר, למרות שאייכלר נמצא פה.

קריאות:

- - -

היו"ר יואב קיש:

אני מבקש מכל החברים כאן – הנושא מאוד רגיש, אני מבקש מכולם בנסיבות העניין
לשמור על כבוד הכנסת, לא לקחת את זה לכיוונים של הסתה. מדובר פה על הדחתו
של חבר הכנסת גטאס מתפקידו כחבר כנסת.

תודה רבה, אני נועל את הישיבה.

הישיבה ננעלה בשעה 13:15
