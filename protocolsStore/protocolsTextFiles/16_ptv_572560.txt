הכנסת השש-עשרה נוסח לא מתוקן

מושב שלישי

פרוטוקול מס' 228

מישיבת ועדת הכנסת

יום שני, י"ז באדר ב' תשס"ה, 28.3.2005, שעה 08:45

סדר היום:

א. קביעת מסגרת הדיון להצעות סיעות האיחוד הלאומי-מפד"ל וש"ס להביע אי-אמון
בממשלה

בשל:

1. הדחת הרמטכ"ל יעלון ודיווחו של שר הביטחון בעניין (האיחוד הלאומי -
מפד"ל)

2. החלטת שר הפנים לא לאכוף את חוקי החמץ בפסח (ש"ס)

ב. עבודת הוועדות בפגרת הפסח.

נכחו:

חברי הוועדה: רוני בר-און - היו"ר

רשף חן

גדעון סער

מאיר פרוש

מוזמנים: חברת הכנסת קולט אביטל

גאולה רזיאל - מנהלת לשכת מזכיר הכנסת

סגן מזכיר הכנסת: דוד לב

מנהלת הוועדה: אתי בן-יוסף

קצרנית: טלי רם

א. קביעת מסגרת הדיון להצעות סיעות האיחוד הלאומי-מפד"ל וש"ס להביע אי-אמון
בממשלה

בשל:

1. הדחת הרמטכ"ל יעלון ודיווחו של שר הביטחון בעניין (האיחוד הלאומי -
מפד"ל)

2. החלטת שר הפנים לא לאכוף את חוקי החמץ בפסח (ש"ס)

היו"ר רוני בר-און:

בוקר טוב. אנחנו פותחים את הישיבה - ישיבת ועדת הכנסת מס' 228. על סדר-היום
קביעת סדרי דיון לשתי הצעות אי-אמון - אחת בעניין הדחת הרמטכ"ל, איחוד
לאומי-מפד"ל, מועמד בנימין אלון; השנייה, החלטת שר הפנים לא לאכוף את חוקי
החמץ בפסח, ש"ס, מועמד להרכיב ממשלה, אלי ישי.

ההצעות יידונו היום בעוד עשר דקות, יום שני, י"ז באדר ב' התשס"ה, 28 במרס
2005.

אנחנו מתבקשים לקבוע מסגרת דיון להצעות אלה.

גדעון סער:

רציתי רק לשאול, אדוני היושב-ראש - נדמה לי, ויכול להיות שעקב אירועי הימים
האלה זכרוני בוגד בי, שכאשר יצאתי מהמשכן ביום רביעי האחרון, ראיתי הצעת
אי-אמון של סיעת שינוי. האם היתה כזאת והאם היא הוסרה?

היו"ר רוני בר-און:

היתה, הוסרה.

גדעון סער:

אני מודה לך, אדוני.

היו"ר רוני בר-און:

זכרונך לא בוגד בך, וגם הציניות לא בוגדת בך. שום דבר לא בוגד בך.

אחרי שבדקנו את זכרונו של יושב-ראש הקואליציה, והצטערנו לגלות שהוא לא בוגד
בו, אני מציע כך. האם אפשר לקבוע לכל הסיעות מסגרת של שלוש דקות באי-אמון?
הרי ידברו במשאל עם וידברו בתקציב.

גדעון סער:

אם אתה תקבע - אני אסתדר עם זה, אני לא אהיה המכשול.

היו"ר רוני בר-און:

10 דקות לכל מציע, 3 דקות לכל סיעות הבית.

צריך להסביר למישהו שאנחנו עושים את המאמצים כדי שלוח הזמנים יהיה מדויק,
ושלא יתנכלו לנו ממקום אחר.

קבענו אפוא 10 דקות לכל מציע ו-3 דקות לכל הסיעות, וזאת מכיוון שממילא מיד
אחר כך מתחיל דיון משאל עם, שבו יידונו השאלות הבאמת חשובות בקשר למידת
האמון שרוחשת הכנסת לממשלה, וכל כיוצא באלה, ואחר כך גם דיון בתקציב.

גדעון סער:

אדוני היושב-ראש, אני לא מציע בכלל לקשור בין הדברים.

היו"ר רוני בר-און:

בסדר, אני לא קושר בין הדברים.

גדעון סער:

מרבית שרי הליכוד יתמכו במשאל עם, ויש להניח שיש להם אמון - - -

היו"ר רוני בר-און:

אבל הם גם לא ידברו בהצעות אי-אמון הזויות מהסוג הזה שעכשיו אנחנו מדברים
עליהן. לכן, למה לנו שלא לדון בדברים הנכונים, הכבדים, המרכזיים, שעומדים
על סדר-יומנו, ולהתעסק בזוטות מטרידות מהסוג הזה?

אם באמת מה שחשוב לש"ס זה שלא הולכים לאכוף את חוקי החמץ בפסח - אז שיפילו
את הממשלה על דרך של משאל עם ולא על דרך של הטרדה.

מי בעד ההצעה שהצעתי, ירים את ידו.

ה צ ב ע ה

בעד - רוב

נגד - אין

נמנעים - אין

ההצעה למסגרת דיון בהצעות להביע אי-אמון בממשלה, של 10 דקות למציע ו-3 דקות
לכל סיעות הבית, נתקבלה.

היו"ר רוני בר-און:

פה אחד, אישרנו את סדרי הדיון.

ב. עבודת הוועדות בפגרת הפסח

היו"ר רוני בר-און:

העניין הבא ועל דרך שונות, מכיוון שאנחנו כך או אחרת מתפזרים לפגרה ביום
רביעי בלילה, אלא אם כן הדיון יתמשך, אנחנו צריכים לקבוע את המשך עבודתן של
הוועדות בפגרת הפסח, בהתאם לסמכותנו על-פי סעיף 99 לתקנון הכנסת.

מכיוון שממילא כל הוועדות כל פעם מבקשות להחריג אותן מהמספר המינימלי - זו
צריכה 10 ישיבות ואחרת צריכה 15 ישיבות, ואף אחת באמת לא מקיימת את מספר
הישיבות שהיא מבקשת - אני מציע שלא נחריג במספר.

גדעון סער:

למה, אדוני היושב-ראש?

היו"ר רוני בר-און:

בסדר, אז נחריג.

גדעון סער:

יש לך בקשה מסוימת מצד ועדה?

היו"ר רוני בר-און:

ועדת חינוך רוצה תשע ישיבות בפגרה.

גדעון סער:

אל תיתן לה.

היו"ר רוני בר-און:

ומה תעשה עם ועדת החוקה?

גדעון סער:

ועדת חוקה זה דבר אחר.

היו"ר רוני בר-און:

למה?

גדעון סער:

מכיוון שבוועדת חוקה, עם כל הכבוד, יש שני עניינים שאין בוועדת החינוך.
ראשית, עומס אדיר בחוקים שאין בוועדת חינוך; שנית, נושא עבודה על החוקה.
כמה חוקים העברנו בוועדת חינוך?

היו"ר רוני בר-און:

קודם כל, ועדת חוקה, חוק ומשפט מלכתחילה היתה מבקשת רק להחריג את עניין
הכנת החוקה. אחר כך היא מבקשת החרגה לכל הנושאים שלה.

גדעון סער:

חבר הכנסת מיקי איתן הוא תמיד עמוס.

היו"ר רוני בר-און:

אבל גם חבר הכנסת יובל שטייניץ אותו דבר, וכולם אותו דבר.

דוד לב:

ועדת החוץ והביטחון וועדת הכספים תמיד יושבות ללא הגבלה.

היו"ר רוני בר-און:

חוץ מזה, אני רוצה להזכיר לך שעל-פי דרישה של הממשלה, או דרישת שליש מחברי
אותה ועדה, יושב-ראש הכנסת מזמן את הישיבה.

גדעון סער:

אבל אתה לא רוצה לשים שום מגבלה, אדוני היושב-ראש?

היו"ר רוני בר-און:

אני מאוד רוצה. אנחנו עושים את זה לפי דעתי פעם חמישית או שישית בכנסת
הזאת - אתה ואני - ופעם חמישית או שישית בא אלינו כל אחד ומספר לנו כמה
צריך להחריג ומבקש מכסה, ובסוף הקרקס נראה שהם לא מקיימים אפילו ישיבה אחת,
אז אני לא אוהב לעשות את מלאכתי פלסתר.

אם מנכים את פסח ואת שבוע ימי הזיכרון - יש לנו חודש וחצי, שישה שבועות.
בפסח לא יישבו; ביום השואה, ביום הזיכרון וביום העצמאות לא יישבו, נשארים
ארבעה שבועות. הצעתי כל פעם לתת חמש ישיבות לוועדות, וכל פעם באים
בטרוניה - זה רוצה עוד 8 ישיבות, ומישהו רוצה עוד 12 ישיבות. אני חוזר לאחר
הפגרה ושואל כמה ישיבות קיימו אלה שביקשו 8, מסתבר שקיימו ישיבה אחת.

אני הסכמתי לתת 5 ישיבות, הוא רצה להראות לכולם שהוא צריך 8, בסוף הוא קיים
אחת. הרי זה פארסה, אני לא מוכן להשתתף בקרקס הזה.

אם אתה חושב אחרת - אני לא רוצה להפריע לך.

גדעון סער:

אני חושב שצריך לקבוע מגבלה הגיונית.

היו"ר רוני בר-און:

5 ישיבות זה מגבלה הגיונית?

גדעון סער:

בעיני כן.

היו"ר רוני בר-און:

לכל הוועדות, בלי החרגה?

גדעון סער:

האם יש ועדה מסוימת שמבקשת החרגה?

רשף חן:

ועדת חוקה.

היו"ר רוני בר-און:

כולן. ועדת חינוך רוצה 9 ישיבות; ועדת חוקה רוצה ללא הגבלת מספר; חוץ
וביטחון - כיוון שבאמת אנחנו תחת איום של מלחמה מחר בבוקר, וצריך להסביר
לצבא מה לעשות, איך להציב את הטנקים ואם נשתמש באווירונים כאלה או באחרים -
בלי מגבלה. וגם ועדת כספים.

אם הממשלה צריכה את זה - היושב-ראש יכול לאפשר לה.

גדעון סער:

אבל זה לא רק ממשלה. אגיד לך מה קרה לחבר הכנסת ליצמן. חבר הכנסת ליצמן
נכנס לתפקידו בעקבות ההסכמים להקמת הקואליציה החדשה בינואר. מאז, הוועדה
שלו עסקה רק בשני נושאים ולא בשום דבר אחר - תקציב חוק ההסדרים וחוק
פינוי-פיצוי. הצטבר חומר, כלומר זאת לא גחמה.

ועדת החוץ והביטחון וועדת החוקה, חוק ומשפט הן ועדות עמוסות מאוד. כל
הוועדות האחרות לפי דעתי יכולות להיות מוגבלות. אני משתדל להסתכל על זה
עניינית.

רשף חן:

אני חושב שלא צריך לעשות פה הגבלות מיותרות. אני חושב שאפשר לאפשר
ליושבי-ראש הוועדות אם הם רוצים לקיים ישיבות - לקיים את הישיבות. אפשר
אולי לקבוע כלל שאם רוב חברי הוועדה מתנגדים, אזי לא יהיו ישיבות או לא
יהיו הצבעות.

דוד לב:

להיפך. שליש יכולים לבקש.

היו"ר רוני בר-און:

אנחנו נציע כך. אנחנו מטילים על ועדות הכנסת להמשיך בעבודתן בימי פגרת
הפסח, אולם מספר הישיבות שוועדה כלשהי תקיים לא יעלה על 5, אלא אם כן
יושב-ראש הכנסת יתיר ישיבה או ישיבות נוספות, על-פי סעיף 99(ב) לתקנון.

לעניין זה, ישיבות ועדות משנה - כמוהן כישיבות ועדה.

הגבלה זו לא תחול על ועדת החוץ והביטחון, ועדת הכספים וועדות החוקה, חוק
ומשפט והחינוך, התרבות והספורט, לפי בקשתן המפורשת, עובר למתן החלטה זו.

מי בעד, ירים את ידו.

ה צ ב ע ה

בעד - רוב

נגד - אין

נמנעים - אין

ההצעה בדבר המשך עבודת הוועדות בפגרת הפסח נתקבלה.

היו"ר רוני בר-און:

תודה, אישרנו.

קולט אביטל:

היתה אליך פנייה של יושב-ראש הכנסת להקים במקום ועדת משנה - - -

היו"ר רוני בר-און:

עוד לא ראיתי את הפנייה הזאת. שמעתי שהיא הגיעה אתמול, עדיין לא הספקתי
לעיין בה.

תודה רבה, הישיבה נעולה.

הישיבה ננעלה בשעה 09:00.
