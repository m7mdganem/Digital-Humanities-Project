הכנסת השמונה-עשרה נוסח לא מתוקן

מושב שלישי

פרוטוקול מס' 140

מישיבת ועדת הכנסת

יום שלישי כ"א בטבת התשע"א (28 בדצמבר 2010), שעה 10:00

סדר היום:

1. הצעת חוק הגיור הצבאי, התשע"א-2010. הצעת חברי הכנסת דוד רותם ורוברט
אילטוב (פ/18/2684)

2. הצעת חוק לתיקון פקודת העדה הדתית (המרה) (תעודת המרה למתגייר במהלך
שירותו הצבאי), התשע"א – 2010. הצעת חברי הכנסת זבולון אורלב ואורי אורבך
(פ/18/2702).

נכחו:

חברי הוועדה:

יריב לוין – היו"ר

דוד רותם

שלמה מולה

אברהם מיכאלי

נסים זאב

רוברט אילטוב

יוחנן פלסנר

זאב בילסקי

אורי אורבך

רחל אדטו

יעקב אדרי

אחמד טיבי

זאב אלקין

אופיר אקוניס

חיים אורון

ניצן הורביץ

מנחם אליעזר מוזס

משה גפני

נחמן שי

איתן כבל

דוד אזולאי

ניצן הורביץ

אורית זוארץ

יוחנן פלסנר

יעקב אדרי

מנהלת הוועדה: אתי בן יוסף

ייעוץ משפטי: ארבל אסטרחן

רן בר יושפט

רשמת פרלמנטרית: איה לינצ'בסקי

הצעת חוק הגיור הצבאי, התשע"א-2010. הצעת חברי הכנסת דוד רותם ורוברט
אילטוב (פ/18/2684)

הצעת חוק לתיקון פקודת העדה הדתית (המרה) (תעודת המרה למתגייר במהלך

שירותו הצבאי), התשע"א – 2010. הצעת חברי הכנסת זבולון אורלב ואורי אורבך
(פ/18/2702).

היו"ר יריב לוין:

שלום לכולם, אני מתכבד לפתוח את הישיבה, על סדר היום קביעת ועדה לדיון בשתי
הצעות חוק הצעת חוק הגיור הצבאי, התשע"א-2010 - - -

משה גפני:

למה זה דחוף היום? לפני התקציב?

היו"ר יריב לוין:

אני מבטיח לך שאתן לך זמן לדבר.

יעקב אדרי:

הבנתי שהישיבה בעשר.

דוד רותם:

לא היית צריך לבטל, אתה לא חבר פה.

היו"ר יריב לוין:

חבר הכנסת רותם, בהערה הבאה שלך אני אבין שהעניין באמת לא דחוף לך. את חבר
הכנסת גפני אני מבין, אותך לא כל כך. על סדר היום, הצעת חוק הגיור הצבאי,
התשע"א-2010 של חברי הכנסת דוד רותם ורוברט אילטוב (פ/18/2684) והצעת חוק
לתיקון פקודת העדה הדתית (המרה) (תעודת המרה למתגייר במהלך שירותו הצבאי),
התשע"א – 2010 של חברי הכנסת זבולון אורלב ואורי אורבך (פ/18/2702).

אני רוצה לומר בצורה ברורה, שתי הצעות החוק עוסקות בסוגיה מהותית בעלת
השלכות מרחיקות לכת, שבעיני ראוי היה שתוכרע בהסכמה רחבה. סברתי שנכון היה
לדחות את ההכרעה בשאלה איזו ועדה תדון בחוקים האלה לפרק זמן קצר של שבועיים
על מנת ומתוך תקווה שהדבר יאפשר חלון זמן שבמהלכו כבוד הרב עמר יוכל לקבל
את ההחלטות הדרושות שנמצאות בסמכותו, יטפל כמיטב חוכמתו הרבה בסוגיה הרגישה
הזו ויביא למצב שהמשבר יהיה מאחורינו.

אני יכול לומר שהופעלו עלי לחצים כבדים מאד להביא את הנושא לדיון באופן
מיידי ובמועד מוקדם יותר. דחיתי את הלחצים על הסף, סברתי ואני מאמין גם
עכשיו שמישהו אולי יחוש ניצחון זמני כתוצאה מההעברה של הדיון הזה וכתוצאה
מהחלטה כזו או אחרת שתתקבל היום, בסופו של דבר יגלה שבדרך של כיפוף ידיים
יש רק מפסידים.

לצערי, חלון ההזדמנויות שהשתדלתי לייצר לא נוצל בכלל ודבר לא התקדם, את
האמת הזו צריך לומר. אני מבקש לקרוא מכאן לכבוד הרב עמר ולומר לו, האחריות
למנוע קרע בעם רובצת היום לפתתך. נדרשת כאן הכרעה מיידית, אי אפשר להמתין
יותר. כבוד הרב עמר, זו עת לעשות, זו עת להכריע ויפה שעה אחת קודם.

יחד עם זאת וכתוצאה מהמצב הזה, נדמה לי שאין לנו ברירה אלא לקדם כרגע את
מהלך חקיקת החוק, מתוך תקווה שתתקבלנה החלטות על ידי כבוד הרב עמר באופן
שיחסוך מאתנו עימות שהשלכותיו עלולות להיות חמורות מאד. מכאן הדיון שאנחנו
נמצאים בו.

אחמד טיבי:

הצעה לסדר אדוני.

היו"ר יריב לוין:

לפני הצעה לסדר, עוד הערה אחת, אני רוצה להבהיר שהמלצת הלשכה המשפטית ביחס
לשני החוקים הייתה להעביר אותם לוועדת חוקה חוק ומשפט. במליאה נשמעו ביחס
לחוק הגיור הצבאי של חברי הכנסת רותם ואילטוב הצעות להעביר את ההצעה לוועדת
החוקה חוק ומשפט, לוועדת הפנים והגנת הסביבה או לוועדת החוץ והביטחון ואילו
ביחס להצעת החוק של חברי הכנסת אורלב ואורבך, נשמעו הצעות להעביר לוועדת
החוקה חוק ומשפט, לוועדת הפנים והגנת הסביבה, לוועדת החוץ והביטחון או
לוועדה למאבק בנגע הסמים, אלו הצעות שעלו.

מנחם אליעזר מוזס:

זה המקום המתאים.

היו"ר יריב לוין:

הצעה לסדר לחבר הכנסת טיבי ולאחר מכן אני אפתח את הדיון.

אחמד טיבי:

אדוני היושב ראש, אני רוצה להביע מחאה ופליאה על ההליך המהיר והפזיז שלך
להביא חוק שהתקבל בטרומית רק לפני שבועיים, לדיון המשך בוועדת הכנסת, כאשר
יש לי חוק שהתקבל בתמיכת הקואליציה, חוק נציב שוויון הזדמנויות, כבר ששה
חודשים אתה תוקע אותו, אתה לא מביא אותו לדיון וחוק שזורע פירוד בין שני
הבית, אתה מביא אותו ומסכסך בין שני חלקי הבית. בנוסף, אתה גם מסתכסך עם
האגף שלי, בעצם אי העלאת החוק שלי שעבר בקונצנזוס, בהסכמה של כל הבית, חוץ
ממך.

השאלה היא, האם הניסיון שלך לרצות את ישראל ביתנו גובר על כל שיקולי התקנון
שמחייבים אותך לנהוג באופן הגון ובאופן נכון, כפי שכל יושב ראש וועדה, גם
אם הוא לא מסכים לחוק שהתקבל, נוהג, מביא להכרעה הצעת חוק. לכן אני רוצה
שהמחאה הזו תישמע, תרשם בפרוטוקול ושהציבור ידע שאתה לא ממלא את תפקידך
כיושב ראש ועדת הכנסת בצורה מקצועית והגונה.

נסים זאב:

למה אתה צריך לפגוע ביושב ראש?

היו"ר יריב לוין:

זה בסדר, מותר לחבר הכנסת טיבי לומר את דעתו, רק תאמר לנו מה ההצעה לסדר.

נסים זאב:

זו לא הצעה לסדר, זה נאום לאומה.

אחמד טיבי:

לגבי הגיור, יש הרבה עבודה ביומיים האלה, אני רוצה להציע כהצעת פשרה שהם
יוכרו יהודים עד תום שירותם הצבאי, אם הצעתי לא מתקבלת אני לא אשתתף
בהצבעה.

היו"ר יריב לוין:

אתה רוצה לשמוע תשובה? כדי להבהיר, חבר הכנסת אחמד טיבי הגיש באמת הצעת חוק
שערורייתית, שעניינה מינוי נציג של ארגון עדאללה או ארגון מוסאוויה לוועדה
שעובדת - - -

אחמד טיבי:

נציג ערבי בנציבות, אל תזייף.

נסים זאב:

נציג החמס.

היו"ר יריב לוין:

אלו דברי ההסבר שלך, אמרת דברים קשים ולא הפרעתי לך.

אחמד טיבי:

  סליחה, זו הצעת חוק שלי.

היו"ר יריב לוין:

ההצעה הזו של מינוי נציג של עדאללה לגוף שמייעץ לנציבות שוויון הזדמנויות
בעבודה תוך דחיקת רגליהם של מגזרים אחרים, דוגמת המגזר הדרוזי והמגזר
הצ'רקסי.

אחמד טיבי:

ערבי זה כולל דרוזים.

היו"ר יריב לוין:

חבר הכנסת טיבי אתה יכול לצעוק כמה שאתה רוצה, למרות זאת אני אסיים את
דברי, בעיני זו הצעה שערורייתית. יחד עם זאת הודעתי לחבר הכנסת טיבי שכאשר
הוא יבקש להביא אותה לדיון, אני אעשה זאת ואדאג שהיא תעבור ותידון באופן
כזה שתתוקן כך שהנציגות בגוף הזה תהיה למי שמגיע לו ייצוג ולמי שתורם
למדינה. חבר הכנסת טיבי ביקש ממני כמדומני לפני שבוע או לפני שבועיים להביא
את הנושא לדיון, הבטחתי לו שהדבר ייעשה באופן מיידי, כך כמובן גם יהיה. אני
גם מבטיח לך שמאד לא תאהב את ההחלטה שנקבל אבל היא תהיה החלטה נכונה וטובה.

אחמד טיבי:

החוק עבר בתמיכת הקואליציה, שתדע.

היו"ר יריב לוין:

אני עובר לנושא עצמו, חברת הכנסת רחל אדטו ואחריה חבר הכנסת משה גפני,
בבקשה.

רחל אדטו:

הסוף הוא כמובן שהתמיכה היא להעביר את זה לוועדת חוקה חוק ומשפט. לגבי שאלת
המהירות, אין לי שום ספק שצריך, ברגע שהנושא על סדר היום, לקצר תהליכים.
אתמול אחר הצהרים, כאשר ישבנו במליאה, עלעלתי בהצעות חוק שמוגשות למזכירות.
אחת מהצעות החוק שראיתי עוסקת בין היתר בנושא הגיור ועוד יותר מחזקת למה
צריכים לפתור את הבעיה הזו מהר.

הצעת החוק הזו מציעה בין היתר שהרב הצבאי ייבחר בדרך שנבחרים בה דיינים,
בהסכמת הרבנים הראשיים והוא יכול להיות עד גיל 70. כלומר, יחילו על הרב
הצבאי, של בחירת דיינים על ידי הרבנות הראשית וגם זה יזכה להסכמתו של הרב
עמר.

כלומר, גם את הרב הצבאי, שיחליט על דיני גיור מכניסים דרך המעגל של הרבנות
הראשית. מכאן, אם אנחנו לא סוגרים את הנשוא הזה של הגיור הצבאי מהר ככל
האפשר, אנחנו נהיה נתונים לתוספת לחצים מכיוונים עלומים ולא ידועים לטרפד
את הנושא של כל הגיור, שבסופו של יום מדובר בדיני נפשות, של אחה שנמצאים
במעגל הזה.

היו"ר יריב לוין:

תודה, אני מודה לחברת הכנסת על הקיצור, אני מבקש מכולם להתייחס קודם כל
לגוף השאלה, לאן להעביר את ההצעה, מפאת ריבוי הדוברים אבקש להתכנס ל-3 דקות
לדובר, חבר הכנסת גפני בבקשה.

משה גפני:

אדוני היושב ראש, אני לא הולך לדבר על חוק הגיור, הוא לא נושא לדיון בוועדת
הכנסת, אין לי גם שום טענה נגד ישראל ביתנו, יש להם את ראש הממשלה, הם
מדברים אתו, מאיימים עליו, אומרים מה שהם אומרים וזה בסדר גמור מבחינתם, רע
מאד מבחינתנו. אנחנו נמצאים יום לפני אישור התקציב כאשר ישראל ביתנו מגיעה
לראש הממשלה ומאיימת עליו שאם הנושא לא יעבור היום בוועדת הכנסת, יום לפני
אישור התקציב, היא פשוט תצביע נגד התקציב.

אני נמצא בקואליציה הזו - - -

דוד רותם:

כמה פעמים אתה איימת?

היו"ר יריב לוין:

חבר הכנסת רותם, אל תפריעו לו, אני אסיק שאתם רוצים להמשיך להתדיין ונדחה
את כל העניין. חבר הכנסת גפני בבקשה.

משה גפני:

אדוני היושב ראש, אני מבקש אם אפשר לא להפריע לי.

היו"ר יריב לוין:

אני מצטרף לבקשתך.

משה גפני:

אני לא הולך לריב עם ישראל ביתנו וגם אבדתי את הקול בגלל שהייתי צריך לאשר
תקציב שראש הממשלה ביקש שאאשר. נעשה מעשה חמור מאין כמותו, מתי הגיע האיום
לראש הממשלה? מתי הוא קרא לי להגיד לי שאין ברירה וצריך להביא את זה לוועדת
הכנסת? זה קרה אחרי חודשיים שאני דן בוועדת הכספים על אישור התקציב, אוכל
צפרדעים כמו שלא אכלתי מימי - - -

נחמן שי:

זה לא כשר.

היו"ר יריב לוין:

חבר הכנסת שי, מספיק.

רוברט אילטוב:

הרבנות הראשית לא הכשירה את הצפרדעים.

היו"ר יריב לוין:

חבר הכנסת אילטוב, עכשיו גם אתה? אם אין לכם עניין, תגידו לי.

משה גפני:

אני לא תוקף אף אחד וקשה לי לצעוק היום. אתמול היה יום קשה, אנחנו, בגלל
מדיניות ראש הממשלה אנחנו מפחיתים מסים ישירים ומס חברות, עוזרים לעשירים
ומאשרים מסים עקיפים, צווים על הדלק, הבנזין על הסולר, על הפחם שיעלה את
המחירים לשכבות החלשות ולמעמד הביניים בכל תחומי החיים.

קריאה:

אמרתי לך אל תאשר אותם.

משה גפני:

הסיפור של הכבאות, אנחנו באים, אנשי הקואליציה, ואומרים שסיכמנו עם משרד
האוצר שתהיה תוספת, לא נכנסתי לפירוט. למחרת ראש הממשלה מודיע על 350
מיליון ₪ והחלטה תוך שבועיים משאיר אותנו חשופים בצריח.

רחל אדטו:

בגלל זה יש עכשיו שריפה ברכבת בתל-אביב.

משה גפני:

אני רוצה לומר לך אדוני היושב ראש ולחברי הוועדה - - -

יוחנן פלסנר:

מה עם הדיור?

משה גפני:

הייתי מונה עכשיו מכאן עד להודעה חדשה, אבל אין לי קול.

זאב בילסקי:

והשלטון המקומי?

משה גפני:

גם השלטון המקומי, הכול. מתי ראש הממשלה מודיע לי את זה? אחרי שאני מביא את
התקציב ואת חוק ההסדרים למליאת הכנסת, לאחר שאין לי את היכולת למשוך את
החוק, לאחר שאני מאשר, בגלל אחריות קואליציונית ואחריות ממלכתית של שותפות
יחד עם כולם, אני מאשר דברים בניגוד למצפוני. עם אחריות כלפי המדינה.

יוחנן פלסנר:

נתניהו לא אמין? לא ידעת את זה?

רחל אדטו:

תבוא בטענות לראש הממשלה למה אתה בא לכאן?

היו"ר יריב לוין:

אני מסיק שאתם מוותרים על רשות הדיבור כי אתם ממילא מדברים תוך כדי במקהלה.
חבר הכנסת אדרי וחבר הכנסת פלסנר, בהערה הבאה אני פשוט אסיק שויתרתם על
זכות הדיבור.

משה גפני:

אני לא מתווכח על חוק הגיור, הוא לא נושא הדיון עכשיו, ממש לא רלוונטי גם
מה שנאמר פה, שהרב הצבאי ייבחר על ידי הרבנות, יש ועדה למינוי דיינים, כמו
ועדה למינוי שופטים, לא נכנס לזה. הנושא הזה לא עומד לדיון. היה צריך להגיד
לי לפני חודשיים או לפני חודש, תדע לך שיום לפני ההצבעה על התקציב ועדת
הכנסת תחליט שזה עובר לוועדת החוקה. יכול להיות שהייתי מכופף את הראש, בגלל
שאני בגלות, יכול להיות שהייתי מכופף את הראש בגלל שאני חושב שזה צריך
להיות, יכול להיות שהייתי קם ואומר למה אני צריך לעבוד, למה אני צריך
להתבזות, למה לא להיות כמו מירי רגב, לדבר בתקשורת כל הזמן על הדברים
הטובים והנחמדים.

חיים אורון:

תפרט על מירי רגב....

משה גפני:

למה אני צריך לספוג אש כל הזמן בשביל ראש הממשלה? למה? מה יגידו בעולם?
אמרתי את זה גם לראש הממשלה אני לא אומר את זה רק כאן, מה יגידו, ולא
נכנסתי לפרטי השיחה בין איווט ליברמן לראש הממשלה, אבל אני יודע מה היה שם,
בלי לחשוב לרגע. הרי ברור לחלוטין שיום לפני תקציב לא מביאים דברים שנויים
במחלוקת. הרי ביקשו ממני בוועדת השרים אפילו להוריד את הביגוד של השרים
וסגני שרים, לא להביא לפני תקציב דברים שנויים במחלוקת.

בקשו להוריד דברים שנויים במחלוקת וזה מובן, הקואליציה לא רוצה לפני תקציב
שיהיו דברים שנויים במחלוקת. מכנסים את ועדת הכנסת, מה יגיד כל העולם? שראש
הממשלה עשה חשבון, 15 מנדטים של ישראל ביתנו, שזה בטוח יצביעו נגד התקציב,
15 מנדטים של החרדים, שהם יתקפלו, זה ברור. הרי הוא עשה את חשבון הפחד.
בחשבון הפחד ליברמן ניצח.

מה יגידו בעולם? מה תגיד אמריקה? מה יגידו באירופה, שראש הממשלה נתון
ללחצים ומשתכנע מזה - - -

יעקב אדרי:

חשבתי שהם יתייחסו גם לגיור.

משה גפני:

אבל אני רוצה לומר לך אדוני היושב ראש, עכשיו פחות חשוב מה תגיד ארצות
הברית, עכשיו יותר חשוב מה אני אגיד. מה שאסור לעשות במערכת הפוליטית ואני
לא זוכר שזה נעשה אי פעם, להביא שתי קבוצות בקואליציה שוות כוח ולהעמיד
אותם במבחן מי יותר חזק, בדבר עקרוני. אני נעמדתי עכשיו במבחן האם אני
סמרטוט, האם אני עושה מה שראש הממשלה אומר לכל אורך הדרך או שיש לי כוח כמו
ליברמן.

אדוני היושב ראש, אני מציע לך לא לקבל החלטה היום, אני מבקש התייעצות
סיעתית על זה. כי מה שהולך לקרות פה ביומיים האלה, אני, על הכבוד שלי לא
אוותר. ראש הממשלה רוצה להיות סמרטוט, בכבוד, אני לא אהיה. תודה.

היו"ר יריב לוין:

חבר הכנסת פלסנר, אחריו חבר הכנסת מיכאלי.

יוחנן פלסנר:

תודה רבה אדוני היושב ראש, אני מציע דבר ראשון שנאמץ את עמדת הייעוץ המשפטי
ונעביר את החוק באופן מיידי לוועדת חוקה. אני מסתכל מסביב, אין פה אנשים
תמימים. אין פה אף אחד תמים. אנחנו יודעים שהרבנות הצבאית מגיירת כבר 60
שנה וההצעה הזו באה על רקע לא של רצון לייצר שינוי אלא על רקע של מניעת
רגרסיה, רוצים לקחת את הגיור הצבאי שהוא המקום הכי משמעותי, שמגייר היום
במדינת ישראל, המוסד הכי ציוני ורוצים לקעקע אותו, לטרפד אותו. אדוני היושב
ראש, אני מברך על כך שהתכנסה הישיבה היום, החוק הזה דחוף.

מנחם אליעזר מוזס:

למה עכשיו לפני התקציב?

יוחנן פלסנר:

הוא דחוף מכיוון שהגורל של אלפי חיילים עולים תלוי בו.

מנחם אליעזר מוזס:

על היומיים האלה?

יוחנן פלסנר:

יש אלפי חיילים היום שנמצאים היום בסכנה, שלא יודעים מה הולך להיות אתם.

משה גפני:

אתה רוצה להשאיר את נתניהו בשלטון?

יוחנן פלסנר:

לא הכול פוליטי.

משה גפני:

לא כל דבר, רק חלק, אתה פשוט לא יודע איפה אסור לך לדבר.

יוחנן פלסנר:

יש חיילים שאנחנו צריכים לתת להם מענה ואני שמח שמפלגת ישראל ביתנו, אני לא
יודע מאיזו סיבה התעוררה - - -

מנחם אליעזר מוזס:

למה קדימה לא עשתה את זה?

יוחנן פלסנר:

ואחרי שנתיים של הפרת כל ההתחייבויות, גם בנושא ברית הזוגיות שהבאתם, שהוא
לא יותר מאשר בדיחה שלא חלה על כמה אחדים מידי שנה, גם בנושא הגיורים
הבטחתם הקלות גיור ולא הבאתם שום דבר. עכשיו, כשרוצים לחסל את המוסד היחיד
שגייר, גם לפניכם ובלעדיכם, שרוצים לחסל את המוסד הזה, לפחות עכשיו אתם
מתעשתים ומאפשרים לפחות למנוע את המשך הרגרסיה.

לכן, אדוני היושב ראש, לפחות את הדבר הזה אנחנו צריכים להעביר מיד, להוציא
אותו מהדיון הפוליטי ולייצר תקווה לאלפי חיילים עולים.

באשר להמשך, וכאן האתגר הוא שלכם, פה אתם לא נבחנים, המבחן שלכם הוא בהמשך
קידום החוק, המבחן שלכם הוא בברית הזוגיות, המבחן שלכם הוא בגיורים, המבחן
שלכם הוא בכל הסוגיות שעומדות על סדר היום, שעד היום נענעתם והלוואי שמה
שאמר הרב גפני על המפלגה שלכם מבחינת היכולת שלכם להשיג את מה שהיא דורשת,
הלוואי ש-10% מזה היה נכון בתחומים האזרחיים.

זאב אלקין:

לפחות מה שהוא אמר על המפלגה שלך זה בטוח נכון.

יוחנן פלסנר:

אני מקווה שההחלטה הזו תעבור, לצערי אדוני היושב ראש אני סקפטי לגבי היכולת
להמשיך לקדם את התחומים האזרחיים משום שזו קואליציה שנולדה לא כדרך הטבע
והסיכוי שלה להיות קואליציה אמיתית שמקדמת את האינטרס הממלכתי והציוני
בתחומים האזרחיים, לא קיים.

היו"ר יריב לוין:

תודה. חבר הכנסת מיכאלי, אחריו חבר הכנסת מולה.

אברהם מיכאלי:

אדוני היושב ראש, אני מצטער מאד על הישיבה זו בעיתוי הזה, חשבתי שהפופוליזם
של הבאת החוק הזה על אפם ועל חמתם של כל הגורמים שמבינים ויודעים שאין שום
התנגדות לגיור בצה"ל, וכולם הודיעו על כך שהדברים האלה התעוררו באופן
פרוצדוראלי בלבד, בטענה בבג"ץ, שום צורך אין בחוק הזה ומי יותר אמון על כך
מאשר הרב דרוקמן שממונה על מנהל הגיור, ומי יותר אמון על זה מאשר הרב הצבאי
הראשי שהביא את מכתבו למליאת הכנסת?

אבל מה, כנראה הפופוליזם נמשך ומה שנאמר לנו לפני שבוע או לפני שבועיים, מי
שמנסה לומר שהחוק הזה עלה בטרומית, נאמר לנו במפורש כדי לתת איזשהו ניצחון
לישראל ביתנו במליאה, נעביר את החוק הזה ונמתין עד שהדברים האלה לא יובהרו.
מי שבא לדחוק ברב הראשי ואדוני היושב ראש, אמרת דברים נכוחים, שהרב הראשי,
הרב עמר, אמור לקחת על עצמו לזרז את זה. לפני שתי דקות, לפני שנכנסתי
למליאת הוועדה, שוחחתי אתו והוא אמר לי, הדברים שהוא הבטיח הוא כבר עושה
אותם, הוועדה הזו כבר התכנסה, הוועדה הזו קובעת נהלים, מה אתם מצפים? שהרב
עמר יהיה חותמת גומי אחרי ישראל ביתנו? הרב עמר כינס כבר את הוועדה, הוועדה
פועלת והנהלים האלה אמורים להתפרסם כל יום.

אני רוצה להבין מה דוחק בישראל ביתנו? כדי לזכות בעוד פופוליזם בערב הצבעת
התקציב? אני חושב שכוועדת כנסת נותנים יד לפופוליזם ונותנים יד לדברים
שפתאום יש קואליציה בין קדימה לישראל ביתנו, שהם מעבירים את החוק הזה על
אפו ועל חמתו של ציבור גדול בבית הזה שמתנגדים להבאה של פתרון הדבר הזה
בחקיקה. אנחנו לא רוצים ליצור שני סוגי גיורים אנחנו לא רוצים להפחית
מכבודם של חיילי צה"ל היקרים שמתגיירים בצה"ל ומי שתוקף ואומר שחיילי צה"ל
60 שנה זה כך, אף אחד לא רוצה לפגוע בהם, להפך, רוצים לשמור על כבודם. אם
תתנו לרב עמר עוד מספר ימים, אני לא יודע מה ראש הממשלה מצפה מהרב עמר? אני
לא מבין מה הוא מצפה?

דוד רותם:

הוא לא מצפה ממנו לכלום.

אברהם מיכאלי:

חוץ מהכוונות שמסתתרות כנראה מאחורי החקיקה הזו, לנטרל את הרבנות הראשית
מהגיורים, הדבר לא יצלח בבית הזה

היו"ר יריב לוין:

חבר הכנסת מולה אחריו חבר הכנסת נסים זאב.

שלמה מולה:

אדוני היושב ראש, קודם כל את הבקשה של ועדת חוץ וביטחון אנחנו מסירים.

היו"ר יריב לוין:

אין להסיר, נצביע על ועדת חוקה ואם יהיו הצעות אחרות נצביע עליהן.

שלמה מולה:

הרב גפני, אני שותף לתסכול שלך, יש פה ראש ממשלה שלא עומד בלחצים, המדינה
הזו בידיו היא בסכנה, המדינה בסכנה כי ראש הממשלה לא עומד בלחצים. מי שנכנס
אחרון ללשכתו, פשוט יוצא.

זאב אלקין:

במקרה הזה זו טעות עובדתית

אופיר אקוניס:

גפני היה אחרון, זה הורס לך את כל התזה.

יוחנן פלסנר:

ממשל הפחד, ראש ממשלה שפוחד.

שלמה מולה:

ראש הממשלה לא עומד בלחצים, כל מי שלוחץ אחרון מקבל, לכן אין לנו ציפיות
לגבי מה שיעשה. בעניין הזה, בעניין המהותי, על נושא הגיור אני חושב שאתם
טועים. אפשר למצוא פתרון, הנושא לא עלה היום יכולתם למצוא פתרון לפני
חודשים, אותו חייל שהתגייר במעלה אדומים, שלא הצליח להתחתן זה ידוע כבר
לפני שנה, אותו רב שרמן שלא מחתן, ידוע, לכן גם אתם אל תיתממו, גם אתם
השגתם מיליארדים בשביל הישיבות שלכם , לכן לשחק פה משחקים פוליטיים, אתם
טועים .

לכן אני מציע שנצביע, נבקש מחבר הכנסת רותם בקשה אחת, אנחנו מבקשים ממך
לקבוע דיון מחר בבוקר, להצביע על החוק. תודה רבה.

היו"ר יריב לוין:

תודה רבה. חבר הכנסת רותם אתה לא חייב להגיב לכל דבר. חבר הכנסת נסים זאב
בבקשה ואחריו חבר הכנסת מוזס.

נסים זאב:

אדוני היושב ראש, אני רוצה להזכיר לכולם את מכת הצפרדעים שמוזכרת בפרשת
השבוע, בהתחלה כתוב " ותעל הצפרדע" ואחר כך כתוב " והוא הצפרדעים בחדר
משכבך, בתנורך" איפה לא היו הצפרדעים? מה הייחודיות שהייתה שם? בהתחלה ראו
רק צפרדע אחת, אז אמרו, זה מפריע לנו קצת, דרכו על הצפרדע, פתאום ראו
שאלפים יוצאים.

אני רוצה לומר לך אדוני היושב ראש, אם ראש הממשלה חושב שישראל ביתנו מאכילה
אותו רק צפרדע אחת, הוא יתפלא שפתאום יראה שאת כל הבית שלו מאכילים
צפרדעים, בכל מקום ובכל פינה.

רוברט אילטוב:

ש"ס לא מאכילה אותו צפרדעים, אתם מאכילים אותו סטייקים.

נחמן שי:

תפסיקו עם החיות האלה, מספיק.

נסים זאב:

זו פרשת השבוע, אם זו לא הייתה פרשת השבוע לא הייתי מזכיר את זה.

היו"ר יריב לוין:

חבר הכנסת שי, נארגן לך כרטיס לפריז, למסעדה.

נסים זאב:

מדוע את הצפרדע הזה צריך להביא היום? כשהכנסת, כל כולה נמצאת בדיוני
התקציב, שהם הדברים המהותיים במדינת ישראל, נושא המדיניות הכלכלית. אין זה
סוד, צה"ל עוסק בגיור עשרות בשנים וימשיך לעסוק בגיור עוד שנים רבות. לכן
כל החוק הזה מיותר.

שלמה מולה:

אתם רוצים שיהיה סוג ב'.

נסים זאב:

כשאדוני היושב ראש פונה לרב עמר, ואומר לו שיש חלון הזדמנויות, צרך להיזהר
מקרע בעם, אתה נותן לו מוסר, אתה חושב שהרב עמר כפוף ללוח הזמנים של
הפוליטיקאים של כנסת ישראל?

רוברט אילטוב:

הוא מזלזל בכנסת ישראל?

היו"ר יריב לוין:

אני לא עונה לו, לא צריך דוברים, כולנו יודעים שיש מציאות מסוימת, יש מי
שיש לו סמכות ויש מי שמנסים ליטול ממנו את הסמכות ובדיוק את זה אני מנסה
למנוע, אתה יודע את זה טוב מאד הרב זאב. מדאגה לעניין אני עושה את זה ולא
מכיוון אחר.

נסים זאב:

אני מבין, אבל רוצה לומר לך, גם בימים האלה, שאנחנו דנים בנושא אם כן יעבור
החוק לאן יעבור החוק, היום אין גיורים בצה"ל. מחר לא יהיו גיורים? מה זה
דחוף? מה זה בוער לכם?

אורית זוארץ:

יש אזרחים שהתגיירו, זה בוער להם, למה זה מפריע לכם?

נסים זאב:

אין מצב שצה"ל גייר והרבנות הראשית לא הכירה בזה.

אורית זוארץ:

למה לוחות הזמנים צריכים להיות בידיים שלכם.

נחמן שי:

כשהוא שולח אותם כחיילים להילחם - - -

היו"ר יריב לוין:

חבר הכנסת שי, מספיק, אני לא אאפשר לך, אתה מוותר על זכות הדיבור?

נסים זאב:

הצעת החוק שלי לא מדברת על רבנים שיישארו לנצח עוד עד 70 ו- 80 שנה, הצעת
החוק אומרת, אם אתם באים להעביר חוק גיור של צה"ל, במקביל צריך לשים את שני
הדגשים שהרב הצבאי יהיה רב מוסמך כמו כל רבני ישראל, מטעם הרבנות הראשית,
זה היה מאז ומעולם, זו הבקשה היחידה.

הדבר הנוסף, שיהיה בהסכמת הרבנים הראשיים לישראל, הרי עד לעצם היום הזה, אף
אחד לא ערער על הסמכות של הרב הצבאי, אבל אם אתם רוצים להביא את זה בחקיקה
ואתם רוצים להסתכל לדורות הבאים, שאת החוק הזה ביטלנו, אז בואו נסתכל
לדורות הבאים, שלא תצא שום מכשלה מתחת ידינו. על זה אני אומר, אם רוצים
להעביר את חוק הרבנות הצבאית, צריך להעביר גם את החוק שלי ואני מבקש שזה
יהיה במקביל, במקשה אחת, זה עדיין לא פוטר את חוק הגיור הכללי שעל זה הכנסת
צריכה לתת את דעתה. יש לנו מספיק צרות אבל בואו נתמקד בדבר הזה, אי אפשר
לעשות באופן חד צדדי, להסתכל עלינו בבוז, כאילו אנחנו לא קיימים במערכת.

היו"ר יריב לוין:

תודה. חבר הכנסת מוזס אחריו חבר הכנסת אורבך.

מנחם אליעזר מוזס:

אדוני היושב ראש, כאשר ידידי הרב גפני סיפר לי אמש בחצות על הפגישה שלו אצל
ראש הממשלה ועל השיחה אחרי שהוא הגיש את הצעת התקציב לשנתיים הבאות, חשבתי,
האם באמת ראש הממשלה כל כך מתוחכם שהוא חיכה עד אחרי שהרב גפני יגיש את
ההצעה או שהוא לחיץ.

משה גפני:

התשובה היא כן ללחיץ.

מנחם אליעזר מוזס:

הוא התנהג כמו ילד טוב ירושלים בתקופה האחרונה, מתי שליברמן נתן לו סטירת
לחי, כמו שאבא נותן לילד, ככה הוא התיישר. הוא קיבל על הנושא הטורקי,
הפלסטיני, כל הזמן לחיץ ואז הוא מתנהג כמו ילד טוב ירושלים, אבא איווט, מה
שתאמר לי אני אעשה. זה מה שהיה אתמול בלילה. אם בתקופה הזו זה קורה, הכי
מתאים להכניס את הנושא הזה לוועדה לענייני סמים, פשוט החבר'ה מסוממים. יש
דברים קרדינאליים וזו הדאגה הגדולה ביותר היום, ביום הגשת התקציב. הרב
גפני, אנחנו ניתן את התשובה מחר בהצבעה על התקציב.

היו"ר יריב לוין:

תודה. חבר הכנסת אורבך אחריו חבר הכנסת אילטוב.

אורי אורבך:

אדוני היושב ראש, ברור שלא ראוי לעשות את זה יום לפני התקציב, אבל ברור למה
ישראל ביתנו עושה את זה יום לפני התקציב. כולנו מבינים. על ההתרעמות הזו
שעושים, פוליטיקה, נו, באמת, זה מעשה פוליטי שלוחץ את ראש הממשלה.

משה גפני:

מחר תקבל עוד כמה מעשים פוליטיים.

היו"ר יריב לוין:

חבר הכנסת גפני, למה לך לאיים, הרי ממילא תעשה.

אורי אורבך:

אני יודע שאם המפלגות החרדיות ואחרים יעשו תרגילים פוליטיים כאלה ביום
האחרון, זו תהיה הפעם הראשונה שהם עושים דברים כאלה. הם עושים את הדבר הזה
וזה לא ראוי במובן החברות הקואליציונית, אני מקבל את זה, אבל יש גם את
העניין של האמת לגופו של העניין ואני לא נכנס פה לדיון של הדיור, כי זה לא
הפלטפורמה, אבל החוקים האלה, גם שלנו, שהיא גרסה מתונה יותר, הם צריכים
להידון בוועדת חוקה, לא במקום אחר, אני באתי להצביע על העניין האמיתי הזה,
עם הבעייתיות שיש על ניצול ההזדמנות הזו של ישראל ביתנו. לכן צריך להצביע
על זה עכשיו, בעד ועדת חוקה.

אני אומר לכם ידידי החרדים, קצת הטפת מוסר, אתם לא קוראים את המפה, הייתם
צריכים להסתכל על לוח התוצאות בקריאה הטרומית, התוצאה 75- 18, יש פה הגדשת
הסאה, זה לא נכון שלא מטילים ספק בגיורים הצהליים, זה לא נכון, יש הטלת ספק
בגיורים, שאתם קוראים להם גיורים המוניים, מה שהוא לא בגיור שבגרסה ובשליטה
המוחלטת, בגרה החרדית לא ההלכתית, אתם מטילים בו ספק , בין אם זה הגיורים
של הרב דרוקמן, ובין אם אלה גיורים הצהליים. על כן באה התגובה , גם של
ישראל ביתנו - - -

משה גפני:

הלוואי הייתה תוצאה כזו גם על הבטחת הכנסה לאברכים ועל כל דבר שהיינו
אומרים, דווקא על הגיורים.

מנחם אליעזר מוזס:

אנחנו יודעים שאנחנו בגלות בין היהודים.

אורי אורבך:

כיוון שזה עלה היום, אנחנו נתמוך בזה, ואתם אל תאיימו עלינו בקרע בעם, הקרע
בעם שלכם, אתם לא אוכלים את ההכשר של הרבנות שאתם שולטים בה, ולא את השמיטה
שלה ועוד שורה שלימה של דברים - - -

משה גפני:

מה זה רלוונטי.

אורי אורבך:

זה רלוונטי מאד כי קרע בעם לא יכול להגיד בן אדם שהבנים האשכנזיים שלו לא
מתחתנים עם הבנות הספרדיות של ש"ס. אל תגיד לי על קרע בעם.

מנחם אליעזר מוזס:

אתה מוכן להשתדך עם הילדים שלי? אתה מוכן?

אורי אורבך:

  - - -

דוד רותם:

אני אוסר שהילדים שלי יתחתנו עם ילדים דתיים, לכן אני לא מוכן שיתחתנו אתך.

היו"ר יריב לוין:

תודה. חבר הכנסת אילטוב, אחריו חבר הכנסת בילסקי.

משה גפני:

כמה ספרדים בסגל האקדמי של האוניברסיטה? כמה ספרדים יש בבית המשפט העליון?
לנו אתה מטיף מוסר? חצי מראשי הישיבות הם ספרדים. כמה יש בבית המשפט העליון
שאתם מתפארים בזה?

אורי אורבך:

אף אחד לא מגן על בית המשפט העליון.

מנחם אליעזר מוזס:

75% בחינוך העצמאי ספרדים.

משה גפני:

כמה יש בפרקליטות ספרדים? כמה שופטים ספרדים? כמה בסגל האקדמאי, אל תדבר
עלינו.

רוברט אילטוב:

ממתי מעניין אותך בית המשפט העליון?

היו"ר יריב לוין:

חבר הכנסת גפני וחבר הכנסת מוזס. בבקשה חבר הכנסת אילטוב.

רוברט אילטוב:

אני רוצה להגיד כמה דברים על השתלשלות העניינים, את הצעת החוק הזו הגשנו
כתוצאה שרצו להכניס בסטטוס קוו שקיים בצה"ל. הצעת החוק נולדה כתוצאה מצורך
והאילוץ פשוט מאד, חיילים בצה"ל, שיש להם את הזכות להגן על מדינת ישראל
פתאום אין להם זכות להיות יהודים. לכן דרשנו להשאיר את המצב בקדמותו ולקבל
את זה בחוק, פשוט מאד.

לצערנו עשו בהצעת חוק הזו, כל אחד את התרגיל שלו ומנסים להטיל את האחריות
על המשבר הזה דווקא עלינו.

משה גפני:

אף אחד לא התלונן עלינו.

רוברט אילטוב:

חבר הכנסת גפני, תודה לך על יחסי ציבור שנתת למפלגת ישראל ביתנו. אני מבקש
שהדבר הזה יעבור לוועדת החוקה, לצערנו עשו את כל התרגילים הפרלמנטאריים
האפשריים כדי למנוע מלהתקדם בחוק הזה לכן החוק הגיע בעיתוי הזה לכן אני
מבקש להעביר את זה לוועדת חוקה מהר ככל האפשר.

היו"ר יריב לוין:

תודה. חבר הכנסת בילסקי ואחריו חבר הכנסת נחמן שי.

זאב בילסקי:

אדוני היושב ראש, באתי לכאן היום כדי לבקש סליחה מאלפי חיילי צה"ל, שאת
חלקם אני מכיר באופן אישי. לא היה קורס אחד של נתיב שלא הייתי בא ביום
פתיחת הקורס מדבר עם החיילים ומסביר להם איזה דבר חשוב הם עושים מבחינת
מדינת ישראל ומבחינתם האישית. אחר כך הייתי רץ למשרדי ומתחיל להרים טלפונים
כדי להביא את התרומות שיאפשרו להכניס 300, 400 חיילים לשלושה חודשים לקריית
מוריה בירושלים כדי שירגישו חלק מהעם הזה, כדי שירגישו שיש תמורה לכך שהם
החליטו חד צדדית לעלות למדינת ישראל להתגייס לצה"ל, לשרת שירות משמעותי
והנה הסוכנות היהודית, ממשלת ישראל, צה"ל, בא לקראתם, נותן להם שלושה
חודשים כדי שילמדו יהדות כדי שיוכלו אחר כך ללכת לפני בית דין.

איזו התרגשות הייתה אצלי, איזו התרגשות הייתה אצלם. אני רוצה לבקש מהם
סליחה, בגלל מה שראיתי פה היום. תתביישו לכם. אתם לוקחים אנשים כמו חיילי
צה"ל, אתם לוקחים את הרב הצבאי הראשי, אתם יודעים מי זה הבן אדם הזה. מישהו
מכם ראה אותו? מישהו מכם יודע איזה בן אדם זה? מל"ו הצדיקים, איזה איש זה.
איזה מנהיג.

אתם לוקחים את כל הנושא הזה והופכים אותו לפוליטיקה מהסוג הכי זול שראיתי,
וראיתי פוליטיקה בחיים שלי. ניהלתי ישיבות מועצת עיר, ניהלתי את הנהלת
הסוכנות היהודית, ראיתי כל מיני פוליטיקאים, תאמינו לי, כאין וכאפס לעומת
מה שאתם עושים פה היום ועל מה? איך נולד העניין? פרקליטה פלטה מילה, זה אמר
משהו, ואתם לוקחים היום כבני ערובה את כל אותם חיילים נפלאים והופכים אותם
למרמס לרגלי הפוליטיקה הישראלית.

לכן אני קורא לכם להתעשת ברגע האחרון, להוציא את זה מכל הפוליטיקה שלכם,
לאפשר למהלך הזה לעבור. אני באופן אישי, מבאי משרדו של הרב עמר, לא הייתה
בעיה הלכתית אחת שאני לא הייתי שם והוא פתר אותה. לכן אני מבקש מכם, תוציאו
את הפוליטיקה מאותם חיילי צה"ל, תעזבו את זה עכשיו, תנו לעוד כמה ימים,
אנחנו נצביע בעד זה, שזה יבוא לוועדה שלך, חבר הכנסת רותם, כי אנחנו חושבים
שצריך לעגן את זה.

ראיתי אתמול את יושב ראש ועדת הפנים. בשכל טוב, גם בעיני אלוקים, גם בעיני
אדם , פתר בעיה שיכולה להיות גדולה יותר. צריך להפעיל שכל, לפעמים לא רק
האיומים ולא אם אחד מאיים גם השני צריך לאיים, צריך להפעיל שכל. יש פה עם
ישראל, יש פה אלפי חייל צה"ל, אני מבקש שתיקחו את זה בחשבון.

היו"ר יריב לוין:

תודה. חבר הכנסת נחמן שי אחריו יעקב אדרי.

נחמן שי:

תודה רבה אדוני היושב ראש, המחשבה שאפשר לשחר עם הסוגיה הזו על המגרש
הפוליטי מאד מכאיבה. לא מדובר בעיני בנושא פולטי, אלא בנושא שממש בנפשנו.
יש לנו בארץ אוכלוסיה מאד גדולה שעלתה לארץ מתוקף חוק השבות אבל לא כולם,
חלקם רוצים לעבור מדרגה נוספת ולהיכנס ליהדות. אני חושב שזה עניינם של כל
האנשים שיושבים בחדר הזה, כולל החברים הצד הזה של השולחן שנלחמים בשצף קצף
נגד החוק.

אבל אם הם רוצים שבמדינת ישראל יהיה רוב יהודי אז צריך לעשות כל מאמץ לגייר
את מי שרוצה להיות יהודי, זה ממש בנפשנו, בעיני אין משימה לאומית חשובה
יותר. אני תמה שהם לא מבינים את המשמעות שלה. אנחנו לא מדברים סתם, במקרה
הזה אנחנו מדברים על חיילים, שאל חבר הכנסת נסים זאב, מה בוער? יש גישה כזו
שאומרת, מה בוער? כששולחים אותם הערב למארב, או מחר לפשיטה, חברי נסים זאב,
זה בוער. לא שואלים אותם אם הם התגיירו או לא התגיירו, הם חיילים בצבא הגנה
לישראל, והם מבצעים משימה.

נסים זאב:

אבל הגיור ממשיך, הוא קיים כל יום.

נחמן שי:

אני אספר לך סוד, לפעמים לא חוזרים משם.

אברהם מיכאלי:

די עם הדמגוגיה, באמת.

נסים זאב:

כאלה קדימה, בלע והסתה, מה זה קשור?

היו"ר יריב לוין:

את זה הציבור ישפוט. חבר הכנסת זאב, נא לא להפריע לו לדבר.

נחמן שי:

מי שחי בבועה הזו לא יודע שיש גם חיים מחוצה לה וזה נוגע לאותם חיילים, אם
הם טובים למלא כל משימה בביטחון ישראל, הם גם טובים להיות יהודים ואנחנו
צריכים למתוח את כל משאנחנו יכולים כדי לקבל אותם בצל קורתנו, מה גם שהם
רוצים, אנחנו לא כופים את זה עליהם.

משפט אחרון, יש סיפור ששאלו פעם את מנחם בגין זכרונו לברכה, כשהיה ראש
ממשלה בעד מי הוא במלחמה בין עיראק לאיראן, הוא אמר להם, אני מאחל הצלחה
לשני הצדדים, בעניין הזה אני מאחל הצלחה לשני הצדדיים.

יעקב אדרי:

אדוני היושב ראש, אתה יכול להעיד שאני לעיתים נדירות מגיע לכאן ובכל זאת
בגלל חשיבות הנושא מצאתי לנכון להגיע. פעם שנייה מאז כינונה של הכנסת מגיע
לפה, כנראה שהנושא באמת בנפשנו. עמדתי ברורה מאד, להעביר לוועדת חוקה
ולעשות את זה כמה שיותר מהר. יחד עם זאת, אני מצטרף לקריאה שלך אדוני היושב
ראש לרב עמר, הרב עמר יכול לעשות את זה, היה לו זמן בשביל לגמור את הנושא.

כשר הקליטה, הוא יושב ראש הנהלת הסוכנות טפלנו בנושאים האלו זה לא קל. יחד
עם זאת קשה לעמוד בפני חיילים שהתגיירו ואחרי זה ואמרים להם שהם לא יכולים
להתחתן, זו בעיה קשה מאד וצריך לגמור את הנושא הזה. עם רצון טוב אפשר לגמור
את זה על דעת כולם, בלי חלוקה בישראל, יש לנו מספיק בעיות.

טפלתי בזה גם כשר הקליטה, זה לא פשוט, אבל אני בהחלט מחזק את הדברים שלך על
הרב עמר, הוא מבין עניין והוא יכול לגמור את זה ואני פונה אליו לגמור את
הנושא הזה. אני מוכרח לומר שאני מבין את התסכול של הרב גפני, ביליתי אתו
עכשיו שבוע שלם, היה לי עימות קשה מאד אתו ביום רביעי, דבר נדיר, אני לא
מהר מרים את קולי, אתמול הוא התנצל על העניין, הוא העביר דברים בניגוד
למצפונו, אני מאמין לו באמונה שלימה.

אבל כל השיטה הזו, ואני מצטער שאני צריך גם לבקר את ראש הממשלה, איך עושים
דברים כאלה - - -

קריאה:

למה אתה מצטער?

יעקב אדרי:

אני גם מצפה מראש הממשלה לרמה מסוימת, בשביל זה אני מצטער, כי פה עובדים על
כולם. אלה לא ידעו, אלה לא שמעו, הנה קורה מה שקורה בצורה מבישה, וחבל.

היו"ר יריב לוין:

חבר הכנסת הורביץ אחריו חברת הכנסת זוארץ.

ניצן הורוביץ:

תודה אדוני היושב ראש, הדיון הזה חשוב, כי הוא חושף סביב השולחן הזה את
המחלוקת העמוקה והבסיסית ביותר שיש לנו במדינה הזו שנוגעת לערוב של דת
ופוליטיקה. הסכסוך שאנחנו רואים סביב השולחן יחריף כי הוא נוגע לתחומי
החיים של כל אזרחי המדינה בסוגיות רבות נוספות. זה לא רק גיור זה נישואין,
זה אזרחות זה תקציבים זה בתי דין רבניים, והעירוב הזה בין דת ופוליטיקה
שהולך ומתפוצץ הוא עירוב שהוא בלתי נסבל והוא לא מאפשר למאות אלפי ישראלים
לחיות כאזרחים שווי זכויות במדינה.

החוק הזה חיוני, למרות שהוא מגיע מישראל ביתנו ואתם יודעים שאנחנו לא בדעות
הם אבל החוק הזה חיוני, כי אילו הייתם רואים את המכתבים שאני, כחבר כנסת
מקבל מחיילים, שהגיור שלהם נפסל והם לא מבינים למה אחרי שירות צבאי הם לא
יכולים להתחתן וצריכים להוציא מאות אלפי שקלים כדי להתחתן בחו"ל, שזו אזרח
בסיסית במדינה, כי לא מכירים בגיור שהם עברו בצה"ל, גיור אורתודוכסי של בית
דין, אז החוק הזה חיוני. לכן תמכנו, כסיעת מרצ בהצעת החוק בקריאה הטרומית
ונתמוך בהעברת החוק לוועדת החוקה כי החוק הזה צריך לעבור.

לו ש"ס והרב עמר היו כנים בדבריהם ואומרים, אנחנו רוצים לסדר את זה, היה
לכם את כל הזמן שבעולם לסדר את זה, חודשים ואפילו שנים כי הבעיה הזו איננה
חדשה, לו באמת הייתם רוצים לסדר, היה אפשר לסדר את הבעיה מזמן והיא לא
הייתה מגיעה. אבל אני חושב, וזה יותר מחושב, אני יודע שיש גורמים שלא
מעוניינים בגיורים האלה ולא רוצים במתגיירים האלה, יש קבוצות בקרב הסיעות
החרדיות שלא מעוניינות בכל התהליך הזה. הן לא סומכות עליו, הם לא סומכות על
הרבנים האלה והן לא רוצות והן לא רוצות את כל הסיפור.

לכן הגיע הפיצוץ לכאן, לכן תמכנו בחוק, למרות שבעינינו חלק מהדברים שישראל
ביתנו עושה הם אחיזת עיניים, בטח בתחום הנישואים האזרחים וברית הזוגיות, גם
בעניין הזה הם לא הולכים עד הסוף. אבל העירוב הזה בין דת ופוליטיקה הוא
בלתי נסבל ואני רואה בהצעת החוק הזו צעד בכיוון של פתרון.

היו"ר יריב לוין:

תודה. רשומים עוד דוברים, אני רוצה לסיים את הדיון בדברים של יושב ראש ועדת
הפנים, חבר הכנסת אזולאי, יושב ראש ועדת החוקה, חבר הכנסת רותם, ויושב ראש
הקואליציה. חברת הכנסת זוארץ בבקשה, אחריה חבר הכנסת דוד אזולאי.

אורית זוארץ:

אנחנו נחשפים שוב וביתר זאת למדיניות של סכיזופרניה. מצד אחד מוציאים הון
תועפות על שליחים בחו"ל, בעולם, לשדל אנשים שיבואו הנה, גם כאלה שיהדותם על
פי הרבנות ועל פי החרדים, מוטלת בספק. מביאים הנה ילדים נוער וצעירים,
מגייסים אותם לצבא, מנצלים אותם ואחר כך, ברגע הפקודה, שמדינת ישראל צריכה
לקחת אחריות עליהם, לסייע להם בתהליך הגיור, אנחנו טורקים להם את הדלת
בפנים ופוגעים בהם בכל הרמות האפשריות.

אני מברכת על קידום הצעת החוק, אני חושבת שסוף סוף הכנסת הזו התעשתה, הרוב
קובע הרב מוזס, אין מה לעשות. אתם יכולים לאהוב את זה או לא – הרוב קובע.

מנחם אליעזר מוזס:

שזה ייכנס לוועדה לענייני סמים.

אורית זוארץ:

הכנסת אמרה את דברה בצורה מאד ברורה, אני מאד שמחה שישראל ביתנו התעשתו,
לקחו אחריות להצהרות שהצהירו כלפי אוכלוסיית העולים. אני מאד מצטערת על כך
שאתם בוחרים לנצל את אזרחי מדינת ישראל ובצד השני לפגוע בהם, הגיע הזמן
שהאחריות והסמכות תעבור לחברה האזרחית, לציונות הדתית שנותנת מענה לרוב עם
ישראל ולא למיעוטים ולקבוצות הקטנות שהפכו להיות לשון המאזנים והסחיטה
המרכזית של הממשלות בישראל.

החוק חייב לעבור, אנחנו נתמך בהעברה שלו לוועדת חוקה חוק ומשפט. אני רוצה
לומר כמי שעלתה לארץ והתגיירה, לא ליהדות הזו פיללתי, לא לדת הזו רציתי
להגיע, אני מאד מצרה שכל מוסדות הדת נוכסו על ידי גורמים חרדים אנטי ציונים
ואנטי דמוקרטים והגיע הזמן לעשות סדר גם במקום הזה.

היו"ר יריב לוין:

תודה. חבר הכנסת דוד אזולאי, יושב ראש ועדת הפנים, בבקשה.

דוד אזולאי:

אדוני היושב ראש, אני רוצה להתייחס קודם כל לדבריו של חברי חבר הכנסת זאב
בילסקי

יוחנן פלסנר:

הם מקבלים הנחיות מנתניהו

דוד אזולאי:

אדוני היושב ראש, אני רוצה להתייחס לדבריו של חבר הכנסת, חברי הטוב זאב
בילסקי, אני מכיר ומוקיר את הרב פרץ יש לי הערכה רבה אליו, אני מכיר אותו
הרבה מאד שנים ואין אחד מחבריי בשולחן הזה שיש לו טענה כלשהי כלפי הרב פרץ.
יש לנו הערכה רבה אליו. מי שמכיר את הרב פרת ואת אישיותו יודע מי האיש, יש
לי את היכרות רבת שנים אתו ומתוך הוקרה והערכה אנחנו מתייחסים לכל מה שהוא
עושה.

אני בטוח שחבריי לא נגד חיילי צה"ל, אנחנו בעד חיילי צה"ל אנחנו מעוניינים
שהדברים ייעשו בצורה ראויה אנחנו לא רוצים חס ושלום ליצור מצב של שני סוגים
של גיורים, סוג א' וסוג ב'. אני חושב שגם אתה חבר הכנסת בילסקי תסכים אתי,
לא יעלה על הדעת שבמדינת ישראל יתהלכו אנשים עם תעודה א' ותעודה ב', זה לא
מוסיף כבוד לעם ישראל.

יחד עם זה אני רוצה להתייחס לדברי המשפטנים של הכנסת, קבעו שהנושא צריך
להיות בוועדת חוקה, אני לא בא כאן לבקש שיעבירו את הנושא הזה לוועדת הפנים,
מי שמכיר את הוועדה ואת עבודתה יודע שהוועדה עמודה בהרבה נושאים חשובים
למדינת ישראל. רציתי להביא לידיעת היושב ראש והחברים כאן, נושאי הגיור היו
ויהיו בדינים של ועדת הפנים של הכנסת. אני לא בא לחדש חידושים, מי שטוען
שזה רק לוועדת חוקה אני מפנה אותו לפרוטוקולים כדי שיידע שהיו דיונים
בוועדת הפנים.

אני לא רוצה להיכנס לתוכן החוק עצמו, שאני מניח שזה לא המקום ולא השולחן,
שבו יידון הנושא הזה ויש לי מה להגיד על הנושא. אני רוצה לפנות לשני אנשים
שמגלים אחריות מאז הקמתה של הממשלה הזו. יושב ראש ועדת הכנסת חברי חבר
הכנסת יריב לוין ויושב ראש הנהלת הקואליציה, חברי חבר הכנסת זאב אלקין,
שבאמת מאז כוננה הממשלה הזו הם גילו אחריות רבה ועשו מלאכת מחשבת לאורך כל
הדרך על מנת שנגיע עד הלום.

רוברט אילטוב:

יש עוד אנשים אחראים.

יוחנן פלסנר:

הם מקבלים הנחיות מנתניהו.

היו"ר יריב לוין:

אני מבקש ממך לא להפריע.

דוד אזולאי:

אני רוצה לפנות לשני החברים הללו, שלאורך כל הדרך גילו אחריות גילו נאמנות
ואני מצפה מהם לעשות מה שראש הממשלה לא הצליח לעשות, בגילוי נאמנות ואחריות
בנושא של הגיור, כאשר הנושא הזה מגיע יום לפני הצבעה על תקציב, אם זו לא
סחטנות מה נקראת סחטנות? לא אכנס לזה , אני משאיר את זה לציבור לשפוט, אם
זו סחטנות או לא סחטנות כאשר חבר הכנסת גפני מעביר את התקציב ולאחר הוא
גומר להעביר את התקציב נותנים הוראה ליושב ראש הכנסת ואונסים אותו לקיים את
הדיון הזה כדי לעמוד עם אקדח הרקה ולהגיד לו, זה הנושא ואת זה צריך לעשות
וחבל שכך.

לכן, אני רוצה לנצל את הבמה הזו ופונה אליך אדוני יושב ראש ועדת הכנסת, אני
פונה אליך אדוני יושב ראש הנהלת הקואליציה, תגלו מנהיגות, תגלו אחריות, לא
יקרה שום דבר, הגיורים ממשיכים להתבצע, אל תתנו לאופוזיציה למחוא כפים
וליהנות עם הדבר הזה. אם חפצי שלטון אנחנו, אני מציע לכם, לא יקרה שום דבר
אם כרגע הנושא יידחה לעוד מספר ימים על מנת למצוא את נוסח הפרשה. אמרת
דברים נכוחים, אדוני היושב ראש, כאשר דברת עם הרב עמר ואתה יודע מה עמדתו
של הרב עמר, אני חושב שהאדם האחרון שאפשר לחשוד בו זה הרב עמר, שרוצה לפגוע
בחיילי צה"ל, או בגיורים של חיילי צה"ל.

אני רוצה להפנות מכאן קריאה ליושב ראש ועדת חוקה דוד רותם, לפי הרוב המסתמן
פה , לצערי הרב, אני מצפה שהנושא בכל זאת יעבור אלא אם הפניה שלי תיפול על
אוזניים קשובות, אבל אם בכל זאת הנושא הזה יעבור לוועדת חוקה, אני פונה
אליך ומבקש ממך, בשם רבים וטובים בעם ישראל, לא כולם אנטי צה"ל ולא כולם
אנטי גיורים כאלה ואחרים, יש הרבה וזה הרוב הדומם במדינת ישראל שרוצה
אחדות, רוצה להוביל את הדברים בצורה ראויה, אני פונה אליך לגלות אחריות,
תחכה עם הקריאה הראשונה ותמצה את כל ההליכים כדי שתוכל להסתכל על עצמך בראי
ולהגיד שעשית הכול למען אחדות עם ישראל ולא אהיה שותף לפילוגו של עם ישראל.

עם ישראל בימים אלו זקוק לאחדות ולא לפילוג. מי שחושב שהפלת הממשלה יכול
להביא לפילוג חס ושלום, אז יבושם לו. אני בכל אופן פונה ומבקש , תתנתקו
לרגע מהפוליטיקה, זה לא פוליטיקה כרגע, זה עם ישראל עומד על הפרק. תודה רבה
אדוני.

היו"ר יריב לוין:

תודה. דוד רותם, אחריו זאב אלקין, אחרון הדוברים, בבקשה.

דוד רותם:

אדוני היושב ראש, רבותי חברי הוועדה, אין לי כוח שליטה על הייעוץ המשפטי של
הכנסת והייעוץ המשפטי של הכנסת קבע, תוך בדיקת הדברים, שהחוקים האלה צריכים
לבוא לוועדת חוקה חוק ומשפט, אין להם קשר לוועדת הפנים, אנחנו מתעסקים
בחיילים לא באיכות הסביבה, אנחנו מתעסקים בנושא שוועדת החוקה עוסקת בו כל
התקופה. ניקח לדוגמה את חוק הגיור הראשי, אותו חוק שסיעת ש"ס נורא רוצה
שיעבור, איפה הוא נידון? בוועדת החוקה.

לכן, כשאין סיבה אמיתית ללכת נגד חוות הדעת של הייעוץ המשפטי, אני לא רואה
סיבה למה צריך להחליט אחרת. זה שהרב מוזס חושב שזה צריך ללכת לוועדה למאבק
נגד הסמים, אני מבין אותו, אנחנו כולנו מסוממים. איך אנחנו בכלל מעלים על
הדעת לא לשמוע את מה שאומר לנו הרב מוזס. מי ייצג את היהדות חוץ מאשר ש"ס
ויהדות התורה, מה אנחנו מבינים ביהדות? אל תטיפו לי מוסר בענייני יהדות. אל
תטיפו לי מוסר בעניינים של אחדות העם היהודי, אתם מפלגים את העם היהודי.

אני מבקש, הרב עמר יעשה את מה שהוא צריך לעשות, מדברים על סחיטה, הרב גפני,
כואב לי שאכלת צפרדעים, אותי למדו שכשאני נוסע לחוץ לארץ לדאוג איפה יש
מסעדה כשרה, כדי שלא אצטרך לאכול צפרדעים. אם אכלת צפרדעים, אתה ראוי לכך.

אני מבקש אדוני יושב ראש להעלות להצבעה, אני חושב שההצעה צריכה ללכת לוועדת
חוקה, ועדת החוקה מקיימת דיונים רציניים בחוקים, נשמע את כולם, אני מניח כל
מה ששמענו פה הוא רק פרומו לקראת מה שנשמע בוועדת החוקה, ואז תתקבלנה
החלטות.

היו"ר יריב לוין:

תודה רבה, חבר הכנסת זאב אלקין בבקשה.

זאב אלקין:

תודה רבה אדוני היושב ראש. קודם כל אני אתייחס לנושא עצמו שנדון כאן כי
לפעמים הוא בורח בלהט הויכוח. אין ספק לאיזו ועדה החוק צריך ללכת, צודק
יושב ראש ועדת החוקה, כשדנו בסוגיה של חוק הגיור הכללי , שהנושא הזה הוא
פריט קטן מכל נושא הדיור, אז הייתה אפילו הסכמה מקיר לקיר שהדיון צריך
להיות בוועדת החוקה ולכן אין שום הגיון שהדיון בשני החוקים האלה יהיה במקום
אחר ואני חושב שהדברים ברורים.

לגבי הסוגיה עצמה, נדמה לי שכדאי להעמיד דברים על דיוקם, אמר חבר הכנסת
נסים זאב, שאני מאד מכבד אותו שאף אחד לא מטיל ספק בגיורים צבאיים, זה לא
נכון. כל הדיון בבג"צ, שנאמר שם מה שנאמר נפתח כי היו כמה רבני ערים שלא
הכירו בגיור הזה ובמתגיירים האלה. אמנם, חייבים להגיד את האמת, גם בגיורים
שהרב עמר חתום עליהם הם לא מכירים. גם בגיורים שמגיעים במערכת הרגילה, גם
בזה הם לא מכירים והרב עמר, וצריכים לתת לו את הכבוד, עומד בגבורה כנגד כל
הלחצים שלא מעט אנשים הממסד הרבני ועושה רבות ואין מישהו שעושה כמוהו
לקידום הנושא הגיור בישראל.

משם הכול התחיל, חברי הכנסת גפני ומוזס, משם הכול התחיל, משם התגלגלנו
לדיון הזה בבג"צ ומשם הגענו למקום שהגענו. נטענו טענות למה זה מגיע רק
עכשיו, אני אשתף את החברים בהתלבטויות שהיו לי כיושב ראש הקואליציה, גם
בדיון שלי עם יושב ראש ועדת הכנסת. הרי לא היה ספק איפה החוק צריך להיות
נידון, זו לא השאלה, השאלה הייתה מתי מעבירים אותו למקום הנכון. במציאות
שהיינו בה היינו בפני בחירה מאד פשוטה, החוק הזה היה צריך לעבור לוועדת
חוקה כבר לפני שבוע וחצי שבועיים מיד אחרי המליאה, לא הייתה שאלה.

היינו רוצים לתת שהות, דברו כאן חברי כנסת גם מאופוזיציה, לא רק
מהקואליציה, שהדרך הנכונה היא, ואנחנו הולכים בדרך הזו, רק בעיני לאט מידי,
שהרב עמר יסביר את כל הנושא הזה. אם אתם שואלים אותי, בסוף הדרך לא צריך
חוק. אב צריך פתרון לחיילי צה"ל ורצינו לתת את השהות הזו. אם היינו
מזדרזים, כפי שדיבר חבר הכנסת גפני ומיד נועלים את הנושא, בלי לתת את
האפשרות והתבקשנו לתת את השהות הזו, בלי לתת את האפשרות לתת לרב עמר לפתור
את הבעיה, היינו נוהגים נכון?

דוד רותם:

הוא כבר חזר מחו"ל?

זאב אלקין:

הוא חזר מחו"ל והוא הקים ועדה והיא מטפלת אבל עברו שבועיים ובזמנו דובר על
כך שתוך ימים ספורים יבוא פתרון, עברו מאז שבועיים ועדיין לא הגיע הפתרון
ואני בטוח שהרב עמר עושה הכול כי לפתור את הבעיה.

מנחם אליעזר מוזס:

כמה אפשר לחכות?

זאב אלקין:

חיכינו. במה אתם מאשימים אותנו? לא הבאתם את זה קודם כי חיכיתם לרב עמר, אם
היינו מביאים את זה יומיים אחרי הדיון על התקציב מה הייתם אותם? רימיתם
אותנו, לא אמרתם לנו לפני הדיון התקציב שאתם מביאי את זה, אז מה אתם רוצים?

מנחם אליעזר מוזס:

אז לא נצביע בעד.

דוד רותם:

אל תצביעו. נראה איך 250 מיליון ₪ הולכים לכם, נראה אתכם.

זאב אלקין:

ולא הייתם אומרים שידעתם מראש שזה הולך לשם.

מנחם אליעזר מוזס:

גם אתה באותה תמונה, למה אתה מדבר על הכסף שלנו?

רחל אדטו:

תספר לנו על מה אתה מדבר?

נחמן שי:

יש כסף שאנחנו לא יודעים עליו?

מנחם אליעזר מוזס:

גם אתה בתמונה...

שלמה מולה:

יש 569 מיליון ₪ שחולקו בתוך המפלגות.

היו"ר יריב לוין:

תודה על ההבהרה.

זאב אלקין:

לכן, אני קודם כל מציע לכולנו להפריד את הנושא מהפוליטיקה, להגיד, הבאתם את
זה ככה, זה מבחן הכוח, אנחנו עכשיו נפיל את התקציב, נצביע נגד התקציב - - -

משה גפני:

אמרתי שזה מבחן הכוח וברור לגמרי שראש הממשלה החליט שליברמן יותר חזק.

זאב אלקין:

אתה טועה.

יוחנן פלסנר:

---

היו"ר יריב לוין:

חבר הכנסת פלסנר, אל תהיה פרשן.

אורית זוארץ:

ראש הממשלה לא החליט, הוא פשוט הבין.

זאב אלקין:

מהחברים שנמצאים כאן, היו לי הכי הרבה שעות ראש ממשלה בנושא, אני יכול
להגיד לך חבר הכנסת גפני את הדברים שראש שהממשלה אומר בקולו, שבמידה והנושא
היה מוסדר עד היום, העמדה של הליכוד הייתה נגד החוק. אמרנו את זה לפני
ההצעה על טרומית, אנחנו אומרים את זה עכשיו ואנחנו אומרים את זה גם להמשך
תהליך החקיקה. אנחנו חייבים לספק פתרון והגנה לחיילי צה"ל, ברגע שיש פתרון,
לא צריך חוק. כל עוד שאין פתרון, אין ברירה.

לכן אני מציע חבריי מסיעת יהדות התורה לא להכניס את הנושא הזה לנושא הניגוח
הפוליטי ונקמות ומחירים. דבר נוסף, אני בטוח שמהעיתונים שאתם פותח את הבוקר
חבר הכנסת גפני וחבר הכנסת מוזס היו עושים קצת חסד עם הרב עמר, קצת חסד, זה
היה מקל עליו מאד למהר במציאת הפתרון. לכן, המפתח לפתרון, שלא דרך החוק,
במידה רבה הוא בידיכם ולא רק בידי הרב עמר. תקלו עליו לפתור את הבעיה.

היו"ר יריב לוין:

יש בפני בקשה של חבר הכנסת גפני להתייעצות סיעתית, אני כמובן מחויב לכבד את
הבקשה הזו, משכך אני קובע שלוש דקות התייעצות סיעתית.

משה גפני:

רציתי להסביר, מכיוון שאמר חבר הכנסת אלקין, יושב ראש הקואליציה שלליכוד
אין עניין בחוק, חשבתי שנקיים התייעצות סיעתית בגלל שמה שהולך לקרות הוא
דבר שיש לו השלכות.

דוד רותם:

אל תאיים.

היו"ר יריב לוין:

חמש דקות יפתרו לך את הבעיה?

משה גפני:

לא.

היו"ר יריב לוין:

אז חבל על הזמן, זה מיותר. חבר הכנסת אתה רוצה חמש דקות התייעצות סיעתית,
אם אתה רוצה אני מסכים.

משה גפני:

חשבתי לדבר עם הליכוד על כל העניין הזה, לחמש דקות אין ערך, אני גם יודע
שאם אנחנו היינו עושים את זה ולא ישראל ביתנו היו מאשימים אותנו כסחטנים
לישראל ביתנו לא עושים את זה.

היו"ר יריב לוין:

חבר הכנסת גפני, כידוע, זו מסגרת הזמן של התייעצות סיעתית אתה הרי ותיק
ממני בעניין וזה מה שאני יכול לאפשר.

משה גפני:

אני לא מבקש.

היו"ר יריב לוין:

מאחר והבקשה שלך נמשכת, נעבור להצבעה, אנחנו מצביעים על כל הצעה בנפרד.
ראשית, הצעת חוק הגיור הצבאי, התשע"א-2010 של חברי הכנסת דוד רותם ורוברט
אילטוב (פ/18/2684), אני מציע להעביר לוועדת חוקה חוק ומשפט ואם זה לא
יתקבל נעבור להצעות הבאות, אם זה יאושר, זו תהיה ההחלטה.

משה גפני:

אני מציע ועדת הפנים.

היו"ר יריב לוין:

אם זה לא יתקבל נעבור להצעות אחרות. ההצבעה תהיה שמית על מנת שהדברים יהיו
ברורים ופשוטים.

הצבעה

יריב לוין -בעד

זאב אלקין - בעד

אופיר אקוניס - בעד

אורי אורבך - בעד

שלמה מולה - בעד

נחמן שי (במקום רוחמה אברהם בלילא)- בעד

רחל אדטו - בעד

ניצן הורביץ ( במקום חיים אורון) – בעד

דוד רותם - בעד

רוברט אילטוב - בעד

איתן כבל (במקום דניאל בן סימון)- בעד

עינת וילף - איננה

אברהם מיכאלי -נגד

נסים זאב - נגד

מנחם אליעזר מוזס – נגד

אחמד טיבי - איננו

ציון פיניאן - איננו

בעד – 11

נגד – 3

נמנעים – אין.

הצעת החוק תועבר לוועדת חוקה חוק ומשפט

היו"ר יריב לוין:

ברוב של 11 מול 3 נגד, הוחלט להעביר את ההצעה הזו לוועדת חוקה חוק ומשפט.
אני עובר להצבעה על הצעת החוק השנייה, הצעת החוק ההצעה השנייה . הצעת חוק
לתיקון פקודת העדה הדתית (המרה) (תעודת המרה למתגייר במהלך שירותו הצבאי),
התשע"א – 2010 של חברי הכנסת זבולון אורלב ואורי אורבך (פ/18/2702). נא
להצביע

הצבעה

יריב לוין -בעד

זאב אלקין - בעד

אופיר אקוניס - בעד

אורי אורבך - בעד

שלמה מולה - בעד

נחמן שי (במקום רוחמה אברהם בלילא)- בעד

רחל אדטו - בעד

ניצן הורביץ ( במקום חיים אורון) – בעד

דוד רותם - בעד

רוברט אילטוב - בעד

איתן כבל (במקום דניאל בן סימון)- בעד

עינת וילף - איננה

אברהם מיכאלי -נגד

נסים זאב - נגד

מנחם אליעזר מוזס – נגד

אחמד טיבי - איננו

ציון פיניאן - איננו

בעד – 11

נגד – 3

נמנעים – אין

הצעת החוק תעבור לוועדת חוקה חוק ומשפט.

היו"ר יריב לוין:

לפיכך, ברוב של 11 בעד מול 3 מתנגדים וללא נמנעים אני קובע שהוחלט להעביר
גם את הצעת החוק הזו לועדת חוקה חוק ומשפט.

שלמה מולה:

אני מבקש רביזיה.

היו"ר יריב לוין:

חבר הכנסת שלמה מולה בקש רביזיה, הפסקה של שלוש דקות, לאחריה תהיה הצבעה על
הרביזיה, הצבעה על הרביזיה בשעה 11:24.

הפסקה

היו"ר יריב לוין:

אני מחדש את הישיבה, בקשת הרביזיה של חבר הכנסת מולה מתייחסת לשתי ההצעות
לכן נצביע על כל אחת מבקשות הרביזיה בנפרד. הצבעה הראשונה על הרביזיה של
חבר הכנסת מולה בעניין החלטה לעניין הצעת חוק הגיור הצבאי, התשע"א-2010 של
חברי הכנסת דוד רותם ורוברט אילטוב (פ/18/2684)

הצבעה

בעד – 2

נגד – 9

נמנעים – אין

הרביזיה נדחתה.

היו"ר יריב לוין:

ברוב של 9 נגד 2 נדחתה בקשת הרביזיה לעניין הצעת חוק פ/ 2684. עוברים לבקשת
הרביזיה לעניין הצעת חוק לתיקון פקודת העדה הדתית (המרה) (תעודת המרה
למתגייר במהלך שירותו הצבאי), התשע"א – 2010 של חברי הכנסת זבולון אורלב
ואורי אורבך (פ/18/2702). מי בעד בקשת הרביזיה?

הצבעה

בעד – 2

נגד – 10

נמנעים – אין

הרביזיה נדחתה.

היו"ר יריב לוין:

אני קובע שברוב של 10 נגד ממול שני בעד, נדחתה בקשת הרביזיה, תודה רבה
לכולם הישיבה נעולה.

הישיבה ננעלה בשעה 11:30
