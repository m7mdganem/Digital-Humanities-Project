הכנסת השמונה-עשרה

נוסח לא מתוקן

מושב רביעי

פרוטוקול מס' 9

מישיבת הוועדה המשותפת של ועדת הכנסת וועדת הכספים לתקציב הכנסת

יום שני, י"ח באדר התשע"ב (12 במרס 2012), שעה 09:30

סדר היום:

שימוש בעודפי תקציב הכנסת משנת 2011 לשנת 2012 ושינויים בתקציב הכנסת לשנת
2012

נכחו:

חברי הוועדה:

יריב לוין – היו"ר

ליה שמטוב

מוזמנים:

חה"כ שכיב שנאן

מנכ"ל הכנסת דן לנדאו

מזכירת הכנסת ירדנה מלר-הורוביץ

  ------------------------------------------------------------------------
  חיים אבידור –   חשב הכנסת
  ----------- --- --------------------------------------------------------
  יותם יקיר   –   דובר הכנסת ומנהל חטיבת תקשורת וקשרי ציבור

  דן עמר      –   מנהל חטיבת התפעול, הכנסת

  נדב כספי    –   ראש מדור בכיר התקשרויות רכש תקציב ופיקוח, מחלקת חשבות
                  הכנסת

  מוחמד שמיה  –   ראש תחום בכיר (תיאום ומעקב), לשכת מנכ"ל הכנסת

  יהודה תמר   –   ראש תחום (תיאום ובקרה), חטיבת התפעול, הכנסת

  שמואל מלכה  –   דובר הוועדה
  ------------------------------------------------------------------------

מנהלת הוועדה:

אתי בן-יוסף

קצרנית פרלמנטרית:

טלי רם

שימוש בעודפי תקציב הכנסת משנת 2011 לשנת 2012 ושינויים בתקציב הכנסת לשנת
2012

היו"ר יריב לוין:

בוקר טוב. אני פותח את ישיבת הוועדה המשותפת לתקציב הכנסת. על סדר-היום:
שימוש בעודפי תקציב הכנסת משנת 2011 לשנת 2012 ושינויים בתקציב הכנסת לשנת
2012. בהתאם לבקשת יושב-ראש הכנסת, אנחנו מתבקשים לאשר את ההעברות והשימוש
בעודפים והשינויים, כאמור. בבקשה, מי יציג?

מנכ"ל הכנסת דן לנדאו:

החשב יציג.

חיים אבידור:

מה שאנחנו מבקשים זה להעביר משנת 2011 לשנת 2012, 180 מיליון שקלים, רובם
למעשה עודפים מחויבים בגין התקשרויות משנת 2011 שעדיין לא שולמו, ויתבצעו
בפועל בשנת 2012. מתוך ה-180 מיליון שקלים, כ-21 מיליון שקלים הם עודפים לא
מחויבים שאותם אנחנו מבקשים להעביר על מנת להשתמש בעודפים של שנה שעברה
לפרויקטים חדשים שנעשו השנה על-פי תוכנית העבודה של הכנסת.

בנוסף לכך, אנחנו מבקשים העברת סכום של כ-14 מיליון שקלים מתוכנית לתוכנית
לצורך שימוש לשיפוצים, שהם למעשה חלק מאותם פרויקטים חדשים שציינתי בהעברה
משנה לשנה.

בנוסף, עוד שני מיליון שקלים, כשהסכום הגדול מתוכם נובע כתוצאה מהתקשרות
מחודשת עם חבלן לכנסת, במסגרת שירותים שאנחנו נקבל ממשטרת ישראל.

הסעיף השלישי שאנחנו מבקשים זה העברה מהרזרבה של 4.3 מיליון, מתוכם 3
מיליון שקלים ביטול הקפאת השכר של חברי הכנסת. אנחנו מבקשים את ההעברה הזאת
מהרזרבה מהסיבה שזה סכום חדש השנה אבל הוא יישאר קבוע במהלך כל השנים
הבאות, לכן זוהי העברה מהרזרבה.

בנוסף לכך, גידול בכוננויות של עובדי הכנסת כתוצאה מהיערכות מחדש בתפקודם
של חברי הכנסת, וזמינותם לאחר שעות העבודה של עובדי הכנסת.

אלה הבקשות שלנו.

היו"ר יריב לוין:

הערות, התייחסויות, השלמות.

ליה שמטוב:

מחשבים – אחזקה ופיתוח מערכות מחשב. יש כנראה שעות שיא שבהן אף מחשב לא זז.

היו"ר יריב לוין:

כל השעות.

ליה שמטוב:

צריך לעשות משהו עם המחשבים, פשוט אי-אפשר לעבוד.

מנכ"ל הכנסת דן לנדאו:

בתחום המחשוב, חלק מהתקציבים המבוקשים הם לפיתוח ולייצוב מערכות ליבה – כמו
למשל, ה"סנהדרין", שהיא כבר מאוד ותיקה, כבר די צולעת וכבר מאוד מאוד
עמוסה.

דברים שאתם תחושו בהם כבר בפגרה הקרובה זה החלפת מחשבים בחדרים שלכם ושדרוג
רוחב הפס שמשמש לגלישה באינטרנט בכל הכנסת, זה ישפיע עליכם בצורה מיידית.

עוד דבר שאתם תרגישו ראשונים זה מערכות שיאפשרו לכם לסרוק לתוך המחשבים
מסמכים בצורה יותר יעילה.

אנחנו מודעים לאיטיות. זה נובע משני גורמים עיקריים. ראשית, יש לנו פה
מערכת, כאמור, מאוד מאוד ותיקה, מאוד מאוד כבדה, והוסיפו עליה עוד ועוד
ועוד אפליקציות במשך השנים, והיא מאוד מאוד מסרבלת ומאיטה את העבודה, ואני
מתכוון ל"סנהדרין".

הגורם השני, יש הרבה מאוד ב-traffic, בתנועה בתוך המערכת, אנשים מעבירים
מיילים מאוד מאוד כבדים שכוללים גם וידאו. גם בגלישה באינטרנט כולנו רואים
הרבה מאוד וידאו, וזה מכביד. אני לא אומר את זה בביקורת, אני אומר את זה
כתירוץ, כסיבה לכך שאנחנו עם שעות "פיק" שמאוד מעצבנות מבחינת הגלישה
באינטרנט, ויש מצבים רבים שבהם הגלישה באינטרנט האלחוטי הרבה הרבה יותר
טובה.

נפגשתי עם יושב-ראש הוועדה בשבוע שעבר, הוא העלה כמה שאלות קונקרטיות,
אנחנו חוזרים אליו עם תשובות, והן היו כולן בתחום המחשוב.

אני מאוד מאוד מקווה שכאשר אתם תחזרו מהפגרה הקרובה, לפחות חברי הכנסת
ברובם ירגישו שינוי די דרמטי. הדבר ינבע, כאמור, מהחלפת מחשבים, מהעלאת
רוחב הפס ומשני דברים נוספים. קודם כול, המחשבים עוברים למערכת הפעלה
Windows 7, מי שעדיין לא עבר. זה דבר שמאוד מאוד מקל, אני אומר זאת מניסיון
אישי שלי. אנחנו עברנו בתוכנת המיילים מ- Outlook 2003 ל-Outlook 2010.
הדבר מאוד מאוד מקל מבחינת גודל תא הדואר שעומד לרשותכם, כי כולנו נחנקנו
עם תאי דואר שכבר עולים על גדותיהם, ומבחינת מהירות התגובה של המערכת.

זה לא מושלם, זה רחוק ממושלם. מספר המשתמשים במחשב גדל כל הזמן, אבל אני
מקווה שאתם תראו שיפור דרמטי כשתחזרו מהפגרה.

ליה שמטוב:

תודה. נושא נוסף – קיבלנו כולנו את הדוחות על "קשר עם הציבור". אחרי
שקיבלתי טראומה כשקראתי עלי בעיתון - קיבלתי ממש טראומה – כתבתי מכתב,
החתמתי את חברי הכנסת, לפחות להבדיל בין השנים.

אני סיימתי את השנה ב-71,000 שקלים כשמגיע לי רק 68,000 שקלים, אז סיימתי
ב-71,000 והתחלתי עם 84,000. למה?

מנכ"ל הכנסת דן לנדאו:

את מדברת על סוף 2011?

ליה שמטוב:

כן.

מנכ"ל הכנסת דן לנדאו:

לדעתי תיקנו את העניין הזה בסוף 2011.

חיים אבידור:

אנחנו עשינו מה שביקשת.

ליה שמטוב:

אני לא רואה את זה.

חיים אבידור:

יש למטה סעיף.

ליה שמטוב:

תקציב לשנת 2011, 84,000 שקלים.

חיים אבידור:

זה התקציב שלך.

ליה שמטוב:

נכון, זה התקציב שלי, אבל בשביל התקשורת אני אסיים את ה-84,000 שקלים,
יגידו שאני - - -

מנכ"ל הכנסת דן לנדאו:

חברת הכנסת שמטוב, בשנה קודמת העלית נקודה שהבנו אותה ולכן תיקנו אותה,
שלפיה אמרת, כשהתקשורת משווה בין חברי כנסת שונים, היא אומרת: ליה שמטוב
הוציאה 80,000, חבר כנסת אחר הוציא 40,000 – וואו, איזה בזבזנית.

ליה שמטוב:

נכון.

מנכ"ל הכנסת דן לנדאו:

לכן תיקנו את זה ושמנו כביכול בטור ההכנסות או בטור של התקציב כמה תקציב
עמד לרשותך, ואז כולם רואים שהתחלת את השנה ואת לא במינוס. זה מה שביקשת,
אם את רוצה נעשה את זה אחרת.

חיים אבידור:

כמה סך ההוצאות שלך?

ליה שמטוב:

71,017 שקלים.

חיים אבידור:

מה התקציב שלך? מה כתוב למטה?

ליה שמטוב:

84,000 שקלים.

חיים אבידור:

יופי.

מנכ"ל הכנסת דן לנדאו:

זה מה שביקשת.

ליה שמטוב:

יפה, אבל אני לא ביקשתי את ה-84,000. מגיע לכולם 68,000?

חיים אבידור:

לא. לא.

ליה שמטוב:

למה לא?

מנכ"ל הכנסת דן לנדאו:

מי שאין לו לשכה, לא מגיע לו.

ליה שמטוב:

למי שאין לשכה, ואם יש לשכה – 68,000.

חיים אבידור:

ואם יש 12,000 או אין 12,000?

ליה שמטוב:

בסדר, אבל פה לא רואים. התקשורת רואה את המספרים – 71,000 ו-84,000.

חיים אבידור:

זה אומר שאת עמדת בתקציב, אפילו פחות.

מנכ"ל הכנסת דן לנדאו:

אני לא מבין. איך היית רוצה שנתקן את זה?

ליה שמטוב:

לפי השנים. היה מגיע 68,000, לא השתמשתי ב-12,000 שקלים, זה עבר לשנה אחרי,
כלומר 12,000 זה העברה.

מנכ"ל הכנסת דן לנדאו:

68,000 ועוד 12,000 זה 80,000. יש לך 80,000.

ליה שמטוב:

אני יודעת לספור, התקשורת לא.

חיים אבידור:

למה לא?

מנכ"ל הכנסת דן לנדאו:

את היית רוצה שעל הדבר שכבר תיקנו, נוסיף גם אמירה מפורשת שאומרת איך הגעת
ל-80,000.

ליה שמטוב:

כן, מה זה 84,000 שקלים.

מנכ"ל הכנסת דן לנדאו:

בסדר, אני לא רואה עם זה בעיה.

חיים אבידור:

לא, אני כן רואה.

מנכ"ל הכנסת דן לנדאו:

למה?

חיים אבידור:

כי ישנן 120 קומבינציות.

ליה שמטוב:

בסדר, אבל אני לא רוצה לראות ב"ידיעות אחרונות", ב"מעריב" ובכל מקום, שבסוף
2012 סיימתי את ה-84,000 שקלים ומגיע לי רק שישים ומשהו אלף.

מנכ"ל הכנסת דן לנדאו:

אז את תהיי בבעיה. אם תחרגי, אז בהחלט תהיי בבעיה.

ליה שמטוב:

אני לא חורגת. אני מדברת על 84,000 שקלים. במרס 2013 אני אקבל שההוצאה שלי
היתה 84,000 שקלים, ומגיע לי - - -

חיים אבידור:

לא, אגיד לך למה לא. כי כשייכנסו לשנת 2012, יראו בדיוק את הדף הזה, הרי
אנחנו מפרסמים כל שנה.

ליה שמטוב:

נכון, אבל מאיפה לקחתי את ה-84,000? אף אחד לא מסביר ש-12,000 עברו, אף אחד
לא מסביר בעיתון.

חיים אבידור:

קודם כול, כן מסבירים כי יוצא בראש הדף של "קשר עם הציבור" שלכל חבר כנסת
וחבר כנסת יש תקציב שונה מקודמו, שמורכב מהתקציב הבסיסי, מלשכה, מהעברה
משנה קודמת, מחשבוניות שהוגשו, לכל חבר כנסת יש תקציב שונה לגמרי. לכל אחד
ואחד ישנה הבהרה שאומרת את כל הפרטים האלה.

ללכת ולציין לכל חבר כנסת ממה זה עובר, כמה זה בשנה הזאת, כמה בשנה שעברה,
כמה חשבוניות של שנה קודמת הוא הגיש אבל לא רשמנו ובגלל זה הגדלנו לו את
התקציב, וכו', זה פשוט מאוד לנהל הנהלת חשבונות באינטרנט.

ליה שמטוב:

יכול להיות.

מנכ"ל הכנסת דן לנדאו:

חברת הכנסת שמטוב, בשנה שעברה אמרת שהיה חשוב לך שכל הציבור יראה שאת לא
חרגת מהתקציב שלך, וזה מה שעשינו.

חיים אבידור:

כל מה שעשינו זה רק בגלל מה שאת ביקשת, וככה זה היה מנוסח במכתב.

ליה שמטוב:

זה מה שרואים במחשב.

חיים אבידור:

נכון.

ליה שמטוב:

מי שמסתכל מבחוץ ורואה את תקציב 2011 – 84,000 שקלים – הוא רואה שמגיע לחבר
כנסת יחד עם הלשכה שישים ומשהו אלף. איך אני הגעתי, אף אחד לא מסתכל על זה.
צריך להיות כאן קו, 84,000 זה סך הכול.

מנכ"ל הכנסת דן לנדאו:

זה מה שכתוב.

ליה שמטוב:

צריך להיות 12,000 שקלים והעברה מהשנה, סך הכול 84,000 שקלים.

מנכ"ל הכנסת דן לנדאו:

אנחנו נראה מה אפשר לעשות. לדעתי, אם אנחנו נתייחס רק ל-12,000, זה לא - -
-

חיים אבידור:

אתה לא יכול להתייחס רק ל-12,000. אתה לא יכול. אני חושב שזה מראה שלכל חבר
כנסת וחבר כנסת – ודרך אגב, עשינו את זה בדיוק כפי שזה היה מנוסח במכתב שאת
העברת לנו.

מנכ"ל הכנסת דן לנדאו:

נכון.

חיים אבידור:

בדיוק מה שאת ביקשת במכתב, זה מה שעשינו.

ליה שמטוב:

לא בדיוק.

מנכ"ל הכנסת דן לנדאו:

אם היינו עושים דיסקליימר שהוא אחיד?

חיים אבידור:

אמרת במכתב שאת מבקשת שאנחנו ניתן את התקציב כפי שפירטתי במכתב ששלחתי
אליכם בתחילת השנה.

ליה שמטוב:

זה לא השתנה. כמו שקיבלתי בשנה שעברה.

חיים אבידור:

לא נכון. בשנה שעברה לא היה התקציב. בשנה שעברה לא היה התקציב, זו הפעם
הראשונה שיש את התקציב, לפי הבקשה שלך.

מזכירת הכנסת ירדנה מלר-הורוביץ:

האם זה יוצר לך בעיה מאוד קשה שלכל חבר כנסת יהיה הסכום האינדיבידואלי שלו,
שתהיה העברה משנה קודמת?

חיים אבידור:

אבל זה לא רק העברה משנה קודמת. יש חברי כנסת שהתקציב שלהם בנוי משישה-שבעה
אייטמים.

היו"ר יריב לוין:

למה?

יותם יקיר:

בוא נציין באותיות קטנות מתחת ל-84,000, מורכב מכך וכך בסיס, וכו'.

חיים אבידור:

אגיד לך למה. יש את התקציב הבסיסי, יש לשכה.

היו"ר יריב לוין:

העברה משנה קודמת.

חיים אבידור:

יש העברה של 12,000. יש לשכה, אנחנו התחייבנו בהסכם אבל הוא לא הביא את
החשבוניות, רק בשנה הבאה, אז הגדלנו לו את התקציב. יש חשבוניות של הוצאות
"קשר עם הציבור" שהוא הביא לנו ביום 31 בדצמבר אבל לא הספקנו לרשום אותן,
והמערכת נסגרה, כך שהגדלנו לו את התקציב. אתה לא מתאר לעצמך כמה אופציות
קיימות.

יותם יקיר:

נכון שעיתונאים לא תמיד יודעים לספור, זה נכון.

ליה שמטוב:

הם לא רוצים.

יותם יקיר:

וגם לא רוצים. מה שיראו השנה אצלך זה שניצלת רק שבעים וקצת מתוך שמונים
ומשהו, זה מה שיראו – שזה שינוי לעומת שנה שעברה, שינוי משמעותי, משום
שבשנה שעברה לא היה כתוב מתוך כמה.

מנכ"ל הכנסת דן לנדאו:

כשבאת אלינו בשנה שעברה, בעצם הטענה שלך היתה – חושבים שאני חרגתי, ולא
חרגתי – וזה נותן מענה לעניין הזה.

היו"ר יריב לוין:

האמת, זה לא מעניין אותם. הם עושים רשימה של הצמרת של המוציאים, זה מה שהם
עושים.

ליה שמטוב:

אם הם כותבים שחבר כנסת קנה קומקום – בסדר.

היו"ר יריב לוין:

זה לפחות כבר לא יכתבו עכשיו.

ליה שמטוב:

אבל כשהם מסתכלים על הסכום - - -

יותם יקיר:

לא. הם לוקחים את הגבוהים, ויש צדק בטענה שהגבוהים הם לא בהכרח אלה שעשו
משהו לא בסדר, משום שאם התקציב שעמד לרשותם מלכתחילה הוא יותר גבוה, זה
כדין.

היו"ר יריב לוין:

לא, זה ברור לגמרי. אולי אפשר להוסיף שורה שתבוא ותגיד "יתרה בלתי מנוצלת",
כדי שזה יהיה כתוב, אולי זה יפתור משהו. שתהיה אמירה – יתרה בלתי מנוצלת.

חיים אבידור:

אין בעיה.

ליה שמטוב:

או כולל יתרה משנים.

מנכ"ל הכנסת דן לנדאו:

במקרה שלה יהיה כתוב 2,000 שקלים לא מנוצל?

נדב כספי:

לא. 12,000.

היו"ר יריב לוין:

12,000, כמה שזה לא יהיה - יתרה בלתי מנוצלת.

מנכ"ל הכנסת דן לנדאו:

זה סטנדרטי לכולם.

חיים אבידור:

לא. לא.

היו"ר יריב לוין:

לא, הסכום משתנה בין אחד לאחד, אבל זאת לא בעיה, זה ממילא להחסיר.

חיים אבידור:

זאת לא בעיה. יתרה בלתי מנוצלת, יש כמה בודדים - - -

היו"ר יריב לוין:

ואז יהיה ברור שלא רק שלא חרגת, אלא גם לא ניצלת.

חיים אבידור:

עם זה אין לי בעיה.

מנכ"ל הכנסת דן לנדאו:

אבל הכמה בודדים האלה, בסוף הם חוטפים על הראש הכול מהתקשורת.

ליה שמטוב:

אם זה מעל 68,000 שקלים, הם מתחילים לכתוב את השמות של חברי הכנסת – השתמשו
ב-70,000 שקלים, ב-84,000 שקלים, ב-90,000 שקלים.

מנכ"ל הכנסת דן לנדאו:

לזה אתם מסוגלים? לציין את היתרה הבלתי מנוצלת מהשנה הקודמת?

היו"ר יריב לוין:

זאת לא בעיה.

קריאה:

כן.

מנכ"ל הכנסת דן לנדאו:

נכון שזה פרסונלי, אבל זה לא נכנס - - -

חיים אבידור:

מה זאת אומרת יתרה בלתי מנוצלת?

מנכ"ל הכנסת דן לנדאו:

זאת אומרת, אם פלוני העביר 12,000 אתם תכתבו 12,000; פלוני העביר 11,000.

חיים אבידור:

אבל זה רק חלק.

מנכ"ל הכנסת דן לנדאו:

נכון, אבל היתרה הבלתי מנוצלת, זו הסיבה - - -

ליה שמטוב:

תקציב, כולל יתרה משנים קודמות.

קריאה:

אבל אנחנו מציינים את זה במלל?

יותם יקיר:

את זה אנחנו מציינים בדיסקליימר שהכנו להתחלה.

היו"ר יריב לוין:

הרי בדף שכתבתם אתם כותבים מה היה הסכום שעמד לרשותו, אתם כותבים כמה הוא
הוציא, אז מה הבעיה לעשות א' פחות ב'?

חיים אבידור:

זאת לא בעיה, אבל היא רוצה את ה-breakdown של א' פחות השני.

היו"ר יריב לוין:

לא, זה אני מבין שיש בעיה לעשות.

ליה שמטוב:

אני לא רוצה שום דבר. אני מפה מבינה שהתקציב שלי הוא 84,000 שקלים, כשמגיע
לי רק 68,000.

חיים אבידור:

לא נכון, מגיע לך 84,000.

ליה שמטוב:

68,000 מגיע לי, ואני הוצאתי 71,000.

חיים אבידור:

אנחנו נוסיף מלל שמסביר למה לכל חבר כנסת וחבר כנסת יש תקציב שונה מהתקציב
השני, וגם מה-68,000 שקלים. אנחנו לא יכולים לציין לכל חבר כנסת פירוט ממה
זה נובע.

ליה שמטוב:

אני לא רוצה פירוט. כמו שהיושב-ראש אמר, כולל את היתרה משנה קודמת.

חיים אבידור:

יהיה כתוב שזה כולל.

מנכ"ל הכנסת דן לנדאו:

חברת הכנסת שמטוב, אנחנו הרי מנסים להיות מקסימום גמישים לטובתכם. אם אנחנו
נעשה הפוך, התוצאה תהיה שלא נוכל להעביר יתרה משנה לשנה, הרבה כסף ייזרק
לפח מבחינתכם. התוצאה תהיה שאנחנו נצטרך לסגור את החלון של החשבות חודשיים
לפני סוף השנה ולהגיד לכם – אין קניות בנובמבר-דצמבר, כל מיני דברים כאלה
שהם לא משרתים את הקונספט שלנו של שירות VIP.

ליה שמטוב:

לא, זה בסדר.

מנכ"ל הכנסת דן לנדאו:

נסגור את הכול, נגיד - עכשיו ספירת מלאי, תחזרו בינואר. זה לא יהיה טוב.

ליה שמטוב:

זה בסדר, אבל לכתוב "כולל" בסוגריים.

מנכ"ל הכנסת דן לנדאו:

כולל העברה משנה קודמת.

מזכירת הכנסת ירדנה מלר-הורוביץ:

זה מצוין.

מנכ"ל הכנסת דן לנדאו:

בסדר? זה אתה מסוגל.

חיים אבידור:

בסדר.

מנכ"ל הכנסת דן לנדאו:

דרך אגב, אפשר לכתוב את זה לכולם. כל מי שהוא מעל 68,000, אתה כותב: כולל
העברה משנה קודמת, אתה לא צריך לפרט איזו העברה, ואז סגרת את כל הפינות.

חיים אבידור:

אוקיי.

היו"ר יריב לוין:

הערות נוספות? אין.

נקיים שתי הצבעות נפרדות. הבקשה הראשונה של יושב-ראש הכנסת – לאשר שימוש
בעודפי תקציב משנת 2011 לשנת 2012 בסך כולל של 180,630 אלפי שקלים, על-פי
הפירוט שמופיע בנספח למכתב וכפי שהוצג על-ידי חשב הכנסת. מי בעד?

הצבעה

בעד – 2

נגד – אין

נמנעים – אין

הבקשה לאשר שימוש בעודפי תקציב הכנסת משנת 2011 לשנת 2012 נתקבלה.

היו"ר יריב לוין:

2 בעד, אין מתנגדים, אין נמנעים. אושר.

הבקשה השנייה - לאשר העברה מסעיף לסעיף בתקציב לשנת 2012, בסך כולל של
20,580 אלפי שקלים, על-פי הפירוט בנספח במכתבו של יושב-ראש הכנסת, והעברות
כפי שניתנו על-ידי חשב הכנסת. מי בעד?

הצבעה

בעד – 2

נגד – אין

נמנעים – אין

הבקשה לאשר העברה מסעיף לסעיף בתקציב לשנת 2012 נתקבלה.

היו"ר יריב לוין:

2 בעד, אין מתנגדים, אין נמנעים. אושר.

תודה רבה ואני מודה לכולם. הישיבה נעולה.

הישיבה ננעלה בשעה 09:55.
