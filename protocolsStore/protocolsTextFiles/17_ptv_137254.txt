הכנסת השבע-עשרה נוסח לא מתוקן

מושב רביעי

פרוטוקול מס' 269

מישיבת ועדת הכנסת

יום רביעי, ז' בחשוון, התשס"ט (05/11/2008), בשעה 09:00

סדר היום:

1.  בקשת יו"ר ועדת הפנים והגנת הסביבה להקדמת הדיון בהצעת חוק להגנה על
    עדים, התשס"ט-2008, לפני הקריאה השניה והשלישית.

2.  קביעת מועד פגרת הבחירות וסדרי העבודה בתקופת הפגרה.

נכחו:

חברי הוועדה:

דוד טל – היו"ר

וסאל טאהא

אסתרינה טרטמן

שכיב שנאן

משה שרוני

מוזמנים:

אייל ינון – מזכיר הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

קצרנית פרלמנטרית: אתי אפלבוים

 

 

1.  בקשת יו"ר ועדת הפנים והגנת הסביבה להקדמת הדיון בהצעת חוק להגנה על
    עדים, התשס"ט-2008, לפני הקריאה השניה והשלישית.

היו”ר דוד טל:

בוקר טוב. אני מתכבד לפתוח את ישיבת הוועדה. נתחיל עם בקשת יושב ראש ועדת
הפנים להקדמת הדיון בהצעת חוק להגנה על עדים, לפני קריאה שניה ושלישית.

אני רק יכול לומר שבנושא הזה אנשי האוצר אמרו שאם החוק לא עובר הם לא יקצו
את הכסף. אנחנו צריכים להעביר את החוק כדי שיקצו את הכסף להגנת עדים. זה
פרויקט גדול, משהו בנוסח של ארצות הברית. אני חושב שזה נכון וראוי. אם אין
התייחסויות אני מעלה להצבעה.

מי בעד פטור מחובת הנחה?

הצבעה

בעד - רוב

נגד – אין

נמנעים - אין

היו”ר דוד טל:

עבר.

ב. קביעת מועד פגרת הבחירות וסדרי העבודה בתקופת הפגרה

היו”ר דוד טל:

אנחנו עוברים לנושא השני: החלטת ועדת הכנסת בדבר מועדי פגרת הבחירות
ופעילות הכנסת בפגרה. אני חושב שזה על דעת כל החברים. יש לנו שתי חלופות
ונצטרך להחליט לגבי החלופות.

ברשותכם אני אקרא:

"מועדי הפגרה בהתאם להוראות סעיף 9א(2) לחוק הכנסת, בסעיף 27ב לתקנון
הכנסת, המושב הרביעי של הכנסת ה-17 יסתיים ביום שני, יב' בחשוון, 10
בנובמבר, והכנסת תצא לפגרת בחירות החל מיום שלישי, 11 בנובמבר.

עבודת המליאה: ועדת הכנסת מסמיכה את יושבת ראש הכנסת, לאחר התייעצות עם
נשיאות הכנסת, לכנס את הכנסת בתקופת הפגרה לרגל אירועים מיוחדים, זאת מבלי
לגרוע מהסמכות הנתונה בסעיף 9ב לחוק הכנסת לממשלה ול-25 חברי כנסת לדרוש את
כינוס הכנסת בזמן הפגרה."

לגבי עבודת הוועדה, יש לנו 2 חלופות:

חלופה אחת אומרת כך:

"וועדת הכנסת מסמיכה את יושבת ראש הכנסת לאשר כינוס של ועדה בתקופת הפגרה
על פי פניה של יו"ר הוועדה ולאחר תיאום עם נציגי הקואליציה והאופוזיציה".

חלופה שניה:

"לפי סעיף 99א לתקנון הכנסת קובעת ועדת הכנסת כי ועדות הכנסת רשאיות לקיים
עד 4 ישיבות במהלך הפגרה".

אנחנו צריכים לבחור עכשיו בין שתי החלופות. מה שנאמר עכשיו יתפוס לגבי
שתיהן, בין אם תתקבל חלופה א' ובין אם תתקבל חלופה ב':

"הודעה על קיום ישיבה, כאמור, תימסר לחברי הוועדה מוקדם ככל האפשר ולפחות
ארבעה ימים לפני יום הישיבה. אין באמור כדי לגרוע מהוראות סעיף 99(ב)
לתקנון הכנסת, לפיהן יושבת ראש הכנסת תזמן ישיבת ועדה לפי דרישת הממשלה או
לפי דרישת שליש מחברי הוועדה."

אנחנו עדיין משאירים סמכות בידי שליש מחברי הוועדה. הוראות אלה יחולו על כל
סוגי הוועדות בכנסת, לרבות ועדות חקירה פרלמנטאריות.

קודם כל אני רוצה התייחסות לגבי החלופה הראשונה. האם אנחנו נצביע או שאתם
בעד שנסמיך את יושבת ראש הכנסת לכנס כינוס ועדה בפגרה על פי פניה של יושב
ראש הוועדה ובתיאום עם נציג הקואליציה והאופוזיציה?

או, חלופה ב': שוועדות הכנסת רשאיות לקיים עד 4 ישיבות במהלך הפגרה.

התייחסות, בבקשה.

אסתרינה טרטמן:

אני בעד חלופה א'.

היו”ר דוד טל:

קודם שכיב שנאן.

שכיב שנאן:

אני חושב שטוב שאתה נותן לי לדבר לפני אסתרינה כי אחרי שאני אדבר היא תתאים
את עצמה אלי.

היו”ר דוד טל:

על זה נאמר "וגר זאב עם כבש". אני לא אומר מי הזאב ומי הכבש.

שכיב שנאן:

במקרה הזה, שנינו כבשים שנזהרים מהזאב.

אני חושב שחלופה ב' היא החלופה ראויה. אם יהיה מצב, חלילה, שיושבת ראש
הכנסת לא תהיה פנויה - יותר קל ויותר נוח שנלך לפי אופציה ב', שקובעת מראש
4 ישיבות ונותנת לחברי הכנסת בוועדות אפשרות להיות יותר אטרקטיביים.

אסתרינה טרטמן:

בסך הכל אני מכבדת מאוד את חבר הכנסת שכיב ובדרך כלל אנחנו באמת כשני כבשים
שנזהרים מהזאב. אבל, במקרה הזה, אני דווקא סבורה - בואו נחשוב מה עושות
ועדות כנסת בפגרת בחירות? חקיקה זה לא רלוונטי. בואו נהיה פרקטיים ונהפוך
את זה הלכה למעשה. מה עושות ועדות כנסת בתקופת פגרת בחירות. תנו לי דוגמאות
לכינוס ועדות. אני שואלת ברצינות, אני חברת כנסת בקדנציה ראשונה.

היו”ר דוד טל:

לי באופן אישי חשוב חוק רמת הגולן ואני אכנס את הוועדה בנושא חוק רמת
הגולן, הגם שאני יודע שהוא לא יעבור. לצורך העניין, לקראת הבחירות, יגידו,
וזה יהיה נכון, שדוד טל מנצל כרגע את הוועדה כדי להעביר מסר לציבור של
קדימה כדי לתמוך בחוק משאל העם. בקיצור, אני אולי עושה שימוש לרעה, בתפקיד
שלי, כדי לקדם את המטרות של המפלגה שלי ורוצה לגמד מפלגות אחרות. זאת דוגמה
אחת מרבות אפשריות.

אסתרינה טרטמן:

אני שמחה שכיוונתי לדעת גדולים כי זאת התשובה שציפיתי לשמוע. כמובן שאנחנו
לא יכולים לקדם סוגיות חקיקה כי אנחנו לא יודעים מה יהיה בכנסת הבאה. יש פה
רק נושאים שעומדים על סדר היום כדוגמת המקרה שהצגת.

לפיכך, אני סבורה שלאור הדברים האלה נכון דווקא לבחור בחלופה א', כי אז יש
ביטוי גם לנציגי קואליציה וגם לנציגי האופוזיציה משני עברי המתרס. זה יהיה
עם היושב ראש, עם דיון וזה לא יבוא אוטומט כחלופה של זימון של 4 ישיבות
שיכולות להתפרש כניצול זמן או מגמה.

היו”ר דוד טל:

אני רוצה להזכיר לך שגם חברתי הטובה, יושבת ראש הכנסת, היא אישיות פוליטית.
גם לה יש אג'נדה. במידה וזה יעלה בקנה אחד עם השקפת עולמה אני מניח שהיא
תאשר את זה.

אייל ינון:

לכן הכנסתי את התיאום עם נציגי הקואליציה ונציגי האופוזיציה. זה כמו ועדת
ההסכמות.

אסתרינה טרטמן:

לכן הכנסנו נציגי אופוזיציה. אני סומכת על נציגי האופוזיציה שאם תהיה בעיה
הם יוכלו לבוא לוועדה.

משה שרוני:

אני חושב שחלופה א' הכי טובה.

היו”ר דוד טל:

רבותי נעלה את זה להצבעה. מי בעד חלופה א'?

הצבעה

בעד – רוב

נגד – 1

נמנע - 1

היו”ר דוד טל:

.

יושב ראש הוועדה נמנע מהבעת עמדה. מה שחברי הכנסת יחליטו, אני מכבד.

כרגע נצביע על כל ההחלטה שקראתי עם אישור של חלופה א'.

מי בעד החלטת ועדת הכנסת בדבר מועדי פגרת הבחירות עם חלופה א' שהתקבלה,
ירים את ידו?

הצבעה

בעד – 3

נגד – אין

נמנעים - אין

היו”ר דוד טל:

אין מתנגדים. פה אחד ועדת הכנסת אישרה את מועדי פגרת הבחירות, פעילות הכנסת
בפגרה. תודה רבה.

היום כנראה תהיה לנו עוד ישיבה אחת משום שבצוק העיתים יש כל מיני ועדות
שמסיימות עבודות וכנראה שנצטרך לפטור מחובת הנחה אי אלה הצעות חוק.. אני
רוצה להודות לכם. תודה רבה הישיבה נעולה.

(הישיבה ננעלה בשעה 09:25)
