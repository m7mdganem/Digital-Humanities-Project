הכנסת העשרים

מושב רביעי

פרוטוקול מס' 299

מישיבת ועדת הכנסת

יום רביעי, י"א בכסלו התשע"ח (29 בנובמבר 2017), שעה 10:00

סדר היום:

1.  בקשת יושב-ראש ועדת החוקה, חוק ומשפט למיזוג הצעות החוק הבאות:

1.  הצ"ח להסרת תוכן שפרסומו מהווה עבירה מרשת האינטרנט, התשע"ז-2016
    (מ/1104).

2.  הצ"ח להסרת פרסום הסתה שהתפרסם ברשת החברתית המקוונת, התשע"ו-2016
    (פ/3110/20), של חה"כ רויטל סוויד וקבוצת חברי הכנסת.

2.  קביעת ממלא מקום ליושב ראש הכנסת בעת היעדרו מן הארץ.

3.  מתן אישור לסגן נשיא ארצות הברית, מייקל פנס לשאת דברים במליאת הכנסת
    בשפתו, בהתאם לסעיף 22 לתקנון הכנסת.

4. מועד פתיחת המושב החמישי של הכנסת העשרים

נכחו:

חברי הוועדה:

יואב קיש – היו"ר

רוברט אילטוב

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יעקב סימן טוב

הקמת ועדה מיוחדת לענייני צעירים והדורות הבאים

היו"ר יואב קיש:

בוקר טוב לוועדת הכנסת. אני פותח את הישיבה. הנושאים פה הם לא מהותיים. יש
פה הרבה נושאים מנהלתיים. היה נושא אחד מהותי, הוא ירד מסדר היום ואני רוצה
להגיד מילה עליו: זה הנושא של הקמת ועדת צעירים בראשות חבר הכנסת יעקב פרי
מיש עתיד.

יש לנו פה מישהו מיש עתיד?

ארבל אסטרחן:

זה צעירים ושילוב בין דורי. זה לא רק צעירים.

אתי בן יוסף:

כך קוראים לזה? כי - - -

היו"ר יואב קיש:

כל הסיפור עוד לא סגור ולכן זה נדחה, בגלל שזה לא סגור.

ארבל אסטרחן:

נכון, אני יודעת - - -

היו"ר יואב קיש:

והסיבה שזה לא סגור זה כי צריך להגיע להסכמות: גם, כמובן, עם יושב ראש
הכנסת; גם, כמובן, עם שאר ראשי הוועדות ועם הגדרות מסודרות והייעוץ המשפטי,
וכל העבודה הזו עדיין לא נעשתה.

אני רק מזכיר שבהתאם לסיכומים, מה שנקרא בין הקואליציה לאופוזיציה: כשהוקמה
הוועדה של חבר הכנסת מיקי זוהר, כשהייתה בראשות חבר הכנסת מיקי זוהר לצדק
חלוקתי, סוכם שהאופוזיציה גם תקים ועדה. אנחנו, מצד אחד, חטפנו מקלחת מכל
חברי האופוזיציה איך מקימים ועדות והם לא הקימו, ואני רואה שהם לא שכחו את
הסיכום הזה והם רוצים להקים את הוועדה. אז אולי אנחנו נשטוף אותם בתהליך
וניתן להם לעשות את זה, אבל כרגע זה עוד עדיין בדיונים. אבל זה לא על סדר
היום.

בקשת יושב ראש ועדת החוקה, חוק ומשפט למיזוג הצעות החוק הבאות:

א. הצעת חוק להסרת תוכן שפרסומו מהווה עבירה מרשת האינטרנט, התשע"ז-2016
(מ/1104)

ב. הצעת חוק הסרת פרסום הסתה שהתפרסם ברשת החברתית המקוונת, התשע"ו-2016
(פ/3110/20)

היו"ר יואב קיש:

יש בקשה של יושב ראש ועדת החוקה, חוק ומשפט למיזוג הצעות החוק הבאות: הצעת
חוק להסרת תוכן שפרסומו מהווה עבירה מרשת האינטרנט, התשע"ז-2016 (מ/1104),
יחד עם הצעת חוק הסרת פרסום הסתה שהתפרסם ברשת החברתית המקוונת,
התשע"ו-2016 (פ/3110/20) של חברת הכנסת רויטל סויד וקבוצת חברי הכנסת.

ארבל אסטרחן:

הצעות ממשלתית ופרטית שעוסקות באותו נושא.

היו"ר יואב קיש:

אני מעלה את זה להצבעה. מי בעד?

הצבעה

בעד – 1

נגד – אין

נמנעים – אין

בקשת יושב ראש ועדת החוקה, חוק ומשפט למיזוג הצעת החוק להסרת תוכן שפרסומו
מהווה עבירה מרשת האינטרנט, התשע"ז-2016 (מ/1104) והצעת חוק הסרת פרסום
הסתה שהתפרסם ברשת החברתית המקוונת, התשע"ו-2016 (פ/3110/20), נתקבלה.

היו"ר יואב קיש:

התקבל. ממשיכים הלאה.

קביעת ממלא מקום ליושב ראש הכנסת בעת היעדרו מן הארץ

היו"ר יואב קיש:

קביעת ממלא מקום ליושב ראש הכנסת. יש לי פה מכתב ממזכירת הכנסת שנמצאת פה,
לידי. בוקר טוב לך, הגברת ירדנה מלר-הורוביץ.

בחירת ממלא מקום ליושב ראש הכנסת בעת היעדרו מהארץ. הוא יצא מיום רביעי,
כ"ה בכסלו התשע"ח, 13 לדצמבר 2017, וישוב ביום ראשון. בעצם, זו נסיעת סוף
שבוע רחבה כזו, קצת, כאילו ארוך, מיום רביעי עד יום ראשון, כ"ט בכסלו
התשע"ח, 17 בדצמבר 2017.

המלצת יושב ראש הכנסת בפני ועדת הכנסת כי את מקומו ימלא סגן יושב ראש
הכנסת, חבר הכנסת חמד עמאר.

אני מעלה את זה להצבעה. מי בעד?

הצבעה

בעד – 1

נגד – אין

נמנעים – אין

המלצת יושב-ראש הכנסת בפני ועדת הכנסת כי את מקומו בעת היעדרו מן הארץ ימלא
סגן יושב-ראש הכנסת, חבר הכנסת חמד עמאר, נתקבלה.

היו"ר יואב קיש:

ההצעה התקבלה. אני בעד – תומך.

מתן אישור לסגן נשיא ארצות הברית, מר מייקל פנס, לשאת דברים במליאת הכנסת
בשפתו, בהתאם לסעיף 22 לתקנון הכנסת

היו"ר יואב קיש:

סעיף 4 לסדר היום: מתן אישור לסגן נשיא ארצות הברית, מר מייקל פנס, לשאת
דברים במליאת הכנסת בשפתו, בהתאם לסעיף 22 לתקנון. גם כן מכתב מהמזכירה שבו
מבקש יושב ראש הכנסת את אישור ועדת הכנסת לאפשר לסגן נשיא ארצות הברית, מר
מייקל פנס - - -

מזכירת הכנסת ירדנה מלר-הורוביץ:

אישור שיידבר. את השפה שלו זה בסדר, אבל יהיה תרגום סימולטני.

היו"ר יואב קיש:

הנאום ילווה בתרגום סימולטני.

כן, זהו, כשזה לא אנגלית אז צריך אישור. לא? מה?

מזכירת הכנסת ירדנה מלר-הורוביץ:

לא, לא, לא.

אתי בן יוסף:

כי הוא לא נשיא או - - -

מזכירת הכנסת ירדנה מלר-הורוביץ:

צריך לתת לו אישור למישהו שהוא לא חבר כנסת ולא על כל פי דין יכול לדבר
במליאה.

היו"ר יואב קיש:

נכון. נכון.

מזכירת הכנסת ירדנה מלר-הורוביץ:

אז האישור שהוא ידבר בשפתו - - -

היו"ר יואב קיש:

אז קודם כל שני דברים: ראשית, אני שמח שסגן נשיא ארצות הברית מגיע לדבר
במליאה, מה שלא קרה כשהנשיא היה פה, בישראל. שינינו מאז את התקנון. לדעתי,
השאלה היא מה הגדרנו?

קריאה:

מי שהוא לא חבר כנסת.

היו"ר יואב קיש:

מי שהוא לא חבר כנסת.

ארבל אסטרחן:

כן.

היו"ר יואב קיש:

זאת אומרת, לצורך העניין, זה נופל בקטגוריה. זאת אומרת, אפשר יהיה להוציא,
בסמכות יושב ראש הכנסת, היושב-ראש שמנהל את הישיבה, שמן הסתם יהיה יושב
הראש כי הוא בארץ בתאריך הזה, מן הסתם. הוא חוזר הרי ב-17 בדצמבר.

מזכירת הכנסת ירדנה מלר-הורוביץ:

ברור, ברור, ברור.

היו"ר יואב קיש:

אבל צריכים לדעת שבהפרעה אחת לפי שיקול היושב-ראש ניתן יהיה להוציא. אז בכל
מקרה הוא ידבר במליאה. וכמובן אנחנו רוצים להצביע על העניין הזה. ומי בעד?

הצבעה

בעד – 1

נגד – אין

נמנעים – אין

הבקשה למתן אישור לסגן נשיא ארצות הברית, מר מייקל פנס, לשאת דברים במליאת
הכנסת בשפתו, בהתאם לסעיף 22 לתקנון הכנסת, נתקבלה.

היו"ר יואב קיש:

ההצעה התקבלה.

מועד פתיחת המושב החמישי של הכנסת העשרים

היו"ר יואב קיש:

ואנחנו עוברים לסעיף האחרון, סעיף 5 בסדר היום: מועד פתיחת המושב החמישי של
הכנסת ה-20.

ירדנה מלר הורוביץ:

- - -

היו"ר יואב קיש:

בבקשה. כן, אני איתך.

מזכירת הכנסת ירדנה מלר-הורוביץ:

אנחנו כבר בעיקר אישרנו את הלוח. כי פתחנו הרי את כנס החורף ב-22 לאוקטובר
2017, שזה היה ב' בחשוון התשע"ח, ואנחנו עתידים לסיים את כנס החורף – שזה
כבר אושר – ב-18 למארס 2018, ב' בניסן התשע"ח. כנס הקיץ ייפתח ביום ראשון –
גם זה כבר אושר – בי"ד באייר התשע"ח, 29 באפריל 2018, ויסתיים ביום ראשון,
י' באב התשע"ח, 22 ביולי 2018.

גם לגבי חנוכה – המועדים שיהיו - - -

היו"ר יואב קיש:

כן. את לא צריכה להקריא. דיברנו על זה.

מזכירת הכנסת ירדנה מלר-הורוביץ:

נכון, דיברנו.

היו"ר יואב קיש:

מה שלא אישרנו זה את הפתיחה - - -

מזכירת הכנסת ירדנה מלר-הורוביץ:

את הפתיחה של המושב החמישי.

היו"ר יואב קיש:

נכון.

מזכירת הכנסת ירדנה מלר-הורוביץ:

כנס החורף הבא. אני בדקתי. ככה: כשאנחנו נחזור, אם אתם מאשרים את ה-14
באוקטובר 2018, שזה ה' בחשוון התשע"ט - - -

היו"ר יואב קיש:

שזו גם הייתה ההצעה הקודמת, נכון?

מזכירת הכנסת ירדנה מלר-הורוביץ:

זו הייתה ההצעה הקודמת.

זה נכון שזה עוד שבוע נוסף, ואני אז הסברתי דבר אחד והיום אני רוצה לתת
בולטות על העובדה השנייה. אנחנו ביקשנו את זה אז כדי לאפשר למחזור השני של
עובדי הכנסת לצאת להשתלמות, אבל משאתה בדקת, אדוני יושב ראש הוועדה, ביקשת
לדעת מה יהיה בשנה הבאה, אז הרי שמצאנו ככה: השנה שלאחר מכן תהיה שנה
מעוברת, ולכן כשאנחנו נחזור ב-14 באוקטובר 2018 ונצא לפגרה – משך כנס
החורף, אם נצא לפגרה בד' בניסן התשע"ט, שזה ה-7 באפריל 2019, הכנסת תעבוד
25 שבועות, קרי חודש אחד יותר משנים רגילות. בדרך כלל זה 21 שבועות, כנס
החורף, וזה כי נוסף לנו אדר ב'. זאת תהיה שנה מעוברת.

היו"ר יואב קיש:

וזה בנוסף לנושא של - - -

מזכירת הכנסת ירדנה מלר-הורוביץ:

זה גם אם אנחנו חוזרים ב-14 לאוקטובר 2018. זאת אומרת, זה כבר עושה לנו
כנס. זאת תהיה שנה מאוד-מאוד עמוסה.

היו"ר יואב קיש:

טוב, יש את ההשתלמות של - - -

מזכירת הכנסת ירדנה מלר-הורוביץ:

זה כבר כשחזרנו ב-14 לאוקטובר 2018.

היו"ר יואב קיש:

לא, לא זוכר שאמרנו את זה, אבל שווה שתגידי מילה על ההשתלמות, שנדע.

מזכירת הכנסת ירדנה מלר-הורוביץ:

לא, לא, לא, זה כבר כשאנחנו חוזרים - - -. יותר מזה, אני אמרתי. יותר מזה:
אם אנחנו חוזרים ב-7 באוקטובר 2018, הרי שאנחנו נעבוד 26 שבועות, שזה כבר
חודש ושבוע יותר מכנס חורף רגיל.

היו"ר יואב קיש:

בסדר. אני אומר לגבי זה, אני רוצה רק שתסבירי גם את נושא ההשתלמות, בדיוק
מה קורה.

מזכירת הכנסת ירדנה מלר-הורוביץ:

לעניין ההשתלמות זה כבר לא משנה משום שאנחנו רצינו, לפני שבדקתי וראיתי שזו
שנה מעוברת, אז אמרתי: השבוע זהו שבוע נכון כי חוזרים אחרי החגים. זה
המחזור השני של ההשתלמות של עובדי הכנסת, שאת המחזור הראשון אנחנו עושים
לפני החגים, - -

היו"ר יואב קיש:

בדיוק. ולכן צריך לרווח בשבוע.

מזכירת הכנסת ירדנה מלר-הורוביץ:

- - ואז גם מבחינת היכולת שלהם לצאת, גם מבחינת התקציבים, שזה מחירים יותר
נוחים. אבל זה, כשהיום אני מביאה לכם ואומרת לכם שהשנה הבאה עלינו לטובה
תהיה שנה מעוברת; וגם ככה, אם במשך שנה רגילה אנחנו עובדים 32 שבועות, 31
שבועות, 33 שבועות – שנה כמו שנגיד השנה נעבוד – אנחנו נעבוד 36 שבועות עד
37 שבועות, שזה הרבה. אז זה כדי לסבר את האוזן.

היו"ר יואב קיש:

אני חושב שגם בגלל שיש את הנושא של המחזור של עובדי הכנסת שיוצאים לשבוע
להשתלמות, יש היגיון בדחייה הזו.

אני מעלה להצבעה את מועד פתיחת המושב החמישי של הכנסת העשרים – ה-14
לאוקטובר 2018, כשזה יוצא, מה?

מזכירת הכנסת ירדנה מלר-הורוביץ:

ה' בחשוון התשע"ט.

היו"ר יואב קיש:

ה' בחשוון התשע"ט.

מי בעד?

הצבעה

בעד – 2

נגד – אין

נמנעים – אין

ההצעה בדבר מועד פתיחת המושב החמישי של הכנסת העשרים בתאריך ה-14 לאוקטובר
2018, ה' בחשוון התשע"ט, נתקבלה.

היו"ר יואב קיש:

ההצעה התקבלה.

תודה רבה. אני סוגר את הישיבה.

הישיבה ננעלה בשעה 10:13.
