הכנסת החמש-עשרה נוסח לא מתוקן

מושב שני

פרוטוקול מס' 16

מישיבת ועדת הכנסת

יום שני, א' בחשון התש"ס, (11.10.1999), שעה 11:00

נכחו:

חברי הוועדה:

אופיר פינס-פז – מ"מ היו"ר

משה גפני

עבד אלמאלכ דהאמשה

רחבעם זאבי

נעמי חזן

ראובן ריבלין

מוזמנים:

שושנה כרם – סגנית מזכיר הכנסת

דוד לב – סגן מזכיר הכנסת

יועץ משפטי:

צבי ענבר

ארבל אסטרחן – עוזרת ליועץ המשפטי של הוועדה

מנהלת הוועדה:

אתי בן-יוסף

קצרנית:

חנה אלטמן

סדר היום:

1 - קביעת מסגרת הדיון להצעה להביע אי אמון בראש הממשלה.

2 – הודעת ראש הממשלה על העברת סמכויות משר לשר.

קביעת מסגרת הדיון להצעה להביע אי אמון בראש הממשלה

היו"ר אופיר פינס-פז:

בוקר טוב, אני מתכבד לפתוח את ישיבת ועדת הכנסת. הנושא שעל סדר יומנו הוא
קביעת מסגרת הדיון להצעה להביע אי אמון בראש הממשלה ואני מציע לקבל את
הנוהל כפי שקבענו אותו בפעם האחרונה – 10 דקות, 7 דקות ו-5 דקות.

רחבעם זאבי:

זה היה בהסכמה.

היו"ר אופיר פינס-פז:

נכון.

רחבעם זאבי:

זה יהיה נוהל קבוע? אמרנו אז שזה חד פעמי.

היו"ר אופיר פינס-פז:

אם אתה שואל לדעתי אני אומר לך באופן הכי ברור שנגיש הצעה לתיקון - - -

רחבעם זאבי:

תשנו את התקנון, אבל כל זמן שהתקנון קיים – תכבדו אותו.

היו"ר אופיר פינס-פז:

אני לא היושב ראש הקבוע של הוועדה אבל סיכמנו את העניין גם על דעתו של
היושב ראש הקבוע של ועדת הכנסת.

אני מוכן להקים כעת צוות שיצטרך להגיש לוועדה הצעת שינוי של התקנון תוך
שבוע.

רחבעם זאבי:

מה עושים בינתיים? מה עושים היום?

היו"ר אופיר פינס-פז:

חבר הכנסת זאבי, אין טעם להתחיל את הוויה-דלורוזה שבוע אחרי שבוע. המצב
הנוכחי הוא המצב הקיים. בהרבה מאד חוכמת חיים גיבשנו את אשר גיבשנו בכל
הישיבות האחרונות ואני מציע לקבל את מה שקיבלנו בעבר, עד שנשנה את התקנון.

אני מציע למנות ועדה שתציע את שינוי התקנון בכל מה שקשור לנושא הספציפי של
קביעת מסגרת דיון ואשר היא תהיה מורכבת גם מהאופוזיציה, גם מהקואליציה, גם
מהסיעות הגדולות וגם מהסיעות הקטנות. בהמשך להצעתי זאת אני מציע שחברי
הכנסת ראובן ריבלין, נעמי חזן, רחבעם זאבי - - -

רחבעם זאבי:

אני מציע למנות לאותה ועדה גם חבר כנסת מבני המיעוטים.

ראובן ריבלין:

חבר הכנסת דהאמשה או חבר הכנסת בשארה. אחד צריך להיות גם מסיעת ש"ס.

אתי בן-יוסף:

חבר הכנסת בשארה איננו חבר בוועדת הכנסת.

היו"ר אופיר פינס-פז:

חבר הכנסת דהאמשה יהיה חבר הוועדה. חבר הכנסת אליעזר זנדברג יהיה, גם הוא,
חבר הוועדה שאנחנו מדברים עליה, כמי שמייצג סיעה בת שישה חברים.

ראובן ריבלין:

מה עם נציג של ש"ס בוועדה?

היו"ר אופיר פינס-פז:

אם כך קבענו שאנכי אכהן כיושב ראש הוועדה, וחבריה האחרים יהיו חברי הכנסת
ראובן ריבלין, אמנון כהן מש"ס, צריך עוד לדבר אתו, נעמי חזן ממרצ, אליעזר
זנדברג משינוי, עבד אלמאלכ דהאמשה מרע"מ ורחבעם זאבי.

כאמור אנחנו נביא בפני ועדת הכנסת את ההצעה לשינוי התקנון, לדיון.

אני מציע לאשר, לפעם הזאת, קביעת מסגרת דיון להביע אי אמון בראש הממשלה –
15 דקות, 10 דקות ו-7 דקות.

ראובן ריבלין:

בוועדה שקבעת לשינוי התקנון חסר חבר מהמפד"ל.

היו"ר אופיר פינס-פז:

יש בוועדה 7 חברים. יחד עם נציג מהמפד"ל יהיו בה 8 חברים. האם זה מקובל
עליכם? אני מבין שכן.

הודעת ראש הממשלה על העברת סמכויות משר לשר

היו"ר אופיר פינס-פז:

ברצוני לעבור לעניין סדרי ההצבעות באשר לאישור הרפורמות של הממשלה, מחר.
הדיון יהיה דיון אישי ולגבי הסדרי ההצבעות אני מבין שיש העברת סמכויות גם
בתחומי הניהול וגם בתחום האחריות או הפעלת חוקים. מר ענבר, האם בדקת את
העניין הזה?

צבי ענבר:

כן.

היו"ר אופיר פינס-פז:

אם כך אבקשך לתת לנו חוות דעת באשר להסדרי ההצבעה. אני מבין שהיום אנחנו
מדברים, מחר ידברו רק ראובן ריבלין ואנכי, ואחר כך תתקיים הצבעה. היום,
אחרי הצעת אי האמון מתחילים בדיון על הרפורמה.

נעמי חזן:

אדוני היושב ראש, אני מתנצלת על כך שאחרתי לבוא לישיבה ואני מבקשת לשאול
מתי תערכנה ההצבעות על הרפורמה?

היו"ר אופיר פינס-פז:

מחר בשעה ארבע וחצי, אחרי - - -

ראובן ריבלין:

כל הלילה ידברו?

נעמי חזן:

ביררתם את העניין עם מזכירות הממשלה ועם השרים?

היו"ר אופיר פינס-פז:

כן. אם השרים לא יבואו להצבעות, נפסיק אותן.

נעמי חזן:

יש להם סיורים.

היו"ר אופיר פינס-פז:

בימי שני, שלישי ורביעי השרים צריכים להיות בכנסת אלא אם כן אנחנו מודיעים
אחרת.

ראובן ריבלין:

נתנו להם את כל החדרים הכי טובים במשכן.

נעמי חזן:

מדובר על דיון אישי?

היו"ר אופיר פינס-פז:

כן.

רחבעם זאבי:

כמה זמן יינתן כרשות הדיבור לכל אחד בדיון האישי הזה?

סגנית מזכיר הכנסת שושנה כרם:

יושב ראש הישיבה יקבע זאת. אנחנו נמליץ על שלוש דקות לכל נואם.

עבד אלמאלכ דהאמשה:

הדיון יתחיל היום?

היו"ר אופיר פינס-פז:

הדיון האישי יתחיל היום אחרי הצעת אי האמון, הוא יימשך אל תוך הלילה, ומחר
תתקיימנה ההצבעות.

ראובן ריבלין:

אדוני היושב ראש, במידה ו-120 חברי הכנסת, אפילו 70 או 48, יתעקשו לדבר, הם
יצטרכו להיות כל הלילה כאן אם אתה אכן רוצה שמחר בשעה ארבע וחצי תתקיימנה
הצבעות.

היו"ר אופיר פינס-פז:

הדיבורים חייבים להיגמר היום.

ראובן ריבלין:

אתה יכול להחליט שהיום כל הנרשמים ידברו ובלבד שמועד הישיבה יסתיים לפני
שתים עשרה בלילה. נניח שיישארו עוד 15 איש שרוצים לדבר, הם ירצו, מטבע
הדברים, לדבר מחר, לכן אני מציע שמחר נאריך את הישיבה. בשעה ארבע וחצי,
אחרי הישיבה המיוחדת עם נשיא איטליה, נתחיל לדבר על הרפורמה, ונסיים את
העניין בשעה שש או שבע.

את הדיון של היום צריך להגביל כיוון שאם אתה מחליט שנשב כל הלילה, אין לי
כל ספק בכך שאם אני אצטרך לנאום בשעה ארבע לפנות בוקר על הרפורמה, אני
אומר: לא.

לפי דעתי צריך לקבוע שהלילה הישיבה לא תימשך מעבר לשעה אחת עשרה וחצי - - -

עבד אלמאלכ דהאמשה:

ובלבד שכאשר הישיבה תינעל היום – נדע מי יקבל את רשות הדיבור מחר.

ראובן ריבלין:

ודאי. כל מי שקראו בשמו והוא לא היה באולם – לא יוכל לדבר. מי שעדיין לא
קראו בשמו – יקבל את רשות הדיבור למחרת היום.

היו"ר אופיר פינס-פז:

מקובל עליי.

משה גפני:

אני מבקש לחזור על ההחלטה שנתקבלה.

רחבעם זאבי:

מה עם חוות הדעת של היועץ המשפטי?

היו"ר אופיר פינס-פז:

ביקשנו לקבל אותה אבל בינתיים היו הפרעות. מיד נשמע אותה.

באשר לסדרי הדיון אנחנו נמליץ ליושב ראש שכל דובר יקבל 3 דקות רשות דיבור.
הדיון ייפתח לאחר ההצבעות על האי אמון ויסתיים היום בשעה אחת עשרה וחצי - -
-

ראובן ריבלין:

לא יאוחר משעה אחת עשרה וחצי.

היו"ר אופיר פינס-פז:

אי אפשר יהיה להחליף זכות דיבור. כל מי שרשום – יצטרך לדבר, ובשעה אחת עשרה
וחצי לכל המאוחר נסיים את הישיבה. מי שלא הספיק עד אז לדבר ולא קראו בשמו –
יקבל את רשות הדיבור למחרת היום - - -

משה גפני:

מארבע.

היו"ר אופיר פינס-פז:

מארבע וחצי.

סגן מזכיר הכנסת דוד לב:

ארבע ארבעים וחמש לערך, חמש.

היו"ר אופיר פינס-פז:

אני מבקש שכל חברי הכנסת יהיו נוכחים כאשר נשיא איטליה יהיה במליאה.

רשות הדיבור ליועץ המשפטי של הוועדה, מר צבי ענבר.

צבי ענבר:

להודעת ראש הממשלה, מבחינה משפטית, יש מעמד שונה במה שנוגע להעברת שטחי
פעולה ממשרד למשרד ועל כך באה הודעתו. בכל מה שנוגע להעברת סמכויות על פי
חוק משר לשר, על כך הכנסת צריכה להצביע.

משה גפני:

תסלח לי על כך שאני קוטע את דבריך באמצע אבל מה פירוש המילים: העברת
סמכויות?

רחבעם זאבי:

אם יעבירו את הרכבות ממשרד התשתיות למשרד התחבורה – הכנסת תצטרך לאשר - - -

צבי ענבר:

31. אם מעבירים שטחי פעולה ממשרד למשרד – על כך מודיע ראש הממשלה לכנסת.

משה גפני:

אם מע"ץ, לדוגמה, עובר ממשרד למשרד, צריך להצביע על כך?

צבי ענבר:

לא.

משה גפני:

על מה כן צריך לקיים הצבעה?

צבי ענבר:

על העברת סמכויות משר לשר. אם יש לשר פלוני סמכויות - - -

סגנית מזכיר הכנסת שושנה כרם:

סמכויות על פי חוק.

צבי ענבר:

נכון. סמכויות על פי חוק. לדוגמה, סמכויות על פי חוק פקודת מסילות הברזל או
סמכויות על פי חוק הספורט, וכדומה. הסמכויות, בחוק, - - -

ראובן ריבלין:

על כך צריך להצביע.

צבי ענבר:

על כך צריך לקבל את אישור הכנסת.

עבד אלמאלכ דהאמשה:

זה שינוי החוק, למעשה.

צבי ענבר:

אלה הן העברת סמכויות. כל הסמכויות שהוקנו בחוק לשר פלוני – יועברו
מעכשיו - - -

עבד אלמאלכ דהאמשה:

כאילו מתקנים את החוק הקודם.

צבי ענבר:

זה כאילו, כמו תיקון חוק ועל כך יש צורך בהצבעה. כיוון שמדובר על העברת
סמכויות לשלושה שרים, על כל העברת סמכויות של שר תתקיים הצבעה נפרדת.

רחבעם זאבי:

אבל הדיון יכול להיות משולב.

צבי ענבר:

בהחלט. על פי טבעו זה דיון משולב שהרי העברת הסמכויות - - -

היו"ר אופיר פינס-פז:

אני רוצה להבין את העניין; מדובר על הצבעה - - -

צבי ענבר:

שלוש פעמים הצבעה, על כל העברת סמכות.

ראובן ריבלין:

על כל העברת סמכות צריכה להיות הצבעה.

רחבעם זאבי:

מי שצריך לדעת אלה לא אנחנו אלא יושב ראש הישיבה.

נעמי חזן:

ההצבעה מחר לא תתקיים בשעה חמש - - -

סגן מזכיר הכנסת דוד לב:

תלוי כמה חברי כנסת יישארו כדי לדבר, מחר.

הישיבה ננעלה בשעה 11:20
