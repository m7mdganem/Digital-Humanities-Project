הכנסת העשרים

מושב שלישי

פרוטוקול מס' 254

מישיבת ועדת הכנסת

יום שלישי, י"ג באייר התשע"ז (09 במאי 2017), שעה 15:00

סדר היום:

1. בקשת חברי הכנסת להקדמת הדיון בהצעות חוק, לפני הקריאה הטרומית

2. קביעת סדרי דיון מיוחדים להצעת חוק השידור הציבורי הישראלי (תיקון מס'
8) התשע"ז- 2017(מ/ 1132) בקריאה שניה ושלישית, לפי סעיף 98 לתקנון הכנסת.

נכחו:

חברי הוועדה:

יואב קיש – היו"ר

דוד ביטן

יואב בן צור

אברהם נגוסה

איילת נחמיאס ורבין

רועי פולקמן

אלעזר שטרן

חברי הכנסת:

יוסי יונה

יעקב פרי

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

לאה קיקיון

בקשת חברי הכנסת להקדמת הדיון בהצעות חוק, לפני הקריאה הטרומית

היו"ר יואב קיש:

שלום לכולם, אני מתכבד לפתוח את הדיון. חבר הכנסת פולקמן, תציג את הבקשה.

רועי פולקמן (כולנו):

זה פשוט נושא שנדון בימים אלה, הוא גם עלה בוועדה. יש כמה חוקים, זה התעכב.
מכיוון שחבר הכנסת טלי פלוסקוב מתעסקת בנושא הזה חודשים, הסיפור של יום
הניצחון של הצבא האדום על הנאצים – החוק הזה של הגדרת היום הזה זה נושא
שנדון בימים האלה והוא מגיע להכרעה. חברת הכנסת טלי פלוסקוב מתעסקת בזה כבר
תקופה ארוכה. רוצים שהיא תוכל להציג את החוק הזה.

דוד ביטן (הליכוד):

הבעיה היא אחרת – שהנוהג בכנסת הוא שאנחנו לא עושים את זה, רק במקרים מאוד
מאוד חריגים.

היו"ר יואב קיש:

חברת הכנסת פלוסקוב דיברה איתי באופן אישי. אני אסביר: מדובר בחוק שעולה
ביום ראשון בוועדת השרים לחקיקה, של ישראל ביתנו. אני לא יכול להצמיד אם
אין לה שבועיים פחות, וזו העזרה היחידה שאנחנו עושים – על ההצמדה. היא
אפילו לא תעלה לוועדת השרים לחקיקה. במידה והחוק של ישראל ביתנו לא יעבור,
אז החוק של חברת הכנסת פלוסקוב לא יכול לעלות בלי ועדת השרים.

דוד ביטן (הליכוד):

אם אתה חותם על ה - - - יש לה את הפטור.

היו"ר יואב קיש:

הוא כיו"ר הסיעה מתחייב לי שהיא לא תעלה את זה, אלא רק בהצמדה. לכן זו עזרה
לחברת הכנסת פלוסקוב בעניין שהיא מובילה.

אלעזר שטרן (יש עתיד):

תגיד לי אם אני מבין לא נכון – מה שאני מבין - - -

קריאה:

שתחכה עוד שבוע.

היו"ר יואב קיש:

אי אפשר. אם היא מעלה טרומית ביום רביעי - - -

אלעזר שטרן (יש עתיד):

תגיד לי באמת, אין לכם גבולות? אתם אומרים שיש כבר חוק. עכשיו הוויכוח הוא
על קרדיט בתוך הקואליציה?

היו"ר יואב קיש:

לא. לא. לא.

רועי פולקמן (כולנו):

זה לא ככה - - -

דוד ביטן (הליכוד):

רגע, רגע. קודם כל – גם הרבה חברים מהאופוזיציה מבקשים את זה, למרות שהחוק
עבר - - -

רועי פולקמן (כולנו):

הוא לא עבר.

קריאות:

- - -

רועי פולקמן (כולנו):

זה לא פייר מה שאתה עושה, אלעזר, ואני אסביר את זה.

דוד ביטן (הליכוד):

יש גם אצלכם את הדברים האלה והסכמנו להם.

רועי פולקמן (כולנו):

אני אסביר. קורה מקרה שמישהו עובד על נושא, לא סתם out of the blue, עובד
על נושא, ולא היה תיאום בתוך הקואליציה. בוקר אחד הוא מגלה שהוא עבד על
משהו במשך חצי שנה ופתאום הוא מגלה שמישהו אחר מסיעה אחרת קידם את זה. אז
נוהגים - - - אתה יודע כמה חוקים של אופוזיציה הוצמדו לחוק שכירות הוגנת של
סתיו שפיר ושלי? – 8.

אלעזר שטרן (יש עתיד):

תשמע, אל תביא לי עכשיו דוגמאות מהכנסת הזו שאתם מפרקים לה את הצורה. תביא
לי דוגמה אחת שאני - - -

היו"ר יואב קיש:

אלעזר, אתה צדיק הדור, אתה לא עושה את זה. באופוזיציה הרבה פעמים זה קורה.

אלעזר שטרן (יש עתיד):

- - - בוועדת הכנסת, יש לך דיונים על מעמד הכנסת.

רועי פולקמן (כולנו):

זה בתיאום עם ישראל ביתנו.

היו"ר יואב קיש:

זה מתואם, זה בהסכמה, היא היתה צריכה להיות חתומה על החוק הזה.

רועי פולקמן (כולנו):

זה מצחיק שאתה אומר את זה כי לפיד עשה את זה לביטן – אתה זוכר שהוא נצמד
לחוק של ביטן? כל הזמן עושים את זה, אבל אם זה בהבנה, בהסכמה - - -

היו"ר יואב קיש:

חברים, אני מעלה להצבעה. אחרי זה נדבר על ה-98.

אלעזר שטרן (יש עתיד):

אתם לא נורמליים, אין גבולות? מספיק שבחדר ליד יש את הקרנבל הזה. למה - - -

קריאה:

אם החוק של פלוסקוב יהיה זהה לחוק שעולה, היא לא תעלה את זה ברביעי הבא.
היא יכולה לעלות את זה בעוד שבועיים - - -

היו"ר יואב קיש:

לא, לא יתנו לה. רגע, זו שאלה עניינית, זה חשוב. בואו נשאל. אם שבועיים
לאחר מכן - - -

קריאות:

- - -

קריאה:

אם החוק הוצבע, מה, היא תבוא שבועיים אחר כך ותצמיד אותו?

קריאה:

כן, ודאי. זה עושים הרבה.

היו"ר יואב קיש:

אז אם זה ככה אני לא ידעתי, רועי. זו לא התמונה שהצגתם לי.

קריאות:

- - -

ארבל אסטרחן:

והוועדה תמזג אותן.

קריאה:

הבקשה היא הצמדה.

ירדנה מלר הורוביץ:

זו לא תהיה הצמדה כי היא לא עומדת בתנאים של הצמדה, היא תהיה יחידה, על
מכסה של הסיעה.

היו"ר יואב קיש:

היא תבוא להצבעה אחרי זה, היא תקבל אחרי זה את ההצבעה, ואחרי זה היא תוצמד.

קריאות:

- - -

היו"ר יואב קיש:

אז אפשר לסדר את זה בשבוע אחרי זה. אני אתן לה פטור לוועדת שרים, הם יאשרו.
זהו. זה יהיה שבוע אחרי זה.

רועי פולקמן (כולנו):

במקום ועדת שרים - - -

היו"ר יואב קיש:

לא, ועדת השרים תיתן את האישור אוטומטית.

קריאות:

- - -

רועי פולקמן (כולנו):

מה שאנחנו מבקשים היום זה לפטור את הדיון בוועדת השרים.

היו"ר יואב קיש:

מי בעד הבקשה של חברת הכנסת טלי פלוסקוב?

הצבעה

בעד הבקשה– 6

נגד – 2

נמנעים – אין

הבקשה אושרה.

היו"ר יואב קיש:

הבקשה אושרה.

אנחנו עוברים לבקשה נוספת של פטור מחובת הנחה. אני רוצה להציג אותה. מדובר
בהצעה שהיו הרבה סערות בקואליציה, בנושא ביטול חזקת הגיל הרך, הצעה פרטית.
על הצעה זו שמרכזת את הצעות הקואליציה, חתומים כל ראשי סיעות הקואליציה,
ואנחנו פה, בעצם, בהסכמה אחת בקואליציה רוצים להעביר את ההצבעה הזו. לכן
אנחנו מבקשים את הפטור.

מי בעד ההצעה? ירים את ידו.

הצבעה

בעד הבקשה– 7

נגד – 3

נמנעים – אין

בקשה הפטור אושרה.

היו"ר יואב קיש:

תודה, ההצעה התקבלה.

קביעת סדרי דיון מיוחדים להצעת חוק השידור הציבורי הישראלי (תיקון מס' 8)
התשע"ז- 2017(מ/ 1132) בקריאה שניה ושלישית, לפי סעיף 98 לתקנון הכנסת.

היו"ר יואב קיש:

אנחנו עוברים לנושא הבא – קביעת סדרי דיון מיוחדים להצעת חוק השידור
הציבורי הישראלי. אני רוצה להגיד כך - - -

דרך אגב, אני כבר אומר לח"כים – מי שלא רוצה לדבר לא חייב להיות פה כי אני
לא אצביע עכשיו. אז קודם כל – לא תהיה הצבעה בנושא. אני רוצה את הדיון.
חברים, הנושא הוא כזה – אנחנו דנים על הפעלת סעיף 98 כשהמשמעות שלו - - -
אפשר לקרוא את הנוסח שלו מהתקנון?

סעיף 98 אומר כך: "בדיון בהצעת חוק תקציב המדינה ובמקרים אחרים יוצאים מן
הכלל רשאית ועדת הכנסת לקבוע סדרי דיון מיוחדים, לרבות קביעת מסגרת הדיון
וזמני הדיבור". אני רוצה להגיד כך: הפעלנו את הסעיף הזה לפני כשבועיים כי
היתה סיבה של דחייה של לוחות זמנים שחייבו את הפעלת הסעיף, כי אחרת, אם
היינו יושבים ומדברים פה החוק היה מעוקר מתוכן. לכן הפעלנו. הנושא הזה אמור
גם להיבחן בוועדת המשנה של הוועדה הזו.

ארבל אסטרחן:

זה תלוי ועומד בבג"ץ.

היו"ר יואב קיש:

אז ועדת המשנה של ועדת הכנסת תבחן ותחזיר את תשובתה. בלי קשר לזה שאנחנו
עומדים כרגע בפני נושא של חוק שחייב גם להסתיים עם לוחות זמנים קשיחים. לכן
אנחנו קודם כל בודקים אם יש פה נסיבות מיוחדות. ראשית, הסטטוס כרגע מבחינת
ההסתייגויות – הבנתי שיש כרגע אי בהירות, כי בוועדה אתמול החברים
באופוזיציה אמרו שהם מצטרפים לכל ההסתייגויות. ברור שברגע שכל חברי
האופוזיציה מצטרפים לכל ההסתייגויות אנחנו מדברים על עשרות ימים של דיבור.
עוד לא ברורה לי התמונה, אנחנו נדע את זה יותר מאוחר, אבל אני אומר – במידה
ולוחות הזמנים של הדיבורים של ההסתייגויות יחרגו מעל זמן סביר אנחנו כמובן
ניאלץ להפעיל את סעיף 98.

קריאה:

מה זה "זמן סביר"?

היו"ר יואב קיש:

עד 20 שעות. אני לא יודע, אני מדבר – שזה לא ימנע את חקיקת החוק. כרגע אני
מבין שחברי האופוזיציה לא מצטרפים כולם לכל הסתייגות. ההסתייגויות הן
אישיות, לא סיעתיות, עם רשימה, ולכן – לוחות הזמנים מבחינת משך הזמן עושים
את זה סביר.

יש פה עוד אילוץ, ואנחנו מדברים על החגים היהודיים. אתמול הגדירו חג חדש
בישראל- ל"ד בעומר.

איילת נחמיאס ורבין (המחנה הציוני):

אני הגדרתי את "איסרו ל"ג".

היו"ר יואב קיש:

נשים רגע את הצחוק בצד – הנושא של החגים היהודיים, יושב פה חבר הכנסת יואב
בן צור שמן הסתם החל מיום חמישי כבר ימצא עצמו חוגג את החג, ולכן גם לעניין
הזה יש משמעות, ואנחנו נצטרך לבחון במסגרת לוחות הזמנים והמגבלות האם אנחנו
מצליחים להעביר את זה ללא הפעלת סעיף 98 - - -

יואב בן צור (ש"ס):

אנחנו חושבים שלהיצמד לחגים היהודיים בנושא של חופשה היה הרבה יותר קל. זה
מה שקורה בהרבה תלמודי תורה. אני חושב שזו טעות שביום ראשון לא לומדים. אני
חושב שזה שדחו ליום שני זו טעות, אבל מה שבטוח זה שבחמישי בבוקר הרבה אנשים
יעשו את דרכם למירון אחרת לא יוכלו להגיע בכלל לשם.

דוד ביטן (הליכוד):

אבל אי אפשר, עם כל הכבוד, שבגלל זה לא נוכל להצביע.

יואב בן צור (ש"ס):

ביום חמישי לא תוכל להצביע?

דוד ביטן (הליכוד):

לא, לא נוכל להצביע.

היו"ר יואב קיש:

אני אתן לח"כים להתבטא, אנחנו לא נצביע על זה. נחכה לראות את סיכום
ההסתייגויות, נחכה לראות את המשמעויות של לוחות הזמנים בהתאם לחגים
היהודיים.

אלעזר שטרן (יש עתיד):

אפרופו מה שאמר חברי, חבר הכנסת בן צור, האמת היא שאנחנו כן חיים, בניגוד
להשמצה שלו על כנסת ישראל, לפי לוח החגים העבריים. ככה הכנסת עובדת, ככה
רוב המדינה עובדת.

דוד ביטן (הליכוד):

אבל - - -

אלעזר שטרן (יש עתיד):

מה שעכשיו נהיה פה - - -

קריאות:

- - -

יואב בן צור (ש"ס):

אני צנצנת אם מישהו מסיעת ש"ס נמצא במירון מיום חמישי. אבל מה? הם עושים
לכם בלאגן בקואליציה. הוא אמר – מתחילים לנסוע. אני צנצנת אם הם במירון
מיום חמישי.

קריאות:

- - -

רועי פולקמן (כולנו):

אכרם חסון הגיע מקבר יתרו ביום חגו. הגיע במיוחד כי היה צריך פה רוב.

יואב בן צור (ש"ס):

מוזס מיום חמישי בבוקר שם.

אלעזר שטרן (יש עתיד):

- - -

קריאות:

- - -

איילת נחמיאס ורבין (המחנה הציוני):

ההפעלה המסיבית הזו של סעיף 98- אתם חושבים שהיא פוגעת בנו, אבל בפועל - -
-

היו"ר יואב קיש:

לא, לא. אם לא תהיה סיבה לא נפעיל.

דוד ביטן (הליכוד):

רק אם יש סיבה טובה, ובהמלצת היועצת המשפטית.

איילת נחמיאס ורבין (המחנה הציוני):

תקשיבו רגע - - -

דוד ביטן (הליכוד):

החלטנו למנות שופט עליון שכל דבר נעביר לו לפני שאנחנו מחליטים.

היו"ר יואב קיש:

קראנו לזה – ועדת המשנה לוועדת הכנסת.

דוד ביטן (הליכוד):

אנחנו נחליט שכל חוק כזה נשלח לשופט תורן והוא מחליט.

היו"ר יואב קיש:

תהיה לנו ועדת משנה לוועדת הכנסת שתורכב משופטי בג"ץ. כל פעם שנרצה
התייעצות נשלח לוועדת המשנה. כמות הבג"צים שקורית פה בבית הזה זו הסיבה למה
הדבר הזה נראה ככה. כשאני צריך לדבר עם מרכזת האופוזיציה, מרב מיכאלי, כדי
להגיע להסכמה היא אומרת לי – מצטערת אני בבג"ץ. אז הבנתי מה יותר חשוב.

ארבל אסטרחן:

עדיין בית המשפט לא מבטל לכנסת חוקים.

דוד ביטן (הליכוד):

- - -

איילת נחמיאס ורבין (המחנה הציוני):

תקשיבו רגע, סעיף 98 הוא סעיף שהופעל פה באופן מסיבי כמעט על גבול - - -

דוד ביטן (הליכוד):

קודם כל הפעלנו אותו רק פעם אחת מחוץ לתקציב בקדנציה הזו.

היו"ר יואב קיש:

פעמיים. חוק ההסדרה ובחוק הקודם.

איילת נחמיאס ורבין (המחנה הציוני):

ועכשיו, לפני שבועיים.

דוד ביטן (הליכוד):

סתם, הם אומרים.

איילת נחמיאס ורבין (המחנה הציוני):

אתה כבר מגזים. אל תפריע לי יותר, ביטן. תלך להפריע בדיון בוועדה המיוחדת,
ושלום על ישראל. די, מספיק.

היו"ר יואב קיש:

רק לגבי מה שאמרת – בדקנו את זה. הופעל פעמיים.

איילת נחמיאס ורבין (המחנה הציוני):

כי אתם כל הזמן מציגים את זה בצורה מעוותת, כאילו שאנחנו לא רוצים לבוא
לקראתכם, כאילו שאנחנו לא רוצים לנסות ולפתור את הסוגייה, כאילו אנחנו לא
רוצים שהציבור מצד אחד יראה שעל מה שחשוב לנו אנחנו נלחמים אבל איפה שזה
נופל למקומות של חוסר סבירות – אנחנו מתגמשים. סליחה, עם כל הכבוד, זה
האופן שבו הקואליציה מציגה את זה, לא האופן שבו האופוזיציה מציגה את זה. אז
זה שביטן צועק יותר חזק ממני, וזה נדיר שיש אנשים שצועקים יותר חזק ממני,
זה לא אומר שזה נכון.

עכשיו, אני אומרת לכם: תקשיבו רגע. אנחנו באמת התכנסנו פה ומנסים
להגיע - - - לא עשינו - - - לא הצטרפנו לכל ההסתייגויות, לא עשינו כל מיני
דברים שסתם יעמיסו. אתם הבאתם חוק שכמו שאני נוהגת לומר – התאגיד לא יקום,
ואם יקום – יקום עקום. ככה, זה בהשראת ביטן. אין מה לעשות.

יואב בן צור (ש"ס):

נכון לעכשיו לא יקום.

איילת נחמיאס ורבין (המחנה הציוני):

הבעיות שלכם בתוך הקואליציה הן הרבה יותר קשות מאשר מול האופוזיציה. עכשיו
יש לך פתאום בעיה עם איסרו ל"ג בעומר – זה איסרו הפוך, כי הוא בא לפני החג.
אז תשמעו, אנחנו לא יכולים לפתור לכם את כל הבעיות, ואתם לא תכפו עלינו
סדרי דיון, למשל, שנובעים מזה שעם כל הכבוד וההערכה שיש לי לחברי הכנסת
החרדים – נובע כתוצאה מזה שהם רוצים להגיע להר מירון ביום חמישי בצהריים,
בגלל זה שיש מדורות במוצאי שבת. סליחה, עם כל הכבוד, אתם תתנו לנו את יומנו
במליאה כראוי. אנחנו הגשנו הסתייגויות ענייניות, אמיתיות, רציניות. לא
עשינו מסחרה של הסתייגויות. אתם תתנו לנו להציג את הבעיה בחוק הזה כפי
שאנחנו דורשים.

היו"ר יואב קיש:

ראשית, לגבי השימוש של סעיף 98 בכנסת ה-20. מלבד התקציב הוא הופעל בחוק
ההסדרה והופעל לפני שבוע או שבועיים. אלה היו הפעמיים היחידות.

איילת נחמיאס ורבין (המחנה הציוני):

כי אתם פשוט כל הזמן מהלכים עלינו בחרב מאיימת ואנחנו גם לא רוצים שהבית
הזה יתבזה.

היו"ר יואב קיש:

עד אתמול כולכם הצטרפתם לכל ההסתייגויות. זה מה שנאמר בוועדה אתמול.

איילת נחמיאס ורבין (המחנה הציוני):

אתה טועה, יואב, עם כל הכבוד.

יעקב פרי (יש עתיד):

אתה טועה קיש, לא.

קריאות:

- - -

היו"ר יואב קיש:

אז קודם כל אני שמח שאתם רוצים להפוך את זה לדיון ענייני. לכן, אם מדובר
בדיון ענייני, אם אין סיבה מיוחדת – לא נפעיל את סעיף 98. זה הכל. אם תהיה
סיבה – 98 יופעל.

יוסי יונה (המחנה הציוני):

כשאנחנו מגישים המון הסתייגויות על חוק זה לא כדי לטרטר אתכם או להציק לכם
אלא בגלל שאנחנו חושבים – באמת, במקרה הספציפי הזה, לפחות תיקון מספר 8
נולד בחטא, ואנחנו יש בו משום פגיעה אנושה בדמוקרטיה הישראלית. אנחנו באמת
ובתמים חושבים שבעצם זה עוד ניסיון מצדו של ראש הממשלה להביא להשתלטות
והייתי מכנה אותה אפילו "השתלטות עוינת" על השיח הציבורי בישראל. כשאנחנו
משתמשים בהסתייגויות האלה בזמן שהכנסת מאפשרת לנו בעצם למה אנחנו עושים את
זה? אנחנו רוצים להסב את תשומת ליבו של הציבור שנעשה כאן דבר נורא ואיום
ולהשמיע את דעתנו ביחס אליו, כי זה נוגע בנושאים מאוד מאוד מהותיים, והכנסת
מעניקה לנו את האפשרות הזו להביע את המחאה שלנו, גם אם החוק יעבור בסופו של
יום – נגד דבר נורא שקורה, זה אומר שחוק מאוד מאוד בעייתי בלשון המעטה עומד
לעבור, שיש בו מצד אחד פגיעה בחופש הביטוי, שיש בו חקיקה פרסונלית שכל
מטרתו באה לעולם – משום שלא היה לרוחו של ראש הממשלה התוצאות של משחק
לחלוטין הוגן. זה חוק שהובא לעולם על ידי הממשלה הנוכחית, גם, והנה, עכשיו,
כשהתוצאה היא לא לרוחו של ראש הממשלה הוא רוצה לשנות את התוצאות,. הרבה
פעמים יושב =ראש הוועדה המיוחדת בא ואומר – הביטו, אין כאן שום מעורבות,
ראו את לשון החוק. החומה הסינית בין הדרג המקצועי לדרג הפוליטי נשמרת. אבל
איפה הפרטים קבורים? לא בלשון החוק, בעצם העובדה, אדרבא, שזה אותו חוק, רק
התוצאה לפני כן לא היתה לרוחו של ראש הממשלה ועכשיו הוא אומר- יודעים מה?
נעשה את אותו תהליך בהתערבות כזו או אחרת שהתוצאות תהיינה לרוחו של ראש
הממשלה. זה הדבר הנורא, לא בלשון החוק אלא בקונטקסט שבתוכו אנחנו צריכים
לדון באותו החוק, חוק שהוא לחלוטין זהה למה שהיה לפני כן בתאגיד השידור.

לכן אנחנו רוצים להביע את המחאה שלנו. מה זה הפיליבסטר שאנחנו רוצים לעשות?
– לצעוק צעקה גדולה מאוד. זה מצד אחד. מצד שני – מתהדרים אנשי הקואליציה
בכך שהם הביאו את התיקון הזה בכדי להבטיח את הזכויות של העובדים. ניתן היה
להבטיח זכויות של עובדים גם אם לא היו משנים את החוק הזה, עם גמישות של
האוצר, גם גמישות של הקואליציה ושל התאגיד. היה ניתן להבטיח את זה.

היו"ר יואב קיש:

התאגיד הוכיח, באמת, שהוא מאוד מתחשב ברשות לאורך השנתיים האחרונות. גמישות
של התאגיד בקליטת עובדי הרשות.

קריאות:

- - -

איילת נחמיאס ורבין (המחנה הציוני):

היו"ר יואב קיש:

לא, הרגע אמרת – גמישות של התאגיד. כאילו היה לנו את זה.

איילת נחמיאס ורבין (המחנה הציוני):

לא, כי את זה יכולנו לכפות בלי התיקון.

היו"ר יואב קיש:

אם לא הבנת – את לא יכולה לכפות כלום על התאגיד.

איילת נחמיאס ורבין (המחנה הציוני):

באמת? אנחנו הבאנו את ה-450 עובדים.

היו"ר יואב קיש:

את לא יכולה לכפות כלום על התאגיד.

יוסי יונה (המחנה הציוני):

תזכור שבהצעת החוק המקורית היו אמורים מרשות השידור 25% בלבד ממצבת כוח
האדם של התאגיד. בכל זאת הצלחנו – אנחנו, יחד אתכם, להגדיל את זה לפחות
ל-51%. זאת אומרת שהתאגיד הוא לא מלך העולם עכשיו שהוא יכול להיכנע לרצונה
של הכנסת - - -

היו"ר יואב קיש:

לא, אבל רק בחקיקה. גם את זה עשינו בחקיקה. עשינו את זה בחוק הקודם.
לירושלים לא יכולנו להעביר אותם, על מה אתה מדבר? אל תהיה עכשיו נאיבי. הם
רצו לא לבוא לירושלים.

איילת נחמיאס ורבין (המחנה הציוני):

אז מי כפה את זה עליהם?

היו"ר יואב קיש:

בחקיקה.

יוסי יונה (המחנה הציוני):

בעניין העובדים והיחס שטענו פעמים רבות שהוא לא היה הוגן ולא היה נדיב,
מצדו של התאגיד וועדות האיתור ביחס לעובדים שבאו מרשות השידור. אנחנו
מסכימים בכך, ולכן גם כאבנו ולחמנו את כאבם של עובדים רשות השידור.

בכל אופן, אנחנו לא באנו כדי לקנטר או סתם כדי לתזז ולא באנו כדי לטרטר.
אנחנו חושבים שהחוק הזה נולד בחטא, אנחנו חושבים שהפיצול הזה בין התאגיד
החדשות ובין תאגיד השידור הישראלי הציבורי – אנחנו חושבים שזו איזה מפלצת
שמן הסתם תחייב אותנו להתכנס עוד המון פעמים כדי לדון בכל הבעיות שיצוצו
במהלך הדרך. זו מחאתנו.

מילה אחרונה- כן, אנחנו ולא באנו לעשות איזה פיליבסטר של מאות שעות. אפילו
גם בתחום הזה, שלדעתי אסור להתגמש, חברתי, איילת ורבין, שצריך לנצל את 100
הימים כדי למחות ולצעוק על מה שהיה – באנו לקראתכם במקום של לפגוש אתכם
באמצע הדרך. אנחנו חושבים שאין שום עילה ואין שום סיבה טובה להפעיל את סעיף
98.

היו"ר יואב קיש:

צריך כמובן גם לציין את המאבק של ההסתדרות בראשות ניסנקורן לשמר כמה שיותר
עובדי רשות ובעניין הזה יש לו גם יד בעניין.

יוסי יונה (המחנה הציוני):

אתה מתערב בבחירות?

היו"ר יואב קיש:

אני אומר את דעתי, כמו שאיתן כבל אומר את דעתו, אבל זה נכון, אי אפשר לזלזל
ובעניין הזה הוא היה מגורמים המשמעותיים שהביאו לעניין הזה.

נושא שני – אני עוד רואה שאת חלק מההסתייגויות בודקים – כולן, לא כולן, מה
קורה. אני אומר עוד פעם – ללא סיבה זה לא יופעל. אם תהיה סיבה זה יופעל.

יעקב פרי (יש עתיד):

קודם כל אני מצטרף לכל מילה של חברתי וחברי. דבר שני, גם אני סבור שהחוק
הזה מיותר ואנחנו מבקשים בהחלט את זכותנו להביע את ההסתייגויות שלנו. אני
אביע את ההסתייגויות של סיעת יש עתיד. הן לא מעטות אך הן בהחלט סבירות
ויכולות להיות במסגרת זמן סבירה.

היו"ר יואב קיש:

זו בדיוק הנקודה. אם תהיה לנו מסגרת זמן סבירה ללא סיבות אחרות - - -

יעקב פרי (יש עתיד):

אני יכול לומר לך שלפחות מבחינת יש עתיד, אם הבעיה תהיה לקצר את זה בשעתיים
או להאריך את זה בחצי שעה – לא זו תהיה הבעיה.

היו"ר יואב קיש:

בכל מקרה גם אם לא יופעל סעיף 98 – מן הסתם נבלה פה ביום חמישי כיום מליאה
נוסף, כדי לאפשר את הזמן הנדרש. אם לא יהיה 98 אתם תוכלו להפתיע אותנו בכל
שעה, מתחילת הדיון. לכן נראה האם הייעוץ המשפטי יסיים את העבודה עד רביעי.

בכל מקרה, אתם יכולים לתכנן על יום חמישי בכנסת. כמובן – בכפוף להחלטת
היו"ר.

קריאות:

- - -

איילת נחמיאס ורבין (המחנה הציוני):

מה שכן, בזמן שאנחנו כאן, היו"ר הואיל בטובו להגיד שערב תחילת החוק זה יום
חמישי. זאת אומרת, העובדים ההיברידיים – אלה שעובדים עד עכשיו ברשות
וצריכים לעבור לתאגיד – הוא משחרר אותם, למעשה, ביום חמישי. כך אני מבינה.

היו"ר יואב קיש:

אני מודה לכם, הישיבה נעולה.

הישיבה ננעלה בשעה 15:40
