הכנסת השבע-עשרה נוסח לא מתוקן

מושב שלישי

פרוטוקול מס' 163

מישיבת ועדת הכנסת

שהתקיימה ביום שלישי, ג' בכסלו, התשס"ח (13.11.2007), בשעה 09:00

סדר היום:

1.  ערעורים על החלטת יו"ר הכנסת והסגנים שלא לאשר דחיפות הצעות לסדר היום.

2.  בקשות חברי הכנסת להקדמת הדיון בהצעות החוק הבאות:

    1.  הצעת חוק האזרחות (תיקון – הצהרת אמונים), התשס"ח-2007 (פ/3046/17
        ), הצעת חה"כ דוד רותם.

    2.  הצעת חוק-יסוד: ירושלים בירת ישראל (תיקון – רוב מיוחס),
        (פ/3044/17, הצעת חה"כ גדעון סער.

    3.  הצעת חוק לתיקון פקודת הסטטיסטיקה (איסוף נתונים לפי מגדר),
        התשס"ח-2007 (פ/3063/17), הצעת חה"כ גדעון סער וקב' חכ"ים.

    4.  הצעת חוק הפיקוח על מעונות (תיקון – התקנת מכשור מעקב וניטור),
        התשס"ח-2007 (פ/3070/17), הצעת חה"כ ניסן סלומינסקי.

ג. קביעת ועדות לדיון בהצעות החוק הבאות:

  1. הצעת חוק שמירה על קווי צנרת נפט, התשס"ז-2007, של חבר הכנסת ישראל
  חסון (פ/2552/17).

  2. הצעת חוק-יסוד: הכנסת (תיקון – שלילת מועמדות מאדם שביקר במדינת

  אויב ללא היתר) – של חברת הכנסת אסתרינה טרטמן וקבוצת חברי כנסת
  (פ/2813/17).

  3. הצעת חוק יסוד: הכנסת (תיקון – שלילת מומדות מאדם שביקר במדינת אוייב
  ללא היתר) – הצעת חבר הכנסת זבולון אורלב (פ/2506/17).

  ד. קביעת ועדה לדיון בהצעה לסדר היום בנושא: "יום מדיניות בגיל הרך" של
  חבר הכנסת נאדיה חילו וגדעון סער.

  ה. בקשת יו"ר ועדת העבודה, הרווחה והבריאות למיזוג הצעות החוק הבאות:

  1. הצעת חוק משפחות חיילים שנספו במערכה (תגמולים ושיקום) (תיקון מס'
  28), התשס"ז-2007 (מ/332).

  2. הצעת חוק משפחות חיילים שנספו במערכה (תגמולים ושיקום) (תיקון – ביטול
  מבחן הכנסה להורים שכולים), התשס"ז-2007, הצעת חה"כ יואל חסון
  (פ/2568/17).

  ו. חילופי אישים בוועדות משותפות:

  1. לנושא: "הגנה על עובדים בשעת חרום"

  2. לנושא: "ניסויים רפואיים בבני-אדם".

נכחו:

חברי הוועדה:

דוד טל – היו"ר

דוד אזולאי

רוברט אילטוב

אורי אריאל

אליהו גבאי

מוחמד ברכה

אליהו גבאי

יצחק זיו

אחמד טיבי

אסתרינה טרטמן

גדעון סער

ראובן ריבלין

מוזמנים:

זבולון אורלב

אריה אלדד

משה גפני

אלי אפללו

ישראל חסון

שי חרמש

משה כחלון

ניסן סלומינסקי

דוד רותם

ייעוץ משפטי:

ארבל אסטרחן

מנהלת הוועדה:

אתי בן-יוסף

רשמת פרלמנטרית:

אתי אפלבוים

 

  א. ערעורים על החלטת יו"ר הכנסת והסגנים שלא לאשר דחיפות הצעות לסדר
  היום.

התפטרותו של החשב הכללי מר ירון זליכה

היו"ר דוד טל:

הנושא הראשון: התפטרותו של החשב הכללי מר ירון זליכה. חבר הכנסת אריה אלדד
בבקשה.

אריה אלדד:

אני הצעתי הצעה דחופה לסדר[ לדון בנושא התפטרותו של החשב הכללי. הפרשה
ידועה, ההיבטים הציבוריים ידועים. השאלה, האם אנחנו מדברים על חושף שחיתות
או על מינהל תקין? האם אנחנו רואים בהתפטרות הזאת פיטורים של ירון זליכה או
התייצבות תקינה של מבקר המדינה לצידו של חושף שחיתות? חשבתי שהנושא ראוי
לדיון במליאת הכנסת.

יצחק זיו:

כשאנחנו דנים בהצעות לסדר, גם לנו, בנשיאות, יש ויכוחים. כל אחד מביע את
עמדתו. הגענו להחלטה שהנושא אינו ראוי לדיון דחוף מכיוון שהיו נושאים
חשובים אחרים. כדי להחליט אם הנושא דחוף, הדברים נשקלים לגופו של עניין. אם
לא אישרנו את הנושא לשבוע זה, כנראה שהיה סדר עדיפויות והיו נושאים יותר
חשובים.

היו"ר דוד טל:

כל העניין הוא לדון במשהו שהוא דחוף. בעוד שבוע שבועיים, זה כנראה יהיה
פחות רלוונטי.

יצחק זיו:

אני לא רואה את ההבדל. הנושא הזה נדון מזמן.

היו"ר דוד טל:

הבנתי. אבקש התייחסויות של חברי הכנסת.

דוד רותם:

ברגע שהחשב זליכה התפטר אין דחיפות בדיון האם הוא חושף שחיתויות או לא. הוא
התפטר מרצונו. לכן אין מקום לדון בזה באופן דחוף.

היו"ר דוד טל:

אני רוצה לומר משהו לידידי חבר הכנסת ריבלין. הוועדה הזאת מתכוונת להתחיל
את הדיונים בדיוק בזמן, אלא אם כן איזה כוח עליון ימנע זאת.

גדעון סער:

אני תומך בערעור של חבר הכנסת אלדד.

היו"ד דוד טל:

אם כך, אנחנו נעבור להצבעה. מי בעד הצעתו של חבר הכנסת אלדד ירים את ידו.

הצבעה

בעד – 5

נגד – 2

אשר על כן, אני קובע כי הצעתו של חבר הכנסת אלדד תתווסף לסדר היום שלנו.

אני עובר לסעיף השני של חבר הכנסת גבאי: ירידת בהרשמה לקצונה בחי"ר.

אליהו גבאי:

בשבוע שעבר היה סקר על עליה במספר המשתמטים, ירידה שח 28% במוטיבציה. זה
דבר שצריך להדאיג את כולנו וצריך לקיים דיון ולחשוב איך זה קרה. בשבוע שעבר
היה עוד סקר, ולא סקר סתם, אלא הראו את הירידה בהתגייסות לקצונה או
בהתנדבות לקצונה. אמרתי שמן הראוי שהכנסת תדון בזה. זה דבר חשוב ביותר. שני
הדברים מצביעים על משהו. אנחנו חייבים לדון בזה.

היו"ר דוד טל:

אני רוצה לומר את דעתי. יכול להיות שנשיאות הכנסת דנה ויש הגבלה ל-5 נושאים
שצריך לדון בהם. לא יהיה נורא אם להוסיף נושא אחד דחוף. אבל, מכאן לבוא
ולהעמיס על סדר היום בהצעות דחופות - - -

גדעון סער:

הכנסת יושבת נורא מעט זמן, אז אפשר להעביר הצעות דחופות גם ליום שלישי.

היו"ר דוד טל:

כשנדון ברפורמה בהליכי הדיון, נוכל לדון גם בזה.

מי בעד?

הצבעה

בעד – 7

נגד - 1.

גם הצעתו של חבר הכנסת גבאי תידון כהצעה דחופה לסדר היום.

3.  בקשות חברי הכנסת להקדמת הדיון בהצעות החוק הבאות:

4.  

1. הצעת חוק האזרחות (תיקון – הצהרת אמונים), התשס"ח-2007 (פ/3046/17 ),
הצעת חה"כ דוד רותם.

דוד רותם:

הצעת החוק שלי מדברת על כך שהאזרחות תפסיק להיות דבר אוטומטי והיא תהיה אך
ורק למי שהוא אכן נאמן למדינת ישראל כמדינה יהודית, ציונית ודמוקרטית. החוק
הזה גם מונע השתמטות משרות אזרחי ומשרות צבאי . רק לפני שבוע ראינו מה קורה
עם הנושא של השרות הלאומי. לכן אני אבקש לדון בחוק הזה בהקדם ולא לחכות.

אתי בן שמחון:

אין קוורום.

גדעון סער:

אם כך אני מבקש את רשות הדיבור.

אתי בן יוסף:

יש 24 חברים וצריך 9. כרגע יש לנו 6.

היו"ר דוד טל:

יש רק 8 חברים.

גדעון סער:

אני ביקשתי את רשות הדיבור. אני יכול לדבר זמן מה.

היו"ר דוד טל:

הנה עוד חבר אחד. אתה לא בפנים?

דוד רותם:

הוא היה בפנים והוא יצא. איזה מן משחק זה?

היו"ר דוד טל:

יש קוורום. חבר כנסת גדעון סער אתה מסכים שנצביע?

גדעון סער:

כן אדוני.

היו"ר דוד טל:

אם כן, מי בעד להקדים את הצעתו של חבר הכנסת דודו רותם.

הצבעה

בעד – 9

נגד - 1

הצעתו של חבר הכנסת רותם קיבלה פטור מחובת הנחה ואשר על כן היא תעלה בשבוע
הבא על סדר היום.

גדעון סער:

היא יכולה לעלות השבוע. אם ביום שלישי יש פטור, אפשר להעלות ביום רביעי.

היו"ר דוד טל:

מבחינתי זה גם בסדר אבל נשאיר את זה למזכירות.

2. הצעת חוק-יסוד: ירושלים בירת ישראל (תיקון – רוב מיוחס), (פ/3044/17,
הצעת חה"כ
גדעון סער.

היו"ר דוד טל:

אנחנו עוברים להצעה השניה על סדר היום: הצעת חוק-יסוד ירושלים בירת ישראל
(תיקון – רוב מיוחס), של חבר הכנסת גדעון סער.

גדעון סער:

אדוני היושב ראש, נדמה לי שלא צריך הרבה נימוקים כדי להסביר מדוע הסוגיה
הזאת אקטואלית. אני רוצה לומר שהחותמים והמצטרפים הם מסיעות גיל, קדימה,
ש"ס וישראל ביתנו. בעניין הזה, יש קונצנזוס.

היו"ר דוד טל:

אני חושב שגם אני חתום על החוק. אני לא בטוח שכל אלה שחתומים על החוק יהיו
מוכנים להקדים.

מי בעד הצעתו של ח"כ סער?

הצבעה

בעד – רוב

נגד - מיעוט

הצעתו של חבר הכנסת גדעון סער קיבלה פטור מחובת הנחה.

3. הצעת חוק לתיקון פקודת הסטטיסטיקה (איסוף נתונים לפי מגדר), התשס"ח-2007
(פ/3063/17), הצעת חה"כ גדעון סער וקב' חכ"ים.

גדעון סער:

יש הצעה של חיים אורון, שהיא הצעה זהה לשלי. זאת הצעה עליה חתומים אמירה
דותן, רונית תירוש, שרה מרום שלו ואני. היא זהה להצעה של ג'ומס, שהממשלה
תומכת בה, והיא באה ביום רביעי.

היו"ר דוד טל:

מי בעד הצעתו של חבר הכנסת סער?

הצבעה

רוב – בעד

נגד – אין

אשר על כן אני קובע שהצעתו של חבר הכנסת סער תוצמד להצעה אחרת שתבוא השבוע.

4. הצעת חוק הפיקוח על מעונות (תיקון – התקנת מכשור מעקב וניטור),
התשס"ח-2007
(פ/3070/17), הצעת חה"כ ניסן סלומינסקי.

היו"ר דוד טל:

אנחנו עוברים לבקשה להקדמת הדיון לפני קריאה טרומית, של חבר הכנסת ניסן
סלומינסקי. פטור מחובת הנחה להצעת חוק הפיקוח על המעונות.

ניסן סלומינסקי:

כיוון שראינו את האלימות במעונות היום. הבקשה היא להתקין מכשירי מעקב
וניתור כדי שאפשר לעקוב ולראות אם יש אלימות ולמנוע אותה. בשבוע הבא יהיה
יום הילד אני מבקש פטור מחובת הנחה כדי שוועדת השרים תוכל לדון בעניין ביום
ראשון.

היו"ר דוד טל:

מי בעד הצעתו של חבר הכנסת סלומינסקי?

הצבעה

בעד – רוב

נגד- אין

גם בנושא הזה אני שמח לאשר את הצעת פטור מחובת הנחה.

נאדיה חילו:

יש עוד שתי בקשות לפטור מחובת הנחה.

היו"ר דוד טל:

רבותי, אנחנו משתדלים לעבוד מהר, אבל מה שמגיע אתמול בלילה, אני לא יכול
לדון בזה היום בבוקר.

גדעון סער:

הנושא קשור ליום האלימות במשפחה. ב-14:00 יש לנו ישיבה בנושא האתיקה. אם
יהיה אפשר לשים את זה על סדר היום - - -

היו"ר דוד טל:

תבואו בדברים עם מנהלת הוועדה. אם חשוב לכם הנושא, תקדימו את הגשת הבקשה.
לכשעצמי אשתדל לנקות את השולחן.

ג. קביעת ועדות לדיון בהצעות החוק הבאות:

  1. הצעת חוק שמירה על קווי צנרת נפט, התשס"ז-2007, של חבר הכנסת ישראל
  חסון (פ/2552/17).

היו"ר דוד טל:

אנחנו עוברים לדיון לקביעת ועדה לדיון בהצעת החוק שמירה על קווי צנרת נפט,
של חבר הכנסת ישראל חסון. הוא ביקש ממני לאפשר לחבר הכנסת כחלון להציג את
הנושא.

משה כחלון:

חבר הכנסת חסון נמצא בוועדת חוץ וביטחון וביקש ממני להציג את הנושא. מדובר
על הצעת חוק שעוסקת בתשתיות. נדמה לי שיש הצעה לוועדת הפנים ולוועדת
הכלכלה.

היו"ר דוד טל:

חבר הכנסת פינס ביקש לוועדת הפנים.

ארבל אסטרחן:

זה שייך לוועדת הכלכלה.

משה כחלון:

אני חושב שהמקום הנכון הוא בוועדת הכלכלה.

היו"ר דוד טל:

גם היועצת המשפטית שלנו קובעת שהאכסניה הטבעית היא ועדת הכלכלה.

מי בעד להעביר לוועדת כלכלה?

הצבעה

בעד – רוב

נגד - מיעוט

אני מאשר שהצעתו של חבר הכנסת ישראל חסון תועבר לוועדת הכלכלה.

2. הצעת חוק-יסוד: הכנסת (תיקון – שלילת מועמדות מאדם שביקר במדינת

אויב ללא היתר) – של חברת הכנסת אסתרינה טרטמן וקבוצת חברי כנסת
(פ/2813/17).

היו"ר דוד טל:

אנחנו עוברים להצעת חוק יסוד הכנסת (תיקון – שלילת מועמדות מאדם שביקר
במדינת אוייב ללה היתר), של חברת הכנסת אסתרינה טרטמן וקבוצת חברי כנסת.

אסתרינה טרטמן:

אדוני היושב ראש, תקנות שעת חרום סעיף 5, שנחקקו ב-1948, אומרות שאף אזרח
במדינת ישראל לא רשאי לנסוע לאחת מהמדינות המוגדרות בסעיף 2, אלא אם כן
קיבל על כך אישור מוסמך מגורמים מוסמכים במדינת ישראל.

מכיוון שהתקנה הזאת קיימת מאז קום המדינה והיא מופיעה גם בתקנות שעת חירום,
אפשר להבין מדוע חשב המחוקק בעת החקיקה היא. חשבנו שנכון שנוסיף שמי שפעל
בניגוד לתקנות - ולצערי הרב יש לנו רשימה ארוכה של דוגמאות שהצגתי במליאה
בפני חברי הכנסת - שהדברים לא נאכפו במדינה שלנו. ביקשתי לקחת את הסעיף
כמות שהוא ולהחיל אותו גם על סעיף 7א: אזרח מדינת ישראל שנסע למדינת אוייב,
בניגוד לתקנות, יהיה מנוע מלהתמודד לכנסת.

מוחמד ברכה:

אני יכול להיות רגוע כי אורלב הצטרף לבקשה.

אסתרינה טרטמן:

אדוני היושב ראש. מכיוון הסוגיה הזאת מדברת בנושא כנסת, מועמדות לכנסת
והצטרפות לכנסת ישראל, ביקשתי שההצעה תידון בוועדת הכנסת.

זבולון אורלב:

אני תומך תמיכה מלאה בדבריה. הוועדה הנכונה היא ועדת הכנסת.

אחמד טיבי:

האמת היא שלאחרונה יש איזה בונטון וטרנד שכל חבר כנסת, כאשר הוא זקוק לכמה
נקודות רייטינג או לעלות מתהום הנשייה, הוא מתנפל על - - -

אסתרינה טרטמן:

אדוני היושב ראש, אני מבקשת למחות על סגנון וצורת הדיבור. אני מוחה ואני
מבקשת שתקרא לחבר הכנסת טיבי להביע את עמדתו בצורה ראויה.

אחמד טיבי:

ואז הוא מתנפל על החכ"ים ערבים או על כל ערבי באשר הוא. אגב, יכול להיות
שבתקופה הזאת זה מוסיף כמה נקודות.

רונית תירוש:

למה? אסתרינה מאוד עקבית. זאת העמדה שלה מאז שהיא נבחרה.

אסתרינה טרטמן:

הצעת החוק הזאת נכתבה עוד בתקופת הזוהר.

אחמד טיבי:

כמו ההצעת החוק ההזויה של חבר הכנסת דוד רותם, ההצעה הזאת של חברת הכנסת
טרטמן וחבר הכנסת אורלב ואחרים. בשבוע הבא אולי תהיה הצעת חוק. אי אפשר
להעביר חודש ללא הצעת חוק אנטי ערבית במהותה. הכנסת הזאת מסוגלת להעביר כל
דבר, אפילו שהשמש זורחת במערב, בתנאי שיהיה איזה סעיף אנטי ערבי.

אסתרינה טרטמן:

למה זה אנטי ערבי?

רוברט אילטוב:

אני לא מבין למה זה אנטי ערבי.

אחמד טיבי:

אני בטוח שחברת הכנסת טרטמן ואורלב לא מתכוונים לשלול את אזרחותו של רון בן
ישי.

אסתרינה טרטמן:

לא נכון, כל אזרח שייסע בלי אישור.

אחמד טיבי:

אני בטוח שלא מתכוונים. היא אפילו לא העירה אחרי שהוא חזר. הוא חזר כגיבור.

היו"ר דוד טל:

אם תתקבל הצעת החוק, גם הדבר הזה לא יאפשר לרון בן ישי.

אסתרינה טרטמן:

לגבי כל אזרח שלא קיבל רשות. יקבלו אישור, יסעו.

אחמד טיבי:

אפילו לנסוע לניחום אבלים בביירות לא הירשו לי. ביקשתי אישור משר הפנים
והוא לא נתן לי ממניעים פוליטיים.

מתברר שכל המגעים שמנהל אהוד ברק - אני לא יודע אם הוא נסע בחשאי לסוריה או
לא, הם בניגוד לדעתו שלאולמרט.

היו"ר דוד טל:

הם באישור שר הביטחון.

אחמד טיבי:

האם חברת הכנסת טרטמן מתכוונת לשלול גם את האזרחות שלו?

היו"ר דוד טל:

את זה נשמע בדיון עצמו. אנחנו דנים כאן לאיזה ועדה להעביר את זה. בוועדה כל
אחד יוכל לקבל את יומו.

ארבל אסטרחן:

מדובר בשני תיקונים לחוק יסוד לכנסת, שעניינם נושא הזכות להיבחר לכנסת.
נושא הזכות להיבחר לכנסת נדון מאז ומעולם בוועדת החוקה, כמו גם תיקונים
לחוקי היסוד. התיקון האחרון לסעיף 7א שעסק בתמיכה במאבק מזוין של מדינת
אויב, נדון גם הוא בוועדת החוקה ואושר שם, ולכן ה גם המקום המתאים לשתי
ההצעות האלה.

מוחמד ברכה:

אני חושב שחברי הכנסת טורחים יתר על המידה בהמצאת כל מיני רעיונות. הם לא
רק מציעים הצעות גזעניות אלא גם נוהגים בצביעות ומגלגלים עיניים כאילו שזה
נוגע לערבים ולא לחברי כנסת ערבים. הייתי מבקש להקל עליהם לאמץ ניסוח גורף,
פעם אחת ולתמיד, שהזכות להיות מועמד לכנסת ניתנת רק ליהודים ואז הכל יבוא
על מקומו.

היו"ר דוד טל:

תגיש הצעת חוק כזאת ואני מניח שהיא לא תתקבל. אני חושב שזה יחסוך הרבה
מהעיסוק השבועי בהצעות חוק כאלה. אני מציע שוועדת הכנסת מוסמכת להקים ועדה
מיוחדת שנקראת ועדת ההזיות אז אפשר יהיה להכניס את זה.

ראובן ריבלין:

אני לא אדבר על מהות החוק. אני חושב שחוקי יסוד, בעיקר בכל מה שקשור
לבחירות והזכות להיבחר הם בוועדת חוקה חוק ומשפט. לא הייתי מעלה על דעתי,
באיזו כנסת אחרת, שלא להצביע בעד חוקה. כנסת זאת מפתיעה מאוד, היא מהווה
דוגמה לכך שיושב ראש ועדה יכול להיות יושב ראש של סקציה מיוחדת בכנסת, של
היבט פוליטי מיוחד. לכן ועדת הכנסת, כפי שנאמר וכפי שאושר על ידי בית המשפט
העליון בשבתו כבית משפט גבוה לצדק, היא ועדה שגם החלטותיה, שהן החלטות
פוליטיות, הן לגיטימיות. הואיל ויו"ר ועדת חוקה חוק ומשפט הפך את השאלה איך
דנים בחוקים כאלה ואחרים מתוך היבט סקטוריאלי ופוליטי מובהק, אני חושב
שהבקשה היא בקשה נכונה. אם היינו מעבירים את זה לוועדת חוץ וביטחון - - -

מוחמד ברכה:

אולי לוועדה לשירותים חשאיים.

ראובן ריבלין:

חבר הכנסת סער, יושב ראש סיעתי, הפנה את תשומת לבי שראוי שזה ידון בוועדת
הכנסת משום שבוועדת חוץ וביטחון אין חברי כנסת ערבים.

אחמד טיבי:

אבל אומרים שזה לא נגד ערבים.

אסתרינה טרטמן:

נכון, אבל לתת לכם הרגשה טובה.

היו"ר דוד טל:

בוועדת חוקה יש יצוג לכל המגזרים.

ראובן ריבלין:

שיקול הדעת של ועדת החוקה נגזר מהתנהגותה של ועדת החוקה. לכן אני מבין מדוע
ועדת הכנסת יכולה לקבל החלטות פוליטיות בניגוד לאמור בחוקת הכנסת.

היו"ר טל:

אז אתה בעד לאמץ את תקנון הכנסת.

ראובן ריבלין:

אני בעד מה שאמרתי, אתה תראה איך אני מצביע.

גדעון סער:

אני רצה ללכת עקב בצד אגודל בדרכו של חבר הכנסת ריבלין ולהסביר. כאשר אמרו
לי ועדת חוץ וביטחון אמרתי שזה דבר הזוי. זאת אומרת, ברור שלא. עכשיו יש את
ועדת הכנסת ואת ועדת החוקה. דרך המלך היא, כפי שרובי אמר, היא ועדת החוקה.

ראובן ריבלין:

כאשר ועדת חוקה תחזור לדרך המלך, גם אנחנו נלך.

גדעון סער:

זה תיקון לסעיף 7א לחוק יסוד הכנסת. בעולם נורמלי זה היה צריך לבוא לדיון
בוועדת חוקה חוק ומשפט. מה הבעיה? יושב ראש ועדת החוקה השתמש כמה פעמים
בקדנציה הזאת, ואני אומר את זה בכאב לב - - -

היו"ר דוד טל:

הבנו. אני לא רוצה שתוציא את דיבתו רעה. אני לא שבע רצון שזה יישאר בוועדת
הכנסת.

גדעון סער:

אי אפשר לנטרל הצעות חוק על ידי זה שלא דנים בהם. אם יו"ר ועדת החוקה היה
מתחייב לדון בזה בלוח זמנים מוגדר, הייתי מציע להם ללכת במסלול הזה. אם לא,
אני מוכן שזה יהיה בוועדת הכנסת, מהטעם שהיא כוללת את כל הסיעות הכנסת, היא
כוללת את הסיעות הערביות. עניין הזכות להיבחר הוא לא דבר שרחוק ממנה.

אני מציע למציעים, בכפוף לתנאי הזה, לשקול גם את האפשרות הזאת.

אחמד טיבי:

מה עמדתך העקרונית לגבי החוק הזה?

גדעון סער:

מאחר ואני חבר גם בוועדת הכנסת וגם בוועדת החוקה, אני לא אשתמט מהדיונים
ואתה תשמע את עמדתי העקרונית.

היו"ר דוד טל:

אנחנו מצביעים בין ועדת חוקה, שהיא האכסניה הטבעית של החוק הזה, לבין ועדת
הכנסת.

מי שבעד הוא בעד ועדת חוקה ומי שנגד בעד ועדת הכנסת.

מוחמד ברכה:

אני מציע חוץ וביטחון.

היו"ר דוד טל:

מי שמצביע בעד זה ועדת חוקה, מי שמצביע נגד זה ועדת הכנסת, מי שימנע זה
יהיה ועדת חוץ וביטחון.

מי בעד ועדת חוקה?

הצבעה

בעד ועדת חוקה - מיעוט

בעד ועדת הכנסת - רוב

נמנעים – 2

8 בעד ועדת הכנסת, 2 בעד חוץ וביטחון.

אשר על כן אני קובע שהצעת החוק הזאת תעבור לוועדת הכנסת.

  ד. קביעת ועדה לדיון בהצעה לסדר היום בנושא: "יום מדיניות בגיל הרך" של
  חבר הכנסת נאדיה חילו וגדעון סער.

היו"ר דוד טל:

אנחנו עוברים להצעתה של חברי הכנסת נאדיה חילו וגדעון סער בנושא: יום
מדיניות בגיל הרך, של חברי הכנסת נאדיה חילו וגדעון סער.

נאדיה חילו:

אנחנו רוצים להציע ועדה משותפת גם של הגיל הרך וגם של מעמד האשה שבה נדון
בעניין הזה. זה בהסכמה ובהתייעצות. כל נושא הגיל הרך קשור גם למעמד האישה.

היו"ר דוד טל:

מי בעד הצעתה של חברת הכנסת נאדיה חילו לוועדה משותפת?

הצבעה

בעד – רוב

נגד – אין

אני קובע שהצעת חברת הכנסת נאדיה חילו התקבלה ברוב קולות והיא תעבור לוועדה
משותפת בהרכב של 6 חברים, בראשות הוועדה למעמד האשה.

גדעון סער:

אנחנו נביא הרכב מוסכם.

ה. בקשת יו"ר ועדת העבודה, הרווחה והבריאות למיזוג הצעות החוק הבאות:

  1. הצעת חוק משפחות חיילים שנספו במערכה (תגמולים ושיקום) (תיקון מס'
  28), התשס"ז-2007 (מ/332).

2. הצעת חוק משפחות חיילים שנספו במערכה (תגמולים ושיקום) (תיקון – ביטול
מבחן
הכנסה להורים שכולים), התשס"ז-2007, הצעת חה"כ יואל חסון (פ/2568/17).

היו"ר דוד טל:

אנחנו עוברים להצעתו של יושב ראש ועדת העבודה הרווחה והבריאות: מיזוג
ההצעות: הצעת חוק משפחות חיילים שנספרו במערכה (תגמולים ושיקום) והצעת חוק
משפחות חיילים שנספו במערכה (תגמולים ושיקום)(תיקון – ביטול מבחן הכנסה
להורים שכולים).

חבר הכנסת גלנטי נמצא? הבקשה שלו היא למזג.

ארבל אסטרחן:

אלה הצעות חוקר שעוסקות בביטול מבחן הכנסה למשפחות חיילים שנספו במערכה.
אלה הצעות זהות שהוא מבקש למזג כדי להכין ביחד לקריאה שניה ושלישית.

היו"ר דוד טל:

האם יש התנגדות לכך? מי בעד למזג את הצעות החוק?

הצבעה

בעד – רוב

נגד – אין

אנחנו מאשרים את בקשתו של יושב ראש ועדת העבודה הרווחה והבריאות למזג את
ההצעות.

ו. חילופי אישים בוועדות משותפות:

  1. לנושא: "הגנה על עובדים בשעת חרום"

  2. לנושא: "ניסויים רפואיים בבני-אדם".

היו"ר דוד טל:

אני מדבר על חילופי אישים בוועדה משותפת לוועדת עבודה רווחה ובריאות
ולוועדת המדע והטכנולוגיה לדיון בהצעות חוק ניסויים רפואיים בבני אדם. מטעם
ועדת העבודה הרווחה והבריאות, במקום חבר הכנסת משה שרוני, שכיהן כיו"ר
הוועדה, יכהן חבר כנסת יצחק גלנטי, במקום השר עמי אילון תכהן חברת הכנסת
נאדיה חילו. במקום חבר הכנסת חיים כץ יכהן חיים כחלון.

מי בעד?

הצבעה

בעד - רוב

נגד - אין

אנחנו מאשרים את חילופי האישים.

חילופי אישים בוועדה המשותפת לוועדת הכספים ולוועדת עבודה והרווחה
והבריאות, לעניין הצעות חוק הגנה על עובדים בשעת חרום. מטעם ועדת עבודה
רווחה ובריאות, במקום חבר הכנסת משה שרוני יכהן חבר הכנסת יצחק גלנטי. מי
בעד?

הצבעה

בעד – רוב

נגד – אין

אני מאשר את זה על פי קולי שלי.

הישיבה ננעלה בשעה 10:00
