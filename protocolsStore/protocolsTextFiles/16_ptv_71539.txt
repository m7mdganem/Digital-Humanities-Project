הכנסת השש-עשרה נוסח לא מתוקן

מושב רביעי

פרוטוקול מס' 264

מישיבת ועדת הכנסת

יום שלישי, כ"ט בתשרי התשס"ו (1 בנובמבר 2005(, שעה 9:00

סדר היום:

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום

נכחו:

חברי הוועדה: רוני בר-און – היו"ר

חמי דורון

רן כהן

אפרים סנה

יאיר פרץ

עמרי שרון

מוזמנים: מזכיר הכנסת אריה האן

סגן מזכיר הכנסת דוד לב

יועצת משפטית: ארבל אסטרחן

מנהל/ת הוועדה: אתי בן יוסף

קצרנית: רויטל יפרח

א. ערעורים על החלטת יו"ר הכנסת והסגנים שלא לאשר דחיפות הצעות לסדר היום

ב. שונות

היו"ר רוני בר-און:

שלום לכולם. על סדר היום ערעורים על החלטת יו"ר הכנסת והסגנים שלא לאשר
דחיפות הצעות לסדר היום. ערעורו של חבר הכנסת רן כהן בנושא הקריאות להענקת
חנינה ליגאל עמיר. בבקשה, חבר הכנסת רן כהן.

רן כהן:

אדוני היושב ראש, חברי הוועדה, הערעור שלי נובע מסיבה מאוד עניינית. אני
חושב שהשתיקה של הבית הזה מול הקריאות של משפחת עמיר, שהן קריאות הסתה גם
נגד ראש הממשלה הנרצח רבין וגם נגד ראש הממשלה הנוכחי שרון היא שתיקה נוראה
ואיומה.

היו"ר רוני בר-און:

גם נגד כל אלה שהצביעו בעד ההתנתקות. אולי נקיים את הדיון בכיכר העיר, שם
יתלו אותנו בסוף.

רן כהן:

כיכר העיר, במשטר פרלמנטרי כפי שאתה לימדת ולא רק למדת, ה"פוליס" שלנו זו
הכנסת. השתיקה שלה היא שתיקה בלתי אפשרית במצב הזה. בהחלט הייתי רוצה לשנות
את השם של הנושא לקריאות ההסתה של משפחת עמיר, זה יותר נכון.

היו"ר רוני בר-און:

בסדר.

רן כהן:

אני רוצה לומר שהכוונה שלי היא לא לתת פתחון פה למשפחת עמיר כלפי העולם.
הכוונה שלי היא שאנחנו, חברי הכנסת, היוזמים נדבר והממשלה תענה ואני מניח,
שכולנו נצא כנגד המשפחה וההסתה שלה, גם נגד משפחת הנרצח וגם כנגד תומכי
ההתנתקות, כפי שהם רוצים לראות אותם תלויים בכיכר העיר. אני חושב שהשתיקה
של הכנסת היא בלתי אפשרית למצב הזה.

היו"ר רוני בר-און:

תודה רבה. אנחנו מקדמים בברכה את נציג הנשיאות, סגן היושב ראש חבר הכנסת
דורון, בבקשה. מה עמדת הנשיאות?

חמי דורון:

אנחנו החלטנו שאין שום סיבה שניתן את פתחון הפה למצב הזה. ישנם מקרים שבהם
עדיפה השתיקה. לכן, חשבנו שאין מקום להעלות את הנושא ולפתח אותו עוד יותר
ולתת פתחון פה בדרך עקיפה ליגאל עמיר.

היו"ר רוני בר-און:

אני מוכרח לעודד את הטיעון המקורי הראשון שאני שומע פה מטעם הנשיאות. בדרך
כלל זה עומס הזמנים וכבר דנו לפני שבוע, וזה בהחלט רעיון מקורי. לא שאני
מסכים אתו אבל הוא בהחלט מקורי. הנשיאות מקבלת ממני, עד כמה שאפשר, ציון
גבוה במקוריות אבל לא בענייניות.

בבקשה, עמדות לחברים. עמדתי היא שזה בהחלט נושא שצריך להעלות על סדר יומה
של הכנסת. בעניין הזה אין סייג לשתיקה ואין חוכמה בשתיקה – אבל זו דעתי
כמובן. חבר הכנסת סנה, בבקשה.

אפרים סנה:

לדעתי, כל מילה מיותרת. לא יכול להיות מצב כזה שהכנסת לא תאמר את דברה.
היושב ראש נקט כלפי הנימוק הזה בצורה מאוד אדיבה, אבל זה לא נימוק.

היו"ר רוני בר-און:

אני מקווה שמי שהעלה את העניין הזה, כלומר משפחת עמיר, תצטער שאנחנו ניתן
לנושא הזה במה בכנסת. הם לא ישמחו על זה ששתקנו, הם יבכו על זה שדיברנו, אם
נחליט לקבל את הערר כמובן. חבר הכנסת פרץ, בבקשה.

יאיר פרץ:

אין לי מה להוסיף.

היו"ר רוני בר-און:

מי בעד לקבל את הערעור ירים את ידו.

הצבעה

בעד – 6

נגד – אין

נמנעים – אין

הערעור נתקבל.

היו"ר רוני בר-און:

הערעור נתקבל. נא להוסיף את הנושא לסדר היום. הישיבה נעולה.

(הישיבה ננעלה בשעה 9:12)
