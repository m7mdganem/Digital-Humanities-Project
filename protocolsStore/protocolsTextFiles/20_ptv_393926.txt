הכנסת העשרים

מושב רביעי

פרוטוקול מס' 289

מישיבת ועדת הכנסת

יום שלישי, י"א בחשון התשע"ח (31 באוקטובר 2017), שעה 9:30

סדר היום:

1. קביעת ועדה לדיון בהצעה לסדר היום בנושא: בניית תכנית אב לאומית בתחום
הזקנה, הצעת חה"כ טלי פלוסקוב (מס' 7690)

2. חילופין בוועדה המשותפת לתקציב הביטחון וועדת הכספים לתקציב הביטחון

3. הצעת חוק הכנסת (תיקון מס' 45)(מספר הסגנים ליושב ראש הכנסת)
התשע"ח-2017

4. בקשת יושב-ראש ועדת הפנים והגנת הסביבה להעברת הצעת חוק התכנון והבנייה
(תיקון מס' 117) התשע"ז-2017 (מ/1148), מהוועדה המיוחדת לדיון בהצעת חוק
התכנון והבניה (תיקון פיצול דירות) ובהצעות חוק נוספות, לדיון בוועדת הפנים
והגנת הסביבה

נכחו:

חברי הוועדה:

יואב קיש – היו"ר

אברהם נגוסה

רועי פולקמן

חברי הכנסת:

ענת ברקו

רחל עזריה

טלי פלוסקוב

מוזמנים:

מזכירת הכנסת ירדנה מלר-הורוביץ

  ------------------------------------------------------------------------
  טייבי גלבשטיין –   עוזרת פרלמנטרית, הכנסת
  -------------- --- -----------------------------------------------------

  ------------------------------------------------------------------------

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יעקב סימן טוב

קביעת ועדה לדיון בהצעה לסדר היום בנושא: בניית תכנית אב לאומית בתחום
הזקנה, הצעת חה"כ טלי פלוסקוב (מס' 7690)

היו"ר יואב קיש:

בוקר טוב. אני פותח את הישיבה.

אתי בן יוסף:

בוקר אור.

היו"ר יואב קיש:

שלום לצוות הוועדה: הגברת אתי בן יוסף, היועצת המשפטית ארבל אסטרחן, הגברת
נועה דדון – שלום.

קריאה:

בוקר טוב.

היו"ר יואב קיש:

שלום לחברת הכנסת טלי פלוסקוב, לרשם שלנו, למור.

טוב. יש לי הרגשה שהדיון היום יהיה הרבה יותר שקט מהדיון אתמול. אני לא
יודע למה. יש לנו ארבעה נושאים על סדר היום. את הנושא הראשון אני אעשה
אחרון בסדר היום. אנחנו עוברים לקביעת ועדה לדיון בהצעת לסדר היום בנושא
בניית תכנית אב לאומית בתחום הזקנה – הצעת חברת הכנסת טלי פלוסקוב.

יש לנו הצעה להרכב - - -

ארבל אסטרחן:

רגע. זה עבר - - -?

אתי בן יוסף:

כן, זה עבר מהמליאה - - -

נועה דדון:

ביום רביעי.

טלי פלוסקוב (כולנו):

עבר מהמליאה.

אתי בן יוסף:

עבר מהמליאה.

היו"ר יואב קיש:

באיזה תאריך?

נועה דדון:

ביום רביעי האחרון.

אתי בן יוסף:

ביום רביעי האחרון עבר אלינו.

היו"ר יואב קיש:

נו, טוב. עבר במליאה ביום רביעי האחרון.

אנחנו דנים בהצעה לסדר היום בנושא בניית תכנית אב לאומית בתחום הזקנה –
הצעתה של חברת הכנסת טלי פלוסקוב. הכוונה שלנו להקים ועדה משותפת בת תריסר
חברים, שישה מכל ועדה, כשמטעם ועדת העבודה, הרווחה והבריאות חברת הכנסת טלי
פלוסקוב תכהן כיושבת ראש, וחברי הכנסת איציק שמולי, מיכאל מלכיאלי, יוליה
מלינובסקי, אילן גילאון ואברהם נגוסה. ומטעם עדת הכלכלה, חברי הכנסת נורית
קורן, יוסי יונה, יעקב פרי, דב חנין, יעקב אשר ושולי מועלם רפאלי.

אני רוצה להגיד שאנחנו בעצם בוועדה הזו דנו, ממש לפני היציאה לפגרה, בדיוק
על אותו נושא. הייתה כוונה עם מאמץ מאוד משמעותי שבאמת לנסות להשלים את
המהלך הזה לפני שיצאנו לפגרה. לצערי, בגלל לוחות הזמנים של המליאה זה לא
התאפשר. חזרנו. ובניגוד לחריקות אחרות שנשמעו במשכן הזה וכל מיני דברים
אחרים, בעניין הזה אני חושב שיש באמת הסכמות ורצון אמיתי לתת לחברת הכנסת
טלי פלוסקוב להוביל את הנושא החשוב הזה של בניית תכנית אב לאומית לתחום
הזקנה, ואני מאוד שמח שאנחנו מעלים את זה להצבעה.

לפני שנצביע, אז בבקשה, נשמח לשמוע.

טלי פלוסקוב (כולנו):

כמה מילים, כמובן.

היו"ר יואב קיש:

כן. כן.

טלי פלוסקוב (כולנו):

תראה, אני עמדתי בראש ועדת משנה לעניין האזרח הוותיק – ועדת משנה של ועדת
העבודה, הרווחה והבריאות – ואז גילינו הרבה דברים שהם פשוט לא מטופלים. כי
יש במדינה שלנו קשישים שמטופלים טיפול כפול ויש במדינה קשישים שאנחנו לא
מצליחים להגיע אליהם. והשיטה של כיבוי שריפות, שאנחנו מכירים אותה, בכנסת:
קרה איזשהו מקרה, אנחנו מעלים הצעה לסדר וצועקים שצריך לפתור את הבעיה –
בעיניי, זו שיטה לא נכונה.

בקשת יושב-ראש ועדת הפנים והגנת הסביבה להעברת הצעת חוק התכנון והבנייה
(תיקון מס' 117) התשע"ז-2017 (מ/1148), מהוועדה המיוחדת לדיון בהצעת חוק
התכנון והבניה (תיקון פיצול דירות) ובהצעות חוק נוספות, לדיון בוועדת הפנים
והגנת הסביבה

רועי פולקמן (כולנו):

רק לגבי הסיפור עם חבר הכנסת דוד אמסלם – פשוט הוא לא פנה אלינו בכלל.
אנחנו צריכים לדבר איתו.

רחל עזריה (כולנו):

הוא לא דיבר עם אף אחד.

רועי פולקמן (כולנו):

לכן, כרגע אנחנו - - - שזה לא - - -

היו"ר יואב קיש:

תקשיב, יצא מכתב אליכם מזמן, לא התייחסתם אליו.

רועי פולקמן (כולנו):

נכון. לא, לא, כן התייחסנו. אמרנו שנדבר על זה.

היו"ר יואב קיש:

לא, לא. עם מי מדברים? עם אלוהים זה אולי יפה, איתי אף אחד לא דיבר. אני
אומר לך את התהליך שעברה הוועדה ואני אומר את זה פה לכולם: יצא מכתב מיושב
ראש ועדת הפנים והגנת הסביבה על העניין הזה. פניתי ליושבת ראש - - -, היא
אמרה לי: זה חייב להיות אצלי. ביקשתי ממנהלת הוועדה שתשלח מכתב. אלייך
נשלח?

אתי בן יוסף:

כן, כן, כן, כן.

היו"ר יואב קיש:

מתי נשלח? בתאריך?

אתי בן יוסף:

ה-26 ביולי - - - את ההצעות - - -

היו"ר יואב קיש:

ה-26 ביולי. מאז לא שיחה אחת איתך, לא שיחה אחת איתך. כל עוד חבר הכנסת דוד
אמסלם אומר לי שזה, אז זה עולה לדיון ומצביעים. אני לא מוכן לקבל כזה דבר
כרגע. אם הייתם רציניים הייתם פונים אליי קודם. זה הכול.

רועי פולקמן (כולנו):

זה לא עובד ככה - - - על סדר היום.

היו"ר יואב קיש:

טוב, אז זה לא עובד ככה.

רועי פולקמן (כולנו):

אם אתה רוצה ללכת על הראש, גם אנחנו נלך פה על הראש.

היו"ר יואב קיש:

אין בעיה.

רועי פולקמן (כולנו):

אם אתה רוצה, גם אנחנו נלך פה על הראש. אם אתה רוצה שנלך נגד - - -

היו"ר יואב קיש:

כן. אתה מאיים עליי? כן. אני רוצה שתעשה מה שאתה רוצה.

תודה, נגמר הדיון.

רחל עזריה (כולנו):

- - -

היו"ר יואב קיש:

לא, לא, נגמר הדיון.

רחל עזריה (כולנו):

אדוני היושב ראש - - -

היו"ר יואב קיש:

אני לא מדבר איתך. איתו דיברתי, הבאת אותו, שמענו.

רועי פולקמן (כולנו):

תחפש קוורום - - -

היו"ר יואב קיש:

לא צריך ממך שום דבר. שום דבר לא צריך ממך.

רחל עזריה (כולנו):

אדוני היושב ראש, תקשיב, אף אחד לא מתכנן ללכת לך על הראש.

היו"ר יואב קיש:

לא רוצה לדבר, הדיון נגמר.

רחל עזריה (כולנו):

אבל אין דבר כזה שכותב - - - עם אנשים.

היו"ר יואב קיש:

חברת הכנסת רחל עזריה, הדיון נגמר. תודה רבה.

רחל עזריה (כולנו):

אין בעיה, בסדר - - -

קביעת ועדה לדיון בהצעה לסדר היום בנושא: בניית תכנית אב לאומית בתחום
הזקנה, הצעת חה"כ טלי פלוסקוב (מס' 7690)

היו"ר יואב קיש:

בבקשה, את יכולה להמשיך.

טלי פלוסקוב (כולנו):

אתה רואה, זה לא נגמר, זה ממשיך, כל הוויכוחים. רק הנושא הזה הוא נושא
מיוחד, זה נושא באמת שנמצא בקונצנזוס.

אז שוב אני חוזרת ואומרת שאנחנו לא הראשונים בעולם שהולכים לעשות את זה.
תכניות אב לאומיות נבנו ונעשתה עבודה של מרכז המחקר והמידע של הכנסת,
שהוכחנו שיש מדינות שבנו תכנית אב ומיישמים כבר תכניות אב - - -

היו"ר יואב קיש:

איפה, למשל?

טלי פלוסקוב (כולנו):

אנחנו מדברים על - - -

קריאה:

אירלנד.

טלי פלוסקוב (כולנו):

איך?

קריאה:

אירלנד, יפן, סינגפור.

טלי פלוסקוב (כולנו):

אם תרצה, אנחנו גם נוכל להציג לכם.

היו"ר יואב קיש:

שזה בעצם בעקבות ההזדקנות של האוכלוסייה.

טלי פלוסקוב (כולנו):

כן.

היו"ר יואב קיש:

לא רק ישראל מתמודדת עם הבעיה הזו, גם כל העולם המערבי.

טלי פלוסקוב (כולנו):

נכון. אני רק רוצה להגיד לך שנכון להיום במדינת ישראל חיים כמיליון אזרחים
ותיקים, ועל פי נתונים שיש לנו, ב-2035 במדינת ישראל יחיו 1,600,000 אזרחים
ותיקים, כאשר יהוו 14% מתוך האוכלוסייה הכוללת, כשהיום זה רק 9%. זאת
אומרת, פער הגידול של האוכלוסייה המבוגרת הוא הרבה יותר גדול מאשר פער
הגידול של האוכלוסייה במדינה. והיום אנחנו לא מוכנים: אין לנו מיטות סיעוד,
אין לנו בכלל בעיה בבתי החולים, בבתי האבות. יש לנו בעצם מסמך שהכנו יחד עם
היועץ לוועדה שלי, פרופסור בריק, שהוא אחד מהמובילים בתחום ברמה בינלאומית.
אנחנו הכנו עשרת דיברות כאן, שעל סמך עשרת הדיברות האלה אנחנו גם נבנה את
התכנית. כל פעם ישיבה תהיה בנושא מסוים ואנחנו נזמין כמובן את כל המשרדים
הרלוונטיים. נכון להיום, אני גאה ואפילו מתרגשת על כך שקיבלתי גיבוי מלא
מרוב משרדי הממשלה: אם זה משרד העבודה, הרווחה והשירותים החברתיים ואם זה
המוסד לביטוח לאומי ואם זה משרד ראש הממשלה ואם זה משרד הבינוי והשיכון.

קריאה:

מה עם משרד האוצר? משרד האוצר לא מתנגד?

טלי פלוסקוב (כולנו):

את יודעת מה, יש לי. מה ששר האוצר אמר לי, הוא אמר לי ככה: שימי הכול הצידה
ותטפלי לי בנושא הזה. כי הוא מבין שהנושא הזה פרוץ, ובעיניי זו אמירה הכי
חזקה שיכולה להיות.

לכן, אני באמת רוצה להודות גם לך, חבר הכנסת יואב קיש, על כך שבאמת לקחת את
זה ומהר. אני גם רוצה להודות ליושב ראש הכנסת, חבר הכנסת יולי אדלשטיין.
אתם יודעים שאני בכלל נלחמתי על הקמת ועדה קבועה בכנסת למעמד הקשיש, שאני
חושבת שהגיע הזמן שנעשה את זה. כי יש ועדה לזכויות הילד ויש ועדה למעמד
האישה – מצוין, אבל הגיע הזמן שגם תהיה ועדה שתטפל רק בקשישים. אבל כרגע
אנחנו לא יכולים לעשות את זה, אז אנחנו נעשה את זה בצורה כזאת.

אני גם רוצה להודות כמובן ליושב ראש ועדת העבודה, הרווחה והבריאות, ידידי,
חבר הכנסת אלי אלאלוף, כי גם הוא נתן לי גב מאוד חזק בעבודה הזאת. ואני
מקווה מאוד שאנחנו נביא בשורה. אני יודעת כמה זמן ייקח לנו? חצי שנה. נגיש
לכנסת את התכנית ונבנה תכנית חומש, תכנית עשור, ששם באמת נביא בשורה
לאזרחים הוותיקים למה לצפות. לצערי הרב, יהיו הרבה שלא יזכו ליהנות
מהתוצאות של התכנית הזאת, כי האוכלוסייה הזאת מזדקנת. אנחנו גם מדברים על
ניצולי שואה ויש לנו הרבה מה לעשות בתחום הזה. ואם אנחנו מדברים על קשישים
נזקקים שחיים מתחת לקו העוני, אם אנחנו מדברים על קשישים שאין להם דיור
ואין להם קורת גג והם נמצאים בשוק החופשי בלי תמיכה מספקת מהממשלה. יש הרבה
נושאים שאנחנו נצטרך לטפל בהם.

אני שוב אומרת תודה ואני רוצה לאחל לכולם, כל 12 חברי הכנסת שיהיו איתי וגם
לכל הבית הזה הצלחה - - - בתכנית, כי זאת הבשורה לעתיד של המדינה שלנו.

תודה רבה לך.

היו"ר יואב קיש:

תודה רבה. אני מאוד שמח. אני חייב להגיד שאני רציתי גם להיות חבר, אבל
לצערי אני לא חבר באף אחת מהוועדות האלה.

טלי פלוסקוב (כולנו):

אבל אתה מוזמן.

היו"ר יואב קיש:

אני אגיע, בהחלט. זו באמת משימה חשובה.

אני מעלה להצבעה את ההחלטה כפי שהקראתי לוועדה משותפת בת 12 חברים, כפי
שהוקראו, בנושא בניית תכנית רב לאומית בתחום הזקנה – הצעתה של חברת הכנסת
טלי פלוסקוב.

מי בעד?

טלי פלוסקוב (כולנו):

אני כמובן מצביע בשם חבר הכנסת רועי פולקמן.

אתי בן יוסף:

כן.

הצבעה

בעד – 2

נגד – אין

נמנעים – אין

ההצעה להקמת ועדה משותפת בת 12 חברים בנושא בניית תכנית רב לאומית בתחום
הזקנה נתקבלה.

היו"ר יואב קיש:

פה אחד. ההצעה התקבלה.

תודה רבה.

טלי פלוסקוב (כולנו):

תודה רבה לכם.

אתי בן יוסף:

זקנה בריאה לכולם. זה חשוב.

טלי פלוסקוב (כולנו):

מאוד חשוב.

חילופין בוועדה המשותפת לתקציב הביטחון וועדת הכספים לתקציב הביטחון

היו"ר יואב קיש:

יש לנו שלושה נושאים לסדר היום. אחד, זה חילופים בוועדה המשותפת לוועדת
החוץ והביטחון – ועדת הכספים לתקציב הביטחון. מטעם ועדת החוץ והביטחון –
במקום חברת הכנסת שלי יחימוביץ' יכהן חבר הכנסת עמר בר לב, ומטעם ועדת
הכספים – חברי הכנסת יצחק הרצוג ומיקי רוזנטל יכהנו כחברים בוועדה המשותפת
במקומות הפנויים. סך הכול זה מתואם ומוסכם. זה די סטנדרטי.

אני מעלה להצבעה. מי בעד?

הצבעה

בעד – 3

נגד – אין

נמנעים – אין

ההצעה לחילופי גברי בוועדה המשותפת לתקציב הביטחון נתקבלה.

היו"ר יואב קיש:

ההצעה התקבלה.

בקשת יושב-ראש ועדת הפנים והגנת הסביבה להעברת הצעת חוק התכנון והבנייה
(תיקון מס' 117) התשע"ז-2017 (מ/1148), מהוועדה המיוחדת לדיון בהצעת חוק
התכנון והבניה (תיקון פיצול דירות) ובהצעות חוק נוספות, לדיון בוועדת הפנים
והגנת הסביבה

היו"ר יואב קיש:

יש לנו בקשה של יושב ראש ועדת הפנים והגנת הסביבה להעברת הצעת חוק התכנון
והבנייה (תיקון מס' 117) התשע"ז-2017 (מ/1148) מהוועדה המיוחדת לדיון בהצעת
חוק התכנון והבנייה (תיקון – פיצול דירות) ובהצעות חוק נוספות לדיון בוועדת
הפנים והגנת הסביבה.

חברת הכנסת רחל עזריה, את רוצה להתייחס?

רחל עזריה (כולנו):

כן.

היו"ר יואב קיש:

בבקשה.

רחל עזריה (כולנו):

התקבלה פנייה בכתב. אף אחד לא פנה אלינו בעל פה, כפי שנהוג בקואליציה, לנהל
איזשהו שיח. כמובן שזה המשך של חוק שכבר היה אצלי, כל הנושא של פיצול
דירות, וזה חלק מתהליכים שכבר מתרחשים אצלי בוועדה. אם יש יושב ראש ועדה
שרוצה משהו שנמצא בוועדה אחרת, מן הנוהל ומן הנוהג שבאים לדבר, שוטחים את
הטענות ובטח בתוך הקואליציה לא עושים מהלך כזה. לכן, אנחנו מתנגדים מאוד
ואנחנו גם פנינו אליך הבוקר. הופתענו שזה - - -

היו"ר יואב קיש:

הבוקר? לפני עשר דקות, את מתכוונת.

רחל עזריה (כולנו):

בסדר.

היו"ר יואב קיש:

אוקיי.

רחל עזריה (כולנו):

תראה, אני פניתי אתמול לחבר הכנסת רועי פולקמן, אמרתי לו. הוא אמר: חבר
הכנסת יואב קיש לא אוהב - - -

היו"ר יואב קיש:

למה את לא התקשרת אליי אתמול?

רחל עזריה (כולנו):

כי אני אומרת לך מה שהוא אמר. הוא אמר: עדיף לדבר בוועדה. חבר הכנסת יואב
קיש מעדיף לנהל דברים בתוך הוועדה עצמה. בסדר, אתה חושב אחרת - - -

היו"ר יואב קיש:

לא. אני אגיד לך: התהליך פה היה שונה. אנחנו הגשנו את זה אליכם להתייחסות
לפני שלושה חודשים. לא הגשתם התייחסות. אני ניהלתי שיחות עם יושב ראש ועדת
הפנים והגנת הסביבה, דוד אמסלם, שאישית אמר לי שאם הוא לא היה עכשיו עם
המפכ"ל, הוא היה עולה ומגיע לפה. הוא אומר: אני הייתי הכי בסדר עם הוועדה
שלכם, נתתי לכם את ההתחדשות העירונית, עכשיו אתם לקחתם דבר שהוא בלב תחום
העשייה שלי. הוא התעקש על כך.

רחל עזריה (כולנו):

אדוני היושב-ראש - - -

היו"ר יואב קיש:

ירדתי למטה לבדוק איתו שזו הסיטואציה. זו הסיטואציה. עם כל הכבוד, אתם לא
יכולים לבוא בדקה ה-99 אחרי שכבר סיכמתי את זה איתו, לא הגבתם, לא עניתם,
לא התייחסתם, ולבוא ולהגיד: זה חוק שלנו.

רחל עזריה (כולנו):

מה זה, שלחת מכתב - - -

אתי בן יוסף:

נתנו גם תזכורת - - - ודיברנו עם המנהלת אריאלה מלכה.

היו"ר יואב קיש:

נתנו תזכורת, נתנו תזכורת, דיברנו עם מנהלת הוועדה שלך. עם כל הכבוד, יש
גבול להתקלות שלכם.

רחל עזריה (כולנו):

אדוני היושב ראש, פעם אחת לא באת לדבר. פעם אחת.

היו"ר יואב קיש:

אני? לא צריך. אני שולח לך מכתב - - -

רחל עזריה (כולנו):

אוקיי. לא, אין בעיה. חבר הכנסת דוד אמסלם לא בא לדבר - - -

היו"ר יואב קיש:

אני אסביר לך: כל ועדה אחרת, ברגע שמקבלת מכתב שעליה או להפסיק לחוקק או
שרוצים חוק שלה, מיד מוציאה תשובה, התייחסות. קודם כל שנדע. וביקשתי עוד
פעם לשאול.

רחל עזריה (כולנו):

ולא הייתה לו התייחסות?

היו"ר יואב קיש:

לא הוצאתם כלום. התעלמתם כאילו הוועדה הזו אוויר.

רחל עזריה (כולנו):

לא - - -

היו"ר יואב קיש:

אני אגיד לך מה אני אעשה, חברת הכנסת רחל עזריה: אנחנו נצביע עכשיו, את
תעשי רביזיה ואני לא אמהר לקרוא לרביזיה, אני אתן לך לעבוד על הרביזיה. זה
מה שיהיה.

רחל עזריה (כולנו):

טוב. אני כן מבקשת - - -

היו"ר יואב קיש:

בסדר, הבנתי מה שאת מבקשת.

רחל עזריה (כולנו):

אני כן מבקשת שלא תצביע.

היו"ר יואב קיש:

אני לא מסכים.

רחל עזריה (כולנו):

בסדר. אני חושבת שאם יש דברים בתוך הקואליציה, נפתור אותם בתוך הקואליציה.
לא מגיעים ככה. אפשר לדבר. אף אחד לא דיבר. אז נכון, הוצאת מכתב. לא יודעת
למה לא ענינו שאנחנו מסרבים, כי ברור שאנחנו מסרבים.

היו"ר יואב קיש:

ותזכורת ומנהלת הוועדה – לא התייחסתם.

רחל עזריה (כולנו):

איזו מין תזכורת וזה. לא נכון.

היו"ר יואב קיש:

אני אומר ככה, הסיכום: אני מעביר את זה לוועדת הפנים והגנת הסביבה.

רחל עזריה (כולנו):

אני עוד לא ראיתי פעם אחת, אני עוד לא ראיתי פעם אחת שאין דיבור, דיבור.
אנחנו בפרלמנט – מדברים. אנחנו לא שולחים - - -

היו"ר יואב קיש:

כן, אבל לא כשהוועדה מתכנסת אחרי שאני מתחיל ואתם באים בריצה, כשגם אתמול
יכולת להרים לי טלפון. ככה מדברים.

כרגע, מה שאני אומר: אנחנו נעביר את זה. אני אתן לך אפשרות לשים רביזיה.

רחל עזריה (כולנו):

מה, אתה לא נותן לי אפשרות. אתה שם רביזיה.

היו"ר יואב קיש:

לא, את תעשי רביזיה.

רחל עזריה (כולנו):

- - - תיתן לי אפשרות.

היו"ר יואב קיש:

אבל אני יכול לעשות רביזיה עוד חצי שעה ולגמור את הסיפור. אני לא אעשה את
זה. אני אתן לך את היום לטפל בעניין מול חבר הכנסת דוד אמסלם ומחר נעשה את
הרביזיה שלך.

רחל עזריה (כולנו):

אני רק מבקשת שתיתן את הרביזיה לעוד שבוע.

היו"ר יואב קיש:

את תגידי רביזיה ואני אחליט מתי זה יהיה. זה לא יהיה היום.

אני מעלה להצבעה את בקשת יושב ראש ועדת הפנים והגנת הסביבה להעברת הצעת חוק
התכנון והבנייה (תיקון מס' 117) התשע"ז-2017 (מ/1148) מהוועדה המיוחדת
לדיון בהצעת חוק התכנון והבנייה (תיקון – פיצול דירות) ובהצעות חוק נוספות
לדיון בוועדת הפנים והגנת הסביבה.

מי בעד, שירים את ידו. שלושה. מי נגד? אחד.

הצבעה

בעד – 3

נגד – 1

נמנעים – אין

בקשת יושב ראש ועדת הפנים והגנת הסביבה להעביר את הצעת חוק התכנון והבנייה
(תיקון מס' 117) התשע"ז-2017 (מ/1148) מהוועדה המיוחדת לדיון בהצעת חוק
התכנון והבנייה (תיקון – פיצול דירות) ובהצעות חוק נוספות לדיון בוועדת
הפנים והגנת הסביבה, נתקבלה.

היו"ר יואב קיש:

ההצעה התקבלה.

רביזיה?

רחל עזריה (כולנו):

רביזיה.

היו"ר יואב קיש:

רביזיה.

הצעת חוק הכנסת (תיקון מס' 45)(מספר הסגנים ליושב ראש הכנסת) התשע"ח-2017

היו"ר יואב קיש:

אנחנו דנים בנוסח לדיון בוועדה על הצעת חוק הכנסת (תיקון מס' 45)(מספר
הסגנים ליושב ראש הכנסת) התשע"ח-2017.

תיקון סעיף 10 – 1. "בחוק הכנסת, התשנ"ד-1994, בסעיף 10, במקום "שבעה" יבוא
"תשעה", ובמקום "לא יעלה מספר הסגנים ליושב ראש הכנסת על תשעה" יבוא "לא
תחול מגבלה זו".

בבקשה, היועצת המשפטית.

ארבל אסטרחן:

אוקיי. אני לא יכולה להסביר את התכלית. אני אגיד מה כתוב פה ואולי אתה
תסביר מאיפה זה בא.

היו"ר יואב קיש:

כן, אני אסביר את התכלית.

ארבל אסטרחן:

בשנת - - - מספר הסגנים גדל וגדל, החליטה הכנסת שיש מקום להגביל את המספר
וקבעה אותו על שבעה, והיא קבעה שההוראה הזאת תחול החל מהכנסת ה-16. זאת
אומרת, התיקון היה בכנסת ה-15, החל מהכנסת ה-16, ומאז רק בכנסת ה-16 הכנסת
הצליחה לעמוד במגבלה הזו שהיא קבעה. מאז לא הצליחו לעשות את זה, אבל איך
התגברו על זה? כי זו הוראה שקבועה בחוק. אז כל פעם עשו תיקון חוק בהוראת
שעה. בכנסת ה-17, בכנסת ה-18 ובכנסת ה-19 קבעו הוראת שעה שלגבי אותה כנסת
מספר הסגנים יהיה גדול יותר. כל פעם נקבו במספר.

בנוסף, בשנת 2010, בשביל לנסות להתמודד עם זה ולא כל פעם לעשות הוראת שעה,
תיקנו את הסעיף באופן שאמר: אוקיי, מספר הסגנים לא יעלה על שבעה – בזה לא
נגעו – אבל הוסיפו תוספת שאמרה שוועדת הכנסת רשאית ברוב של שלושה רבעים
מחבריה – משהו שמשקף באמת הסכמה מאוד רחבה – לקבוע שבאותה כנסת המספר יכול
להיות תשעה. ובאמת, מאז שקבעו את הדבר הזה, ועדת הכנסת קבעה שהמספר יכול
להיות עד תשעה, כולל בכנסת הנוכחית.

עכשיו, הבנתי שמתעורר הרצון להגדיל את מספר הסגנים, ולכן הנוסח שמונח כאן
קובע שתי הוראות: אחת, הוראת הקבע של המספר המקסימלי של הסגנים תנקוב את
המספר תשעה במקום שבעה. שתיים, החלטת ועדת הכנסת, ברוב שהוא מצוין כבר
היום, ברוב של שלושה רבעים מחבריה, לא תהיה מוגבלת במספר, אלא היא תוכל
לקבוע שאותה מגבלה של תשעה לא תחול באותה כנסת.

זאת ההצעה.

הסברתי. אולי צריך רק להגיד מאיפה זה - - -

היו"ר יואב קיש:

אני אסביר. את רוצה שאני אסביר?

ארבל אסטרחן:

כן.

היו"ר יואב קיש:

אוקיי. אז שמענו באמת את השתלשלות העניינים שהיו פה, בכנסת, בעצם משנת
2000, ומן הסתם הם שיקפו גם לפני כן. בסופו של דבר, זה נבע משיחה שלי גם עם
יושב ראש הכנסת, חבר הכנסת יולי אדלשטיין, וגם עם יושב ראש הקואליציה וגם
עם האופוזיציה. הנושא הזה של תפקיד סגן יושב ראש הוא תפקיד שבסופו של דבר
מכבד מאוד, כמובן גם את חברי הכנסת. מצד שני, אנחנו לא רוצים להגיע לזילות
שלו. אבל בסוף צריך לזכור שיש גם מה שנקרא משימה, לא מעט משימות, וזה שעות
מליאה רבות. והיתרון בסגנים שיודעים ומנוסים ולא חדשים כל פעם, הוא מאוד
משמעותי לכנסת.

ארבל אסטרחן:

- - - למשל: ייצוג - - -

היו"ר יואב קיש:

גם ייצוג. זהו, זה הנושא השני. הנושא השני זה נושא הייצוג הסיעתי. אני
מזכיר שהסגנים יושבים גם בנשיאות, ובעצם כשיש לנו סיעות שאין להן סגן; אני
חושב שזה היה לכם, נכון, הגברת טייבי גלבשטיין? לא היה לכם סגן עד עכשיו.

ארבל אסטרחן:

להם אין סגן, למרצ אין סגן.

טייבי גלבשטיין:

עד עכשיו. לנו - - - ברוטציה.

היו"ר יואב קיש:

נכון. אמורה להיות רוטציה עכשיו.

טייבי גלבשטיין:

- - - לפי המצב עכשיו - - - ש"ס ומרצ.

היו"ר יואב קיש:

זה בדיוק. זהו. ש"ס, אבל זה לא מדויק עכשיו, כי עדיין חבר הכנסת יצחק וקנין
סגן.

ארבל אסטרחן:

לא, הוא התפטר.

טייבי גלבשטיין:

לא, הוא לא סגן, הוא כבר התפטר.

היו"ר יואב קיש:

הוא התפטר? ממתי?

ארבל אסטרחן:

לפני שבוע.

קריאה:

לפני שבוע.

היו"ר יואב קיש:

אז למה לא מינינו את? אתם עוד לא החלטתם. אוקיי. הבנתי.

טייבי גלבשטיין:

- - -

קריאה:

אדוני היושב ראש, זה הולך להיות עוד שניים פחות חבר הכנסת יצחק וקנין או
עוד שניים עם חבר הכנסת יצחק וקנין?

היו"ר יואב קיש:

לא. המצב הנוכחי הוא עדיין תשעה, כשחבר הכנסת יצחק וקנין יצא אנחנו שמונה.
יהיה תשיעי שיגיע מהסיעה של יהדות התורה ואז אנחנו נהיה תשעה. ואז צריך
להביא לוועדת הכנסת, אם החוק הזה יעבור – אם, כן? זה קריאות שנייה ושלישית
– החלטה שזו הכוונה. ואז ברוב של שלושה רבעים מהחברים להוסיף עוד שניים –
לאפשר גם למרצ וגם לש"ס, שאין להם היום. זו בעצם התמונה לכנסת הנוכחית.

עכשיו, חשבנו לעשות הוראת שעה לכנסת שלנו, אבל כשבאתי לעורכת הדין ארבל
אסטרחן, היועצת המשפטית, ואמרתי לה: בואי נעשה הוראת שעה, אז היא אמרה לי:
בסדר, נעשה הוראת שעה, אבל תדע שכל כנסת עושה הוראת שעה ולכן בנינו פה
מנגנון שמצד אחד נותן גם פתרון להוראות השעה, גם משמר איזושהי מסגרת ומאפשר
שאולי יושבי ראש ועדות הכנסת הבאים לא יצטרכו להתעסק עם זה. אז אני חושב
עליהם ורוצה לפרגן להם. זהו.

את רוצה להוסיף התייחסות?

מזכירת הכנסת ירדנה מלר הורוביץ:

לא - - -

היו"ר יואב קיש:

מאה אחוז. אז מכיוון שאני רואה שרק אני נוכח פה, בישיבה, אבל אני חושב
ששכנעתי את עצמי היטב.

אתי בן יוסף:

פה אחד.

היו"ר יואב קיש:

פה אחד.

הצבעה

בעד – 1

נגד – אין

נמנעים – אין

הצעת חוק הכנסת (תיקון מס' 45)(מספר הסגנים ליושב ראש הכנסת) התשע"ח-2017
(כ/738), נתקבלה.

היו"ר יואב קיש:

אז אני מצביע בעד וההצעה התקבלה, ואנחנו נעלה אותה לקריאה ראשונה ביום שני?

ארבל אסטרחן:

כן. כן.

היו"ר יואב קיש:

אוקיי.

אתי בן יוסף:

- - -

ארבל אסטרחן:

כן, כן.

היו"ר יואב קיש:

עד אז נסתדר, זה לא מסובך.

מזכירת הכנסת ירדנה מלר-הורוביץ:

לא.

תודה רבה.

היו"ר יואב קיש:

אז תודה לכם.

אתי בן יוסף:

תודה רבה.

היו"ר יואב קיש:

יש לנו עוד נושאים או שסיימנו את סדר היום?

אתי בן יוסף:

זהו, סיימנו את סדר היום.

היו"ר יואב קיש:

תודה רבה, הישיבה סגורה.

הישיבה ננעלה בשעה 09:53.
