הכנסת העשרים

מושב שני

פרוטוקול מס' 108

מישיבת ועדת הכנסת

יום רביעי, ח' באדר א' התשע"ו (17 בפברואר 2016), שעה 10:10

סדר היום:

א. קביעת ועדות לדיון בהצעות חוק:

1. הצעת חוק התקנים (תיקון - מעבדה מוסמכת לאישור ייבוא טובין),
התשע"ו-2015 (פ/2263/20), של חבר הכנסת רועי פולקמן.

2. הצעת חוק מוסר תשלומים לספקים, התשע"ו-2016 (מ/1021).

3. הצעת חוק חובת המכרזים (תיקון – מוסר תשלומים), התשע"ה–2015
(פ/1948/20), של חברת הכנסת שלי יחימוביץ.

ב. בקשת יושב-ראש ועדת הפנים והגנת הסביבה להעברת הצעת חוק לתיקון פקודת
העיריות (עידוד נשים בעסקים), התשע"ה-2015 (פ/147/20), מהוועדה לקידום מעמד
האישה ולשוויון מגדרי לדיון בוועדת הפנים והגנת הסביבה.

חברי הוועדה:

דוד ביטן – היו"ר

ישראל אייכלר

יואב בן צור

אורן אסף חזן

אברהם נגוסה

איילת נחמיאס ורבין

רועי פולקמן

יואב קיש

אלעזר שטרן

חברי הכנסת:

עאידה תומא סלימאן - יו"ר הוועדה לקידום מעמד האישה ולשוויון מגדרי

שלי יחימוביץ

איתן כבל

עליזה לביא

טלי פלוסקוב

נורית קורן

מוזמנים:

מזכירת הכנסת ירדנה מלר-הורוביץ

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

תומר רוזנר – היועץ המשפטי של ועדת הפנים והגנת הסביבה

מנהלת הוועדה:

אתי בן יוסף

רישום פרלמנטרי:

טלי רם

א. קביעת ועדות לדיון בהצעות חוק:

1. הצעת חוק התקנים (תיקון - מעבדה מוסמכת לאישור ייבוא טובין),
התשע"ו-2015 (פ/2263/20), של חבר הכנסת רועי פולקמן

היו"ר דוד ביטן:

רבותי, הצעת חוק התקנים. ישבתי אתמול עם יושב-ראש ועדת הכלכלה ועם חבר
הכנסת פולקמן וגם דיברנו עם שר האוצר. אנחנו נעשה ועדה משותפת בראשות
הרפורמות, ואני עוד פעם חוזר על זה שוועדת הרפורמות היא לא ועדה פרטית של
כולנו, ולהבא הדברים יהיו בצורה אחרת, גם אם תכריזו על משבר קואליציוני.

איתן כבל (המחנה הציוני):

אפשר משפט? - לפרוטוקול, כדי שתנוח דעתי. אדוני היושב-ראש, אני אומר את זה
לזכותך, שבתוך הכאוס שמתקיים אתה מנסה עוד לשמור איכשהו את כללי המשחק - -

איילת נחמיאס ורבין (המחנה הציוני):

אי של שפיות.

איתן כבל (המחנה הציוני):

- - בתוך הבית הזה, וזה לא דבר פשוט. אני אומר את זה בצורה הכי ברורה,
בוודאי כשמדברים על מערכת יחסים של 61:59.

אבל בסוף יש כבוד הכנסת. זה לא הכבוד האישי שלי, זה לא הכבוד של מאן דהו,
זה כבודה של הכנסת ודרך פעילותה ועבודתה. ובכל פעם אנחנו מוצאים את עצמנו
מכרסמים עוד ועוד, ואחר כך מצטערים גם על זה, אבל דואגים להרוס עוד יותר.

אני מאוד מבקש. אני אדם שרוצה לכבד כללי משחק ואני מאוד מכבד את כללי המשחק
בבית הזה, לפעמים אפילו בצורה מאוד קיצונית. אני מאוד מבקש שוועדת הרפורמות
תיכנס לתוך איזה כללים מסודרים. אני זוכר, כאן דיברנו על זה שוועדת
הרפורמות, היא אמורה לבוא רק לעניין האצת הבנייה. אני רוצה להזכיר.

היו"ר דוד ביטן:

לא, זה לא היה כך, אבל לא משנה.

ארבל אסטרחן:

לא, סירבו לקרוא לה רפורמות - - -

קריאות:

התחדשות עירונית.

רועי פולקמן (כולנו):

בסדר, אבל הדיבור היה שעוסקים ברפורמות.

איתן כבל (המחנה הציוני):

חברים יקרים, בסדר אבל אני אומר את זה. אתה רוצה להקים ועדה קבועה, תקים
ועדה.

רועי פולקמן (כולנו):

לא, לא רוצים ועדה קבועה.

איתן כבל (המחנה הציוני):

היא הנותנת. אתה יודע, אתה תרגיש את זה כשיום אחד, בעזרת השם, אתה - -

איילת נחמיאס ורבין (המחנה הציוני):

תהיה יושב-ראש ועדה.

איתן כבל (המחנה הציוני):

- - תהיה יושב-ראש ועדה. אני אומר את זה מהמקום הזה.

רועי פולקמן (כולנו):

אני חושב שאיתן צודק אבל בגלל זה גם לא עשינו את זה כלאחר יד אלא ישבנו על
זה, ויש אילוצים כאלה ואחרים. ישבנו. לא הייתה כאן, אין כוונה, ואני – בכל
מקום שאפשר יהיה להגיע להסכמות - -

היו"ר דוד ביטן:

לא, זה לא קשור.

רועי פולקמן (כולנו):

- - לא ננצל רוב, שרוב יכפה על האופוזיציה משהו. אני חושב שצריך להגיע
להסכמות.

יואב בן צור (ש"ס):

אני גם רוצה להגיד משהו.

היו"ר דוד ביטן:

לא נעשה סימפוזיון מזה. אין לי בעיה שתגידו, אני לא יכול למנוע ממך לדבר,
אבל בגדול, ההסכם הקואליציוני אומר שהדברים האלה יעברו לוועדת הרפורמות,
אבל הכוונה הייתה להצעות חוק ממשלתיות, לא פרטיות. והעיקרון הזה של להוביל
הצעות חוק פרטיות גם לוועדת הרפורמות – כל הצעות החוק של כולנו – או לפה או
לעבודה, לא מקובל עלי, וקחו את זה בחשבון.

רועי פולקמן (כולנו):

מאה אחוז.

היו"ר דוד ביטן:

שלא יהיה מצב, פעם הבאה עוד פעם תגידו לי, משברים וכו'. אני מצאתי פשרה
מוסכמת, אז על הכיפאק.

איתן כבל (המחנה הציוני):

עשינו את זה רק בגלל החברות.

היו"ר דוד ביטן:

מה רצית להגיד, שטרן?

אלעזר שטרן (יש עתיד):

כשאין מצלמות אז אפשר באמת לדבר על מה שקורה לכנסת פה.

היו"ר דוד ביטן:

לא צריך להגזים.

אלעזר שטרן (יש עתיד):

גם בהקשר הזה, תן לי להגיד לך משהו. באמת, אין מצלמות, אף אחד לא חשוד - -
-

היו"ר דוד ביטן:

לא, יש, הנה.

קריאה:

הדיון בשידור.

אלעזר שטרן (יש עתיד):

הנה, אני עם הגב למצלמה. באמת אני אומר לך את זה - אני מרגיש שהכנסת, במקום
לפקח על הממשלה, הפכה למכשיר שלה, זאת אומרת הופכים את הוועדות האלה לכלים
של השרים.

אתמול שמענו שראש הממשלה מודיע מה תחליט ועדת החוקה בהקשר הזה. ככה הוא
הודיע אתמול.

היו"ר דוד ביטן:

לא, הוא לא אמר את זה.

אלעזר שטרן (יש עתיד):

סליחה?

היו"ר דוד ביטן:

זכותו להגיד את זה. מה זאת אומרת, הוא גם חבר כנסת. כמו שאתה רשאי להגיד,
גם הוא רשאי להגיד. הוא לא מצביע.

רועי פולקמן (כולנו):

סליחה שאני קוטע אותך, אלעזר.

היו"ר דוד ביטן:

מה הקשר בין זה לזה?

אלעזר שטרן (יש עתיד):

תכף אני אגיד לך.

רועי פולקמן (כולנו):

בגלל שאנחנו באמצע דיון עכשיו בוועדה למטה, שאני מרכז, אז אם זה בסדר – לא
נעים לי להפריע לך באמצע הדברים – אבל אם תוכל להמשיך אותם עוד שנייה, רק
נגמור עם זה ואני אוכל להיות משוחרר.

אלעזר שטרן (יש עתיד):

משפט אחרון, אני אסכם.

היו"ר דוד ביטן:

בבקשה, תנו לו.

אלעזר שטרן (יש עתיד):

אתה מכיר את זה, בגלל שאיתן, אני מסכים כמובן לדברים שלו על האי של שפיות
כוועדת הכנסת.

היו"ר דוד ביטן:

עמדנו בפרץ בהרבה דברים. אתם לא יודעים את הכול, בוא נגיד ככה.

אלעזר שטרן (יש עתיד):

סליחה, אמרתי שאני מסכים אתו. אני חושב שהגבולות, כולל אתה יודע איך ראשי
ועדות מקדמים הצעות רק של הסיעות שלהם - - -

היו"ר דוד ביטן:

אמרתי את זה בפעם הקודמת.

אלעזר שטרן (יש עתיד):

תודה.

היו"ר דוד ביטן:

בישיבה הקודמת לא אמרתי על ועדת חוקה? אמרתי.

איתן כבל (המחנה הציוני):

רק תזכיר את הצוות המלווה גם.

היו"ר דוד ביטן:

להגיד את זה בישיבה? נראה לך?

רועי פולקמן (כולנו):

לא, כי זה לא פורמלי.

איתן כבל (המחנה הציוני):

לא משנה. תגיד שבאופן לא פורמלי כי אני רוצה שאחר כך לא יהיה - - -

היו"ר דוד ביטן:

הסיכום הוא פשוט. זה יעבור ויהיה צוות מלווה – לא שמלווה, שיגיד לוועדה מה
לעשות - -

איתן כבל (המחנה הציוני):

לא, ברור. לא מכתיב.

היו"ר דוד ביטן:

- - אלא צוות התייעצות - -

רועי פולקמן (כולנו):

לא משהו פורמלי.

היו"ר דוד ביטן:

- - שיכלול ארבעה חברי כנסת: אני, כבל, פולקמן ואלי כהן, את יושב-ראש
ההסתדרות ונשיא התאחדות התעשיינים. מכיוון שהחוק הזה משפיע גם על דברים
שקשורים בהתאחדות התעשיינים, אמרנו שיהיה צוות התייעצות כזה. לא מחייב את
הוועדה, לא מחייב את חברי הכנסת, שיקול הדעת הוא של הוועדה.

איילת נחמיאס ורבין (המחנה הציוני):

אז הצוות הזה - - -

היו"ר דוד ביטן:

יהיה צוות התייעצות כזה.

איתן כבל (המחנה הציוני):

- - -למה צריך לשאול שאלות - - -

איילת נחמיאס ורבין (המחנה הציוני):

איתן, אני אומרת לך – איתן, אם מישהו יערער על העובדה שאתה נולדת מפא"יניק,
ושתהיה לי בריא אחרי 120 יהיה כתוב המפא"יניק הגדול בעולם, אני אעמוד על
כך - - -

אלעזר שטרן (יש עתיד):

איילת, יש לו פריימריז.

היו"ר דוד ביטן:

רבותי. הוועדה היא כזאת: ליכוד – 3; ש"ס – 1; בית יהודי – 1; אגודה – 1;
כולנו – 2; המחנה הציוני -2; יש עתיד – 1; הרשימה המשותפת – 1; מרצ – 1;
ישראל ביתנו – 1. כל הסיעות, יש להן פה ייצוג.

איתן כבל (המחנה הציוני):

כמה סיעת המחנה הציוני?

היו"ר דוד ביטן:

שניים.

איילת נחמיאס ורבין (המחנה הציוני):

מי?

היו"ר דוד ביטן:

עכשיו אני אגיד אבל אני לא מצליח לסדר את זה. שמונה ושמונה יצא לי.

רועי פולקמן (כולנו):

כמה סך הכול חברים?

היו"ר דוד ביטן:

16 חברים. 16, כי אני רוצה שכל הסיעות יהיו. אנחנו מספר מאגי, כל פעם שזה
משותפת אנחנו עושים 16 ואז זה מסודר.

עאידה תומא סלימאן (הרשימה המשותפת):

למה הרשימה המשותפת רק אחד?

היו"ר דוד ביטן:

כי לאופוזיציה יש שישה. תעשי חשבון. 60 מנדטים לחלק לשש זה עשר לאחד.

קריאות:

- - -

היו"ר דוד ביטן:

זה 14, סליחה. שבעה ושבעה. מטעם הליכוד: דוד ביטן, נורית קורן ויואב קיש.
מטעם ש"ס: יואב בן צור מהרפורמות.

יואב בן צור (ש"ס):

איך יואב בן צור? אני לא חבר, לא בכלכלה ולא ברפורמות.

היו"ר דוד ביטן:

בש"ס, אתה חבר ברפורמות.

יואב בן צור (ש"ס):

לא, אני כבר לא חבר ברפורמות.

היו"ר דוד ביטן:

יגאל גואטה?

יואב בן צור (ש"ס):

לא. איציק וקנין.

היו"ר דוד ביטן:

לא, אי-אפשר, הוא לא חבר באף ועדה.

איתן כבל (המחנה הציוני):

חבר בכלכלה.

יואב בן צור (ש"ס):

בכלכלה.

היו"ר דוד ביטן:

אז אני לא יכול, יש לי בעיה.

אתי בן יוסף:

זה משנה את האיזון.

היו"ר דוד ביטן:

זה משנה את האיזון. אני חייב שבעה ושבעה.

איתן כבל (המחנה הציוני):

סליחה, אני רוצה שווקנין יהיה.

יואב בן צור (ש"ס):

חייב להיות וקנין.

היו"ר דוד ביטן:

טוב, תוסיפי את וקנין מש"ס. מקלב הוא בשתי הוועדות. בית יהודי – שולי מועלם
מהרפורמות, אגודה – מקלב מהרפורמות; מחנה ציוני – איתן כבל ואיילת ורבין
מכלכלה; יש עתיד – יעקב פרי מכלכלה; רשימה משותפת – זה צריך להיות
מהרפורמות.

עאידה תומא סלימאן (הרשימה המשותפת):

אני ברפורמות.

היו"ר דוד ביטן:

לא. רק יוסף ג'בארין.

עאידה תומא סלימאן (הרשימה המשותפת):

לא, הוא לא ברפורמות.

היו"ר דוד ביטן:

יוסף ג'בארין.

יואב קיש (הליכוד):

מה הסמכות של הוועדה המייעצת?

היו"ר דוד ביטן:

שנייה. כולנו – אלי כהן ורועי פולקמן; מרצ – עיסאווי פריג'; ישראל ביתנו –
אילטוב מהרפורמות.

קריאה:

אילטוב או פורר?

היו"ר דוד ביטן:

אי אפשר, הוא לא חבר בוועדות. חייב להיות חבר בוועדות. שבעה ושבעה, אני
אקריא לכם את החברים. כלכלה: דוד ביטן, נורית קורן, וקנין, איתן כבל, איילת
ורבין, עיסאווי פריג', יעקב פרי; הוועדה המיוחדת: רועי פולקמן, אלי כהן,
אורי מקלב, שולי מועלם, רוברט אילטוב, יואב קיש, יוסף ג'בארין. סך הכול 14
חברים, הוועדה תהיה בראשות הרפורמות, בראשות רועי פולקמן.

מכיוון שזאת ועדה מיוחדת, אתם צריכים לסיים את הדיון בחוק הזה - - -

רועי פולקמן (כולנו):

משותפת.

אתי בן יוסף:

לא. משותפת שלכם.

היו"ר דוד ביטן:

המיוחדת, אתם צריכים לסיים את הדיון בחוק הזה לפני שהוועדה המיוחדת מסיימת
את כל החוקים שהיא לקחה על עצמה. אם היא מסיימת את החוקים שהיא לקחה על
עצמה, בעצם הוועדה המשותפת פתאום מתפרקת.

מי בעד ההצעה כפי שהצגתי אותה? מי נגד?

הצבעה

בעד – פה אחד

הרכב הוועדה המשותפת לדיון בהצעת חוק התקנים (תיקון – מעבדה מוסמכת לאישור
ייבוא טובין), התשע"ו-2015, נתקבל.

היו"ר דוד ביטן:

אין מתנגדים.

2. הצעת חוק מוסר תשלומים לספקים, התשע"ו-2016 (מ/1021)

3. הצעת חוק חובת המכרזים (תיקון – מוסר תשלומים), התשע"ה–2015
(פ/1948/20), של חברת הכנסת שלי יחימוביץ

היו"ר דוד ביטן:

הצעת חוק מוסר תשלומים. אני מציע להעביר אותה לוועדת הכלכלה. מי בעד?

ארבל אסטרחן:

את שתיהן – את הממשלתית והפרטית.

היו"ר דוד ביטן:

הכול ביחד. הצעת חוק חובת המכרזים?

ארבל אסטרחן:

כן. זה גם באותו נושא.

היו"ר דוד ביטן:

שתיהן ביחד, ודאי. מי בעד?

הצבעה

בעד – פה אחד

הבקשה להעביר את הצעת חוק מוסר תשלומים לספקים, התשע"ו-2016; והצעת חוק
חובת המכרזים (תיקון – מוסר תשלומים), התשע"ה-2015, לוועדת הכלכלה נתקבלה.

עאידה תומא סלימאן (הרשימה המשותפת):

הנה קיבלת.

היו"ר דוד ביטן:

זה ההסדר.

ב. בקשת יושב ראש ועדת הפנים והגנת הסביבה להעברת הצעת חוק לתיקון פקודת
העיריות (עידוד נשים בעסקים), התשע"ה-2015 (פ/147/20), מהוועדה לקידום מעמד
האישה ולשוויון מגדרי לדיון בוועדת הפנים והגנת הסביבה

היו"ר דוד ביטן:

עכשיו הגענו לנושא. דיברתי עם דוד אמסלם, הוא לא מסכים בשום פנים ואופן.
הזמנתי את היועץ המשפטי של ועדת הפנים שייתן לנו הסבר, והוא אמין עלי בצורה
מוחלטת, שתדעי. בבקשה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

בסדר, אמין, אבל - - -

היו"ר דוד ביטן:

אמון ואמין.

תומר רוזנר:

בוקר טוב, אדוני היושב-ראש, חברי הוועדה. הצעת החוק שבה אנחנו דנים היא
הצעת חוק לתיקון פקודת העיריות בנושא עידוד נשים בעסקים במסגרת מכרזי
הרשויות המקומיות. הנושא הזה הוא נושא מובהק שבוועדת הפנים - פקודת
העיריות, גם הנושא של מכרזים.

אני אבקש לציין שבכנסת הקודמת הצעות חוק זהות, כולל הצעת חוק של חברת הכנסת
לביא שהיא אחת המציעות בהצעות החוק האלה, מליאת הכנסת החליטה להעביר אותן
לוועדת הפנים.

ועדת הפנים לא החלה את הדיון בהן כי היו בחירות, ולכן זה בעצם המשך דיון
שהתחיל להיות נדון כבר בכנסת הקודמת.

עאידה תומא סלימאן (יו"ר הוועדה לקידום מעמד האישה ולשוויון מגדרי):

קודם כול, עם כל הכבוד אני מבינה שיש דברים שצריך לקחת אותם בחשבון כשדנים,
ואני חושבת שגם הוועדה יכולה לדון ונציגי הרשויות המקומיות יכולים כן
להתחיל גם להגיע לוועדה ולהגיד מה הם חושבים, מה השפעת השינוי הזה על החוק
ועל התפקוד שלהם. זה גם פתוח בוועדה וזה לא יהיה סגור מבחינת הקול שלהם
וההשפעה שלהם.

יואב קיש (הליכוד):

רגע, תסבירי לי. את מדברת כרגע רק על דיון בנושא?

עאידה תומא סלימאן (יו"ר הוועדה לקידום מעמד האישה ולשוויון מגדרי):

לא, לא. על הכנת ההצעה.

היו"ר דוד ביטן:

לא. זאת הצעת חוק שנותנת העדפה - - -

יואב קיש (הליכוד):

אבל מה שאמרת בהתחלה, שנציגים יכולים לבוא.

עאידה תומא סלימאן (יו"ר הוועדה לקידום מעמד האישה ולשוויון מגדרי):

הם יכולים להשתתף בהכנות ובדיון.

היו"ר דוד ביטן:

למרות שההעדפה היום היא הפוכה, אבל לא משנה.

עליזה לביא (יש עתיד):

לא, אבל אין לנו. נשים לא זוכות במכרזים.

היו"ר דוד ביטן:

מה את אומרת.

עאידה תומא סלימאן (יו"ר הוועדה לקידום מעמד האישה ולשוויון מגדרי):

הנשים לא זוכות במכרזים.

היו"ר דוד ביטן:

אתן לא יודעות על מה אתן מדברות.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אנחנו כן יודעות.

עליזה לביא (יש עתיד):

מה אתה מדבר, אני באה עם סטטיסטיקה.

היו"ר דוד ביטן:

כן? אני אביא לך את עיריית ראשון, 80% מהמכרזים של נשים.

עאידה תומא סלימאן (יו"ר הוועדה לקידום מעמד האישה ולשוויון מגדרי):

עיריית ראשון היא לא כל המדינה, עם כל הכבוד, למרות שאני לא יודעת מה קורה
שם.

היו"ר דוד ביטן:

אני ישבתי בוועדה. 80% נשים.

עאידה תומא סלימאן (יו"ר הוועדה לקידום מעמד האישה ולשוויון מגדרי):

דוד, סליחה.

היו"ר דוד ביטן:

איזה סטטיסטיקה?

עליזה לביא (יש עתיד):

- - - שרק 4% - - -

קריאות:

- - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

אנחנו מדברים על העדפה של עסקים קטנים.

היו"ר דוד ביטן:

אתם מדברים על פקודת העיריות, לא מדברים על עסקים כרגע. היום רוב המכרזים
בפקודת העיריות, זוכות בהם נשים.

עליזה לביא (יש עתיד):

לא, אדוני. הלוואי שזה היה המצב.

היו"ר דוד ביטן:

לא יודע איזה סטטיסטיקה יש לך.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אני לא יודעת מה קורה, כל פעם אתה אומר לי ראשון-לציון.

היו"ר דוד ביטן:

לא, נתתי את זה כדוגמה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

עם כל הכבוד, אני לא יודעת מה קורה בראשון-לציון אבל אני יודעת מה קורה
באופן כללי במדינה.

היו"ר דוד ביטן:

אז אני אומר לכם.

עאידה תומא סלימאן (יו"ר הוועדה לקידום מעמד האישה ולשוויון מגדרי):

יכול להיות שבראשון-לציון הם כבר הספיקו לעשות.

היו"ר דוד ביטן:

הוועדה למעמד הנשים לצערי לא מודעת לעובדה שהיום ברוב המכרזים זוכות נשים.

עאידה תומא סלימאן (יו"ר הוועדה לקידום מעמד האישה ולשוויון מגדרי):

סליחה, סליחה. איך אתה קובע דבר כזה?

היו"ר דוד ביטן:

כי זה המצב.

עאידה תומא סלימאן (יו"ר הוועדה לקידום מעמד האישה ולשוויון מגדרי):

איך אתה קובע? לא נכון.

עליזה לביא (יש עתיד):

במשרדים הממשלתיים אף אחת לא זוכה.

היו"ר דוד ביטן:

אני מדבר על עיריות כרגע.

עאידה תומא סלימאן (יו"ר הוועדה לקידום מעמד האישה ולשוויון מגדרי):

ובעיריות גם כן.

עליזה לביא (יש עתיד):

ובעיריות – אני לא סתם אמרתי – הנתונים הם שנשים לא זוכות.

היו"ר דוד ביטן:

אני אביא לכם את הנתונים.

עליזה לביא (יש עתיד):

אני גם אביא לך, בסדר? אני אשמח שתביא לי נתונים.

עאידה תומא סלימאן (יו"ר הוועדה לקידום מעמד האישה ולשוויון מגדרי):

זה לא נכון. אני אשמח לשמוע את הנתונים האלה.

היו"ר דוד ביטן:

אני רוצה רק להסביר לכם ואמרתי את זה בישיבה הקודמת, אבל מכיוון שאת
התלוננת על זה אז עצרתי את הישיבה ואמרתי, אני אתן עוד התייעצות.

אני בעד להעביר חוקים לוועדות קטנות, קודם כול, ואני העברתי לך שני חוקים
לאחרונה, שכנעתי גם את יושב-ראש ועדת העבודה להעביר לך אותם, ואני עוד
אעביר לך חוקים, אין לך מה לדאוג.

החוק הספציפי הזה – המבחן שלי הוא פשוט – מה העיקר. אם העיקר זה הנשים
והשאר הוא הטפל, אז יש משמעות להעביר את זה לוועדה למעמד האישה. אם זה הפוך
– כי פה אנחנו מדברים על מכרזים עירוניים; מכרזים עירוניים זה משהו שהוא
ממש באופן מוחלט בסמכות של ועדת הפנים - ולכן פה אין לי הרבה מה לעשות. אתם
תוכלו להשפיע על-ידי זה שתבואו לוועדה. תבואו לוועדה, תילחמו על העמדות
שלכן, אין שום בעיה. לא חייבים לנהל את החוק. ולכן בעניין הזה אני באמת
נאלץ לקבל את העמדה, ולא בגלל שאני לא רוצה להעביר לכן. ולגבי הוויכוח האחר
שיש לנו, אני אוכיח לך את זה.

עליזה לביא (יש עתיד):

זה לא שייך לחוק.

היו"ר דוד ביטן:

לא שייך. אני אגיד לך גם למה. אל תתייחסי לאחוזים הכלליים, באחוזים הכלליים
את צודקת. אני אתן לך דוגמה – שפ"ע, טאטוא רחובות, ניקיון, זה מקצוע גברי
אז מתקבלים גברים, אבל במכרזים עצמם בקטע הניהולי מתקבלות נשים.

קריאות:

- - -

היו"ר דוד ביטן:

זה המצב. זה שתגידו אפליה זה לא אומר שיש.

עליזה לביא (יש עתיד):

אדוני, תבוא תלווה את תהליך החקיקה, תראה הרבה מאוד נשים, כולל תמר יוספי
מאשקלון - - - -

היו"ר דוד ביטן:

אני אביא לך.

עליזה לביא (יש עתיד):

תאמין לי, אדוני, אני עשיתי שיעורי-בית.

היו"ר דוד ביטן:

אני מוכן להראות לך את התפקידים.

עליזה לביא (יש עתיד):

החוק הזה הוא עוד מהכנסת הקודמת.

היו"ר דוד ביטן:

לא יודע איזה שיעורי-בית עשית.

עליזה לביא (יש עתיד):

כמו שהיועץ המשפטי אמר, החוק הזה היה אמור להתחיל חקיקה - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

זה בדיוק למה צריך שהדיון יהיה בוועדה.

עליזה לביא (יש עתיד):

- - הוא עבר בכנסת הקודמת. בגלל הנסיבות העגומות הללו.

עאידה תומא סלימאן (יו"ר הוועדה לקידום מעמד האישה ולשוויון מגדרי):

בגלל זה המצב הוא ככה ובגלל זה צריך לעשות - -

היו"ר דוד ביטן:

האם אני צריך לעשות גיוס או שזה מקובל?

עאידה תומא סלימאן (יו"ר הוועדה לקידום מעמד האישה ולשוויון מגדרי):

- - שינוי חקיקה?

איילת נחמיאס ורבין (המחנה הציוני):

אני לא יכולה להצביע.

היו"ר דוד ביטן:

את לא יכולה להצביע על מה?

איילת נחמיאס ורבין (המחנה הציוני):

לא יכולה להצביע איתכם. אני חושבת שהן צודקות.

היו"ר דוד ביטן:

אוקיי. הצבעה בעוד עשר דקות בבקשה. הפסקה.

עליזה לביא (יש עתיד):

אני לא מצביעה. אלעזר שטרן כאן, אני לא יכולה להצביע.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אנחנו נמצאים. אני כבר מחכה מעל חצי שעה, ועכשיו צריך לגייס - - -

היו"ר דוד ביטן:

או שאתם רוצים ללכת עניינית, או פוליטית. אם זה פוליטית, אין בעיה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

עניינית.

היו"ר דוד ביטן:

עניינית זה לא.

איילת נחמיאס ורבין (המחנה הציוני):

קודם כול, דוד, מותר לי לא להסכים אתך עניינית. מה קרה? למה זה פוליטי?

קריאות:

- - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

אני ישבתי משעה עשר פה - - -

היו"ר דוד ביטן:

אלעזר, מה אתה חושב? הצבעה ניסיונית. אתה אתנו או לא?

עאידה תומא סלימאן (יו"ר הוועדה לקידום מעמד האישה ולשוויון מגדרי):

זה לא יכול להיות שוועדת הפנים לא מגיעה, לא מנמקת. זה לא יכול להיות.

איילת נחמיאס ורבין (המחנה הציוני):

הם רוצים להעביר את זה לפנים למרות שזה הועבר לוועדה למעמד האישה.

היו"ר דוד ביטן:

כי זה תיקון פקודת העיריות.

יואב קיש (הליכוד):

זה תיקון חוק העיריות.

עאידה תומא סלימאן (יו"ר הוועדה לקידום מעמד האישה ולשוויון מגדרי):

לא, סליחה. זה לא עניין של תיקון רק.

יואב קיש (הליכוד):

זה תיקון חוק פקודת העיריות.

עאידה תומא סלימאן (יו"ר הוועדה לקידום מעמד האישה ולשוויון מגדרי):

זה לא רק. זה עניין של הכנסת עסקים של נשים לעניין של המכרזים.

איילת נחמיאס ורבין (המחנה הציוני):

יואב, הקואליציה יודעת יפה מאוד. ארבל יושבת פה ומצחקקת.

היו"ר דוד ביטן:

אז מה אתם רוצים עכשיו? תגידו שהעדפה לנשים יש 70%? מה העניין?

איילת נחמיאס ורבין (המחנה הציוני):

יש לי שאלה אליך, דוד.

היו"ר דוד ביטן:

בוועדה למעמד האישה לא יהיה האיזון הראוי בין הצרכים הענייניים - - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

למה? מי אמר?

איילת נחמיאס ורבין (המחנה הציוני):

מי אמר?

היו"ר דוד ביטן:

ככה, זה המצב.

עאידה תומא סלימאן (יו"ר הוועדה לקידום מעמד האישה ולשוויון מגדרי):

מי אמר? למה אתה קובע את זה? למה אתה קובע את זה?

איילת נחמיאס ורבין (המחנה הציוני):

אני רוצה להציע שתחזור בך מהאמירה הזאת.

היו"ר דוד ביטן:

לא קובע, אני מעריך.

עאידה תומא סלימאן (יו"ר הוועדה לקידום מעמד האישה ולשוויון מגדרי):

זאת אמירה שהיא לא מקובלת עלי.

היו"ר דוד ביטן:

למה?

איילת נחמיאס ורבין (המחנה הציוני):

זאת אמירה לא לעניין.

היו"ר דוד ביטן:

נראה לי פשוט, נראה לי.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אתה מוכן להקשיב או לא?

איילת נחמיאס ורבין (המחנה הציוני):

דוד, אני מציעה שתחזור בך מהאמירה הזאת.

היו"ר דוד ביטן:

אני מקשיב.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אני אומרת לך, מה שאני מנסה להוביל בוועדה – אנחנו הנשים נמצאות בכל תחומי
החיים, ומה שקורה, שכל הוועדות האחרות מתעלמות מהצרכים של חצי מהאוכלוסייה
במדינה. מה שקורה אצלי בוועדה שאני עושה את האיזון הזה.

היו"ר דוד ביטן:

את רואה? רק בגלל הלהט הזה זה כבר בעיה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

וזה לא בסדר. אנחנו גם יכולות להיות ענייניות, גם מקצועיות. זה לא מקובל.
יחס כזה לא מקובל עלי.

היו"ר דוד ביטן:

עם כל הכבוד לך, אני לא מקבל את העניין הזה שתמיד אתם טוענים לקיפוח. רק
לפני שבועיים העברתי לך - - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

אני יודעת עכשיו למה אתה לא רוצה להעביר את החוק, בגלל הגישה הזאת.

היו"ר דוד ביטן:

הגישה שלי חיובית לגבי נשים, הכול בסדר.

עאידה תומא סלימאן (יו"ר הוועדה לקידום מעמד האישה ולשוויון מגדרי):

זה לא נראה לי.

היו"ר דוד ביטן:

אז תעברי, תראי מה קורה בראשון-לציון, אני קיבלתי תמיד נשים. אני אומר לך
דבר אחד – רק לפני שבועיים העברתי לכם שני חוקים מוועדת העבודה והרווחה, אז
לבוא ולהגיד שאני אנטי, יש גבול לכל דבר.

קריאה:

- - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

לא הועבר.

היו"ר דוד ביטן:

קביעת ועדה, העברתי לך. שניים העברתי, אז מה בדיוק הבעיה? אז לבוא אלי
ולהגיד שאני לא – כמה חוקים עשיתם בקדנציה הקודמת? בקדנציה הזאת אני מעביר
לכם חוקים.

עאידה תומא סלימאן (יו"ר הוועדה לקידום מעמד האישה ולשוויון מגדרי):

מי אתם? אני לא הייתי בכנסת הקודמת.

היו"ר דוד ביטן:

לא משנה. הוועדה למעמד האישה. כמה חוקים הם עשו? היו להם בכלל חוקים?

יואב קיש (הליכוד):

הוועדה למעמד האישה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

בסדר, אני באה עם גישה אחרת.

היו"ר דוד ביטן:

אז אני בגישה אחרת, אז אנחנו לא בסדר, את צודקת.

עאידה תומא סלימאן (יו"ר הוועדה לקידום מעמד האישה ולשוויון מגדרי):

מה זה שייך.

היו"ר דוד ביטן:

כל דבר להגיד שובניזם, בואי נתעלם מזה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אף אחד לא אמר שובניזם. בבקשה.

איילת נחמיאס ורבין (המחנה הציוני):

אני רוצה להגיד רק דבר אחד. קודם כול, דוד, אני מכירה אותך מצוין ויודעת מה
היחס שלך - - -

היו"ר דוד ביטן:

אז אמרתי.

איילת נחמיאס ורבין (המחנה הציוני):

תן לי לסיים עכשיו, אל תפריע לי כי אני רוצה להציע שבכל זאת, האמירה שאתה
אמרת שאתה לא חושב שבוועדה יהיו ענייניים, אני מציעה - - -

היו"ר דוד ביטן:

לא אמרתי.

עאידה תומא סלימאן (יו"ר הוועדה לקידום מעמד האישה ולשוויון מגדרי):

כן אמרת.

איילת נחמיאס ורבין (המחנה הציוני):

רגע. תן לי לסיים.

היו"ר דוד ביטן:

לא שלא יהיו ענייניים. שבאיזון הראוי בין זה לזה, יכולה להיות איזושהי
בעיה. באיזון הראוי, אמרתי.

קריאות:

- - -

איילת נחמיאס ורבין (המחנה הציוני):

דוד, אתה לא מאמין, אני יודעת לדבר שוטף, תאמין לי – כמו שאיתן כבל אומר.
תקשיב.

היו"ר דוד ביטן:

באיזון הראוי אמרתי.

עאידה תומא סלימאן (יו"ר הוועדה לקידום מעמד האישה ולשוויון מגדרי):

למה? הוועדות האחרות מאוזנות?

היו"ר דוד ביטן:

גם הן לא מאוזנות לפעמים. כן, נכון.

איילת נחמיאס ורבין (המחנה הציוני):

אני חושבת שהאמירה הזאת הייתה אמירה מאוד מאוד מיותרת כי אפשר לטעון את זה
גם על ועדות אחרות - -

היו"ר דוד ביטן:

כן, אני טוען את זה גם על ועדות אחרות.

איילת נחמיאס ורבין (המחנה הציוני):

- - שהן לא ענייניות, מסיבות כאלה ואחרות. הוועדה הזאת היא ועדה
עניינית - - -

היו"ר דוד ביטן:

לא אמרתי לא עניינית. אני לא אמרתי.

איילת נחמיאס ורבין (המחנה הציוני):

דוד.

היו"ר דוד ביטן:

תביאי לי את הדברים בבקשה, לא אמרתי. אני לא מוכן לשמוע דבר שלא אמרתי.
אמרתי שבאיזון הראוי בין האינטרסים של העיריות - -

איילת נחמיאס ורבין (המחנה הציוני):

לא, דוד. יביאו לך את הפרוטוקול - - -

היו"ר דוד ביטן:

- - לאינטרס האחר, אתם תלכו לכיוון אחד רחוק מדי.

איילת נחמיאס ורבין (המחנה הציוני):

דוד, זה כבר היה אחרי שאמרנו לך והצעתי לך שזו לא האמירה שהתכוונת אליה.

היו"ר דוד ביטן:

טוב. אוקיי.

איילת נחמיאס ורבין (המחנה הציוני):

הנה, יוציאו לך מהפרוטוקול ובוא נראה, תאמין לי.

היו"ר דוד ביטן:

אחר כך נוציא, אני ואת.

איילת נחמיאס ורבין (המחנה הציוני):

תאמין לי שאני יודעת מה אמרת.

עליזה לביא (יש עתיד):

אנחנו מעכבים את החוק הזה כבר יותר מדי זמן.

היו"ר דוד ביטן:

לא, הנה, אני מסיים את זה עכשיו.

איילת נחמיאס ורבין (המחנה הציוני):

דוד, אני רוצה להגיד בכל הכבוד הראוי.

היו"ר דוד ביטן:

זה לא מלחמה בין נשים לגברים, זה בין ועדות.

עליזה לביא (יש עתיד):

אבל אמרת עכשיו משפט מאוד קשה.

היו"ר דוד ביטן:

מה אמרתי?

עליזה לביא (יש עתיד):

אתה אומר שנשים - - -

היו"ר דוד ביטן:

לא אמרתי לא צריך.

איילת נחמיאס ורבין (המחנה הציוני):

עליזה, אבל אני באמצע זכות דיבור. תסלחו לי, זה פשוט קרקס.

היו"ר דוד ביטן:

לא אמרתי שלא צריך. אמרתי שאני בעד החוק, אבל עדיין, תבדקו את הנתונים.
הנתונים שלכם לא מדויקים לדעתי.

איילת נחמיאס ורבין (המחנה הציוני):

סליחה. דוד, אני באמצע זכות דיבור. תגיד לי, מה זה ההתנהגות הזאת. אני
באמצע זכות דיבור, למה ההתנהגות הזאת. סליחה, זה לא לעניין.

היו"ר דוד ביטן:

טוב, אל תכעסי.

איילת נחמיאס ורבין (המחנה הציוני):

תסלח לי, לא יכול להיות שאני שעה אנסה לדבר, זה לא הגיוני. כבר הייתי
מסיימת שמונה פעמים. כל אחד בתורו מפריע, די. תקשיבו שנייה.

כל מה שאני רוצה להגיד זה שלעולם לעולם, עם כל הכבוד, ומעולם אתם לא
התמודדתם עם מה זה להיות אישה בעלת עסק שמנסה לזכות במכרז, בין אם מדובר
במדינה ובין אם מדובר ברשות מקומית. זאת סיטואציה שלא מוכרת לכם.

כשאתה מדבר איתי על מכרזים לתפקידים בעיריית ראשון – דוד, יכול להיות שאתם
עשיתם עבודה אדירה שם ונקלטו הרבה נשים לתפקידים בכירים, אני מאמינה לך.
בעסקים, אני אומרת לך, נשים אפילו לא מציינות שהן נשים כי זה פוגע בהן
במכרזים.

זה לא מופרך. ההחלטה להעביר את זה לוועדה לקידום מעמד האישה – ואני זוכרת
את החוקים שאתה העברת - - -

היו"ר דוד ביטן:

זה חוקים מסוג אחר, לא נושא של כוח-אדם.

איילת נחמיאס ורבין (המחנה הציוני):

אני זוכרת שהעברת את החוקים. אני אומרת לך אבל שבמקרה, התיקון הזה, דוד,
באמת-באמת היה ראוי שיידון בוועדה לקידום מעמד האישה. ולא קרה כלום ולא
פוגע בסמכויות, חס וחלילה, של ועדת הפנים בנושא של פקודת העיריות. תודה
רבה.

עליזה לביא (יש עתיד):

למה שלא נעשה ועדה משותפת, אדוני?

עאידה תומא סלימאן (יו"ר הוועדה לקידום מעמד האישה ולשוויון מגדרי):

למה שלא נהיה ועדה משותפת?

איילת נחמיאס ורבין (המחנה הציוני):

כי כמה ועדות משותפות אפשר לעשות פה, עאידה? זה כבר נראה מגוחך.

קריאות:

- - -

תומר רוזנר:

- - - פטור ממכרז עכשיו לקרקעות, עכשיו הוא רוצה לעסקים. הוא גם רוצה
להרחיב את זה לאיסור אפליה.

עליזה לביא (יש עתיד):

את החוק שלי הוא רוצה להרחיב?

תומר רוזנר:

כן. כי אין כאילו איסור אפליה.

קריאות:

- - -

עליזה לביא (יש עתיד):

כששתי הצעות מגיעות אותו דבר – כששני אנשים מגיעים באותה רמה, יש העדפה
מתקנת.

היו"ר דוד ביטן:

למה צריך העדפה מתקנת בחוק הזה? אני לא מבין את הקטע הזה. כשאני התייחסתי,
התייחסתי למכרזי כוח-אדם, לא למכרזים האלה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

עיקרון ההעדפה המתקנת עדיין נמצא גם במכרזי המדינה. מה הבעיה?

עליזה לביא (יש עתיד):

לא כוח-אדם, אני לא מדברת על כוח-אדם.

היו"ר דוד ביטן:

אז אני דיברתי על כוח-אדם.

איילת נחמיאס ורבין (המחנה הציוני):

בגלל זה עניתי לך על כוח-אדם.

היו"ר דוד ביטן:

למה צריך את ההעדפה בעסקים?

איילת נחמיאס ורבין (המחנה הציוני):

ככה, כי זה קיים בממשלתי. למשק זה דבר חיובי.

עליזה לביא (יש עתיד):

חברים, זה החוק שלי, אני רוצה להסביר בבקשה.

קריאות:

- - -

עליזה לביא (יש עתיד):

כולם מדברים אבל זה החוק שלי, עם כל הכבוד. ברמה הממשלתית יש חוק, אז יש
העדפה מתקנת לנשים. ברמה המוניציפלית, אדוני, אין. ברמה הממשלתית, למרות
שיש העדפה מתקנת, נשים לא זוכות במכרזים ממשלתיים, ובאנו ואמרנו למה
והתחלנו לבדוק את זה ואז גילינו שברמה המוניציפלית בכלל הן לא קיימות.
ובדקנו ובדקנו ובדקנו - - -

יואב קיש (הליכוד):

אבל עליזה, אין ויכוח על החוק. יש שאלה לאיזה ועדה זה הולך.

עליזה לביא (יש עתיד):

הייתה פה אי-הבנה ואני רוצה שהיושב-ראש יתקן את זה לפרוטוקול.

היו"ר דוד ביטן:

אני התייחסתי למכרזי כוח-אדם, לא לעסקים.

עליזה לביא (יש עתיד):

הוא אמר פה אמירה קשה והוא כרגע מייחס - - -

היו"ר דוד ביטן:

שמה אמרתי? לא היית פה בכלל כשדיברתי.

עליזה לביא (יש עתיד):

אני הייתי.

איילת נחמיאס ורבין (המחנה הציוני):

היא הייתה, היא הייתה פה כשאמרת את זה, דוד.

עליזה לביא (יש עתיד):

למה אתה אומר את זה, דוד?

היו"ר דוד ביטן:

הלכת וחזרת.

עליזה לביא (יש עתיד):

יצאתי שנייה. למה אתה אומר שלא הייתי? הייתי. אז אני מבקשת שזה יהיה
לפרוטוקול, שהתכוונת לכוח-אדם. אנחנו מדברים על מכרזים. זהו.

יואב קיש (הליכוד):

דוד, עוד רבע שעה מליאה.

קריאות:

- - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

דוד, לא עברו עשר דקות? מה אתה מציע?

היו"ר דוד ביטן:

אני מציע פנים כי זה המצב. היועצים המשפטיים, זה מה שהם אומרים לי בעצם.

עאידה תומא סלימאן (יו"ר הוועדה לקידום מעמד האישה ולשוויון מגדרי):

למה אתה לא מוכן?

היו"ר דוד ביטן:

את מוכנה לוועדה משותפת בראשות הפנים?

עאידה תומא סלימאן (יו"ר הוועדה לקידום מעמד האישה ולשוויון מגדרי):

למה משותפת בראשות הפנים?

היו"ר דוד ביטן:

כי זה עניין של ועדת הפנים.

עליזה לביא (יש עתיד):

הרי החוק שלי התחיל - - -

עאידה תומא סלימאן (יו"ר הוועדה לקידום מעמד האישה ולשוויון מגדרי):

ותקעו אותו.

תומר רוזנר:

לא תקעו שום דבר.

עליזה לביא (יש עתיד):

לא, היו בחירות.

היו"ר דוד ביטן:

טוב, את לא רוצה, אז נצביע על ועדת הפנים. אין לי ברירה. לגבי מה שאמרתי
קודם, התייחסתי למכרזי כוח-אדם.

איילת נחמיאס ורבין (המחנה הציוני):

הבנתי, ובגלל זה גם התייחסתי בתשובתי לזה.

היו"ר דוד ביטן:

בכוח-אדם אני עומד על זה שהיום רוב קבלת העובדים זה נשים.

איילת נחמיאס ורבין (המחנה הציוני):

יש שם העדפה. אני לא יודעת אם הרוב - - -

היו"ר דוד ביטן:

לא העדפה. העדפה בפועל, כי רוב התפקידים, נשים מגישות למכרזים וגברים לא.
אני אביא לך את הנתונים – במכרזי כוח-אדם.

יואב קיש (הליכוד):

דוד, כולם רוצים ללכת.

היו"ר דוד ביטן:

התייאשתם. שברתי אתכם?

עאידה תומא סלימאן (יו"ר הוועדה לקידום מעמד האישה ולשוויון מגדרי):

כל הכבוד, שברת אותנו.

היו"ר דוד ביטן:

עוד פעם אני אומר לך, העברתי לך הרבה הצעות. חבל. את סתם מתלוננת פה.

עאידה תומא סלימאן (יו"ר הוועדה לקידום מעמד האישה ולשוויון מגדרי):

אני לא סתם מתלוננת. אתה תקעת את הדיון הזה רבע שעה כדי להשיג את התוצאה
הזאת.

היו"ר דוד ביטן:

אני?

עאידה תומא סלימאן (יו"ר הוועדה לקידום מעמד האישה ולשוויון מגדרי):

כן, היה אפשר להצביע לפני רבע שעה.

קריאות:

- - -

היו"ר דוד ביטן:

ולא נתת לי לדבר.

איילת נחמיאס ורבין (המחנה הציוני):

עשית הפסקה.

היו"ר דוד ביטן:

לא עשיתי כי את דיברת.

איילת נחמיאס ורבין (המחנה הציוני):

אתי, הוא עשה הפסקה או לא עשה הפסקה?

עאידה תומא סלימאן (יו"ר הוועדה לקידום מעמד האישה ולשוויון מגדרי):

בוא נהיה ענייניים - - -

נורית קורן (הליכוד):

עאידה, אני רוצה להגיד לך שבוועדה הזאת תמיד דוד אומר – חמש דקות, מצביעים,
בסוף זה חצי שעה, שעה, כי הוא נותן לכולם לדבר.

היו"ר דוד ביטן:

מי בעד לאשר את בקשת יושב-ראש ועדת הפנים? מי נגד? מי נמנע?

הצבעה

בעד – 7

נגד – 2

נמנעים – 1

בקשת יושב-ראש ועדת הפנים והגנת הסביבה להעברת הצעת חוק לתיקון פקודת
העיריות (עידוד נשים בעסקים), התשע"ה-2015, מהוועדה לקידום מעמד האישה
ולשוויון מגדרי לוועדת הפנים והגנת הסביבה נתקבלה.

היו"ר דוד ביטן:

אושר.

טלי פלוסקוב (כולנו):

אני מבקשת שיהיה הסבר כי אני שומעת פה שנשים יצאו נגד נשים, אז לפרוטוקול
אני מבקשת. אין שום דבר נגד נשים.

היו"ר דוד ביטן:

ברור, ברור. היחיד שדיבר - - -

טלי פלוסקוב (כולנו):

להיפך. אני מזמינה את כל הנשים להגיע לוועדת הפנים ולהשתתף בדיון.

היו"ר דוד ביטן:

תודה רבה, הישיבה נעולה.

הישיבה ננעלה בשעה 10:45.
