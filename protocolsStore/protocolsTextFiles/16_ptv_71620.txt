הכנסת השש-עשרה נוסח לא מתוקן

מושב רביעי

פרוטוקול מס' 273

מישיבת ועדת הכנסת

יום שני, כ"ו בחשון התשס"ו (28 בנובמבר 2005), שעה 10:00

סדר-היום:

1. בקשות להעברת הצעות חוק מוועדה לוועדה אחרת:

1.  בקשת יו"ר ועדת הכלכלה להעברת הצעת חוק הנהיגה הספורטיבית, התשס"ה-2004
    (כ/48), של חה"כ א' רצאבי וקבוצת חברי כנסת, מוועדת הכלכלה לדיון
    בוועדת החינוך, התרבות והספורט. (הצעת חוק זו מוזגה עם הצעת החוק
    הנהיגה הספורטיבית, התשס"ה-2004, מטעם הממשלה (מ/146).

2.  בקשת יו"ר ועדת החוקה, חוק ומשפט להעברת הצעת חוק זכות יוצרים
    התשס"ה-2005, מוועדת החוקה, חוק ומשפט לדיון בוועדת הכלכלה.

3.  בקשת חה"כ אילן שלגי להעברת הצעת חוק הכשרות המשפטית והאפוטרופסות
    (תיקון – הסכמה לתרומת איברים על ידי קטינים), התשס"ה-2005 (פ/3105),
    מוועדת החוקה, חוק ומשפט לדיון בוועדת העבודה, הרווחה והבריאות.

4.  בקשת יו"ר ועדת הפנים ואיכות הסביבה להעברת הצעת חוק לתיקון פקודת בתי
    הסוהר (מ/1893), מוועדת החוקה, חוק ומשפט לדיון בוועדת הפנים ואיכות
    הסביבה.

2. העברת הדיון בהצעת חוק פ/3662, של חברת הכנסת זהבה גלאון, מוועדת החוקה
חוק ומשפט

לוועדת העבודה הרווחה.

3. הצעה לתיקון סעיף 36 לתקנון הכנסת בנושא דרך ההצבעה בהצעת אי אמון כשיש
מספר

מועמדים להרכבת הממשלה.

4. הצעה לתיקון תקנון הכנסת בנושא הקמת ועדת חקירה פרלמנטרית.

5. מינוי סגן נוסף ליושב ראש ועדת הבחירות המרכזית, לפי סעיף 17(ו) לחוק
הבחירות לכנסת -

פניית סיעת ש"ס.

נכחו:

חברי הוועדה:

היו"ר רוני בר-און

זהבה גלאון

רשף חן

יצחק כהן

יעקב מרגי

אפרים סנה

גדעון סער

אברהם פורז

מאיר פרוש

אילן שלגי

עמרי שרון

מוזמנים:

דוד לב - סגן מזכיר הכנסת

ירדנה מלר-הורביץ - סגנית מזכיר הכנסת

גאולה רזיאל - מנהלת לשכת מזכיר הכנסת

יועצת משפטית: ארבל אסטרחן

מנהלת הוועדה: אתי בן-יוסף

קצרנית: סיגל גורדון

בקשות להעברת הצעות חוק מוועדה לוועדה אחרת:

1.  בקשת יו"ר ועדת הכלכלה להעברת הצעת חוק הנהיגה הספורטיבית, התשס"ה-2004

  (כ/48), של חה"כ אהוד רצאבי וקבוצת חברי כנסת, מוועדת הכלכלה לדיון
  בוועדת החינוך,

  התרבות והספורט. הצעת חוק זו מוזגה עם הצעת החוק הנהיגה הספורטיבית,
  התשס"ה-2004, מטעם הממשלה (מ/146).

2.  בקשת יו"ר ועדת החוקה, חוק משפט להעברת הצעת חוק זכות יוצרים
    התשס"ה-2005, מוועדת החוקה, חוק ומשפט לדיון בוועדת הכלכלה

3.  בקשת חה"כ אילן שלגי להעברת הצעת חוק הכשרות המשפטית והאפוטרופסות
    (תיקון – הסכמה לתרומת איברים על ידי קטינים), התשס"ה-2005 (פ/3105),
    מוועדת החוקה, חוק ומשפט לדיון בוועדת העבודה, הרווחה והבריאות

4.  בקשת יו"ר ועדת הפנים ואיכות הסביבה להעברת הצעת חוק לתיקון פקודת בתי
    הסוהר (מ/1893), מוועדת החוקה, חוק ומשפט לדיון בוועדת הפנים ואיכות
    הסביבה.

היו"ר רוני בר-און:

בוקר טוב, אני פותח את ישיבת ועדת הכנסת מספר 273, על סדר היום שלנו מספר
עניינים, הנושא הראשון: בקשות להעברת הצעות חוק מוועדה לוועדה אחרת.
הראשונה שבהן – בקשת יושב ראש ועדת הכלכלה להעברת הצעת חוק הנהיגה
הספורטיבית, התשס"ה-2004 (כ/48), של חבר הכנסת אהוד רצאבי וקבוצת חברי
כנסת, מוועדת הכלכלה לדיון בוועדת החינוך, התרבות והספורט.

אדוני יושב ראש הקואליציה, מה העמדה בקשר להעברות החוק, יש לכם עמדה
כקואליציה?

גדעון סער:

כל דבר שמוסכם על חבר הכנסת מיקי איתן, אין לי התנגדות להעבירו.

היו"ר רוני בר-און:

הרחבנו את פנל מקבלי ההחלטות – שלך ושלי – גם למיקי איתן?

גדעון סער:

ההעברה היא ממנו.

היו"ר רוני בר-און:

לגבי בקשת יו"ר ועדת הכלכלה להעברת הצעת חוק הנהיגה הספורטיבית (פ/1227),
של חבר הכנסת אהוד רצאבי וקבוצת חברי כנסת, מוועדת הכלכלה לוועדת החינוך
התרבות והספורט - - -

אתי בן-יוסף:

יש הסכמה בין הוועדות.

גדעון סער:

אם יש הסכמה, אין בעיה.

היו"ר רוני בר-און:

אם כך, אני מעמיד להצבעה, יש הסכמה של ראשי הוועדות, מי בעד ירים את ידו.

הצבעה

בעד – 4

נגד – אין

נמנעים – אין

בקשת יו"ר ועדת הכלכלה להעברת הצעת חוק הנהיגה הספורטיבית, התשס"ה-2004
(כ/48), של חבר הכנסת אהוד רצאבי וקבוצת חברי כנסת – הצעה שמוזגה עם הצעת
חוק הנהיגה הספורטיבית, התשס"ה-2004, מטעם הממשלה (מ/146) - מוועדת הכלכלה
לדיון בוועדת החינוך, התרבות והספורט, נתקבלה.

היו"ר רוני בר-און:

הבקשה התקבלה ועברה פה אחד.

אנחנו עוברים לבקשה השנייה: בקשת יו"ר ועדת החוקה, חוק ומשפט להעברת הצעת
חוק זכות יוצרים התשס"ה-2005, מוועדת החוקה, חוק ומשפט לדיון בוועדת
הכלכלה. יש הסכמה של שתי הוועדות?

אתי בן-יוסף:

כן.

היו"ר רוני בר-און:

מי בעד ירים את ידו.

הצבעה

בעד – 5

נגד – אין

נמנעים – אין

בקשת יו"ר ועדת החוקה, חוק ומשפט להעברת הצעת חוק זכות יוצרים התשס"ה-2005,
מוועדת החוקה, חוק ומשפט לדיון בוועדת הכלכלה, נתקבלה.

היו"ר רוני בר-און:

הבקשה התקבלה.

בקשה נוספת היא של חבר הכנסת אילן שלגי להעברת הצעת חוק הכשרות המשפטית
והאפוטרופסות (תיקון – הסכמה לתרומת איברים על ידי קטינים) התשס"ה-2005
(פ/3105), מוועדת החוק, חוק ומשפט לדיון בוועדת העבודה, הרווחה והבריאות.
מי בעד ירים את ידו.

הצבעה

בעד – 5

נגד – אין

נמנעים – אין

בקשת חה"כ אילן שלגי להעברת הצעת חוק הכשרות המשפטית והאפוטרופסות (תיקון –
הסכמה לתרומת איברים על ידי קטינים), התשס"ה-2005 (פ/3105), מוועדת החוקה,
חוק ומשפט לדיון בוועדת העבודה, הרווחה והבריאות, נתקבלה.

היו"ר רוני בר-און:

אושר פה אחד.

בקשה נוספת, בקשה יושב ראש ועדת הפנים ואיכות הסביבה להעביר הצעת חוק
לתיקון פקודת בתי הסוהר (פ/1893), מוועדת החוקה, חוק ומשפט לדיון בוועדת
הפנים ואיכות הסביבה). חבר הכנסת גדעון סער, מה אתה אומר?

גדעון סער:

האם יש התנגדות?

היו"ר רוני בר-און:

לא, אין התנגדות, אמרתי לך, זה בהסכמה.

גדעון סער:

אז אין התנגדות.

היו"ר רוני בר-און:

אבל זה מוועדת החוקה לוועדת הפנים, לכן אני שואל.

גדעון סער:

אני מבקש לבדוק מה עמדת הממשלה.

היו"ר רוני בר-און:

בסדר, נדון בזה בפעם הבאה.

העברת הדיון בהצעת חוק פ/3662, פקודת פשיטת הרגל (נוסח חדש) (תיקון – הודעה לעובדים בדבר פשיטת רגל מוועדת החוקה חוק ומשפט לוועדת העבודה והרווחה

בקשת חברת הכנסת זהבה גלאון

היו"ר רוני בר-און:

הסעיף הבא, בקשתה של חברת הכנסת זהבה גלאון להעביר את הצעתה פ/3662, פקודת
פשיטת הרגל (נוסח חדש) (תיקון – הודעה לעובדים בדבר פשיטת רגל),
התשס"ה-2005, התקבלה בקריאה טרומית בתאריך 20 ביולי 2005 והועברה לוועדת
החוקה. חברת הכנסת זהבה גלאון מבקשת להעביר את ההצעה לוועדת העבודה הרווחה
והבריאות לשם הכנתה לקריאה ראשונה, בתיאום ובהסכמה של יושב ראש ועדת החוקה.
מי בעד ירים את ידו.

הצבעה

בעד – 6

נגד – אין

נמנעים – אין

הבקשה בדבר העברת הדיון בהצעת חוק פ/3662 מוועדת חוקה חוק ומשפט לדיון
בוועדת העבודה הרווחה והבריאות, נתקבלה.

היו"ר רוני בר-און:

ההצעה התקבלה.

הצעה לתיקון סעיף 36 לתקנון הכנסת בנושא דרך ההצבעה בהצעת אי אמון כשיש
מספר מועמדים להרכבת הממשלה

היו"ר רוני בר-און:

אנחנו עוברים לסעיף הבא: הצעה לתיקון סעיף 36 לתקנון הכנסת בנושא דרך
ההצבעה בהצעת אי אמון כשיש מספר מועמדים להרכבת הממשלה. בפעם האחרונה שעלתה
הצעה לאי-אמון, היו ארבע הצעות אי אמון. עכשיו זה נהיה מאוד גבולי, חלק
התקבלו, נכון שהן לא התקבלו קונסטרוקטיבית. מה אנחנו עושים כאשר כל ארבע,
שלוש או שתיים מתקבלות קונסטרוקטיבית, חבר הכנסת רשף חן הציע את טומי לפיד,
ומאיר פרוש הציע את יעקב ליצמן. הצעת התקנון אומרת, הסיעה שיש לה את מספר
חברי הכנסת הגדול יותר מבין אלה שהתקבלו, הוא יהיה המועמד לראשות הממשלה.

ארבל אסטרחן:

אני רוצה להבהיר, לא מדובר במצב רגיל של אי אמון ביום שני, שיש כמה הצעות
ומצביעים אחת אחת. מדובר במצב שיש אי אמון בסיום דיון. נאמר יש הצבעה על
חוק, אומר התקנון, שתהיה הצבעה אחת, גם על האי-אמון וגם על הצעת החוק.
עכשיו, מה קורה אם כמה ביקשו אי-אמון - תהיה הצבעה אחת - על מי מצביעים, על
איזה אי אמון מצביעים? יש הצבעה אחת. לכאורה היה לי מאוד מוזר שהנושא לא
מוסדר.

היום אומר הסעיף: "בהצבעה להביע אי-אמון בממשלה בסיום דיון בסעיף העומד על
סדר היום, תתקיים הצבעה אחת בלבד, והיא תהיה הן על הסעיף העומד על סדר היום
והן לעניין הבעת האי-אמון".

מוצע להוסיף: "ואולם, הוצעו מספר הצעות להביע אי אמון בממשלה כאמור, והוצע
בהן כי הרכבת הממשלה תוטל על חברי כנסת שונים, תתקיים ההצבעה על הצעתה של
הסיעה הגדולה יותר, ומבין סיעות שוות בגודלן, הצעתה של הסיעה זכתה במספר
הקולות הרב ביותר בבחירות".

גדעון סער:

המשמעות של ההצעה, שסיעות קטנות, אין בכלל הצבעות על הצעות האי-אמון שלהן.

ארבל אסטרחן:

אם הגדולות מגישות.

גדעון סער:

אני מתנגד לעניין הזה, זה דבר מוזר ביותר.

ארבל אסטרחן:

תהיה הצבעה אחת בלבד. כבר היום יש הצבעה אחת בלבד.

גדעון סער:

אז שלא יגישו.

ארבל אסטרחן:

זה רק בסיום דיון על סעיף אחד ספציפי על סדר היום.

גדעון סער:

זה לא באי-אמון רגיל?

ארבל אסטרחן:

לא, זה לא באי-אמון רגיל. יש שני סוגי אי-אמון.

רשף חן:

למה שלא לעשות את זה אחרת, למה שלא להצביע על כל ההצעות? ורואים את ההצעה,
או של הסיעה הגדולה, או של מספר חברי הכנסת הגדול, כזאת שהתקבלה.

ארבל אסטרחן:

אבל אתה מצביע על החוק פעם אחת. נגיד שאתה מצביע על החוק בקריאה שלישית,
יראו את ההצבעה על החוק בקריאה השלישית גם כהצבעת אי אמון.

רשף חן:

את מדברת על מצב שיותר מסיעה אחת הציעה שזה ייראה כאי-אמון?

ארבל אסטרחן:

כן. זה מקרה מאוד מצומצם, שיש חוק אחד על סדר היום, לגביו כמה הציעו
אי-אמון והציעו מועמדים שונים.

היו"ר רוני בר-און:

זה מקובל?

גדעון סער:

כן.

היו"ר רוני בר-און:

מי בעד הצעת התיקון, ירים את ידו.

הצבעה

בעד – 5

נגד – אין

נמנעים – אין

התיקון התקבל.

היו"ר רוני בר-און:

התיקון התקבל, תודה רבה.

הצעה לתיקון תקנון הכנסת בנושא הקמת ועדת חקירה פרלמנטרית

היו"ר רוני בר-און:

הנושא הבא: הצעה לתיקון תקנון הכנסת בנושא הקמת ועדת חקירה פרלמנטרית.
בתיקון הזה נתקלנו כאשר הקמנו את ועדת החקירה הפרלמנטרית וסדר הדיון היה
מאוד מטופש כי התקדמנו לאחור. היועצת המשפטית תסביר את העניין ואת התיקון.

ארבל אסטרחן:

יש כאן שלושה תיקונים שהתעוררו בעקבות בעיות ספציפיות שהיו. התיקון הראשון,
היום לגבי הצעות חוק והצעות לסדר ישנו איזה פז"ם בין הזמן שהצעה כזאת נופלת
לבין הזמן שאפשר להעלות אותה בפעם הבאה. לגבי ועדת חקירה, אין הוראה כזאת
בתקנון. לכן מוצע לקבוע, שאם הכנסת החליטה להסיר הצעה מסדר היום להקים ועדת
חקירה פרלמנטרית, לא יתקיים דיון בהצעה לפני שחלפו ארבעה שבועות מהיום
שההצעה הוסרה מסדר היום, אלא אם יושב ראש הכנסת החליט, שחל בינתיים שינוי
המצדיק דיון מחדש. ימי פגרה לא יבואו במניין התקופה. זה דומה למה שקבוע
לגבי הצעה לסדר היום, שגם ארבעה שבועות אי אפשר להעלות את ההצעה, לאחר
שנדונה הצעה דומה.

הסעיף השני מדבר על מה שאמר יושב ראש הוועדה, קרי, פרוצדורה במליאה, כשיש
הצעה של ועדת הכנסת להסיר - - -

היו"ר רוני בר-און:

עד עכשיו היה הפוך, הצבענו על הסתייגויות, עשינו עבודה, עבודה, ובסוף היה
אפשר לבטל אותה בהצבעה אחת. ניקח את ההצבעה הגדולה, נצביע עליה קודם ונראה
איך מתפלגת הכנסת. אם מסירים, לא דנים על כל ההסתייגויות. אם לא מסירים,
דנים על ההסתייגויות. זאת כל הטכניקה. היום המצב הוא, שאתה מצביע על כל
ההסתייגויות ובסוף אתה מצביע על הצעה של ועדת הכנסת להוריד את זה מסדר
היום. נהפוך, אם להוריד מסדר היום, למה לנו לעשות את כל ההצבעות המטופשות
האלה?

ארבל אסטרחן:

סעיף 3 בא בעקבות ועדת חקירה אחרת, נושא שהתעורר פה, חבר כנסת שרוצה לחזור
בו מההצעה, רשאי לחזור בו מהצעתו עד להנחת ההצעה על שולחן הכנסת כאמור
בסעיף זה או בסעיף 97ז.

היו"ר רוני בר-און:

מי בעד התיקון ירים את ידו.

הצבעה

בעד – 5

נגד – אין

נמנעים – אין

ההצעה לתיקון תקנון הכנסת בנושא הקמת ועדת חקירה פרלמנטרית, התקבלה.

היו"ר רוני בר-און:

התיקון התקבל.

מינוי סגן נוסף ליושב ראש ועדת הבחירות המרכזית, לפי סעיף 17(ו) לחוק
הבחירות לכנסת –

פניית סיעת ש"ס

היו"ר רוני בר-און:

הנושא האחרון על סדר היום: מינוי סגן נוסף ליושב ראש ועדת הבחירות המרכזית,
לפי סעיף 17(ו) לחוק הבחירות לכנסת, פניית סיעת ש"ס. ככל הידוע, מספר
הסגנים ליושב ראש ועדת הבחירות המרכזית הוא ממילא לוועדות הבחירות
האזוריות, שהן תמונת ראי של הוועדה המרכזית, על פי החוק, מינימום ארבעה
סגנים, ומקסימום שמונה סגני יושב ראש. זאת אומרת, שהמרחב שלנו הוא 5-8
סגנים.

עד היום, לוועדת הבחירות המרכזית לכנסת השבע-עשרה היו ארבעה סגנים, ארבעה
נציגי הסיעות הגדולות בבית: הליכוד, עבודה-מימד, עם אחד, שינוי וש"ס.

מאיר פרוש:

שינוי עוד לא עברה בחירות עם 15 מנדטים.

היו"ר רוני בר-און:

נכון, אבל כשנמוגה ועדת הבחירות לכנסת השש-עשרה ושקמה ועדת הבחירות לכנסת
השבע-עשרה, לשינוי היו 17 מנדטים, וככזאת, היא קיבלה סגן. ש"ס, שבאה בתור
אחריה עם 11 מנדטים, קיבלה גם היא סגן. לימים, מסיעת הליכוד התפלגה סיעת
"קדימה". עכשיו, סיעת "קדימה" מחזיקה למזער 14 מנדטים והיא הפכה לסיעת
הרביעית בגודלה בבית, ככזאת, ש"ס מאבדת את מקומה.

לקבוצה די מרכזית של חברי הכנסת המחוברים לעניין שמירת השבת, יש אינטרס
שיהיה יהודי שומר מצוות חבר בוועדה. לכן מבקשת סיעת ש"ס שנגדיל את מספר
הסגנים מארבעה לחמישה ונחזיר עטרה ליושנה, שלש"ס יהיה נציג בוועדה הזאת.

חבר הכנסת גדעון סער, בשם סיעת הליכוד, תומך בבקשה. חבר הכנסת ד"ר אפרים
סנה, נציג סיעת העבודה, תומך?

אפרים סנה:

בטח.

היו"ר רוני בר-און:

תומך בבקשה. חבר הכנסת רשף חן, תומך. אני, כיושב ראש סיעת "קדימה", תומך
בוועדה.

אנחנו איפה צריכים שתי החלטות, האחת, להרחיב את מספר הסגנים לחמישה סגנים.
השנייה, שהנציג החמישי יהיה נציג ש"ס.

ההצעה היא אחת, מורכבת משני סעיפים: הסעיף הראשון אומר – ועדת הכנסת מחליטה
להרחיב את מספר סגני היושב ראש של ועדת הבחירות לכנסת השבע-עשרה מארבעה
לחמישה. הסעיף השני בהצעת ההחלטה אומר, הנציג הנוסף יהיה נציג סיעת ש"ס. מי
בעד הצעת ההחלטה ירים את ידו.

הצבעה

בעד – 7

נגד – אין

נמנעים – אין

הצעת ההחלטה התקבלה.

היו"ר רוני בר-און:

ההצעה התקבלה פה אחד, ברכותינו לש"ס. תודה רבה, הישיבה נעולה.

הישיבה ננעלה בשעה 10:25.
