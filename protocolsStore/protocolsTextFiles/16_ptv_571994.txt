פרוטוקולים/ועדת הכנסת/7032

ירושלים, כ"ו באב, תשס"ג

24 באוגוסט, 2003

הכנסת השש-עשרה נוסח לא מתוקן

מושב ראשון

פרוטוקול מס' 46

מישיבת ועדת הכנסת 

יום חמישי, ב' באב התשס"ג (31 ביולי 2003), שעה 09:00

סדר היום: א. שונות

ב. בקשת יושבת-ראש ועדת העלייה, הקליטה והתפוצות להעברת הצעה לסדר היום
בנושא קשיים תקציביים המונעים עליית יהודים מאתיופיה מוועדת הפנים ואיכות
הסביבה לדיון בוועדת העלייה, הקליטה והתפוצות

ג. אישור הכללים בדבר השתתפות בהוצאות משפטיות לחברי הכנסת

נכחו:

חברי הוועדה: רוני בר-און – היו"ר

יולי-יואל אדלשטיין

מיכאל איתן

דניאל בנלולו

רוני בריזון

רשף חן

גדעון סער

מאיר פרוש

עמרי שרון

מוזמנים: חה"כ נסים דהן

חה"כ אברהם הירשזון

חה"כ ניסן סלומינסקי

אריה האן מזכיר הכנסת

דוד לב סגן מזכיר הכנסת

יחזקאל לביא מנהל האגף לתכנון ואחראי על המידע,

  משרד הפנים

יועצות משפטיות: אנה שניידר, יועצת משפטית לכנסת

ארבל אסטרחן

מנהלת הוועדה: אתי בן יוסף

קצרנית: דקלה אברבנאל

א. שונות

היו"ר רוני בר-און:

בוקר טוב. אני מתכבד לפתוח את ישיבה מס' 46 של ועדת הכנסת. נקווה שעד
יציאתנו לפגרה זוהי הישיבה האחרונה. נמצאים כאן גם מזכיר הכנסת אריה האן
וגם סגן מזכיר הכנסת דוד לב ואני מבקש להפנות את שימת לבם לכך שזוהי ישיבה
מס' 46 ולא מס' 16. נוסף על כך הוועדה היא בראשות חבר הכנסת בר-און ולא חבר
הכנסת ברונפמן.

סגן מזכיר הכנסת דוד לב:

עד עכשיו לא שמנו לב.

היו"ר רוני בר-און:

נתחיל בסעיף שונות. אני שוב מבקש החרגה. פניתי בשעתו בעניין מספר ישיבות
ועדות הכנסת בפגרה גם ליושב-ראש ועדת חוץ וביטחון וגם ליושב-ראש ועדת
הכספים. נחה דעתם שהמספר שאנחנו קובעים מספיק.

אברהם הירשזון:

אני לא יכול להתחייב בשם יושב-ראש ועדת חוץ וביטחון.

היו"ר רוני בר-און:

עכשיו הם מגלים דברים אחרים, וזה בסדר. אני מבקש שנחריג גם את ועדת הכספים
מההגבלה שהגבלנו את יתר ועדות הכנסת ונקבע שהיא לא חלה גם עליה.

אני מקיים הצבעה על כך: רוב בעד. הבקשה אושרה.

רשף חן:

אפשר לקבוע הגבלת שעות של ועדת הכספים?

היו"ר רוני בר-און:

היושב-ראש הנמרץ של ועדת הכספים סובל מנדודי שינה, הוא הושיב את חבריו כל
הלילה. הם הגיעו לכל מיני הסכמות מרתקות בעניין איחוד הרשויות המקומיות
ובעניין והסגנים ברשויות המקומיות. הם מבקשים להניח את הצעות החוק שהכינו
לקריאה שנייה ושלישית עוד היום. אנחנו מתבקשים לפטור אותם מחובת הנחה.

הבקשה היא בנוגע לפרקים ב-ג להצעת חוק התכנית להבראת כלכלת ישראל – תיקוני
חקיקה להשגת יעדי התקציב והמדיניות הכלכלית לשנת הכספים 2003-2004, התשס"ג
(איחוד רשויות מקומיות), בקשה להתיר את הקריאה השנייה ביום ההנחה על שולחן
הכנסת. פרק ב עוסק בסגנים; פרק ג עוסק באיחוד רשויות.

מנחם פרוש:

מה התוצאה בסופו של דבר?

היו"ר רוני בר-און:

היא לא כל כך מעניינת אותנו לעניין הפטור מחובת הנחה.

ניסן סלומינסקי:

התקבלה הצעת ביבי – בן לולו. יש בירושלים שישה.

אברהם הירשזון:

בירושלים יש ארבעה סגנים.

קריאה:

שלושה.

מנחם פרוש:

כלומר יש שלושה נוסף על השלושה האחרים.

היו"ר רוני בר-און:

ולליכוד רק סגן אחד? תבואו אחרי החגים.

אני מקיים הצבעה על הבקשה לתת פטור מחובת הנחה: אושר פה אחד. עלה והצלח
אדוני יושב-ראש הוועדה המשותפת.

עוד בקשה לפטור מחובת הנחה: בקשה של חבר הכנסת ד"ר יורי שטרן, יושב-ראש
ועדת הפנים ואיכות הסביבה. עניינו הצעת החוק לתיקון דיני בחירות לרשויות
המקומיות, התשס"ג-2003. הצעת החוק הזאת עניינה תיקונים טכניים בחוק לתיקון
דיני בחירות לרשויות המקומיות, התשס"ג2003-; עניינים של מנהלי קלפיות,
ספירות וכיוצא באלה. אין שינויים במהות.

אני מקיים הצבעה על הבקשה לפטור מחובת הנחה: אושר.

ב. בקשת יושבת-ראש ועדת העלייה, הקליטה והתפוצות להעברת הצעה לסדר היום
בנושא

קשיים תקציביים המונעים עליית יהודים מאתיופיה מוועדת הפנים ואיכות הסביבה
לדיון

בוועדת העלייה, הקליטה והתפוצות

היו"ר רוני בר-און:

כעת נדון בבקשה של יושבת-ראש ועדת העלייה, הקליטה והתפוצות להעביר הצעה
לסדר יום בנושא קשיים תקציביים המונעים עליית יהודים מאתיופיה מדיון בוועדת
הפנים ואיכות הסביבה לדיון בוועדת העלייה, הקליטה והתפוצות. חברת הכנסת
אביטל איננה. יש הסכמה בין יושבי-ראש הוועדות בעניין זה. הבקשה היא להעביר
את הנושא לוועדה משותפת בראשות ועדת הפנים ואיכות הסביבה.

אני מקיים הצבעה על הבקשה: אושר.

מה בנוגע למספר החברים בוועדה המשותפת?

אתי בן יוסף:

אפשר לקבוע ארבעה חברים מכל ועדה.

היו"ר רוני בר-און:

בסדר. אני מקיים על כך הצבעה: אושר.

ג. אישור הכללים בדבר השתתפות בהוצאות משפטיות לחברי הכנסת

היו"ר רוני בר-און:

נעבור לנושא האחרון. אתמול העברנו בקריאה שנייה ושלישית את חוק חסינות חברי
הכנסת זכויות וחובות – נושא ההשתתפות בשכר טרחת עו"ד לחבר כנסת בתנאים
מסוימים.

מיכאל איתן:

מתי תחולת החוק?

היו"ר רוני בר-און:

מעכשיו, כולל מה שקרה בכנסת ה-15. היה גם מקרה אחד של חבר הסיעה שלנו,
שהניע את הגלגלים. הנושא נתקע ברגע האחרון של הכנסת ה-15, בגלל פיזור
הכנסת.

אליעזר כהן:

כמו המקרה שלי, שדרסתי את הנכה והתברר שלא דובים ולא זבובים.

היו"ר רוני בר-און:

אני מניח שהמקרה הזה נופל בתחום הזה.

ארבל אסטרחן:

נבדוק זאת.

ניסן סלומינסקי:

אם כן לאיש אסור להצביע כאן, כולם נגועים בדבר.

היו"ר רוני בר-און:

חבר הכנסת כהן, אני לא רוצה לתת לך תשובה כרגע. הוועדה תוקם, תוכל להציג
טענותיך לפניה.

אנה שניידר:

אני מבהירה שכבר דנו בכללים, אך באופן פורמלי לא היה אפשר לאשר את הכללים
לפני שהחוק עבר.

היו"ר רוני בר-און:

היועצות המשפטיות מסבירות שכבר דנו בכללים, כבר פילחנו אותם, תיקנו אותם,
הכנסנו תוספות והורדנו את שצריך היה להוריד. אך לא היינו יכולים לאשר אותם
כל עוד החוק לא נכנס לתוקף. מאחר שהחוק נכנס לתוקף אתמול ב22:30- בערך,
אנחנו מתבקשים לאשרם כעת. אני מניח שלא צריך לקיים דיון בעניין.

אליעזר כהן:

למען ההגינות, אני נהנה מזה; אני יכול להצביע?

היו"ר רוני בר-און:

לא, אני מציע שלא תצביע.

מיכאל איתן:

כל אחד מאתנו נהנה.

היו"ר רוני בר-און:

אנחנו נהנים בכוח. הוא נהנה בפועל. אני מציין לפרוטוקול את הודעתו של חבר
הכנסת אליעזר צ'יטה כהן. בהגינותו הרבה הוא אמר שבדעתו לפנות לוועדה בזמן
הקרוב ולכן הוא לא ייטול חלק בהצבעה.

אני מקיים הצבעה על אישור הכללים: הרוב בעד; אין מתנגדים; נמנע אחד – חבר
הכנסת איתן. אני קובע שהכללים אושרו.

יש עניין נוסף. מזכיר הכנסת כותב: "הכנסת החליטה להטיל על ועדת הכנסת לקבוע
את הוועדה שתדון בהצעה לסדר היום בנושא הגידול באבטלה ובממדי העוני בישראל,
של חה"כ יעקב ליצמן ושלום שמחון. נשמעו הצעות להעביר לוועדת הכלכלה או
לוועדת הכספים".

גדעון סער:

אני תומך בוועדת הכספים.

היו"ר רוני בר-און:

יש מישהו שמבקש משהו אחר? אין. אני מקיים הצבעה: אושר פה אחד.

עד לפגישה הבאה שלנו, פגרה נעימה. אני נועל את הישיבה.

רבותיי, לאחר אישור הכללים לא הודיתי ליועצות המשפטיות שעסקו בנושא וכן
למנהלת הוועדה וןצוות. אני מבקש לתקן זאת כעת, לנצל את ההזדמנות שהרבה
מחברי הוועדה החשובים עדיין נוכחים ולהודות ליועצות המשפטיות ולכל סגל
הוועדה.

הישיבה ננעלה בשעה 09:20.
