הכנסת העשרים

מושב שלישי

פרוטוקול מס' 212

מישיבת ועדת הכנסת

יום שני, ג' בשבט התשע"ז (30 בינואר 2017), שעה 14:15

סדר היום:

1. קביעת סדרי הדיון בהצעת חוק להסדרת ההתיישבות ביהודה והשומרון,
התשע"ז-2016 (כ/672) בקריאה השניה והשלישית, בהתאם לסעיף 98 לתקנון הכנסת.

2. טענת חריגה מגדר נושא הצעת חוק להסדרת ההתיישבות ביהודה והשומרון,
התשע"ז-2016 )(כ/672), הנדונה בוועדת החוקה, חוק ומשפט

נכחו:

חברי הוועדה:

יואב קיש – היו"ר

עבדאללה אבו מערוף

קארין אלהרר

ישראל אייכלר

דוד אמסלם

דוד ביטן

יואב בן צור

יהודה גליק

שולי מועלם-רפאלי

מרב מיכאלי

אברהם נגוסה

איילת נחמיאס ורבין

רועי פולקמן

חברי הכנסת:

שרן השכל

דב חנין

יוסי יונה

מיכאל מלכיאלי

קסניה סבטלובה

עודד פורר

מוזמנים:

מזכירת הכנסת ירדנה מלר-הורוביץ

היועץ המשפטי לכנסת איל ינון

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

לאה קיקיון

1. קביעת סדרי הדיון בהצעת חוק להסדרת ההתיישבות ביהודה והשומרון,
התשע"ז-2016 (כ/672) בקריאה השניה והשלישית, בהתאם לסעיף 98 לתקנון הכנסת

2. טענת חריגה מגדר נושא הצעת חוק להסדרת ההתיישבות ביהודה והשומרון,
התשע"ז- 2016 )(כ/672), הנדונה בוועדת החוקה, חוק ומשפט

היו"ר יואב קיש:

שלום לכולם, אני פותח את הדיון. לגבי סעיף ב' – לא נדון בו היום. אנחנו
דנים רק בסעיף א' – והוא: קביעת סדרי הדיון בהצעת חוק להסדרת ההתיישבות - -
-

אוסאמה סעדי (הרשימה המשותפת):

כבר טענתם שזה נושא חדש - - -

היו"ר יואב קיש:

לא היתה טענה, בסוף היא לא הוגשה, ולכן – אין. לא הגענו לזה. אנחנו מדברים
על קביעת סדרי דיון. אנחנו בסיטואציה שחוק ההסדרה הוא חוק, כפי שאנחנו
רואים גם ממה שקורה פה, בכנסת, כולל בוועדה עצמה עם מאות הסתייגויות ואם לא
נחיל סדרי דיון כאן עשינו חשבון שמדובר ב-36 ימים. נכון?

קריאה:

38.

היו"ר יואב קיש:

38 ימים של נאומים. ברור שלא זו מטרת החקיקה, לא בכנסת הזו ולא בכנסת אחרת
או - - -

קריאה:

באמת? ואני חשבתי לתומי שזו מטרת - - -

היו"ר יואב קיש:

בואו נגיד ככה – הרי תמיד אומרים לי שהגלגל יתהפך, תחשוב מה תעשה אם אתה
תהיה האופוזיציה. אז אני אומר: תחשבו אם תהיו בקואליציה, מה שכנראה לא
יקרה, אז נראה לי - -

קריאות:

- - -

היו"ר יואב קיש:

- - נראה לי ש-38 ימים של הסתייגויות זה לא ריאלי. החוק הזה הוא חוק
מיוחד - - -

מרב מיכאלי (המחנה הציוני):

החוק הזה הוא לא ריאלי. זו בדיוק הנקודה, זה חוק לא ריאלי, אדוני.

קריאות:

- - -

מרב מיכאלי (המחנה הציוני):

אני רוצה להגיד שאנחנו קיבלנו פנייה מהיועץ המשפטי לכנסת שאני מאוד מעריכה
אותו, כמובן. גם הוא הפנה את תשומת ליבי וצריך להגיד שהעובדה שיש לנו 38
ימי דיבור היא תוצאה של עבודה מאוד רצינית וטובה של חברות וחברי המפלגות
באופוזיציה שישבו בוועדה והגישו את ההסתייגויות האלה - - -

היו"ר יואב קיש:

זו דעתך הסובייקטיבית.

מרב מיכאלי (המחנה הציוני):

לא. זו דעתי המקצועית, הפרלמנטרית, היסודית מאוד. לכן אנחנו החלטנו להסתפק
במקום ב-38 ימי דיבור רק ב-7 ימי דיבור, כשאתם בלאו הכי מבקשים לדחות את
הדיון בשבוע. אז אמרנו – 7 ימי דיון שהם 7 ימי כנסת. זו הצעתנו ואם - - -

היו"ר יואב קיש:

לא הבנתי מה המשמעות של ה-7 ימי כנסת.

מרב מיכאלי (המחנה הציוני):

7 ימי כנסת שבהם נדבר. לא, לא, לא. אנחנו נוכל לדבר 7 ימי כנסת ולנמק את
ההסתייגויות שלנו ולקיים את ההצבעה במהלכם, בעוד שבוע.

היו"ר יואב קיש:

זאת אומרת שהכנסת לא תעשה דבר במהלך 7 ימים, שזה, למעשה, שבועיים בגדול,
מלבד - - - שאני אבין – זו הצעת הפשרה שאתם מציעים לנו?

מרב מיכאלי (המחנה הציוני):

סליחה, זה לרדת מ-38 ימים ל-7. מישהו שיעשה לי את החשבון.

קריאות:

- - -

אוסאמה סעדי (הרשימה המשותפת):

7 ימי עבודה.

מרב מיכאלי (המחנה הציוני):

ברשותך, אדוני – לסיום. אני חוששת ברצינות שאנחנו באופוזיציה מתייחסים
לעבודת החקיקה – לפעמים זה נראה שאנחנו מתייחסות לעבודת החקיקה הרבה יותר
ברצינות מאשר הקואליציה והממשלה. חלקם נרחבים מהקואליציה אומרים בריש גלי –
אנחנו נצביע בעד החוק הזה כי הוא בכלל ייפסל בבג"ץ. אנחנו בונים על זה שהוא
ייפסל בבג"ץ.

היו"ר יואב קיש:

כולם אומרים את זה? אני לא שמעתי אף אחד מהקואליציה אומר את זה.

קארין אלהרר (יש עתיד):

ליברמן אמר את זה בישיבת הסיעה.

היו"ר יואב קיש:

אז תגידי את זה לליברמן.

קארין אלהרר (יש עתיד):

לא רק ליברמן. תשאל את ראש הממשלה שלך מה הוא אומר.

מרב מיכאלי (המחנה הציוני):

בדיוק. ראש הממשלה שלך שאומר שהחוק הזה - - -

קריאות:

- - -

היו"ר יואב קיש:

אני לא אנהל פה דיון בצעקות.

מרב מיכאלי (המחנה הציוני):

ראש הממשלה אמר שהחוק הזה יביא אותנו להאג, אנחנו באופוזיציה לוקחות
ולוקחים ברצינות את הדברים האלה. אנחנו לוקחים ברצינות את הסירוב של היועץ
המשפטי לממשלה להגן על החוק הזה היה והוא יעבור, ולכן המאבק שלנו נגדו הוא
כל כך משמעותי כי אנחנו באמת לצערי מתנדבות ומתנדבים פה להציל לא אתכם אלא
את מדינת ישראל מהנזק שהחוק הזה יגרום לו.

היו"ר יואב קיש:

אני מקריא את הסעיף שאנחנו מדברים עליו – סעיף 98(ה) – סדרי דיון מיוחדים:
"בדיון בהצעת חוק תקציב המדינה ובמקרים אחרים יוצאים מן הכלל רשאית ועדת
הכנסת לקבוע סדרי דיון מיוחדים, לרבות קביעת מסגרת הדיון וזמני הדיבור".
אני חושב שאנחנו בהחלט עוסקים בנושא של מה שנקרא – מקרים אחרים יוצאים מן
הכלל.

קארין אלהרר (יש עתיד):

למה אתה חושב - - -

היו"ר יואב קיש:

הרגע נמקה את זה חברתך מהסיעה.

קארין אלהרר (יש עתיד):

למה אתה חושב? אתה לא יכול - - -

היו"ר יואב קיש:

ברור לך, ולו רק לפי התנהלות האופוזיציה בעניין הזה שאנחנו מדברים על מקרה
יוצא מן הכלל.

מרב מיכאלי (המחנה הציוני):

איך לפי התנהלות האופוזיציה, כשאתם הם אלה שמביאים את זה מהיום להיום?
נותנים לעצמכם פטור מחובת הנחה מראש. באמת.

קריאות:

- - -

היו"ר יואב קיש:

אתם תקבלו זכות דיבור. היועץ המשפטי של הכנסת, בבקשה.

היועץ המשפטי לכנסת איל ינון:

כבוד היושב-ראש, חברי הוועדה הנכבדים. אני רוצה לעדכן אתכם במכתב שהוצאתי
לפני כשעה ליושב-ראש הכנסת בעקבות שאלה שנשאלתי, האם הוועדה המשותפת שעוסקת
בחוק ההסדרה רשאית לקיים ישיבת הצבעה על הרביזיות בזמן ישיבות הסיעה. כתבתי
כך: "תקנון הכנסת אינו מתייחס לקיום ישיבות ועדה במקביל לישיבות הסיעות,
ואולם נוהג הוא בכנסת מימים ימימה כי שעות הצהריים של יום שני מוקדשות
לישיבות סיעות שהן מוסד בכנסת וכי אין מקיימים בשעות האלה ישיבות של
הוועדות, וכידוע, בכנסת לנוהג יש מעמד משפטי, ראו סעיף 19 לחוק יסוד:
הכנסת. עמדתי היא, אפוא, כי יש להקפיד על נוהג זה ואין לזמן ישיבות ועדה
לשעות שבהן מתקיימות ישיבות הסיעות. על אחת כמה וכמה נכונים הדברים כשמדובר
בישיבה המוקדשת כולה להצבעות בהצעת חוק מעוררת מחלוקת כמו הצעת החוק
שבנדון, שבוודאי תיבחן, אם תאושר, לא רק במישור המהותי אלא גם במישור
ההליכי.

עוד אציין כי בקיום ישיבה של הוועדה המשותפת בזמן ישיבות הסיעות יש כדי
ליצור תקדים שיפגע, בסופו של יום, בכל חברי הכנסת והסיעות, וכבר היום ביקש
יושב-ראש ועדה אחרת לקיים ישיבות חקיקה בזמן ישיבות הסיעות. אשר על כן,
כאמור, אין לקבוע את ישיבת הוועדה המשותפת או כל ישיבה של ועדה אחרת בזמן
ישיבות הסיעה בימי שני בצהריים, אלא בהסכמה בין הקואליציה לאופוזיציה".

עד כאן לגבי הניסיון לכנס היום בצהריים את הוועדה המשותפת כדי להצביע על
הרביזיה.

אוסאמה סעדי (הרשימה המשותפת):

- - -

היו"ר יואב קיש:

לא, לא. אני רוצה לשמוע אותו. אתה תקבל זכות דיבור.

אוסאמה סעדי (הרשימה המשותפת):

שאלה בהמשך לחוות דעתו על קיום ישיבות - - -

קריאות:

- - -

היו"ר יואב קיש:

יש אישור מהיושב-ראש עד 16:30.

דוד ביטן (הליכוד):

לא, לא. זה לא מה שסוכם. סוכם אתם שנתחיל את הדיון ונגלוש לעד שנסיים את
זה.

קריאות:

- - -

היועץ המשפטי לכנסת איל ינון:

שנייה, שנייה אחת. תנו לי להמשיך. עכשיו אני עובר לסדרי הדיון בעניין הדיון
במליאה. בנושא סדרי הדיון. תראו, אין ספק שאחד הכלים העיקריים הפרלמנטריים
העיקריים של האופוזיציה, הלגיטימיים והמקובלים, זה יצירת פיליבסטר באמצעות
הסתייגויות, במליאת הכנסת, להצעת חוק, ודאי הצעת חוק קונטרוברסאלית שעליה
אנחנו דנים. מצד שני, אי אפשר. גם בזה צריך איזושהי מידה, ואי אפשר לחרוג
באופן קיצוני.

אני פניתי למרכזת האופוזיציה ויושבת-ראש סיעת המחנה הציוני, ואמרתי לה
שלאור העובדה שמדובר בהסתייגויות שאם אנחנו נקיים את התקנון כלשונו מדובר
ב-38 ימים של דיונים, הרי הדבר חורג באופן קיצוני מאיזושהי מידה סבירה של
השימוש בסעיף הזה של התקנון ולכן לא תהיה ברירה אלא ללכת לסעיף 98 שאני
אומר לכם שמזמן לא נעשה בו שימוש. זה נכון שיושב-ראש הקואליציה מדי שבוע
מבקש לעשות בו שימוש, אבל לא נעשה בו שימוש, אלא לעניין התקציב, שבעיקר הוא
נועד לכך.

דוד ביטן (הליכוד):

- - -

היועץ המשפטי לכנסת איל ינון:

פניתי לחברת הכנסת מיכאלי ואמרתי לה שלצערי הרב, אם הדברים לא יתכנסו לאיזה
מימד זמן סביר, לא תהיה לנו, לייעוץ המשפטי, ברירה – אלא לגבות את יוזמתו
של יושב-ראש הקואליציה לקיים סדרי דיון מיוחדים, ואני הראשון שייצר על כך
כי יווצר תקדים שלדעתי הוא תקדים גרוע ביותר לאופוזיציה.

חברת הכנסת מיכאלי לא שיתפה אותי בהצעה שהיא הביאה בפני הוועדה כרגע, של 7
ימי עבודה של הכנסת, ואני מצטער לקבוע כי גם ההצעה הזו חורגת באופן קיצוני
מהמתחם הסביר, בעיניי, ולכן אם האופוזיציה תעמוד על כך לא תהיה לנו ברירה
אלא לגבות את הקואליציה ואת יושב-ראש הקואליציה - - -

קריאות:

- - -

היו"ר יואב קיש:

יושב פה לידי יושב-ראש הקואליציה שביקש בהסכמה עם מרכזת האופוזיציה לדחות
את הישיבה שהיתה צריכה להיות פה ב-14:15 כדי שלא נגיע לזמנים האלה. הסכמנו
לדחות ואמרנו שתבואו עם הצעה סבירה. חזרתם עם 7 ימי עבודה לכנסת. זה לעשות
צחוק מיושב-ראש הקואליציה, זה לבוא לפה בידיים לא נקיות, זו לא הצעה
אמיתית. תבואו בהצעה אמיתית, נהיה מוכנים לדון.

קריאות:

- - -

דוד ביטן (הליכוד):

אפשר לדבר?

היו"ר יואב קיש:

אני רואה שזה דיון מתוח, אני אומר – מי שיקבל זכות דיבור הוא היחידי שידבר.
מי שיפריע מייד ייקרא לסדר – קואליציה או אופוזיציה, לא אכפת לי. אנחנו
ננהל פה עכשיו דיון שמקשיבים אחד לשני.

דוד ביטן (הליכוד):

קודם כל, הניצול הזה באופן לא סביר של הזכות לפיליבסטר על ידי הגשת
הסתייגויות לא הגיוניות, לא סבירות, לא קשורות לחוק, אפילו אפשר ללמד אותם
בכיתה א', אפילו הם לא יבינו את ההסתייגויות האלה – במצב הזה אנחנו לא
נסכים בשום פנים ואופן לאפשר את זה לאופוזיציה, ובשביל זה יש את תקנה 98
שאומרת שאנחנו יכולים לא רק בתקציב, אלא גם בעניינים אחרים - - - נכון
שהיועץ המשפטי לא אוהב את זה, גם אני לא אוהב את זה, אבל לכל דבר יש הגיון
וסבירות. אנחנו לא נשב פה ימים וליליות על מנת שאתם תחייכו לנו או תחייכו
בפייסבוק לציבור שלכם. אני רוצה שהדברים יהיו הגיוניים.

איילת נחמיאס ורבין (המחנה הציוני):

- -

דוד ביטן (הליכוד):

יש לנו שתי בעיות. בעיה ראשונה היא באמת אורך הזמן. לפי החישוב שעשינו, 8
ימים כפול 24 שעות – שזה לא מתקבל על הדעת - - -

מרב מיכאלי (המחנה הציוני):

אנחנו הסכמנו לרדת ל-3 ימים - - -

דוד ביטן (הליכוד):

ודבר שני, הנושא של הצבעות – גם זה חשוב. יש לנו הצעה גם לגבי נושא ההצבעות
וגם לגבי נושא ההסתייגויות. אני מוכן, הנה, בלי להגיד אפילו מה ההצעה שלנו
– שהיועץ המשפטי יגיד מה סביר פה לגבי משך הזמן, ואני מוכן לקבל את זה
מראש, אם אתם תסכימו לקבל את זה מראש. אני מוכן – אתם מוכנים לזה? לא
שמעתי.

דבר שני, לעניין ההצבעות – גם, יושב-ראש הוועדה יגיד מה ההצעה שלנו, אלא אם
אתם רוצים שהיועץ המשפטי יכריע, גם מקובל עלי.

היו"ר יואב קיש:

נעשה את זה בזמן קצר, אני לא הולך למרוח את הדיון הזה, יש שלושה דוברים.

אוסאמה סעדי (הרשימה המשותפת):

אדוני היושב-ראש, אדוני היועץ המשפטי לכנסת, חברי חברי הכנסת. אין חולק
שמדובר בהצעת חוק בעייתית מאוד שיש בה קשיים משפטיים, חוקתיים, שמענו על
עמדת היועץ המשפטי לממשלה, עמדת משרד הביטחון, עמדת משרד החוץ, עמדתו של
היועץ המשפטי של הכנסת, היועצים המשפטיים של הוועדה המשותפת. לכן, זה לא
שאנחנו באופוזיציה מגישים בכל שני וחמישי בכל חוק ובכל הצעת חוק- אתם
יודעים שאנחנו בהרבה חוקים, גם אנחנו, כאופוזיציה, לפעמים לא מגישים
הסתייגויות. הפעם באמת מדובר בתקדים מסוכן, בחוק מסוכן, ולכן הגשנו את מאות
ההסתייגויות האלה. אני חושב שזו זכותנו וזכותו של כל חבר כנסת באופוזיציה
לעלות על דוכן ובמליאה, לנסות להסביר ולשכנע על המסוכנות של החוק הזה, וגם
על ההשלכות שלו – הן בישראל והן בחו"ל. אני לא חושב שצריך לקפח את זכותנו,
לבוא ולקצוב לנו זמן בחוק הזה. אני יכול לדבר על זה שעות, אבל צריך באמת
לתת לנו את האפשרות של הליך הוגן ואם אנחנו מדברים על 38 ימים ואנחנו - - -

דוד ביטן (הליכוד):

הגשנו הסתייגויות סרק.

קריאה:

- - -

שולי מועלם-רפאלי (הבית היהודי):

סרק, סרק.

קריאות:

- - -

שולי מועלם-רפאלי (הבית היהודי):

ואם לא אז את 3 ו-4. נו, באמת. הרי אם הייתם מגישים רק הסתייגויות
משמעותיות לא היינו יושבים היום 3 שעות.

היו"ר יואב קיש:

את נקראת לסדר פעם ראשונה.

אוסאמה סעדי (הרשימה המשותפת):

אני רוצה להזכיר לכולם וגם ליושב-ראש הקואליציה: מי שהיה המלך הבלתי מעורער
של הפיליבסטר והמציא את העניין הזה של הפיליבסטר – מי זה? מיקי איתן. 27
שעות נתנו לו לדבר. רצוף.

דוד ביטן (הליכוד):

בגלל זה תיקנו את התקנון.

אוסאמה סעדי (הרשימה המשותפת):

לא בגלל זה.

קארין אלהרר (יש עתיד):

אדוני, החוק הזה, לאורך כל תהליך החקיקה, גם בקריאה הראשונה - השתיקו פה
הרבה קולות. לא נתנו ליועצים המשפטיים לדבר בצורה מסודרת. כל התהליך התנהל
בצורה שלהגדיר אותו כדמוקרטית זו בעיה. זה הכלי היחיד שנשאר לאופוזיציה.
אין לאופוזיציה כלי אחר כי אתם בקואליציה, אתם מכתיבים פה את הכל. אז אני
חושבת שבמתחם הסבירות שאותו אתם שוקלים – כשאתם אומרים לא 38 ימים – בסדר
גמור. 7 יממות זה סביר ביותר. לבוא ולהגיד שההצעה לא באה בידיים נקיות זו
אמירה שהיא לא ראויה, אפילו.

אני מאוד מעריכה את היועץ המשפטי לכנסת ואת יכולותיו. העניין הוא שאני
חושבת שזה לא הגון, זה לא בסדר שהוא צריך להיות בעמדה כזו שהוא יהיה הבורר.
אתם צריכים לכבד - - -

היו"ר יואב קיש:

אז הוא לא יהיה הבורר, בסדר. ירד מהפרק.

קארין אלהרר (יש עתיד):

אתה יכול לתת לי להשלים משפט ברצף, בלי לקטוע אותי?

מה שאני אומרת, בסופו של דבר – אתם לא יכולים לבוא ולהגיד - - - המעוז
האחרון שנשאר פה בהליך הדמוקרטי הוא המליאה. את זה הבנו – 38 ימים לא, אבל
אתם לא יכולים להגיד זה או our way או the highway, וזה מה שאתם עושים.
סעיף 98 זה- highway. דעו לכם שאם אתם משתמשים בסעיף הזה זה אות קלון
לקואליציה.

דוד ביטן (הליכוד):

אות קלון לאופוזיציה.

איילת נחמיאס ורבין (המחנה הציוני):

אני רוצה להגיד לכם – אני חושבת שכולנו בסך הכל מנסים. ישבנו היום בוועדה
המשותפת וניסינו לעשות את מה שהאופוזיציה צריכה לעשות במצב הדברים שבו
הקואליציה מגישה חוק בלתי חוקי ובלתי חוקתי לדעת כל המומחים ללא יוצא מן
הכלל, כולל היועץ המשפטי לממשלה שכאשר נוח לכם אתם נתלים בו שכשלא נוח אתם
לא נתלים בו.

שולי מועלם-רפאלי (הבית היהודי):

מעניין ממי למדנו, חברת הכנסת ורבין. מעניין ממי למדנו.

איילת נחמיאס ורבין (המחנה הציוני):

אני לא עושה double standard בעניין הזה. אני אומרת – ליועץ המשפטי לממשלה
יש עמדה. אני מאפשרת לו לחקור כשהוא צריך לחקור ואני גם שומעת את עמדתו
בעניין החוק המיותר הזה, שצריך, זה הכל. לכם זה לא נוח, אז אתם לא רוצים
לשמוע.

שולי מועלם-רפאלי (הבית היהודי):

כשזה לא נוח לכם, היועץ המשפטי לממשלה הוא היועץ המשפחתי לממשלה.

היו"ר יואב קיש:

אל תעני לה.

איילת נחמיאס ורבין (המחנה הציוני):

כיוון שהפריעו לי – תן לי להגיד את הדברים. אני פונה אליך, איל ינון. אתם
חייבים לאפשר לנו להשתמש בכל האמצעים הפרלמנטריים באמת, ולא להעמיד אותנו
באיזו מין מבוכה כזו כשאנחנו מבקשים לדבר על ההסתייגויות שלנו בחוק כל כך
בעייתי ולהעמיד אותנו במצב שבו אנחנו צריכים עם יו"ר הקואליציה להסכים מראש
לעמדה שאתה תציג למה הוא זמן סביר לדיון בנושא הזה. זה חוק בעייתי, כולם
יודעים את זה. אמר את זה ראש הממשלה, אמר את זה שר הביטחון, כולם ללא יוצא
מן הכלל אמרו את זה. אומר שר הביטחון של הקואליציה, שלהם, לא שלי: אנחנו
נתמוך בחוק אבל אני יודע שבבג"ץ יעצרו אותו. איזו מין מדינת חוק זו? איזו
מין קואליציה זו? ואז אתם באים בטענות לאופוזיציה? למה לבוא בטענות
לאופוזיציה?

דוד ביטן (הליכוד):

בג"ץ לא יעצור את החוק.

קריאות:

- - -

היועץ המשפטי לכנסת איל ינון:

אני באמת פונה לאחריות שלכם, חברי האופוזיציה. העמדה שלכם עלולה להביא לכך
שאנחנו ניצור תקדים רע מאוד. בראש ובראשונה זה יפגע ביכולות שלכם בגלל - -
-

איילת נחמיאס ורבין (המחנה הציוני):

- - -

היו"ר יואב קיש:

תני לו לענות.

איילת נחמיאס ורבין (המחנה הציוני):

אתה תאפשר לנו לשאול את היועץ המשפטי שאלות. קודם כששאלתי שאלה לא נתת לו
להשיב.

היועץ המשפטי לכנסת איל ינון:

אני יודע לעמוד על הזכויות של האופוזיציה, ואני מופקד לשמור פה על כללי
משחק הוגנים ותקינים ועל תקינות הליכי החקיקה. אני מבקש גם להעיר, זה חשוב
כי זה נאמר לפרוטוקול – לחברת הכנסת אלהרר שהעירה שהליכי החקיקה של החוק –
לא ההליך שאנחנו מדברים בו עכשיו – היה בעייתי כי לא נתנו לאנשים לדבר.
למיטב ידיעתי זה לא נכון. החוק הוא בעייתי ביותר, ההליך היה בסדר גמור.
שעות רבות של ישיבות. כל המשפטנים שרצו לדבר – דיברו. היועץ המשפטי של
הוועדה, היועץ המשפטי של הכנסת, היועצים המשפטיים של הממשלה ומטעם כל גוף
שרצה להופיע, ומבחינה הליכית עד עכשיו לא היתה כל בעיה עם החוק הזה.

עכשיו אנחנו כן נכנסים למקום שיכולה להיווצר בו בעיה. לכן אני בא ואומר:
אתם יוצרים פה תקדים שלדעתי הוא תקדים רע. לא סתם אמרתי וחבר הכנסת ביטן
הגיב בחיוך, שכל שבוע חבר הכנסת ביטן רוצה להפעיל את סעיף 98. אתם במו
ידיכם תגרמו לכך שיהיה לו את התקדים לבוא ולומר לי – הנה, הפעלנו פה את 98
לא רק על התקציב.

איילת נחמיאס ורבין (המחנה הציוני):

למה אתה מטיל את זה על האופוזיציה?

שולי מועלם-רפאלי (הבית היהודי):

כי זה אתם עושים את זה, מה לעשות?

איילת נחמיאס ורבין (המחנה הציוני):

לא, מי שעושה את זה זאת הקואליציה בדורסנות שלה.

היועץ המשפטי לכנסת איל ינון:

אני מוכן לקבל על עצמי, למרות שזה לא טבעי והיה עדיף שתגיעו אתם – קואליציה
ואופוזיציה, להסכמות ביניכם, אגב, כפי שעשיתם עד היום, וכפי שהסתדרתם עד
היום. אז היה עדיף שזה ייעשה ככה. אבל אם אי אפשר להגיע להסכמות אני מוכן
לקבל על עצמי, ואני מבטיח דבר אחד – אם האופוזיציה, כמובן, מוכנה, היא לא
חייבת לקבל את ההצעה של יושב-ראש הקואליציה. אני מבטיח דבר אחד, זה לא יהיה
7 ימים, זה לא יהיה קרוב ל-7 ימים, זה כן יהיה משהו שיכאב לקואליציה מבחינת
הזמן שזה ייקח, זה לא ייקח 3 שעות וגם לא 10 שעות, אבל זה יאפשר דיון
רציני, זה יאפשר דיון מסודר, ויש לא מעט הצבעות בסיפור הזה. לכן אני חושב
שלמען המשך של התנהלות התקינה כאן בכנסת, ולמען זה שלא כל שבוע נפעיל את
סעיף 98 אתם כן צריכים או להתכנס - - -

קארין אלהרר (יש עתיד):

אתם מאיימים? לא הבנתי. מה העניין?

היועץ המשפטי לכנסת איל ינון:

לא מאיימים. יש כאן מצב - - - סעיף 98 נועד בדיוק למצבים כאלה ש - --

עבדאללה אבו מערוף (הרשימה המשותפת):

אז אין טעם בכלל בפיליבסטר אם יש כלי כזה שמסנדל את כל האמצעים של
האופוזיציה.

היו"ר יואב קיש:

יש גבול גם לפיליבסטר. הפיליבסטר לא יכול למנוע משילות.

שולי מועלם-רפאלי (הבית היהודי):

פיליבסטר הוא לא אין סופי.

עבדאללה אבו מערוף (הרשימה המשותפת):

איך אומרים בערבית - - - זה לא הגיוני, בכלל.

היועץ המשפטי לכנסת איל ינון:

בסופו של דבר - - -

מרב מיכאלי (המחנה הציוני):

האופוזיציה הואשמה פה בהאשמות חמורות, אני רוצה לענות.

עבדאללה אבו מערוף (הרשימה המשותפת):

אבל בכל זאת - - -

שולי מועלם-רפאלי (הבית היהודי):

יש כלי שצריך להשתמש בו בשום שכל, ולא - - -

קריאה:

- - -

שולי מועלם-רפאלי (הבית היהודי):

לא, לי אין שום מצוקה.

היועץ המשפטי לכנסת איל ינון:

צריך לעשות הפסקה, לדבר ולבדוק את ההצעה.

היו"ר יואב קיש:

אני מכריז על חמש דקות הפסקה סיעתית.

מרב מיכאלי (המחנה הציוני):

אני מבקשת לענות לטענות שהועלו כאן כלפי האופוזיציה.

היו"ר יואב קיש:

את תדברי אחרי ההפסקה.

מרב מיכאלי (המחנה הציוני):

אני לא מוכנה.

היו"ר יואב קיש:

אני מנהל את הדיון.

מרב מיכאלי (המחנה הציוני):

אבל נאמרו פה דברים חמורים - - -

היו"ר יואב קיש:

ונאמרו דברים חמורים כנגד הקואליציה בדיונים שהיו פה. מרב, עם כל הכבוד.
אנחנו עושים הפסקה עד 16:20.

שולי מועלם-רפאלי (הבית היהודי):

הרי שמענו כל יועץ משפטי שביקשתם אז פתאום זה לא היה ממצה? כי לא הייתם שם
כל הזמן? די כבר.

הישיבה הופסקה בשעה 16:16 והתחדשה בשעה 16:23

היו"ר יואב קיש:

אני מחדש את הישיבה.

יהודה גליק (הליכוד):

חברי היקרים והמתוקים, חברותי היקרות והמתוקות מהאופוזיציה. לפני כמה דקות
מישהו הזכיר את הפיליבסטר וישר כולם קפצו ואמרו – מיקי איתן. למה? כי הוא
הפעיל אותו פעם אחת. כשמפעילים את כלי של פיליבסטר כל חודש, כל שלושה
שבועות – זה מאבד את יוקרו וזה מבזה את הכנסת. מכיוון שאני משוכנע שגם
חברתי היקרה מרב מיכאלי וגם שאר החברים והחברות פה חשוב להם כבוד הכנסת
וחשוב להם לא לבזות את הכנסת – מן הראוי לקיים דיון ענייני. לגבי החוק הזה,
אני לא מכיר נושא שעסקו בו כל כך הרבה. אפילו חוקי היסוד של הכנסת לא עסקו
כל כך הרבה, ודאי לא על חוק הגולן ועל ההתנתקות. אז אני מציע, מרב יקירתי,
אנא – הואילי בטובך להביע את הסכמתך לא הג'נטלמנית, סליחה – הנשית, להפעיל
את כוח הקשב ולעשות דיון ענייני ולא דיון שמבזה אתכם, אתכן ואת הכנסת.
תודה.

קארין אלהרר (יש עתיד):

זה לא מבזה את הכנסת לחוקק חוק שבג"ץ מבטל.

אוסאמה סעדי (הרשימה המשותפת):

נתתי למיקי איתן יותר מדי - זה לא 27 שעות אומרים לי פה מהארכיון – 10 שעות
ו:7 דקות.

ישראל אייכלר (יהדות התורה):

משפט אינפורמטיבי לחדשים בכנסת – לפני התקדים הזה של מיקי איתן לא היתה כל
הגבלה על זמן כשאדם מדבר במסגרת הסתייגות. בגלל שהוא ניצל את הדבר הזה
באופן מתוחכם, קבעו את החמש דקות להסתייגות. זאת אומרת, תמיד - - - רק
רציתי להביא לידיעתכם שהמגבלה של חמש דקות על הסתייגות זה בגלל מיקי איתן.

אוסאמה סעדי (הרשימה המשותפת):

מה שאתם רוצים לעשות זה שכל האופוזיציה תדבר כמו מיקי איתן.

יוסי יונה (המחנה הציוני):

אדוני יושב-הראש, אני רוצה את תשומת לבך המלאה. העובדה שהתקיימו מספר מקרים
או אולי אפילו מקרים רבים של שימוש בכלי הזה זה בגלל שהיו המון חקיקות
שערורייתיות ואנחנו מבקשים לנצל את זכותנו הפרלמנטרית לנצל את הפיליבסטר.
לכן אני אומר – אנחנו מבקשים להשתמש בכלי הזה שהוא כלי פרלמנטרי כדי להביע
את ההסתייגות שלנו, את המחאה שלנו ביחס לחוקים שלדעתנו אין להם מקום בבית
המחוקקים הזה, ואתם צריכים לכבד אותנו. כל מה שעומד לרשותכם זה אכן להגיע
למשא ומתן שלנו, בתחום הזה לפחות, יש את היתרון. אם אתם רוצים לבוא לקראתנו
– תציעו הצעה.

שולי מועלם-רפאלי (הבית היהודי):

אז שבעה ימים?

יוסי יונה (המחנה הציוני):

לא לגבי הזמן. לגבי טיבם וטבעם של החוקים עצמם.

יהודה גליק (הליכוד):

אה, אם נציע חוקים שמאלניים תסכימו אתנו. תודה, חבר הכנסת יונה.

היו"ר יואב קיש:

אנחנו כאן בתפר הדין בין זכותה הלגיטימית של האופוזיציה להקשות על הליך
החקיקה במקומות שהם חושבים – במיוחד במקום הזה, שהוא מאוד רגיש ומאוד שנוי
במחלוקת, זה מצד אחד. מצד שני יש כאן את נושא המשילות ויכולת המשילות של
הקואליציה. על הדבר הזה אנחנו בונים פשרה עם הייעוץ המשפטי ונגיש אותה
במועד מאוחר יותר. אנחנו עושים הפסקה כרגע. נתכנס עוד פעם ונודיע מתי
הישיבה מתחדשת.

הישיבה הופסקה בשעה 16:29 והתחדשה בשעה 20:00.

היו"ר יואב קיש:

אני מחדש את הישיבה. אני רוצה להגיד כמה מילים לפני שנתחיל את הדיון. אנחנו
בהשלמות של סוף הדיון הקודם וניתן לחברת הכנסת מיכאלי להתייחס. בעצם,
מהבוקר אנחנו בתהליך של לנסות לגשר על הפערים ולייצר הסכמות בין האופוזיציה
לקואליציה בנושא סדרי הדיון, לקריאה שנייה ושלישית לחוק להסדרת ההתיישבות
ביהודה ושומרון. אני חייב להגיד שגם יושב-ראש הכנסת עשה מאמצים מיוחדים
בניסיון להגיע לאיזושהי החלטה שתתקבל בהסכמה, ולא צלח בידו. אני חושב שברור
לכולם בעניין הזה שהחוק הזה הוא חוק שיש לו משמעות כבדה גם בקואליציה וגם
באופוזיציה וזה מסביר אולי את הסיבה שהגענו למצב שהגענו. לכן העלינו – יש
פה הצעת החלטה שמצורפת פה לעיונכם לפי סעיף 98, שבו נקבעים סדרי הדיון
לקריאה שנייה וקריאה שלישית להצעת חוק להסדרת ההתיישבות. לפני שאני אעבור
עליה – חברת הכנסת מרב מיכאלי, זכות הדיבור שלך.

מרב מיכאלי (המחנה הציוני):

אני רוצה לפני, להגיד – אני רוצה קודם כל להגיד ליועץ המשפטי לכנסת שאמר פה
דברים מאוד חמורים בעיניי כלפי האופוזיציה. בעצם, אדוני היועץ המשפטי,
האשמת אותנו בזה שבגלל האופוזיציה השתמשו בסעיף 98. דיברת על הצורך
בהתנהלות תקינה של הדיונים בכנסת. אני רוצה להגיד לפרוטוקול שזה באמת
במינימום – מאוד לא ראוי. מי שעושים פה abuse, מתעללים - - -

דוד ביטן (הליכוד):

- - -

מרב מיכאלי (המחנה הציוני):

אדוני יושב-ראש הקואליציה, כידוע לך אתה לא יודע לדבר בשקט. מי שעושים פה
abuse בתקנון באופן קבוע זה הקואליציה שהפכה את הפטור מחובת הנחה ללחם חוק
באמת – חצי מהחוקים שהם מביאים. הם לא יודעים שהוראות שעה הולכות לפקוע,
פתאום מגלים שדצמבר מגיע. במיוחד חוק כזה שאתה אמרת שהוא לא חוקתי, שהם
מביאים אותו על הראש שלך, על הראש של חוות הדעת שלך, והם מביאים אותו מהיום
להיום גם לוועדה, גם לפטור וגם למליאה, ובסוף בגללנו משתמשים בסעיף 98 – זו
באמת הצגה לא ראויה ולא הגונה של הדברים.

אם יש משהו שהוא ביזוי הכנסת זה להעביר חוק שהקואליציה בעצמה אומרת: טוב,
לא נורא, בג"צ יפסול אותו.

שולי מועלם-רפאלי (הבית היהודי):

אתם אומרים את זה על דעתכם בלבד.

מרב מיכאלי (המחנה הציוני):

ממש לא. ליברמן אמר את זה היום בקולו.

שולי מועלם-רפאלי (הבית היהודי):

- - - חבר הכנסת שהגיש את הצעת החוק. יושבים פה שני חברי כנסת מבין - - -

איילת נחמיאס ורבין (המחנה הציוני):

הוא רק שר הביטחון, רק שר הביטחון - - - סליחה.

היו"ר יואב קיש:

אני מוכן להגיד ככה: פשוט כדי שזה לא יהיה הכללה – תגידי שר הביטחון כי זה
קצת מפריע לנו, כמי שמתנגדים לזה, כאילו כן אמרנו את זה. אז לא אמרנו את
זה.

מרב מיכאלי (המחנה הציוני):

בסדר. אז שר הביטחון של הממשלה הזו אמר את זה. אני יכולה להגיד שאחרות
ואחרים אומרות את זה, אולי לא אמרו את זה לתקשורת אבל לנו הם בפירוש אמרו
את זה, בצורה מאוד מפורשת. זה ביזוי של הכנסת להעביר חוק – אמסלם, עכשיו זה
אתה. זה ביזוי של הכנסת להעביר חוק שהוא לא חוקתי ביודעין, שהיועץ המשפטי
לממשלה אומר שהוא גם לא יגן עליו - זה מה שמבזה את הכנסת ולא ההפעלה של
סעיף 98, כשאנחנו עושות ועושים כמיטב יכולתנו כדי למנוע מהחוק הזה, שכאמור,
ראש הממשלה נתניהו שאמר לפרוטוקול שזה חוק שיביא אותנו להאג – שאנחנו עושים
כל מה שאנחנו יכולים בשביל למנוע ממנו לעבור. לכן אנחנו לא רואים סיבה
להגיע להסכמות על החוק הזה כי אנחנו באמת לא מסכימים פה לשום דבר ועניין.

היועץ המשפטי לכנסת איל ינון:

בתגובה לדברים שמתייחסים אלי – לא היתה לי כל כוונה כמובן לפגוע
באופוזיציה, ואם האופוזיציה רואה את עצמה פגועה מדברי אני מתנצל על כך. כל
מה שדאגתי לו ועדיין אני דואג לו זה מיצירת התקדים שנוצר הערב, אני חייב
לומר, לא בגללה של הקואליציה. אני אפילו הופתעתי לטובה – אני אומר גם, נוכח
הרגישות לקואליציה שיש בחוק הזה, בהצעת החוק הזו – מהנכונות להגיע להסכמות
סדורות , להסכמות - -

דוד אמסלם (הליכוד):

- - -

היועץ המשפטי לכנסת איל ינון:

- - להסכמות סבירות בעניין הזה. אני אומר בכנות – אני פוחד מהתקדים שייווצר
כאן בהמשך הדרך כי לראשונה, בעצם, הוועדה קובעת בהתאם לסעיף 98 סדרי דיון
בגלל היקף ההסתייגויות והדבר הזה עלול להוות תקדים. אני מקווה שיושב-ראש
הקואליציה, שבשיחה אצל יושב-ראש הכנסת בנוכחות יושב-ראש ועדת הכנסת ומזכירת
הכנסת הצהיר שהוא לא יעשה בזה שימוש, בתקדים הזה, אני מקווה שכך אכן יהיה,
אבל אני חייב לומר שאני מוטרד מזה. עד היום הצלחנו להימנע מכך, וכן הצלחתם
להגיע להבנות והסכמות. אני חושב שכן צריך לעשות הפרדה - - -

מרב מיכאלי (המחנה הציוני):

אנחנו, אגב, הוכחנו לאורך השנתיים או השנה וחצי האלה שאנחנו באמת עשינו
מאמצים להגיע להסכמות, גם כש - - -

היועץ המשפטי לכנסת איל ינון:

דבר חשוב – צריך לומר שיש לעשות אבחנה והפרדה בין הצד המהותי לצד
הפרוצדוראלי. בצד המהותי יכולה להיות מחלוקת מאוד מאוד קשה, בין אם זה
בינינו, הדרג המקצועי, לחברי הכנסת, בין אם זה בין החלקים השונים בכנסת אבל
כשזה מגיע לצד הפרוצדוראלי אי אפשר להשתמש בקשיים החוקתיים והמהותיים שיש
כאן – ואין ספק שיש כאן – כדי לסכל את האפשרות של רוב חברי הבית הזה
שמעוניינים כנראה להעביר את הצעת החוק הזו.

תיקון טכני : נכון שהוועדה נתנה פטור מחובת הנחה לחוק הזה אבל הפטור הזה לא
ינוצל, כי ההצעה הזו תובא לדיון - - -

מרב מיכאלי (המחנה הציוני):

הם לא הצליחו להביא את זה - - -

היו"ר יואב קיש:

ראשית, וזה חשוב לי, מרב, שתשמעי – ההצעה שלנו, כקואליציה היתה 12 שעות
דיון ואז הולכים להצבעות, כולל גם התייחסות להצבעות. ישבנו עם היועץ המשפטי
ואני הולך לקרוא את ההצעה בעקבות ההתייעצות אתו. מרב, מה שחשוב לי
להגיד - - -

דב חנין (הרשימה המשותפת):

אין לזה תקדים בהיסטוריה של הכנסת.

היו"ר יואב קיש:

דב, חבל שבאת עכשיו.

דב חנין (הרשימה המשותפת):

אתם - - - מה זה חבל שבאתי? בכנסת - - -

היו"ר יואב קיש:

חבל שבאת עכשיו. היית צריך לבוא עוד לפני שגמרנו הכל הכל.

אוסאמה סעדי (הרשימה המשותפת):

אבל יש הצבעות.

היו"ר יואב קיש:

אני מדבר על הדיון הקודם. הוא לא היה. דב לא היה בדיון הקודם והוא בא
עכשיו, ואני מבין אותו כי מי שבא עכשיו לדיון ולא שמע - - - אני רוצה להגיד
לך כמה דברים, דב. אני לא רוצה הפרעות, תנו לי רגע להעביר מסר שאני רוצה
להעביר. גם אנחנו כקואליציה – אפילו עד עכשיו, כולל בישיבה הזו, אנחנו
מנסים להימנע מלהשתמש בסעיף 98. אני אומר לך בכנות. אבל נוצר מצב שחוק שהוא
מאוד שנוי במחלוקת בצורה מהותית מבחינת התוכן שלו – אמר את זה גם היועץ
המשפטי שברמה הפרוצדוראלית לא יכול להיות שבגלל הפרוצדורה לא ניתן יהיה
להעביר חוקים. אנחנו רצינו להוביל חקיקה. בהתחלה, אם היינו מעבירים את זה
לפי סעיף 98 ללא התייעצות, דיברנו על 12 שעות דיון ואז הצבעה. התייעצנו עם
היועץ המשפטי, נתנו פה הרבה מאוד שעות. אני מאוד אשמח ואני פונה אליכם
לחשוב שוב, אם הוועדה הזו תוציא את זה כהסכמה ולא תחת סעיף 98, את ההצעה
הזו שאני אומר לך שאנחנו, כקואליציה הלכנו כברת דרך ארוכה מאוד ממה שכביכול
רצינו, כדי באמת להתחשב בכל ההצעות והשיקולים שעלו פה. עדיין אני אומר פה –
שהוועדה הזו, בהנחה ולא תהיה הסכמה תלך להצבעה ותפעיל את סעיף 98 ותקבל
כנראה את נוסח הטיוטה שמונח לפנינו.

לפני שאני מקריא את נוסח ההצעה חבר הכנסת ביטן ביקש להתייחס.

דוד ביטן (הליכוד):

קודם כל, אני חושב שההתקפה על היועץ המשפטי היא לא במקום. גם הסכמנו בדיון
הקודם לתת ליועץ המשפטי להחליט מה סביר או לא סביר בנסיבות העניין,
והאופוזיציה לא הסכימה. אני חושב שמה שיצא זו הצעה סבירה, הוגנת, שמאפשרת
גם את זכות הטיעון והדיבור לחברי האופוזיציה וגם את האפשרות להצביע על
ההסתייגויות המהותיות.

לגבי ניצול סעיף 98 – אנחנו עושים כל הזמן מאמץ גדול מאוד. גם כשהייתי
יושב-ראש ועדת הכנסת וגם כשהייתי יושב-ראש הקואליציה, לא לעשות שימוש בתקנה
הזו, ואנחנו משתדלים כל הזמן להגיע להסכמות עם האופוזיציה על זכות הדיבור,
על משך הדיבור, כשאני אמרתי כל הזמן שאין לי בעיה שיהיה פיליבסטר. אני לא
נגד פיליבסטר. אני חושב שהוא אחד מזכויות היסוד של האופוזיציה, אבל צריך
להשתמש בזה בהיגיון רב, ולא כל יום פיליבסטר, אין לזה שום תוחלת.

מרב מיכאלי (המחנה הציוני):

אנחנו לא עושים כל יום פיליבסטר. ממש לא עושות כל יום פיליבסטר.

דוד ביטן (הליכוד):

מה שהצעתי ליו"ר, אמרתי לו – אין לי שום כוונה לנצל את ההחלטה הזו כתקדים,
מסיבה פשוטה, באמת, מדובר פה במקרה מאוד מאוד חריג שהאופוזיציה לא היתה
מוכנה לוותר, והיה מדובר ב-38 ימי כנסת, שזה דבר לא הגיוני.

דוד אמסלם (הליכוד):

אם נסכם את תאריך ההצבעה – תדברו שבועיים אפילו. מה הבעיה?

היו"ר יואב קיש:

לא, לא.

דב חנין (הרשימה המשותפת):

אני אהיה קצר, קודם כל כי אני, באמת כמו שאדוני אומר – לא השתתפתי בדיונים
הקודמים לצערי. אני מסתכל על ההצעה הזו ואני חושב שהיא מאוד חמורה.

היו"ר יואב קיש:

לא קראתי אותה, תן לי לקרוא קודם אם אתה רוצה להתייחס.

אני מקריא את ההצעה שאנחנו נצביע עליה לפי סעיף 98:

החלטת ועדת הכנסת בדבר סדרי הדיון בקריאה השנייה ובקריאה השלישית בהצעת חוק
להסדרת ההתיישבות היהודית ביהודה ושומרון, התשע"ז-2017.

לאור העובדה שחברי האופוזיציה הגישו להצעת חוק ההסדרה 227 הסתייגויות ועוד
למעלה מ-300 הסתייגויות חלופיות שעל מרביתן חתומים רוב חברי האופוזיציה,
דבר המאפשר לאופוזיציה לנמק את הסתייגויותיה במליאת הכנסת במשך עשרות ימים,
ולאחר שבמהלך ישיבת ועדת הכנסת נציגי האופוזיציה הציעו לצמצם את זמן הנמקת
ההסתייגויות ל-7 ימי עבודת כנסת, קבעה ועדת הכנסת כי מקרה זה מהווה מקרה
יוצא מן הכלל בהתאם לסעיף 98 לתקנון, המצדיק קיום סדרי דיון מיוחדים,
ובהתאם קבעה את סדרי הדיון הבאים:

ביום שלישי, ד' בשבט, התשע"ז, 31.1.2017 – זה מחר, אחרי ציון היום המיוחד
בעניין 100 שנה לארגון ניל"י, סביב השעה 5 אחר הצהריים, ייפתח הדיון בהצעת
חוק ההסדרה והצגתה מטעם הוועדה. לאחר מכן תחל הנמקת ההסתייגויות שתימשך
ברציפות עד השעה 9 בבוקר למחרת. ביום רביעי, למחרת, תיפתח המליאה בשעה 11
לסדר היום שנקבע מראש. לאחר מכן תימשך הנמקת ההסתייגויות בהצעת חוק ההסדרה
ברציפות עד השעה 9 בבוקר למחרת. ביום שני, י' בשבט, התשע"ז, 2.2.2017, אחרי
הצעות להביע אי אמון בממשלה או נאומים בני דקה תימשך הנמקת ההסתייגויות
בהצעת חוק ההסדרה עד השעה 21:30. בשעה 21:30 עד 22:30 יושב ראש הוועדה ישיב
למסתייגים ותינתן זכות דיבור לממשלה. ההצבעה תחל לא לפני השעה 22:30.

סיעות האופוזיציה יקבעו את חלוקת הזמן וסדר הדוברים מהאופוזיציה בעת הנמקת
ההסתייגויות. תינתן גם רשות דיבור למסתייגים או מבקשי רשות דיבור מקרב
הקואליציה. יובהר כי במקרה שבו לא יהיו במליאה דוברים המבקשים לנמק
הסתייגויות תינעל ישיבת הכנסת לאותו יום אף אם הדבר יהיה בשעה מוקדמת יותר
מזו שצוינה לעיל כשעת סיום הישיבה.

לעניין ההצבעה על ההסתייגויות – תתקיים הצבעה על לא יותר מ-100 הסתייגויות
כפי שיקבעו נציגי האופוזיציה. מספר זה כולל גם את ההסתייגויות החלופיות.
תתקיים הצבעה על כל הסתייגות שהממשלה תבקש להצביע עליה או על הסתייגות
שהגיש חבר קואליציה שמבקש להצביע עליה. להצעת החוק יש 3 הסתייגויות כאלה.
לעניין בקשה להצבעה שמית מצד חברי האופוזיציה או לבקשת סיעות הקואליציה או
הממשלה לפי סעיף 35(ב) לתקנון – יוגשו לא יותר מ-5 בקשות לכל צד.

אלה סדרי הדיון שאנחנו מציעים.

דוד אמסלם (הליכוד):

אני לא מבין את הרעיון. אם אנחנו מסכמים תאריך הצבעה – מה זה מפריע לנו שהם
יתחילו לדבר מיום חמישי, שישי, יבואו מוצאי שבת, ראשון, שני, ייקחו בחשבון
רק שאני הבנתי מחבר הכנסת ביטן שיושב ראש הכנסת אמר שהפעלת הכנסת ליום עולה
300 אלף שקל ליום. שיסבירו לציבור למה צריך לשלם את ה-300 אלף שקל. הם לא
יכולים להחזיק את המקל משתי קצותיו. אם הם רוצים לדבר ולבזבז כסף לריק - -
-

איילת נחמיאס ורבין (המחנה הציוני):

- - -זכות ששמורה לקואליציה.

דוד אמסלם (הליכוד):

אתם הופכים אותה - - - רוצים לדבר שבוע? דברו שבוע.

היו"ר יואב קיש:

הדמוקרטיה עולה כסף. ההצעה שלך היא טובה ואני רוצה להוסיף – אני מוכן. אם
האופוזיציה תגיד שהיא רוצה עוד יום, שמעתם את המחיר – 300 אלף שקל ליום,
הדמוקרטיה עולה כסף.

דוד אמסלם (הליכוד):

- - - יום חמישי, יום שישי, מוצאי שבת. מה איכפת לך?

היו"ר יואב קיש:

אין בעיה. אני אומר ככה: אם האופוזיציה חושבת שאין מספיק זמן אני מוכן
להוסיף להצעה הזו גם את יום חמישי, כפי שאמרת – זה עוד 300 אלף שקל לחודש.
שישי-שבת – זה לא, יש חרדים.

אוסאמה סעדי (הרשימה המשותפת):

עכשיו אתם דואגים ל-300 אלף שקל? בתקציב, כשישבנו – גם חמישי, גם ראשון –
לא דאגתם - - -

קריאות:

- - -

דוד אמסלם (הליכוד):

אוסאמה, זה אתם. אני מודיע לך – כל חוק שאנחנו מעלים אם אתם תסכמו אתנו 10
דקות – גמרנו.

דב חנין (הרשימה המשותפת):

אני הגעתי לדיון הזה לא בגלל חוק ההסדרה. אם הממשלה רוצה להעביר את חוק
ההסדרה, היא הרי תעביר. אני אאבק נגד זה אבל בסדר, יש רוב ויש מיעוט. אני
הגעתי לדיון הזה כדי להבטיח את המינימום לדיון רציני בכנסת. ההצעה הזו שאני
מבין שהיא מוגשת על דעתו של היועץ המשפטי לכנסת, לצערי, האמנם כך, אדוני? -
-

היועץ המשפטי לכנסת איל ינון:

כן.

דב חנין (הרשימה המשותפת):

- - היא הצעה שמבזה את הכנסת.

היועץ המשפטי לכנסת איל ינון:

לא, זו לא הצעה שלנו, אבל היא על דעתנו. כן.

דב חנין (הרשימה המשותפת):

על דעתך, אני אומר.

היו"ר יואב קיש:

בהסכמתו.

דב חנין (הרשימה המשותפת):

בהסכמתו. זו הצעה שמבזה את הכנסת.

היו"ר יואב קיש:

לתפיסתך.

דב חנין (הרשימה המשותפת):

כל דבר שאני אומר הוא לתפיסתי. אני רק מבטא את דעותי, אני אף פעם לא ביטאתי
דעות של אחרים. כל דבר שאני אומר הוא דעתי. היא מבזה את הכנסת כיוון שאנחנו
מדברים על דיון שהוא כולו בנוי משאריות. אני לא מדבר על מסגרת זמן. אפשר
להתווכח על מסגרת זמן כזו או מסגרת זמן אחרת. הדיון הזה הוא דיון של
שאריות: ביום שלישי, אחרי היום הזה. ואז נפסק הדיון ומתחיל דיון בנושאים
אחרים ואז הדיון פתאום מתחדש, גם כן, בשאריות של זמן שמוקצה. אני לא מדבר
כרגע על מסגרת זמן.

היו"ר יואב קיש:

אם אתה רוצה את יום חמישי, כיום שמוקדש לזה, אתה רוצה עוד יום במיוחד,
אנחנו מוכנים להוסיף את זה.

דוד אמסלם (הליכוד):

אתה רוצה במוצאי שבת לבוא?

מרב מיכאלי (המחנה הציוני):

הוא מדבר, תן לו לדבר.

דב חנין (הרשימה המשותפת):

אני לא מדבר על כמה שעות. כבר היו בכנסת תקדימים, כולל תקדימים שלא אהבתי
אותם על כמה שעות נתנו לדיון. אני מדבר על צורה של דיון.

היו"ר יואב קיש:

יש לי הצעה שאולי תפתור לך את זה. הוא אומר שהוא רוצה רציפות דיון. אני
מוכן, אם זה הניין, שנתחיל ביום רביעי, כמו שפה תוכנן, סעיף - - -

דוד ביטן (הליכוד):

לא, לא.

היו"ר יואב קיש:

תקשיב עד הסוף, אל תתפרץ. יום רביעי יתחיל הדיון בסיום החקיקה הפרטית, מתי
שמסתיים היום, מתי שתוכנן פה, ונוסיף את כל יום חמישי – מלא.

דוד אמסלם (הליכוד):

למה? תוסיפו את הלילה של יום רביעי.

היו"ר יואב קיש:

כן. רביעי וחמישי.

דוד ביטן (הליכוד):

ואז יתחילו - - -

היו"ר יואב קיש:

אני רוצה לבוא לקראת האופוזיציה במקרה הזה, בסדר?

דוד ביטן (הליכוד):

- - -

קריאות:

- - -

היו"ר יואב קיש:

אתה רוצה לבטל את סדר היום של יום רביעי? דב, זו גם אפשרות. אם אתה רוצה,
נבטל את סדר היום של יום רביעי. אין לי בעיה, דב, אני אתך. אם זו הבעיה –
אני אתך.

דב חנין (הרשימה המשותפת):

אני אומר – יש לכנסת ימי עבודה.

היו"ר יואב קיש:

אנחנו מנסים להגיע להסכמות.

דב חנין (הרשימה המשותפת):

אני לא מציע לכנסת לעבוד ביום שישי וביום שבת או ביום חמישי, חבר הכנסת
אמסלם. אני מציע שייקבע לדיון הזה זמן רצוף, שהדיון יתנהל ברצף. אם אתם
חושבים ואתם רוצים, וזה דחוף לכם כל כך שזה דוחה דברים אחרים - תדחו דברים
אחרים אבל שיהיה דיון עם התחלה, בסוף הדיון תהיה הצבעה - - -

היו"ר יואב קיש:

מרב, אני פונה אליך: האם זה הנושא שבאמת מטריד אתכם, מרב?

מרב מיכאלי (המחנה הציוני):

אני לא יכולה לדבר ככה. מצטערת.

היו"ר יואב קיש:

אני פונה אליך בשאלה אמיתית. אני אומר לך, יש כוונה אמיתית של הקואליציה לא
להשתמש בסעיף 98. בכנות, אנחנו רוצים להימנע מזה. אני אומר לך – אני מוכן
לעשות שינויים. אם אתם רוצים ומה שמפריע זה מה שאמר עכשיו דב - - -

דוד ביטן (הליכוד):

אבל אין היגיון להפסיד את יום שלישי, אתה לא מבין?

היו"ר יואב קיש:

הם רוצים. כל ההיגיון זה שהם רוצים.

דוד אמסלם (הליכוד):

תן לו לדבר מיום רביעי בלילה, מה איכפת לך?

היו"ר יואב קיש:

מצדי, יש שתי אפשרויות: אחת, אין לי בעיה שנתחיל ביום שלישי, כמו שאמרנו,
וביום רביעי לא תהיה שום חקיקה פרטית ושום כלום – הכל יוקדש רק לזה.

מרב מיכאלי (המחנה הציוני):

ממש. נוותר על החקיקה של האופוזיציה? בחייך, באיזה עולם?

היו"ר יואב קיש:

אתה רואה?

האופציה השנייה – בשביל לשמר את מה שדב חנין ביקש, אין יום שלישי. יום
רביעי, אחרי החקיקה הפרטית מתחילים ומוסיפים את כל יום חמישי. אתם רוצים את
זה? זה עדיף לכם?

מרב מיכאלי (המחנה הציוני):

- - - עכשיו עכשיו בגלל שדחוף לראש הממשלה להעביר את החקיקות שלו אז עכשיו
צריך לפתוח את הכנסת ביום חמישי, ולהביא את כולם ביום חמישי?

אוסאמה סעדי (הרשימה המשותפת):

מה הלחץ?

היו"ר יואב קיש:

אין לחץ. יום שני תהיה ההצבעה.

אוסאמה סעדי (הרשימה המשותפת):

אתה אומר – אני לא מוכן לדחות. למה? זה לא קשור לעמונה, עמונה לא בפנים. מה
הלחץ שאתם מכניסים את כולנו - - -

קריאות:

- - -

היו"ר יואב קיש:

אני מבין שאתם רוצים שהחוק הזה לא יעבור. את זה אנחנו לא ניתן.

מרב מיכאלי (המחנה הציוני):

אם יורשה לי – החוק הזה, אם אתם תרצו להעביר אותו, הוא יעבור. אין לנו ספק
בזה ואנחנו לא מתבלבלים בעניין הזה אבל צריך להגיד שלא עומד פה, בשונה
מהתקציב, שאם הוא לא עובר עד תאריך מסוים אז הממשלה בסכנה, בשונה מהוראת
שעה שעלולה לפקוע ואסור לאשר אותה - - -

היו"ר יואב קיש:

אבל לא נתתם הצעה ריאלית . אתם הלכתם לפרוטוקול בשביל למנוע משילות. זה לא
יקרה. זה לא יקרה.

מרב מיכאלי (המחנה הציוני):

לא בשביל למנוע משילות, בשביל באמת להקשות על התהליך כמו שיש לנו זכות
תקנונית לעשות. אנחנו מעולם לא אמרנו שנדבר 38 יום.

היו"ר יואב קיש:

אמרתם 7 ימים.

דב חנין (הרשימה המשותפת):

יש לי הצעה מעשית – להפסיק את הישיבה עד השעה 21:00, לאפשר לנו להתייעץ
באופוזיציה.

היו"ר יואב קיש:

לא עד 21:00. אני רוצה לנסות להגיע להסכמות. אני נותן לכם רבע שעה. ברבע
לתשע אנחנו או מצביעים על זה או שהאופוזיציה באה - - - אני רוצה רק להסביר
דבר אחד. שני דברים לא השתנו. ההצבעה תישאר ביום שני, 21:30, כפי שקבענו.
זה לא ישתנה, וגם ההחלטה על ההסתייגויות לא תשתנה. זו נקודת הזמן. כל מה
שקורה עד אז – אני אומר לכם- גמישות מלאה, לשיקולכם.

הישיבה הופסקה בשעה 20:30 והתחדשה בשעה 20:45

היו"ר יואב קיש:

רבותי, אני מחדש את הדיון. אני מבין שאין שום הסכמות. אני מעלה להצבעה את
החלטת ועדת הכנסת בדבר סדרי הדיון בקריאה השנייה והקריאה השלישית.

אוסאמה סעדי (הרשימה המשותפת):

אני רוצה להגיד מה עמדת האופוזיציה. אנחנו יצאנו להתייעצות? אז אני רוצה
להגיד כמה מילים.

היו"ר יואב קיש:

אוסאמה, ידידי. אני עשיתי הפסקה רק בשביל לשמוע אם מרב מיכאלי חזרה עם הצעה
שמקובלת עליה. אין כזה דבר? אנחנו הולכים להצבעה. החלטת ועדת הכנסת בדבר
סדרי הדיון בקריאה השניה והשלישית בהצעת חוק להסדרת ההתיישבות ביהודה
ושומרון – כפי שקראתי קודם. מי בעד? ירים את ידו.

הצבעה

בעד ההצעה – 7

נגד – 5

נמנעים – אין

ההצעה נתקבלה.

אוסאמה סעדי (הרשימה המשותפת):

מבקש רביזיה.

היו"ר יואב קיש:

בשעה 21:15 רביזיה. ישיבה זו נעולה.

הישיבה ננעלה בשעה 20:50.
