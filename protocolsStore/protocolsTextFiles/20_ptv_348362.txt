הכנסת העשרים

מושב שני

פרוטוקול מס' 163

מישיבת ועדת הכנסת

יום רביעי, כ"ח בתמוז התשע"ו (03 באוגוסט 2016), שעה 13:00

סדר היום:

בקשת יו"ר ועדת החוקה, חוק ומשפט להקדמת הדיון בהצעת חוק המפלגות (תיקון
מס' 20) (כיסוי גירעון לאחר תקופת הבחירות המקדימות), התשע"ו-2016 (כ/657),
לפני הקריאה השנייה והשלישית.

נכחו:

חברי הוועדה:

יואב קיש – היו"ר

ניסן סלומינסקי – יו"ר ועדת החוקה, חוק ומשפט

שולי מועלם רפאלי

אברהם נגוסה

אלעזר שטרן

חברי הכנסת:

יהודה גליק

אוסאמה סעדי

לרשימת השדלנים שנכחו בדיון – ראו בקישור זה.

ייעוץ משפטי:

ארבל אסטרחן

מנהלת הוועדה:

אתי בן יוסף

רישום פרלמנטרי:

יפה קרינצה

בקשת יו"ר ועדת החוקה, חוק ומשפט להקדמת הדיון בהצעת חוק המפלגות (תיקון
מס' 20) (כיסוי גירעון לאחר תקופת הבחירות המקדימות), התשע"ו-2016 (כ/657),
לפני הקריאה השנייה והשלישית.

היו"ר יואב קיש:

שלום, אני פותח את הישיבה. חבר הכנסת אלעזר שטרן, אתה מוזמן להציג את
הרביזיה. בבקשה.

אלעזר שטרן (יש עתיד):

אני מכבד את יושב-ראש הוועדה כשהוא אומר שאם בזמן שנקבע המגיש לא נמצא כאן
אין הצבעה והרביזיה נופלת. עכשיו אעשה את המקבילה: אם בזמן שנקבע ראש
הוועדה לא נמצא – אין הצבעה והרביזיה מתקבלת.

היו"ר יואב קיש:

זה התקבל בתקנון?

ניסן סלומינסקי (יו"ר ועדת החוקה, חוק ומשפט):

הוא רמז לך שמגיש הרביזיה לא נמצא פה.

היו"ר יואב קיש:

מי שביקש את הרביזיה זה חבר הכנסת אלעזר שטרן. אצלי.

אלעזר, אתה רשאי להציג את הרביזיה. בבקשה.

אלעזר שטרן (יש עתיד):

במסגרת הדיון בוועדה, וזה לא עלה כאן, חשבו שהעמדה שלנו באשר לחוק היא בגלל
שאצלנו אין פריימריס, וכאילו ברור שנתנגד. אני חושב שלא פריימריס וגם לא
השיטה שלנו הן השיטות הכי טובות.

היו"ר יואב קיש:

לכל שיטה יש יתרונות וחסרונות.

אלעזר שטרן (יש עתיד):

נכון. אבל אני חושב שכשאנחנו עושים דיון מהיר כל כך, כמו שצוין פה בדיון
עצמו, על הפטורים השונים - אני לא רוצה להיכנס לתוכן של ההצעה, אבל כבר
אמרתי שלדעתי היא פוגעת בגיוס הכספים. אנחנו ערים למה שמלווה את הפריימריס
בשנים האחרונות, בחשדות שמוכחים ושלא מוכחים על ראשי מפלגות וחברי כנסת
שנקראים לחדרי חקירות או שנחקרים אפילו בלי שנקראו לחדרי חקירות.

היו"ר יואב קיש:

למי אתה מתכוון? לראש האופוזיציה?

אלעזר שטרן (יש עתיד):

אומר לך את האמת - אני מעדיף לא לענות על השאלה הזאת, מתוך הדר
ז'בוטינסקאי.

היו"ר יואב קיש:

לגבי פריימריס, דבר אחד - אם לא היו פריימריס לא הייתי בליכוד וגם לא גליק.
זה יתרון או חיסון, לתפיסת הבוחן, אבל פריימריס מאפשרים לאנשים להיבחר.

אלעזר שטרן (יש עתיד):

מכיוון שהעלית את זה, אני בטוח שגם אתה חושב שיש כאלה שנמצאים בליכוד רק
בגלל הפריימריס בדרך שלהם, אחרת אין סיכוי שהם היו.

היו"ר יואב קיש:

כל הליכוד זה רק בגלל הפריימריס.

אלעזר שטרן (יש עתיד):

יש כאלה שנמצאים בליכוד עם הפריימריס ולא מוסיפים להדר הז'בוטינסקאי, וגם
לא מוסיפים לי, כחבר כנסת ממפלגה אחרת, לראות שבבניין הזה יש תופעות
אנושיות כאלה – ואני באמת מקפיד לא להיכנס לזה.

רק אגיד לך מהצד השני, שבגלל הפריימריס כמו שיש בליכוד, אין סיכוי שחברים
שלי מהמקומות שאני בא מהם ואנשים טובים שחסרים לנו כאן, מוכנים להיכנס
לכאן. זאת האמת. עכשיו באמת, בלי צחוק ובלי קואליציה-אופוזיציה - אתה יודע
את זה, שהפריימריס כמו שהם נראים מונעים מאנשים טובים להתמודד.

אני חושב שלחוק הזה יש יתרונות וחסרונות. החסרונות, בעיניי, שמיטיבים במידה
מסוימת עם אנשים שאולי ייבחרו ואולי לא ייבחרו, אבל הם מיטיבים עם אלה
שנבחרו, פוגעים באלה שלא נבחרו, ועל פניו זה סוג של פטנט - - -

היו"ר יואב קיש:

אמרנו שלא נכנסים לחוק.

אלעזר שטרן (יש עתיד):

נכון, אני לא נכנס. אבל במהירות שהבאתם את זה - - -

היו"ר יואב קיש:

אז בדקת עם חבר הכנסת שלח? יכול להיות שלא היינו את הפטור הזה בכלל לולא
בקשתו של חבר הכנסת שלח. בדקת את זה? היה סיכום שזה יעלה ביום שני, ואז לא
היה צריך את הבקשה לפטור מחובת הנחה. הוא ביקש לדחות את זה ליום שלישי וכל
התהליך קרה, ועכשיו באים ומתלוננים למה אנחנו נותנים לזה בקשה לפטור. זה
לפחות מה שנשמע בוועדה – אני מסייג - לא בדקתי את זה מולו אישית, ולכן
שאלתי את חבר הכנסת שטרן האם - - -

אלעזר שטרן (יש עתיד):

לא הבנתי איך זה קשור לפטור מחובת הנחה. אני בטוח שלא היה סיכום, יכול
להיות שדיברו.

ניסן סלומינסקי (יו"ר ועדת החוקה, חוק ומשפט):

אם זה היה לפני יומיים, לא הייתי צריך פטור מחובת הנחה, הכול היה מסודר.
הייתם מניחים את זה בזמן.

היו"ר יואב קיש:

אלעזר, עם כל הכבוד, יש דיון מליאה ואנחנו ביקשנו זמן מצומצם בגללו. אלעזר,
נא דברי סיום.

אלעזר שטרן (יש עתיד):

כמה זמן הוא חיכה? החוק הזה - - -

היו"ר יואב קיש:

אלעזר, נא לסיים את הנימוק.

אלעזר שטרן (יש עתיד):

מכיוון שהפנית אותי לשאלה של חברי עפר שלח. החוק הזה, מאז הפעם הראשונה
שהוא עלה לדיון לא היה לו פטור מחובת הנחה? זאת פעם ראשונה שהוא התבקש
היום?

ניסן סלומינסקי (יו"ר ועדת החוקה, חוק ומשפט):

לפני שבועיים קיימנו דיון בוועדה. אישרנו את זה, זה היה צריך לעלות שלשום
ודחו את זה, בגלל ההסכם שהיה בין עפר - - -

היו"ר יואב קיש:

אני לא תולה את הכול בהסכם. אני לא יודע – אולי נכון, אולי לא נכון. לא
שייך. שמענו את הרביזיה.

חברי נגוסה, בבקשה.

אברהם נגוסה (הליכוד):

אני רוצה להגיב לפרוטוקול למה שהוא אמר. אני חושב שפריימריס זה המהות של
הדמוקרטיה, וזה שקובע בן אדם אחד במפלגה - זה לא נקרא דמוקרטיה, זה
דיקטטורה. לכן הפריימריס זה המהות של דמוקרטיה וצריך לקיים אותו. הלוואי
שגם המפלגה שלו תקיים פריימריס.

היו"ר יואב קיש:

תודה רבה.

מי בעד הרביזיה של חבר הכנסת אלעזר שטרן? מי נגד?

הצבעה

בעד – 2

נגד – 4

הרביזיה לא נתקבלה.

היו"ר יואב קיש:

הרביזיה נדחתה. אני סוגר את הדיון.

הישיבה ננעלה בשעה 13:13.
