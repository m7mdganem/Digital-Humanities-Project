הכנסת העשרים

מושב שלישי

פרוטוקול מס' 168

מישיבת ועדת הכנסת

יום שני, ו' בחשון התשע"ז (07 בנובמבר 2016), שעה 20:00

סדר היום:

פיצול וקביעת ועדות לדיון בהצעות החוק הנלוות לחוק התקציב

נכחו:

חברי הוועדה:

יואב קיש – היו"ר

עבדאללה אבו מערוף

אמיר אוחנה

דוד ביטן

יואל חסון

שולי מועלם-רפאלי

מרב מיכאלי

אברהם נגוסה

רועי פולקמן

אלעזר שטרן

חברי הכנסת:

אלי אלאלוף

דו ביטן

איתן ברושי

יהודה גליק

משה גפני

יצחק וקנין

מנואל טרכטנברג

איתן כבל

אלי כהן

מיקי לוי

מרב מיכאלי

אוסאמה סעדי

עודד פורר

סתיו שפיר

מוזמנים:

היועץ המשפטי לכנסת איל ינון

  ------------------------------------------------------------------------
  יעל מבורך                     –        משרד האוצר
  ----------------------------- -------- ---------------------------------
  איתי טנקין                    –        משרד האוצר

  אסי מסינג                     –        משרד האוצר

  איליה כץ                      –        משרד האוצר
  ------------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

איה לינצ'בסקי

יפעת קדם

פיצול וקביעת ועדות לדיון בהצעות החוק הנלוות לחוק התקציב

היו"ר יואב קיש:

שלום לכולם, אני מתכבד לפתוח את ישיבת ועדת הכנסת שמתקיימת במהלך מליאה. זה
לא שגרתי, זה בגלל לוחות זמנים וקבלנו אישור יושב-ראש לעניין. ברגע שנדע
שיש הצבעות נעצור את הישיבה, נגדיר את הזמן שאנחנו מתכנסים ונלך להצביע.

המליאה אישרה לפני כחצי שעה את החלטתנו בדבר העברת ההצעות של חוק שהלך
לוועדת כספים, חזרה לוועדת הכנסת. אנחנו מדברים על החוק שידוע בכינויו חוק
ההסדרים שמורכב משתי הצעות חוק: אחת של תכנית כלכלית ואחת של התייעלות
כלכלית. הם מופיעים לכם בחוברת שבפניכם, כל סעיף עם התייחסות והפרדה לשני
החוקים. בנוסף, יש את חוק יסוד: משק המדינה, נצטרך לקבוע לאיזה ועדה הוא
ילך, ביחד עם אחד הנושאים שניתקל בו בהמשך.

סדר הדיון יהיה כדלקמן: הקראת סעיף, התייחסויות והצבעה. ההחלטה שתתקבל תקבע
כהחלטת הוועדה. נעבור כך על כל הסעיפים כאשר המטרה שלנו היא לסיים את הדיון
בכל הסעיפים ולהביא את זה עוד היום למליאה כתוספת לסדר היום. בכל מקרה,
נושאים שיישארו ולא נספיק לדון בהם מסיבה זו או אחרת, יישארו לדיון בוועדת
הכנסת ונתכנס מחר להשלים את הדיון בהם. אני מאוד מקווה שנספיק להשלים עכשיו
בישיבה המתארכת הזו לאורך זמן המליאה.

נעשה הפסקה לטובת הצבעות. חמש דקות אחרי הצבעה מגיעים לפה וממשיכים בדיון.

(הישיבה נפסקה בשעה 20:05 ונתחדשה בשעה 20:15.)

היו"ר יואב קיש:

אנחנו פותחים את הישיבה. אני חוזר על דברי בקצרה. החוק מורכב וארוך נדון
בכל סעיף ונחליט איזו ועדה הכי ראוי שתטפל בו. אנחנו כמעט בהסכמות גם עם
הייעוץ המשפטי והאוצר על רוב הדברים ואם יהיו דברים שנצטרך להחליט בהם, אז
נצביע, גם אם לא יהיה בהסכמה. היועץ המשפטי של הכנסת איל ינון בבקשה.

היועץ המשפטי לכנסת איל ינון:

אדוני היושב ראש, חברי הוועדה. בטרם יחל הדיון בדבר פיצולה של הצעת חוק
ההסדרים וניתובם של הנושאים השונים לוועדות, ברצוני להתייחס בתמצית להליך
ולסמכויותיה של ועדת הכנסת בהקשר זה.

כידוע, את הצעת חוק התקציב מלווה מזה שנים ארוכות הצעת חוק נוספת המאגדת
נושאים רבים, שזכתה במהלך השנים לשמות רשמיים שונים: חוק ההתייעלות
הכלכלית, חוק התכנית הכלכלית, אך התקבעה בתודעה כ"הצעת חוק ההסדרים". חוק
ההסדרים בא לעולם בשנת 1985, בעת שהמדינה הייתה נתונה במשבר כלכלי חמור,
ומאז הוא עמנו, ומהווה את אחד החוקים התופסים נתח משמעותי בחקיקה הממשלתית
ובעבודת הכנסת.

אין זה סוד שבמשך השנים נשמעה ביקורת נוקבת על חוק ההסדרים מצד חברי הכנסת,
קואליציה ואופוזיציה כאחד, כמו גם מצד בית המשפט העליון ומצד היועצים
המשפטיים של הכנסת. הביקורת נגעה הן לסד הזמנים המקשה על קיום דיונים ממצים
בכל נושא ונושא, והן לפגיעה הכרוכה בהצבעה אחת, הנוטלת מחברי הכנסת את
הזכות להצביע בנפרד על כל עניין ועניין כפי שמקובל בהליכי חקיקה רגילים.

במהלך השנים, ביוזמתם של יושבי ראש הכנסת ובגיבויים של יושבי ראש ועדת
הכנסת ויושבי ראש הקואליציה, הטיפול בחוק ההסדרים ידע תמורות ושינויים, זאת
במטרה לאפשר לוועדות הכנסת לקיים דיונים בהם ניתן יהיה ללבן את הנושאים
השונים ולצמצם את הפגיעה בהליכי החקיקה התקינים.

אם בעבר הרחוק, הצעת חוק ההסדרים עברה כמקשה אחת לוועדת הכספים שנדרשה לדון
בה בתקופה קצרה, לצד דיוניה בחוק התקציב, לפני למעלה מעשור החלה ועדת הכנסת
לפצל את הצעת החוק בין הוועדות השונות לפי תחומי סמכותן, מה שאנו מכנים
"פיצול דיוני", ובשנים האחרונות היא אף החלה להעביר עניינים מסוימים להליכי
חקיקה רגילים המנותקים מסד הזמנים הקצר שמכתיב חוק התקציב, מה שאנו מכנים
"פיצול מהותי", דבר שכמובן מאפשר דיון מעמיק יותר.

בשלושת חוקי ההסדרים הקודמים נרשמה התפתחות משמעותית נוספת, כאשר יושבי ראש
הכנסת עמדו על כך שנושאים רבים שהממשלה החליטה שייכללו בהם, הוצאו מהם עוד
לפני שהוגשו לכנסת הנוסחים לקריאה הראשונה.

התפתחויות אלה נדרשו בין היתר משום שממשלות ישראל, לאורך השנים, לא שעו
לביקורות בעניין הפגיעה בהליכי החקיקה ובתפקידה של הכנסת הכרוכה בחוק
ההסדרים, וראו בחוק זה מכשיר מרכזי להעברת תיקוני חקיקה משמעותיים, תוך כדי
עקיפת הליכי החקיקה הרגילים בכנסת, גם כשלא הייתה להם זיקה, ודאי לא ישירה,
לחוק התקציב.

לצערי, גם הפעם החליטה הממשלה להגיש לכנסת חוק הסדרים בהיקף נרחב ביותר,
שלו היה מוגש בנוסחו המקורי, אשר כלל כ-80 נושאים, היה בו לדעתנו כדי פגיעה
של ממש בתקינות הליכי החקיקה.

לאור זאת, הודיע יושב-ראש הכנסת לשר האוצר כי מתחייב שינוי משמעותי בהיקפו
של חוק ההסדרים על מנת שזה יונח על שולחן הכנסת, והטיל על צוות בראשותי
לבוא בדברים עם אנשי האוצר על מנת להביא לצמצום משמעותי של הצעת החוק עוד
בטרם הנחתה על שולחן הכנסת. בכך המשיך יושב הראש את המגמה לצמצום משמעותי
של חוק ההסדרים עוד לפני הגשתו לכנסת.

במסגרת ההידברות מול האוצר, וכפי שמסרתי לחברי הכנסת במסמך שהופץ על ידי
בפגרה, סוכם כי קרוב ל-30 נושאים שנכללו בהחלטת הממשלה, יוצאו ולא יהוו חלק
מהצעת חוק ההסדרים וככל שהממשלה תבחר לקדמם, הם יובאו בהליכי חקיקה רגילים.

חשוב לציין כי גם אחרי שהוצאנו נושאים לא מעטים מההצעה, והוסכם על פיצולם
המהותי של מספר נושאים נוספים בוועדת הכנסת, עדיין הצעת החוק כוללת נושאים
רבים, בהם גם רפורמות מורכבות.

היות והקריאה השנייה והשלישית מתוכננת להתקיים בשבוע של ה-18 בדצמבר (שכן
השבוע האחרון של דצמבר נופל השנה בחנוכה), עומד לרשות הוועדות לוח זמנים
קצר ביותר של כחודש ימים ברוטו, ועליהן לסיים את הדיונים וההצבעות עד ה-8
בדצמבר, וזאת כדי לאפשר ללשכה המשפטית להכין את ההצעה להנחה בזמן. מסיבה זו
על יושבי ראש הוועדות לתעדף את הנושאים השונים שיועברו אליהם ולבחון לקראת
תום התקופה האם יש מקום לפצל נושאים שהדיון בהם לא מוצה להליך חקיקה רגיל.
בכל מקרה, על יושבי ראש הוועדות להקפיד על כך שלוח הזמנים הקצר והדוחק לא
יפגע באופן חמור בתקינות הליכי החקיקה.

בעניין ניתוב הנושאים השונים לוועדות, המלצותינו המונחות בפניכם נשענות על
תקנון הכנסת והתקדימים, כפי שאנו עושים לגבי כל הצעת חוק. במספר מקרים
ציינו שתי ועדות אפשריות, בעיקר כאשר מדובר בחוק שתיקוניו הקודמים נעשו
בוועדות שונות.

לבסוף, ברצוני להתייחס לשני תרחישים אפשריים הנוגעים להליך החקיקה שלפנינו,
שנשאלתי עליהם בימים האחרונים:

האחד - מה קורה במידה שוועדה שהועבר אליה נושא מתוך הצעת חוק ההסדרים, לא
מסיימת את הדיון בו עד למועד שתקציב המדינה והצעת חוק ההסדרים מובאים
לאישור הכנסת בקריאה השנייה והשלישית? אפשרות אחת היא שהוועדה תפצל את
הנושא ותשאירו על שולחנה להמשך חקיקה בהליך רגיל. אם הוועדה תבחר שלא לפצל
את הנושא, הנושא יוסר מסדר יומה של הוועדה ושל הכנסת וככל שהממשלה תהיה
מעוניינת לקדמו, יהיה עליה להניחו מחדש על שולחן הכנסת ולהתחיל את הליך
החקיקה מראשיתו.

התרחיש השני - מה קורה במצב שבו נושא מסוים מעוכב בוועדת הכנסת ולא יוחלט
על ניתובו לאחת הוועדות? אם ועדת הכנסת לא תחליט על ניתוב הנושא באחת
מישיבותיה הקרובות, התוצאה תהיה שגם הוא לא יובא כחלק מחוק ההסדרים לקריאה
השנייה והשלישית, וקידומו בעתיד יהיה כרוך בהנחתו מחדש על שולחן הכנסת.

מובן כי בישיבה זו לא נדרשת ועדת הכנסת לרדת לעומקם של ההסדרים המוצעים
בהצעת החוק, ובהתאם לכך גם הסקירה התמציתית המונחת בפניכם, אין בה כדי
למצות את מלוא הפרטים הנוגעים לכל נושא ונושא, והיא אינה כוללת את הערות
הלשכה המשפטית לגופם של הנושאים, שיפורטו כמקובל במהלך הדיונים בוועדות.
תודה.

היו"ר יואב קיש:

תודה רבה. נתחיל את הדיון, החוברת נמצאת לפניכם. אנחנו מדברים כרגע על סעיף
1 – מטרת החוק. ההמלצה של היועץ המשפטי זו ועדת כספים. מישהו רוצה להתייחס?
ממשיכים הלאה.

סעיפים 2 ו-3 - תיקון פקודת הרוקחים, הסדרת ענף התמרוקים. המלצת היועץ
המשפטי זו ועדת העבודה הרווחה והבריאות. יש התייחסות? אני ממשיך.

סעיף 4 לנוסח הכחול, מספר נושא 3 - חוק איגודי ערים. אשכול רשויות מקומיות.
ההמלצה היא לוועדת הפנים והגנת הסביבה. יש התייחסויות? נעצור את הדיון
להצבעות במליאה. חמש דקות אחרי ההצבעה הוועדה מתחדשת.

(הישיבה נפסקה בשעה 20:25 ונתחדשה בשעה 20:35.)

היו"ר יואב קיש:

אני מחדש את הדיון. חבר הכנסת שטרן בבקשה.

אלעזר שטרן (יש עתיד):

אני רוצה ברשותך לחזור לנושא של הסדרת ענף התמרוקים. ניסיתי לקרוא את מה
שכתוב, איך זה תורם לתקציב או לקביעה?

איתי טנקין:

איתי טנקין מאגף תקציבים משרד האוצר. כמו שאמר היועץ המשפטי, החוק מורכב
משני חוקים: חוק ההתייעלות הכלכלית וחוק ההסדרים שמדובר בו ברפורמות, לא
בנושאים שמשפיעים פרופר על תקציב, אלא נושאים שקשורים למדיניות הכלכלית
הרחבה של הממשלה. הנושא הזה קשור להורדת יוקר המחיה ולכן הוא מובא כחלק
מהמדיניות הכלכלית של הממשלה שמוגשת לצד חוק התקציב וחוק ההתייעלות.

היו"ר יואב קיש:

תסביר למה זה קשור ליוקר המחייה? נשאל ספציפית איך קשור נושא התמרוקים.

אלעזר שטרן (יש עתיד):

אני רואה שאתם רק מגבילים יותר, אתם לא פותחים פה תחרות.

איתי טנקין:

אנחנו עושים הקלות על ייבוא כדי לאפשר יותר הכנסה.

אלעזר שטרן (יש עתיד):

אני הבנתי, אבל אני לא רואה את זה בניסוח.

איתי טנקין:

אני לא הצוות שמלווה באופן אישי את החוק הזה, אבל החוק בסופו של דבר בא כדי
לעודד ייבוא.

אלעזר שטרן (יש עתיד):

תסתכל על מה שכתוב, על המילים ותגיד האם בכך ניתן להבין שיש פה רמז להגברת
הייבוא, ליצירת תחרות?

איתי טנקין:

התקציר שמובא בפניכם הוא תקציר שנערך על-ידי - - -

היו"ר יואב קיש:

אז עזוב את מה שכתוב, תסביר לי אתה, תקריא לי מהסעיף הכחול אם אתה רוצה. זו
שאלה טובה ואני מבקש שתתייחס אליה.

איתי טנקין:

אני מבקש חמש דקות להחזיר תשובה.

היו"ר יואב קיש:

אז התשובה היא שאתה לא יודע ואתה בודק וחוזר אלינו. אני רוצה להמשיך.

רועי פולקמן (כולנו):

אני יכול לענות על זה.

היו"ר יואב קיש:

אתה לא נציג האוצר. אני מעדיף שנציג האוצר יענה על זה. דברנו על אשכול
רשויות מקומיות. חוק איגודי ערים, נושא קלאסי לוועדת פנים והגנת הסביבה. יש
התייחסויות? אני ממשיך.

אני חוזר, כל מה שלא הגדרנו שעליו יהיה פיצול והגדרנו ועדה, הכוונה נשאר
בחוק ההסדרים ומיועד לוועדה הספציפית שאנחנו מקריאים אותה. זו הכוונה וזה
יהיה לכל אורך הדיון. מה שאנחנו רוצים שיהיה פיצול מהותי מחוק ההסדרים,
נגיד את זה ונתייחס לזה באופן ספציפי. נעבור על הרשימה לדיון ואחרי שנסיים
את כל הרשימה נתחיל בתהליך ההצבעות.

מיקי לוי (יש עתיד):

רציתי להעלות את עניין ענף התמרוקים.

היו"ר יואב קיש:

חבר הכנסת שטרן כבר שאל על זה, מה התועלת בדבר הזה שמביאים בפנינו, התשובה
מהאוצר תגיע עוד כמה דקות אחרי בירור. הבנתי שמבחינת הצבעות, השר הולך
למשוך ואנחנו נקבל הנחיה מתי לבוא כדי להצביע. אני ממשיך.

נושא 4, סעיף 5 בנוסח הכחול – פקודת התעבורה – שירות מוניות שיתופיות
לוועדת הכלכלה. אם אין התייחסויות אני ממשיך.

נושא 5, סעיף 6 בנוסח הכחול – חוק הגז בטיחות ורישוי – חיבור מפעלי תעשייה
לרשת הגז הטבעי, לוועדת הכלכלה. יש התייחסויות?

נושא 6, סעיפים 7-10 – חוק ההסדרים במשק המדינה וחוק המקרקעין. חוק
המקרקעין, חוק בתי המשפט לעניינים מנהלתיים – קידום תחרות בתחום הגז הביתי,
לוועדת הכלכלה. התייחסויות?

נושא 7, סעיפים 11-13 בנוסח הכחול – חוק רישוי עסקים, חוק התכנון והבניה –
הפרטת הליך רישוי עסקים למכוני בקרה פרטיים, לוועדת הפנים והגנת הסביבה.

מנואל טרכטנברג (המחנה הציוני):

למה לוועדת פנים והגנת הסביבה? הרי זה נושא כלכלי. יש פה אלמנט של הפרטה של
שירות ציבורי ולכן נראה שוועדת הפנים זה לא המקום הנכון.

יצחק וקנין (ש"ס):

רישוי עסקים זה בוועדת הפנים.

מנואל טרכטנברג (המחנה הציוני):

אבל מדובר על ההפרטה.

היו"ר יואב קיש:

נשמע קודם את ההמלצות של הייעוץ המשפטי של הכנסת ואחרי זה נשמע עוד
התייחסויות.

היועץ המשפטי לכנסת איל ינון:

חוק רישוי עסקים חוקק ומתוקן במהלך השנים בוועדת הפנים. הנושא של הפרטה הוא
לא נושא ייחודי לוועדת הכלכלה אלא תלוי בהתאם לנושא שבו מדובר. יש לפעמים
הפרטה בתחום הבריאות, זה הולך לוועדת העבודה הרווחה והבריאות. הפרטה
בתחומים שנוגעים לנושאים של ועדת כספים. הייתה הפרטה של בתי הסוהר שנדונה
בוועדת הפנים והגנת הסביבה, שעוסקת בפיקוח על שירות בתי הסוהר. לכן הפרטה
כשלעצמה לא נחשבת נושא, היא נושא רוחבי שחוצה את כל הועדות.

היו"ר יואב קיש:

תודה. התשובה מקובלת עליך?

מנואל טרכטנברג (המחנה הציוני):

זה מקובל אבל אני חושב צריך לתת את הדעת לעתיד, כי בסוף, בגלל הפיצולים
האלה, לאו דווקא בהקשר של חוק ההסדרים, אנחנו מאבדים את התמונה הגדולה באשר
לתהליכי הפרטה כשלעצמם.

היו"ר יואב קיש:

נושא 8, סעיפים 14-17, חוק תאגידי מים וביוב, חוק לשינוי סדרי עדיפויות
לאומיים – הסדרת משק הביוב. בעיקרון החוק הזה אמור ללכת לוועדת הכלכלה.
הייתה לנו בקשה לאוצר לעשות הצרכה בין החוק הזה, שמיועד לוועדת הכלכלה
ולהעביר אותו לוועדת הפנים, לבין חוק אחר שאמרו ללכת לוועדת הפנים ויעבור
לוועדת הכלכלה. מדובר בנושא 15 שיעבור במקום, אני אקריא אותו ואז לא נדבר
עליו מאוחר יותר. בנוסח הכחול זה מס' 34 – חוק התכנון והבניה – הקלות לצורך
ביצוע עבודות תשתית. זה אמור להיות בפנים והגנת הסביבה ואנחנו מעבירים את
זה לוועדת הכלכלה. זו ההצרכה.

היועץ המשפטי לכנסת איל ינון:

יש הסכמה בין ראשי הוועדות?

היו"ר יואב קיש:

דברתי עם שני ראשי הוועדות ולא שמעתי התנגדות מיוחדות מהם לעניין.

מנואל טרכטנברג (המחנה הציוני):

מבחינת יושב-ראש ועדת הכלכלה זה בסדר.

היו"ר יואב קיש:

יש התייחסויות?

עודד פורר (ישראל ביתנו):

למה לוועדת הכלכלה?

יעל מבורך:

בנושא של ביוב בתיקון החקיקה - - -

עודד פורר (ישראל ביתנו):

הנושא של ביוב ברור, למה הנושא השני לכלכלה?

יעל מבורך:

דבר ראשון, רצינו לשמור על איזון בעניין. דבר שני, הנושא של תשתיות באופן
כללי, ועדת הכלכלה עוסקת בו. יש לה ראיה רחבה על נושא התשתיות בכללותו ובטח
על הסרת חסמים.

היו"ר יואב קיש:

הסיבה היא האיזון. ההחלפה נעשתה כדי לשמור על האיזון בין הוועדות.

היועץ המפשטי לכנסת היועץ המשפטי לכנסת איל ינון:

והסיבה שמראש זה בוועדת הפנים, כיוון שזה תיקון לחוק התכנון והבניה שתמיד
נדון בוועדת הפנים, לכן בהמלצות שלנו זה מופיע כך.

היו"ר יואב קיש:

כרגע סיכמנו, זה עוד יבוא להצבעה, שהסדרת משק הביוב הולך לוועדת הפנים,
בניגוד להמלצה של ועדת הכלכלה, ונושא 15- הקלות לצורך עבודות תשתית, במקום
לוועדת פנים והגנת הסביבה, יעבור לוועדת הכלכלה.

אני חוזר לפרק ח'- פרק התקשורת.

משה גפני (יהדות התורה):

כל הפרק הולך לכלכלה.

היו"ר יואב קיש:

אני הולך יחד עם דעתו של חבר הכנסת גפני כדי לייעל את העניין. האם יש
התייחסות לנושאים 9-12 כולל, המכוונים לוועדת כלכלה? אני רק אומר על נושא
שיעלה בוועדת הכלכלה וצריך לשים אליו לב, נושא עידן פלוס, יש לא מעט נושאים
מאוד רגישים, חלקם קשורים לזכויות יוצרים, בעיקר יוצרים בין-לאומיים. אסור
שנמצא את עצמנו מפרים חוק בעניין של שמירה על זכויות יוצרים וזה חייב לבוא
לידי ביטוי בוועדה. דברתי על זה עם היושב-ראש. אותו דבר בנושא התשלומים
שאמורים להיות לערוצי עידן פלוס. כמובן שחייבים את התוכן, אבל הנושא הכספי
הוא נושא אחר והוא יעלה בוועדה. העברנו לוועדת הכלכלה.

עוברים לפרק ט' - הגברת התחרות באשראי קימעונאי. נושא 13, חוק הפיקוח על
שירותים פיננסיים – אגודות אשרי. המלצת היועץ המשפטים היא להעביר לוועדת
כספים והאוצר מבקש לרפורמות. לדעתי מבחינת העומס שיש על ועדת כספים - - -

משה גפני (יהדות התורה):

אין עומס.

היו"ר יואב קיש:

יהיו שלושה סעיפים לרפורמות בכל ה-50 סעיפים, כך שלא שמנסים לעקור מתוכן
ועדה כזו או אחרת.

משה גפני (יהדות התורה):

אפשר לדלג על זה ולתת לי לחשוב?

היו"ר יואב קיש:

כן. אני לעובר לסעיפים 13 ו-14, אלה הסעיפים שהאוצר רוצה להעביר לוועדת
הרפורמות. הנפקת כרטיסי אשראי שלא על-ידי תאגיד בנקאי. בבקשה יעל.

יעל מבורך:

שני הנושאים האלה הם המשך של מספר תיקוני חקיקה שנעשו בתקופה האחרונה,
שנדונו בוועדת רפורמות. אחד נוגע ל"חוק בריס" והסדרת השירותים החוץ
בנקאיים. פה באופן ספציפי מוצע שגופים חוץ בנקאיים יוכלו להנפיק אשראי גם
על-גבי כרטיס אשראי. זה לגבי סעיף 14.

לגבי סעיף 13, ועדת הרפורמות אישרה את תיקון החקיקה שמקים את רשות שוק ההון
ונותן לה סמכויות שנוגעות בין היתר גם לאגודות אשראי, לכן, מתוך המשך
תיקוני החקיקה שכבר נעשו, אנחנו חשובים שנכון שהוועדה הזו תטפל בזה.

היו"ר יואב קיש:

אני מצטרף לדעת אוצר בעניין הזה, אני חושב שזה המלך הנכון. חבר הכנסת גפני,
אם אתה חושב שאתה רוצה להתנגד, אז עכשיו, כדי שבסוף נוכל ללכת להצבעות.

יצחק וקנין (ש"ס):

יש לי פשרה, ועדת האתיקה.

היו"ר יואב קיש:

אנחנו עוברים לפרק י': הסרת חסמים לביצוע מיזמי תשתית לאומית. את נושא 15
כבר הגדרנו, אני עובר לנושא 16, בנוסח הכחול סעיפים 35-38 – ועדה לישוב
סכסוכים בין בעלי תשתית, מומלץ לוועדת הכלכלה. בבקשה חבר הכנסת שטרן.

אלעזר שטרן (יש עתיד):

רציתי לשאול למה ישוב סכסוכים זה עניין כלכלי? מה הקשר?

היועץ המשפטי לכנסת איל ינון:

מדובר על תשתיות. אם אני מבין נכון והאוצר יתקן אותי אם אני טועה, יש טענה
שבפרויקטים גדולים של תשתיות, שמעורבים גופים גדולים שונים בתחום התשתיות
נוצרים עיכובים רבים בגלל סכסוכים שיש ביניהם. סכסוכים בין גופי התשתית
השונים.

אלעזר שטרן (יש עתיד):

את זה אני מבין.

היועץ המשפטי לכנסת איל ינון:

אתה שואל למה זה בוועדת הכלכלה ולא בוועדת חוקה?

אלעזר שטרן (יש עתיד):

זה לא משנה מה המהות. אני מבין למה רוצים בחוק ההסדרים להגניס חוק לפתרון
מהיר של סכסוכים כאלה.

היועץ המפשטי לכנסת היועץ המשפטי לכנסת איל ינון:

זה לא ישוב סכסוכים במובן המשפטי, במובן של בתי משפט.

רועי פולקמן (כולנו):

זה קריטי כי זה תוקע את היכולת שלנו לקדם פרויקטים, כמו למשל חיבור מפעלים
לגז טבעי. לכן כל הסיפור של תשתיות תוקע את הפיתוח הכלכלי.

מנואל טרכטנברג (המחנה הציוני):

זו הסדרה בין רגולטורים, לא בין תביעות פרטיות.

היו"ר יואב קיש:

נקרא לזה ישוב חילוקי דעות בין רגולטורים.

אסי מסינג:

זה לא בין רגולטורים זה בין ספקים ובין מקימי תשתית. תיקון דומה נעשה בסבב
הקודם ב-2015-2016 וגם הוא נדון בוועדת הכלכלה במסגרת כל מה שקשור לגז
טבעי. זה המיקום של טיפול בתשתיות. ועדת חוקה דנה בעניינים של סכסוכים שלא
קשורים למה שיש לנו כאן, כשמה שעומד על הפרק כאן זה בין מקימי תשתית, מי
יצטרך לפתוח אתה כביש ולשים את התשתית מתחת ויש דיונים על העלות שכרוכה בזה
ומישהו צריך ליישב את זה. המקום הטבעי ביותר זו ועדת כלכלה.

היו"ר יואב קיש:

מקובל? זה הולך לכלכלה. פרק יא' נושא 17- מיסי פיתוח. יש הסכמה שאנחנו
מפצלים את זה פיצול מהותי זאת אומרת שזה יוצא מחוק ההסדרים להליך חקיקה
רגיל בוועדת הפנים. אני מניח שאין הערות לעניין.

היועץ המפשטי לכנסת היועץ המשפטי לכנסת איל ינון:

אני רק רוצה להבהיר לפרוטוקול שכשאנחנו מדברים על להוציא משהו מחק ההסדרים,
זה גם להוציא אותו מלו"ז חוק ההסדרים.

היו"ר יואב קיש:

נושא 18 - תכנון ובניה - קביעת מנגנון לשינוי תנאים למתן היתרים שנקבעו
בתכנית מתאר. הולך לוועדת פנים. יש התייחסויות? נושאים 19,20 - חוק התכנון
והבניה - אישור תכנית ארצית מפורטת והכלת הוראות מפורטות למבני ציבור. הולך
לוועדת פנים. יש התייחסויות? אני עובר לנושא 21.

אלעזר שטרן (יש עתיד):

אני רוצה לשחזר את השאלה הקודמת שלי.

היו"ר יואב קיש:

לגבי הסעיף הזה, סעיף 21 - ייצוג הולם לעובדי מדינה ערבים במועצת מקרקעי
ישראל. זה מבטיח ייצוג הולם לאוכלוסייה הערבית במועצה. בעיקרון זו ועדת
הכלכלה.

היועץ המשפטי לכנסת איל ינון:

ועדת כלכלה עוסקת ברשות מקרקעי ישראל, זה נושא שלהם. נושא ייצוג הולם הוא
בוועדת חוקה. אחרי ששוחחתי עם היועצים המשפטיים של חוקה וכלכלה, הייתה
הסכמה ביניהם שנכון יותר שזה ילך לכלכלה. יש שאלה אחרת, כל הנושא הזה בכלל
לא שייך לחוק ההסדרים.

היו"ר יואב קיש:

אז נפצל את זה, סוכם שזה פיצול מהותי.

מיקי לוי (יש עתיד):

תגיד שזה כלכלי.

היו"ר יואב קיש:

לאיזו ועדה? רוצים לוועדת חוקה או לוועדת כלכלה?

אלעזר שטרן (יש עתיד):

אני מציע חוקה.

היו"ר יואב קיש:

זה לא מתאים לחוקה.

שולי מועלם-רפאלי (הבית היהודי):

ייצוג הולם תמיד נדון בחוקה.

היועץ המשפטי לכנסת איל ינון:

התיקון הוא בחוק רשות מקרקעי ישראל.

היו"ר יואב קיש:

אז חוקה. פיצול מהותי והנושא הולך לוועדת חוקה.

קריאה:

הייתה הצעת חוק שזה יישאר בוועדת כלכלה. למה חוקה?

היו"ר יואב קיש:

אז תחליטו. נגיע להצבעה ועד אז תחליטו ונכבד כל החלטה.

משה גפני (יהדות התורה):

בכלכלה זה ילך יותר מהר.

היו"ר יואב קיש:

תן להם להחליט. אני ממשיך. נושא 22 סעיפים 63 עד 67 - חוק התקנים פקודת
הייבוא והייצוא – שינוי מבנה בענף התקינה. יש המלצה של הייעוץ המשפטי או
לוועדת הכלכלה או לוועדה המשותפת.

דוד ביטן (הליכוד):

יש ועדה מיוחדת על חוק - - -

היו"ר יואב קיש:

אתה רוצה להעביר לשם?

דוד ביטן (הליכוד):

בוודאי. סיכמנו כך.

היועץ המשפטי לכנסת איל ינון:

זה לא ברפורמות.

היו"ר יואב קיש:

יש ועדה משותפת לוועדת הכלכלה ולוועדה של אלי כהן שכבר דנה בזה.

דוד ביטן (הליכוד):

היא כבר דנה בהצעת חוק בנושא התקינה, אז נעביר אליה גם את זה.

היועץ המשפטי לכנסת איל ינון:

זה בסדר גמור להעביר את זה אליה.

היו"ר יואב קיש:

בסדר. הוועדה המשותפת בראשות חבר הכנסת אלי כהן. היא כבר קיימת, לא מקימים
ועדה מיוחדת. נושא 23, שזה סעיף 68 בנוסח הכחול – חוק קידום התחברות בענף
המזון – שקיפות מחירים של מוצרי ניקיון, היגיינה ותמרוקים. המלצה להעביר
לוועדת הכלכלה. יש התייחסויות?

אלי אלאלוף (כולנו):

בחוק ההסדרים הקודם זה היה בבריאות.

היו"ר יואב קיש:

זה שקיפות מחירים.

דוד ביטן (הליכוד):

מה זה קשור לבריאות?

היועץ המשפטי לכנסת איל ינון:

הרפורמה הייתה בוועדת העבודה.

היו"ר יואב קיש:

לי אין התנגדות. אנחנו מדברים על ועדת העבודה והרווחה.

דוד ביטן (הליכוד):

בסדר, אבל לא להגזים, שראשי הוועדות יתנו גם ספייס.

יעל מבורך:

אדוני היושב-ראש, אני רוצה לבקש מספר דקות לגבי ההחלטה בסעיף הזה.

היו"ר יואב קיש:

עוד לא הצבענו.

יעל מבורך:

כיוון שהחקיקה שנעשתה בשנה שעברה, גם היא הייתה מפוצלת בוועדת הכלכלה
ואנחנו רוצים לשמור על אותו קו.

היועץ המשפטי לכנסת איל ינון:

נכון, גם אנחנו בודקים את זה עכשיו. אני חושבת ששקיפות המחירים, גם בנושא
רפורמת המזון, הייתה בוועדת הכלכלה. נבדוק את זה. אם זה היה אצלכם, זה
יחזור אליכם. אנחנו נבדוק את זה.

שולי מועלם-רפאלי (הבית היהודי):

להשאיר את זה כמו בשנה שעברה, לא לעשות פיצול מאולץ.

היו"ר יואב קיש:

נושא 24, סעיפים 69 עד 71 בנוסח הכחול – חוק מיסוי מקרקעין – תיקונים שונים
להפחת רגולציה בחוק מיסוי מקרקעין. מומלץ להעביר לוועדת כספים.

נושא 25, סעיף 72 בנוסח הכחול – חוק ההוצאה לפועל – הוצאה לפועל. דברנו פה
על פיצול מהותי.

היועץ המשפטי לכנסת איל ינון:

אני מעדכן שבשעתו דובר על כך שאם האוצר יגיע להבנות עם לשכת עורכי הדין, אז
זה ייכלל בחוק ההסדרים. ראש לשכת עורכי הדין עדכן אותי שהוא הגיע להבנות עם
מנכ"ל משרד האוצר בנושא הזה. ההבנות לא דומות לנוסח הכחול שמונח פה, אבל יש
הבנה מצד האוצר לתקן את זה בוועדה לנוסח שהוסכם על לשכת עורכי הדין.

יואל חסון:

אדוני היושב-ראש, זה מהתרגילים הפרלמנטריים הכי ציניים שאפשר לעשות בכנסת
הזאת. העבודה שאתם מקיימים פה דיון - - -

דוד ביטן:

אבל לא מצביעים.

יואל חסון:

תקשיב טוב אדוני יושב-ראש הקואליציה, ומצד שני אתם מעכבים את המליאה כדי
להספיק להביא את מה שיהיה כאן, במליאה. עולה סגן השר ומדבר, סליחה, שטויות,
כדי להעביר זמן ואתם ממשיכים ככה.

דוד ביטן:

אבל לא מצביעים.

היו"ר יואב קיש:

חבר הכנסת חסון, אל תתרגש.

יואל חסון:

יש דברים שלא עושים. לא תשאירו מליאה פתוחה כדי שתחכה לכם ותספיקו להביא את
זה למליאה. זו בושה והתנהגות מכפירה.

היו"ר יואב קיש:

תודה רבה.

יואל חסון:

אל תגיד "תודה רבה".

היו"ר יואב קיש:

שמעתי אותך. אנחנו ממשיכים.

קריאה:

כניסה מפוארת. יש מישהו שלא שם לב שיואל חסון נכנס?

דוד ביטן:

כניסה מפוארת.

היו"ר יואב קיש:

יעל, תאשרי את מה שנאמר שיש הסכמות והנוסח ישונה מהותית. זה מקובל עליכם?
אחרת אני מפצל את זה.

יעל מבורך:

-   - -

היו"ר יואב קיש:

אוקי. אני ממליץ שזה ילך לוועדת חוקה חוק ומשפט.

היועץ המשפטי לכנסת איל ינון:

אני רוצה לעדכן שבררנו לגבי שקיפות מחירים וזה היה בוועדת הכלכלה.

היו"ר יואב קיש:

נושא שקיפות מחירים נבדק וזה היה בוועדת כלכלה. אנחנו עוברים לפרק ט"ו,
נושא 26, סעיף 73 בנוסח הכחול - לגבי תחילתו של החוק. מוצע להעביר לוועדת
כספים. יש התייחסויות?

אנחנו עוברים להצעת חוק ההתייעלות הכלכלית (תיקוני חקיקה להשגת יעדי התקציב
לשנות התקציב 2017 ו-2018), התשע"ז – 2016. פרק א': מטרת החוק. נושא 1,
סעיף מס' 1 - מטרת החוק. מוצע להעביר לוועדת כספים.

נושא 2, סעיפים 2 עד 19 – חיסכון פנסיוני לעצמאיים. מוצע להעביר לוועדת
העבודה הרווחה והבריאות.

מנואל טרכטנברג (המחנה הציוני):

החלק הראשון שמתייחס להפרשה לקופת גמל הוא נטו ועדת כספים. יש את הקטע של
הביטוח הלאומי, שזה באופן מסורתי בוועדת הרווחה. לדעתי החלק הראשון, שהוא
כבד יותר, צריך להיות בוועדת הכספים.

היועץ המשפטי לכנסת איל ינון:

אנחנו חושבים שלא נכון מקצועית לפצל את זה את זה לכמה חתיכות ולדון בכל אחד
בנפרד.

מנואל טרכטנברג (המחנה הציוני):

המשקל הסגולי של הצעת החוק הזאת, של הסעיף הזה, הוא הפרשה של עצמאים.

היועץ המשפטי לכנסת איל ינון:

יכולים להחליט להעביר את זה לכספים אבל לא לפצל את הנושא עצמו.

אוסאמה סעדי (הרשימה המשותפת):

לדעתי החיסכון הפנסיוני לעצמאיים קשור גם לסעיף שאחרי זה, מיסוי פיצויי
פיטורין המופקדים לקופת גמל, שזה פרופר בסמכותה של ועדת הכספים. לדעתי זה
לא קשור לוועדת העבודה הרווחה והבריאות. בעניין של הביטוח הלאומי, אפשר גם
להשאיר את זה, זה נושא שולי, קטן, אפשר להשאיר בוועדתה כספים. אבל אם
רוצים, אפשר להעביר לוועדת הבריאות.

אלי אלאלוף (כולנו):

רק לפני שבוע דנו בכריות הביטחון של הקרנות לפנסיה הוותיקות וגם אלה שלא
נסגרו. דנו בדיון שהביא לקרנות הפנסיה כ-20 מיליארד שקל. כל הידע אצלנו
בוועדה, ההתמודדות נעשתה אצלנו בוועדה, אני לא רואה שום סיבה לפצל. תשאירו
אם אתם רוצים דברים לוועדת כספים, כל נושא שהם חושבים לנכון, אבל את זה, מה
גם כשתגיעו לסעיפים הקשורים לצה"ל, גם משרד הביטחון וגם משרד האוצר מבקשים
שזה יהיה אצלנו.

רועי פולקמן (כולנו):

בקשת שזה יהיה לרפורמות?

קריאה:

ממש לא.

שולי מועלם-רפאלי (הבית היהודי):

לא רפורמות.

יואל חסון (המחנה הציוני):

אני בעד שזה יעבור לוועדה לצדק חלוקתי.

היו"ר יואב קיש:

אני משאיר את זה כרגע בוועדת העבודה והרווחה. אני רוצה לעשות סדר. סיימנו
את החוק הראשון של התכנית הכלכלית ונעבור להצביע - - -

משה גפני (יהדות התורה):

לא, לא, לא. צריך לגמור אותו.

היו"ר יואב קיש:

המליאה נסגרת והם צריכים להכין. מה שלא סגור נגדיר שנשאר לדיון בוועדת
הכנסת. אין בעיה.

דוד ביטן (הליכוד):

לא מצביעים.

היו"ר יואב קיש:

נמשיך כי רוצים להעלות את זה ביחד. תשובה על התמרוקים בבקשה.

איליה כץ:

איליה כץ מאגף תקציבים, בהמשך לשאלה של חבר הכנסת שטרן, הנוסח באמת לא
ברור. מטרת הצעת החוק היא להפחית רגולציה בנושא של ייבוא וייצוא תמרוקים.
המטרה כאן היא לאפשר ליבואנים קטנים לייבוא מקביל להגביר את הייבוא לישראל.
זאת במטרה להפחית מחירים של תמרוקים, מוצרי טיפוח, מוצרי היגיינה. זאת מטרת
החוק ומעבר לזה הורחב בוועדה.

אלי אלאלוף (כולנו):

הכול נכון, אני רק רוצה להסביר שזה המשך לחוק הרוקחים.

אלעזר שטרן (יש עתיד):

ההסבר שזה לא תואם את מה שכתוב בעיני הוא עושה שכל.

היו"ר יואב קיש:

נושא 3, סעיפים 20 עד 23 בנוסח הכחול – מיסוי פיצויי פיטורים המופקדים
לקופת גמל. יש התייחסויות?

נושא 4, סעיפים 24 עד 29 בנוסח הכחול – קרן לתשלום ארנונה על-ידי המדינה.

דוד ביטן (הליכוד):

זה נסגר בכספים.

היו"ר יואב קיש:

אני ממשיך. עוברים לפרק ה': ביטחון. נושאים 5 ו-6 – עקרונות לקביעת תקציב
הביטחון וקיצור שירות החובה לגברים. מומלץ להעביר לוועדת החוץ והביטחון.

היועץ המשפטי לכנסת איל ינון:

קיצור שירות החובה לגברים זה לוועדת חוץ וביטחון. מה שמכונה עקרונות לקביעת
תקציב הביטחון, אלה דברים שקשורים גם להסדרי הפרישה. לכן ההסכמות הן שזה
ילך לוועדה משותפת של ועדת החוץ והביטחון וועדת העבודה והרווחה, בראשות
ועדת חוץ וביטחון.

דוד ביטן (הליכוד):

מה זה שייך לעקרונות של קביעת תקציב הביטחון?

מנואל טרכטנברג (המחנה הציוני):

סעיף 5 חייב להיות בוועדה המשותפת לתקציב הביטחון ועדת הכספים. דנו כבר
ארוכות בנושאים האלה, יש דין ודברים. אני מדבר על סעיף 5 – עקרונות לקביעת
תקציב הביטחון.

היועץ המשפטי לכנסת איל ינון:

אתה אומר שזה צריך להיות בוועדה המשותפת של חוץ וביטחון וכספים.

מנואל טרכטנברג (המחנה הציוני):

נכון.

היועץ המשפטי לכנסת איל ינון:

תנו לי לבדוק את זה. אמרו ליש הנושאים האלה קשורים לעבודה ורווחה.

מנואל טרכטנברג (המחנה הציוני):

זה נושא שנדרשנו אליו בשבועות האחרונים.

דוד ביטן (הליכוד):

זה לא הגיוני בוועדת העבודה והרווחה.

היועץ המשפטי לכנסת איל ינון:

תנו לי לבדוק את זה.

היו"ר יואב קיש:

ההחלטה כרגע היא שנושא 5 ילך לוועדה המשותפת לחוץ וביטחון וכספים, שקיימת
כבר. אנחנו לא ממציאים ועדה מיוחדת. סעיף 6 עובר לוועדת חוץ וביטחון.

אלי אלאלוף (כולנו):

אני רוצה לבטא את הדיון בין יושב-ראש ועדת חוץ וביטחון לוועדת הרווחה. אחרי
דיון הם בקשו שזה יהיה ועדה משותפת שלהם ושלנו, בגלל הידע שיש אצלנו. הוא
ביקש לאור הקשר ההדוק בין תקציב הביטחון לבין נושא הפנסיות שעוד מעט נדון
בהם, שזה יהיה בוועדה משותפת.

היו"ר יואב קיש:

הבנתי. הטענה שנשמעת היא, שמכיוון שתשלומי הפנסיות מאוד גבוהים בתקציב
הביטחון, גם זה יועבר לאותה ועדה שנקים לטובת נושא הפנסיות וגורן.

אלי אלאלוף (כולנו):

רק שזה יהיה ברור שזה לא לפי עמדת יושב-ראש ועדת חוץ וביטחון.

קריאה:

אדוני היושב-ראש, בנושאים 7 ו-8 מדובר בוועדה משותפת עם ועדת העבודה
והרווחה. עלתה דרישה משותפת עם ועדת כספים.

משה גפני (יהדות התורה):

גם וגם.

מנואל טרכטנברג (המחנה הציוני):

יש פה חוסר הבנה. אתמול הייתי במשרד הביטחון על הדבר הזה. קיימנו שורה של
דיונים, שבועות שאנחנו מקיימים דיונים במסגרת הוועדה המשותפת על הנושאים
האלה. על היקפו והרכבו של תקציב הביטחון כדי ליישם את התכנית הרב שנתית
תר"ש גדעון.

היו"ר יואב קיש:

אני גם שם.

מנואל טרכטנברג (המחנה הציוני):

לא היית בכל הדיונים.

היו"ר יואב קיש:

לא הייתי בכל הדיונים אבל אני בוועדה המשותפת. אומר חבר הכנסת אללוף שדיבר
עם יושב-ראש ועדת חוץ וביטחון ובגלל שהפנסיות זה מרכיב משמעותי. אני לא
מקבל את זה. אני חשוב שזה צריך ללכת למשותפת של כספים וחוץ וביטחון. עכשיו
אנחנו עוברים לנושאים 7 ו-8, שם אנחנו נוגעים בנושא שמאוד קשור לוועדת
העבודה והרווחה ואני אתייחס לזה.

נושא 7, סעיף 44 – הוראות לעניין פרישה משירות קבע ופנסיית גישור. נושא 8,
סעיפים 45 עד 56 – יישום המלצות ועדת גורן. שני הסעיפים בליבת העשייה גם של
ועדת חוץ וביטחון וגם ועדת העבודה הרווחה והבריאות. אנחנו ממליצים להקים
ועדה חדשה, שנקבע את הרכבה בייעוץ עם ראשי הוועדות ושמירה על ייצוג הולם של
הסיעות השונות. תהיה ועדה משותפת שתדון בנושאים 7 ו-8 והיושב-ראש שלה הוא
יושב-ראש ועדת חוץ וביטחון, חבר הכנסת דיכטר. ועדה משותפת חדשה.

שולי מועלם-רפאלי (הבית היהודי):

אני חושבת שאת נושא 8 צריך לפצל לגמרי מחוק ההסדרים. לא יכול להיות ששינוי
כל-כך דרמטי יהיה בתוך החוק הזה.

דוד ביטן (הליכוד):

אי-אפשר, כי ההסכם בין האוצר למשרד הביטחון שקשור לחומש, זה בפנים. לכן
אי-אפשר ליהנות מהתקציב ולא ליהנות מהדברים שסוכמו.

שולי מועלם-רפאלי (הבית היהודי):

יישום המלצות ועדת גורן יהיה אירוע דרמטי במדינת ישראל ולדעתי לא נכון היה
להכניס אותו פה. אני מודעת לדברים שנאמרו, עדין, אני חושבת שצריך להגיד את
הדברים לפרוטוקול.

אלעזר שטרן (יש עתיד):

לא נעים לי להגיד, אני יודע שיישום המלצות ועדת גורן, שר ביטחון דוחה את זה
משר ביטחון לשר ביטחון. דווקא בגלל זה אני חושב, שכיוון שאין סיכוי שהדיון
ייגמר אם זה לא יהיה בחוק ההסדרים. הדרך היחידה לסיים את זה, שזה יהיה בחוק
ההסדרים.

שולי מועלם-רפאלי (הבית היהודי):

כיוון שהמטרה של שנינו היא אותה מטרה, אם זה מה שיביא בסוף להתקדמות בנושא,
אז בסדר.

היו"ר יואב קיש:

אנחנו ממשיכים. נושא 9, סעיף 57 – תקציב הגופים הביטחוניים. זה קשור לחוק
יסוד משק המדינה. אנחנו מדברים על ועדה משותפת חדשה. זה לא המשותפת שקיימת
היום או שזו אותה משותפת?

היועץ המשפטי לכנסת איל ינון:

לא אותה משותפת כיוון שחבר הכנסת גפני רוצה לעמוד בראשה. אין על זה עדיין
סיכום עם יושב-ראש ועדת חוץ וביטחון ששוהה בחו"ל. אנחנו מדברים על חוק
יסודות התקציב, תקציב הגופים הביטחוניים.

היו"ר יואב קיש:

תוקם ועדה משותפת לכספים וחוץ וביטחון. את ההחלטה מי יעמוד בראשה נקבע
בהמשך. הגענו לפרק ו'. אנחנו עושים הפסקה להצבעה וחמש דקות אחרי ההצבעה
מתכנסים פה שוב.

(הישיבה נפסקה בשעה 21:30 ונתחדשה בשעה 21:35.)

היו"ר יואב קיש:

הגענו לפרק ו', עמוד 13, נושא 10. מדובר על קביעת כללי התחשבנות בין קופות
החולים לבתי החולים. המלצת הייעוץ המשפטי היא ועדת הכספים או עבודה ורווחה.
אני הבנתי שלפני שנתיים, שלוש זה היה אצלך בוועדה.

מיקי לוי (יש עתיד):

בכל ההתחשבנות בנושא קופות החולים, בתקציבי הקופות, ואני קצת צללתי לתוך
העניין הזה, יש כוונת ממשלה לקצץ חלק מהתקציבים, לכן זה חייב ללכת לכספים.
זה נושא כלכלי, זה לא נושא פוליטי.

דוד ביטן (הליכוד):

הכול זה נושא כלכלי.

היו"ר יואב קיש:

אלאלוף, מה אתה אומר?

אלי אלאלוף (כולנו):

בשנתיים שאני בכנסת התקיימו הרבה דיונים על הנושא של חובות קופות החולים,
על ההתחשבנות בין הקופות לבין המדינה, בין הקופות לבין הביטוח הלאומי וכו'.
קיימנו את כל הדיונים האלה. כל הידע נמצא אצלנו בוועדה.

היו"ר יואב קיש:

אני בעד. גפני, יש לך התנגדות שזה יהיה בעבודה ורווחה? כרגע זה ממתין. בואו
נמשיך.

אלי אלאלוף (כולנו):

מה זה אומר?

היו"ר יואב קיש:

אני רוצה להמשיך.

דוד ביטן (הליכוד):

מיד נחליט. אני בנושא 11: עידוד השקעות הון, עמוד 14. הפחתת מס חברות ומס
רווח הון למפעלים טכנולוגיים – ועדת כספים. מישהו רוצה להתייחס?

אוסאמה סעדי (הרשימה המשותפת):

מוסכם.

היו"ר יואב קיש:

אנחנו במיסים. זה 12, 13,14,15,16. עד לפה ועדת כספים. מישהו רוצה עד סעיף
16 להתייחס? עברנו ל-17. ב-17 אנחנו מדברים על מיסוי ותשלום דמי ביטוח
לאומי של חברי קיבוץ. עדיין אין הסכמות, זה יישאר בוועדת כנסת כרגע.

אוסאמה סעדי (הרשימה המשותפת):

אין הצעה אחרת חוץ מכספים.

היו"ר יואב קיש:

אבל אין הסכמות.

דוד ביטן (הליכוד):

לא קשור. לא מעבירים את זה הלאה.

היו"ר יואב קיש:

כרגע ועדת כנסת.

אוסאמה סעדי (הרשימה המשותפת):

למה?

דוד ביטן (הליכוד):

צריכים להגיע להסכמות. יש ישיבות בין האוצר לקיבוצים, נראה מה יהיה.

רועי פולקמן (כולנו):

אי אפשר, זה חוק ההסדרים. אך אתה יכול לעשות את זה מבחינה תקנונית? זה לא
הופך לפיצול?

היו"ר יואב קיש:

לא. אני רוצה לעשות סדר, חברים. אנחנו עובדים עכשיו בשביל להספיק, את זה גם
הקואליציה והאופוזיציה מבינות. כל נושא שיישאר יעבור לדיון בוועדת הכנסת.
זה לא אומר שהוא פוצל מחוק ההסדרים, זה אומר שכשאנחנו נעלה לקרוא את
ההסכמות, הסעיף הזה יוגדר כדבר שנשאר לדיון בוועדת הכנסת. לאחר שיהיו
הסכמות, נביא אותן חזרה למליאה.

אוסאמה סעדי (הרשימה המשותפת):

צריך לאשר את זה פה.

היו"ר יואב קיש:

כל מה שיש הסכמות לגביו יעלה. אנחנו הגענו לסעיף החביב על שר האוצר - נושא
18: מס על 3 דירות ומעלה.

עבדאללה אבו מערוף (הרשימה המשותפת):

למה לא על 5 דירות ו-4 דירות, למה רק על 3?

היו"ר יואב קיש:

זה נושא חשוב. שוחחתי על זה רבות עם השר. אני מבין את החשיבות שהשר רואה
בסעיף הזה. יש לא מעט ביקורת ציבורית סביב הנושא. אנחנו בדיאלוג עם שר
האוצר בעניין. ועדת הכספים תקבל את הסעיף הזה. אנחנו נעשה בו שינויים,
כמובן בהסכמות. אנחנו נבנה חוק שאני מקווה שבסוף הציבור יוכל להגיד שהוא
באמת יועיל להורדת יוקר הדיור. אני לא רוצה להיכנס לזה, הנושא הזה בדיונים
ארוכים. הוא יתנהל בוועדת כספים. מישהו רוצה להתייחס לוועדה אחרת?

19. שיפוי המוסד לביטוח לאומי. אמנם הנושא של ביטוח לאומי זה עבודה ורווחה,
אבל בנושא הזה מדובר על חיסכון ארוך טווח שנקבע בחוק ההתייעלות, בחוק
ההסדרים 2015-2016, לכן אני ממליץ על ועדת כספים. גפני, אתה רוצה להתייחס
לזה?

אלי אלאלוף (כולנו):

לא.

אוסאמה סעדי (הרשימה המשותפת):

זה ועדת עבודה.

אלי אלאלוף (כולנו):

ראיתם כמה סעיפים העברנו לביטוח לאומי? על מה אתם מדברים?

היו"ר יואב קיש:

זה החיסכון לטווח ארוך, אלי. זה מה שהיה בוועדת הכספים בתקציב הקודם.

אלי אלאלוף (כולנו):

חיסכון לילדים?

היו"ר יואב קיש:

כן.

אלי אלאלוף (כולנו):

תעביר להם.

היו"ר יואב קיש:

20. תוספת ותק לקצבת זקנה. המקום של זה הוא בעבודה, רווחה ובריאות.

21. ייעול מערך הגבייה של המוסד לביטוח לאומי. 20,21,22,23 הם הכל הטבות
אליך, אלי.

24. הסדרים שונים לעניין זיכיון צינור הנפט. אנחנו ממליצים חוץ וביטחון. יש
החלטת קבינט בנושא. יש שם נושאים מאוד רגישים, לכן מעבירים את זה לחוץ
וביטחון.

דוד ביטן (הליכוד):

אם נוכל להחליף, נחליף, כרגע זה חוץ וביטחון.

אוסאמה סעדי (הרשימה המשותפת):

זה קשור לוועדת הכלכלה. כל הנושא הוא כלכלי.

היו"ר יואב קיש:

אמרתי שיש שם נושאים חסויים, לכן זה בחוץ וביטחון.

אוסאמה סעדי (הרשימה המשותפת):

לא כתוב שיש נושאים חסויים.

עודד פורר:

אגב, ניתן לעשות דיון חסוי גם בוועדת הכלכלה.

אלעזר שטרן (יש עתיד):

למה זה חסוי?

היו"ר יואב קיש:

נביא את זה להצבעה. 25. אימוץ המלצות הוועדה לבחינת ייעול שוק ההימורים
החוקיים בישראל והקצאת הרווחים לציבור. אנחנו מפצלים. יש פה סעיפים שקשורים
להעברת כספים למדינה. את הסעיפים שקשורים להעברת כספים, שאלה כספים
שמשפיעים על התקציב, אנחנו משאירים, הם ילכו לוועדת כספים. זה יישאר. כל
השאר מפוצל פיצול מהותי, הוא ימשיך מחוץ לחוק ההסדרים, להוציא את סעיף
171(7).

היועץ המשפטי לכנסת איל ינון:

סעיף 171(7) עוסק בהעברה של 500 מיליון שקלים מהטוטו לאוצר, בפריסה של 250
מיליון כל שנה.

היו"ר יואב קיש:

הוא נשאר בוועדת הכספים. כל השאר מפוצל.

דוד ביטן (הליכוד):

סוכם שזה הולך לרפורמות.

היו"ר יואב קיש:

בינתיים זה יהיה בוועדת הכנסת. 26. העברת הכנסות של רשות שדות התעופה לאוצר
המדינה. זה ילך לוועדת כספים. מישהו רוצה להתייחס?

מיקי לוי (יש עתיד):

אני מדבר על 25,26, על ההסדרה של העברת הכספים.

היו"ר יואב קיש:

25 ו-26 הם נושאים שונים.

מיקי לוי (יש עתיד):

שני החוקים האלה מדברים על העברת כספים לאוצר, אני מברך על כך. הייתי שם,
דחפתי. בעקבות הקיצוצים האחרים נעדר חוק להעברת כספים מהקרן הקיימת. הוא
עלה על שרטון. יש שם מיליארד שקל. חברים, זה לא צחוק, זה על חשבון עוד
צמצום שירותים לאזרחים. אני רוצה להוסיף סעיף חדש לחוק ההסדרים.

דוד ביטן (הליכוד):

אי אפשר להוסיף לחוק ההסדרים כלום, אתה יודע את זה.

מיקי לוי (יש עתיד):

בורחים מזה. אני רוצה לראות את כל הגיבורים כשאני אביא חוק פרטי על העברת
מיליארד שקל מהקרן הקיימת לאוצר המדינה.

היו"ר יואב קיש:

כשתביא חוק פרטי, נדון בו. 27. הפחתת תקציב ההוצאות למימון בחירות ברשויות
המקומיות. האוצר רוצה לוועדת הכספים, יש בקשה לוועדת הפנים. אני שומר את זה
לדיון בוועדת הכנסת.

אוסאמה סעדי (הרשימה המשותפת):

זה לא קשור לוועדת הפנים.

היו"ר יואב קיש:

28. הגדלת סכום מענק ההטבות השנתי לניצולי שואה.

אברהם נגוסה (הליכוד):

הוועדה בראשותי דנה בנושא הזה, לכן הנושא הזה צריך להיות בוועדת העלייה,
הקליטה והתפוצות.

אלעזר שטרן (יש עתיד):

מה זה קשור?

אוסאמה סעדי (הרשימה המשותפת):

זה נושא תקציבי.

דוד ביטן (הליכוד):

הכל תקציבי.

היו"ר יואב קיש:

בינתיים זה נשאר בוועדת הכנסת. 29. דחיית סיום התחולה של חוק יום חינוך
ארוך ולימודי העשרה. זה ילך לוועדת החינוך, תרבות וספורט.

30. הפחתת שעות לימוד בקבוצות קטנות – חינוך, תרבות וספורט. מישהו רוצה
להתייחס?

31. תחילת החוק תהיה ב-1 בינואר 2017.

אנחנו רוצים להצביע על חוק יסוד משק המדינה. הסיכום של זה הוא בוועדה
משותפת חדשה. זה בהתאם לסעיף שהגדרנו בחוק ההסדרים.

היועץ המשפטי לכנסת איל ינון:

עמוד 13, נושא 9: תקציב הגופים הביטחוניים.

היו"ר יואב קיש:

משותפת לכספים וחוץ וביטחון.

היועץ המשפטי לכנסת איל ינון:

נכון. השאלה בראשות מי זה. גפני רוצה את זה בכספים, אבל זה לא מתואם עם
דיכטר.

היו"ר יואב קיש:

ההרכב והיו"ר ייקבעו בהמשך.

(הישיבה נפסקה בשעה 21:55 ונתחדשה בשעה 22:00.)

היו"ר יואב קיש:

אנחנו עוברים להצבעות על חוק התכנית הכלכלית.

1.  מטרת החוק - ועדת כספים מי בעד, ירים את ידו?

הצבעה

בעד – 10

נגד – 6

נמנעים – אין

סעיף 1 אושר.

היו"ר יואב קיש:

2.  תיקון פקודת הרוקחים, אסדרת ענף התמרוקים – עבודה רווחה ובריאות. מי
    בעד, מי נגד?

הצבעה

בעד – 10

נגד – 6

נמנעים – אין

סעיף 2 אושר.

היו"ר יואב קיש:

3.  אשכול רשויות מקומיות – ועדת הפנים. מי בעד?

הצבעה

בעד – 10

נגד – 6

נמנעים – אין

סעיף 3 אושר.

אוסאמה סעדי (הרשימה המשותפת):

אנחנו מבקשים רביזיה על כל הצבעה והצבעה.

מיקי לוי (יש עתיד):

אני מבקש רביזיה על הכל.

היו"ר יואב קיש:

רביזיה זה אחרי ההצבעות. 4. שירות מוניות שיתופיות - ועדת הכלכלה. מי בעד,
מי נגד?

הצבעה

בעד – 10

נגד – 6

נמנעים – אין

סעיף 4 אושר.

היו"ר יואב קיש:

  5.חיבור מפעלי תעשייה לרשת הגז הטבעי – ועדת הכלכלה. מי בעד, מי נגד, מי
  נמנע?

הצבעה

בעד – 10

נגד – 6

נמנעים – אין

סעיף 5 אושר.

היו"ר יואב קיש:

6.קיום תחרות בתחום הגז הביתי – ועדת הכלכלה. מי בעד, מי נגד, מי נמנע?

הצבעה

בעד – 10

נגד – 6

נמנעים – אין

סעיף 6 אושר.

היו"ר יואב קיש:

הפרטת הליך רישוי עסקים למכוני בקרה פרטיים – ועדת הפנים. מי בעד, מי נגד?

הצבעה

בעד – 10

נגד – 6

נמנעים – אין

סעיף 7 אושר.

היו"ר יואב קיש:

אני מזכיר לכם שהחלטנו להעביר את אסדרת משק הביוב לוועדת הפנים. מי בעד, מי
נגד?

הצבעה

בעד – 10

נגד – 6

נמנעים – אין

סעיף 8 אושר.

היו"ר יואב קיש:

אני עובר על כל פרק התקשורת כמקשה אחת. סעיפים 9, 10, 11, 12 - ועדת
הכלכלה. מי בעד, מי נגד?

הצבעה

בעד – 10

נגד – 6

נמנעים – אין

סעיפים 9,10,11 ו-12 אושרו.

היו"ר יואב קיש:

הגענו לסעיפים 13 ו-14: אגודות אשראי והנפקת כרטיסי אשראי - ועדת הרפורמות.

היועץ המשפטי לכנסת איל ינון:

אנחנו מתקנים את שם ועדת הרפורמות כי אין לה שם רשמי כוועדת הרפורמות,
ומוסיפים לה את הוועדה שעוסקת בנושאים מסוימים.

היו"ר יואב קיש:

מי בעד סעיפים 13 ו-14, מי נגד?

הצבעה

בעד – 10

נגד – 6

נמנעים – אין

סעיפים 13 ו-14 אושרו.

היו"ר יואב קיש:

15. הקלות לצורך ביצוע עבודות תשתית – ועדת הכלכלה. מי בעד, מי נגד?

הצבעה

בעד – 10

נגד – 6

נמנעים – אין

סעיף 15 אושר.

היו"ר יואב קיש:

16. ועדה ליישוב סכסוכים בין בעלי תשתיות. מי בעד, מי נגד?

הצבעה

בעד – 10

נגד – 6

נמנעים – אין

סעיף 16 אושר.

היו"ר יואב קיש:

עכשיו יש לנו פיצול. אני מציין את זה לטובת חברת הכנסת מרב מיכאלי. הנושא
של מיסי פיתוח יעבור לוועדת הפנים והגנת הסביבה לאחר הפיצול. אנחנו מפצלים
את זה מחוק ההסדרים להליך חקיקה רגיל. מי בעד הפיצול, מי נגד, ירים את ידו?

הצבעה

בעד – פה אחד

נגד – אין

נמנעים – אין

הפיצול של סעיף 17 אושר.

היו"ר יואב קיש:

סעיפים 18,19, ו-20 - ועדת הפנים. מי בעד, מי נגד?

הצבעה

בעד – 11

נגד – 6

נמנעים – אין

סעיפים 18,19,20 אושרו.

היו"ר יואב קיש:

  סעיף 21 מפוצל מחוק ההסדרים, הוא הולך לוועדת חוקה. מי בעד ועדת חוקה
  בפיצול מהותי, ירים את ידו? מי נגד?

הצבעה

בעד – פה אחד

נגד – אין

נמנעים – אין

הפיצול של סעיף 21 אושר.

היו"ר יואב קיש:

  22. שינוי מבני בענף התקינה – ועדה משותפת לוועדת הכלכלה ולוועדה המיוחדת
  בראשות חבר הכנסת אלי כהן. מי בעד, מי נגד, ירים את ידו?

הצבעה

בעד – 11

נגד – 6

נמנעים – אין

סעיף 22 אושר.

היו"ר יואב קיש:

23. שקיפות מחירים של מוצרי ניקיון, היגיינה ותמרוקים - ועדת הכלכלה. מי
בעד, מי נגד? ירים את ידו?

הצבעה

בעד – 11

נגד – 6

נמנעים – אין

סעיף 23 אושר.

היו"ר יואב קיש:

24. תיקונים שונים להפחתת רגולציה בחוק מיסוי מקרקעין - ועדת כספים. מי
בעד, מי נגד?

הצבעה

בעד – 11

נגד – 6

נמנעים – אין

סעיף 24 אושר.

היו"ר יואב קיש:

25. חוק ההוצאה לפועל - ועדת חוקה, חוק ומשפט. מי בעד, מי נגד?

הצבעה

בעד – 11

נגד – 6

נמנעים – אין

סעיף 25 אושר.

היו"ר יואב קיש:

26. תחילה - ועדת כספים. מי בעד, מי נגד?

הצבעה

בעד – 11

נגד – 6

נמנעים – אין

סעיף 26 אושר.

היו"ר יואב קיש:

אנחנו עוברים להצעת חוק התייעלות הכלכלית. 1. מטרת החוק -ועדת כספים. מי
בעד, מי נגד?

הצבעה

בעד – 11

נגד – 6

נמנעים – אין

סעיף 1 אושר.

היו"ר יואב קיש:

2. חיסכון פנסיוני לעצמאים - ועדת עבודה, רווחה ובריאות. מי בעד, מי נגד?

הצבעה

בעד – 11

נגד – 5

נמנעים – אין

סעיף 2 אושר.

היו"ר יואב קיש:

3. מיסוי פיצויי פיטורים המופקדים לקופת גמל – כספים. מי בעד, מי נגד?

הצבעה

בעד – 11

נגד – 6

נמנעים – אין

סעיף 3 אושר.

היו"ר יואב קיש:

4. קרן לתשלום ארנונה על ידי המדינה – ועדת כספים. מי בעד, מי נגד?

הצבעה

בעד – 11

נגד – 6

נמנעים – אין

סעיף 4 אושר.

היו"ר יואב קיש:

5. עקרונות לקביעת תקציב הביטחון – ועדת הכנסת. אנחנו משאירים את זה בוועדת
הכנסת להמשך בירור. מי בעד, מי נגד?

הצבעה

בעד – 11

נגד – 6

נמנעים –אין

סעיף 5 אושר.

היו"ר יואב קיש:

6. קיצור שירות החובה לגברים – ועדת חוץ וביטחון.

הצבעה

בעד – 11

נגד – 6

נמנעים – אין

סעיף 6 אושר.

היו"ר יואב קיש:

תוקם ועדה משותפת של חוץ וביטחון ועבודה ורווחה לסעיפים 7 ו-8 בראשות
יושב-ראש ועדת חוץ וביטחון. מדובר על הוראות לעניין פרישה משירות קבע
ופנסיית גישור ויישום המלצות ועדת גורן. מי בעד, מי נגד?

הצבעה

בעד – 11

נגד – 6

נמנעים – אין

סעיף 7 ו-8 אושרו.

היו"ר יואב קיש:

9. תקציב הגופים הביטחוניים – משותפת לכספים וחוץ וביטחון. ייקבע בהמשך מי
יהיה היושב-ראש.

משה גפני (יהדות התורה):

יכולה להיות אותה ועדה.

היו"ר יואב קיש:

זה בראשות דיכטר.

משה גפני (יהדות התורה):

לא.

היו"ר יואב קיש:

הוועדה המשותפת תהיה אותה ועדה משותפת שקיימת כבר היום, כאשר היו"ר ייקבע
בהמשך. לא צריך להקים ועדה חדשה.

דוד ביטן (הליכוד):

זו לא אותה ועדה. אותה ועדה זה אותו יו"ר.

היו"ר יואב קיש:

מכיוון שמדובר ביו"ר אחר, גם ההרכב ייקבע בהמשך.

דוד ביטן (הליכוד):

אותו הרכב, רק ועדה חדשה.

משה גפני (יהדות התורה):

אותו הרכב.

היו"ר יואב קיש:

הרכב הוועדה המשותפת בין כספים לוועדת חוץ וביטחון יהיה אותו הרכב, היו"ר
ייקבע בפגישה נפרדת של ועדת הכנסת. מי בעד 9, ירים את ידו? מי נגד?

הצבעה

בעד – 11

נגד – 3

נמנעים – אין

סעיף 9 אושר.

היו"ר יואב קיש:

סעיפים 10-16: קביעת כללית התחשבנות בין קופות החולים לבתי החולים, הפחתת
מס חברות ומס רווח הון למפעלים טכנולוגיים מועדפים על הכנסה הנובעת מקניין
רוחני, הפחתת מס החברות, מיסוי פרסים והגרלות, שיעור המס על שבח ריאלי
ומיסוי חברות ארנק  - ועדת כספים.

הצבעה

בעד – 11

נגד – 4

נמנעים – אין

סעיפים 10-16 אושרו.

היו"ר יואב קיש:

17. מיסוי ותשלום דמי ביטוח לאומי של חברי קיבוץ – ועדת הכנסת. מי בעד, מי
נגד?

הצבעה

בעד – פה אחד

נגד – אין

נמנעים – אין

סעיף 17 אושר.

רועי פולקמן (כולנו):

רביזיה.

היו"ר יואב קיש:

18. מס על שלוש דירות – ועדת כספים. מי בעד, מי נגד?

הצבעה

בעד – 11

נגד – 5

נמנעים – אין

סעיף 18 אושר.

היו"ר יואב קיש:

19. שיפוי המוסד לביטוח לאומי – ועדת כספים. מי בעד, מי נגד?

הצבעה

בעד – 11

נגד – 4

נמנעים – אין

סעיף 19 אושר.

היו"ר יואב קיש:

סעיפים 20,21,22 ו-23: תוספת ותק לקצבת זקנה, ייעול מערך הגבייה של המוסד
לביטוח לאומי, שיפור מצבם הכלכלי של מקבלי קצבת נכות כללית והעלאת גמלת
הבטחת הכנסה לקשישים – ועדת עבודה, רווחה ובריאות. מי בעד, מי נגד?

הצבעה

בעד – 11

נגד – 6

נמנעים – אין

סעיפים 20,21,22 ו-23 אושרו.

היו"ר יואב קיש:

24. הסדרים שונים לעניין זיכיון צינור הנפט - ועדת חוץ וביטחון.

הצבעה

בעד – 11

נגד – 5

נמנעים – אין

סעיף 24 אושר.

היו"ר יואב קיש:

על שוק ההימורים היה לנו דיונים, אבל התקבלה דעת האוצר בעניין. יש פיצול
מהותי של סעיף 25 לחקיקה רגילה, להוציא את סעיף 171(7) - העברת כספים
למדינה, שהולך לוועדת כספים. שאר החוק ימשיך את חקיקתו בוועדת הרפורמות. מי
בעד, מי נגד?

הצבעה

בעד – פה אחד

נגד – אין

נמנעים – אין

סעיף 25 אושר.

היועץ המשפטי לכנסת איל ינון:

פיצול מהותי זה לא בלו"ז חוק הסדרים.

היו"ר יואב קיש:

26. העברת הכנסות של רשות שדות התעופה לאוצר המדינה - ועדת כספים. מי בעד,
מי נגד?

הצבעה

בעד – 11

נגד – 6

נמנעים – אין

סעיף 26 אושר.

היו"ר יואב קיש:

27. הפחתת תקציב ההוצאות למימון בחירות ברשויות המקומיות. זה יישאר בוועדת
הכנסת לדיון נוסף. מי בעד, מי נגד?

הצבעה

בעד – פה אחד

נגד – אין

נמנעים – אין

סעיף 27 אושר.

רועי פולקמן (כולנו):

רביזיה.

היו"ר יואב קיש:

28. הגדלת סכום מענק ההטבות השנתי לניצולי שואה - ועדת העבודה והרווחה. מי
בעד, מי נגד?

הצבעה

בעד – 11

נגד – 6

נמנעים – אין

סעיף 28 אושר.

היו"ר יואב קיש:

סעיפים 29 ו-30: דחיית סיום התחולה של חוק יום חינוך ארוך ולימודי העשרה
והפחתת שעות לימוד בקבוצות קטנות – ועדת חינוך, תרבות וספורט. מי בעד, מי
נגד?

הצבעה

בעד – 11

נגד – 4

נמנעים – אין

סעיפים 29 ו-30 אושרו.

היו"ר יואב קיש:

31. תחילתו של החוק תהיה ב-1 בינואר 2017 - ועדת כספים. מי בעד, מי נגד?

הצבעה

בעד – 11

נגד – 6

נמנעים – אין

סעיף 31 אושר.

היו"ר יואב קיש:

נושא אחרון להצבעה הוא על הצעת חוק יסוד משק המדינה - הוועדה המשותפת של
כספים וחוץ וביטחון. יהיה אותו הרכב קיים, רק היו"ר ייקבע בהמשך.

הצבעה

בעד – 11

נגד – 6

נמנעים – אין

אושר.

רועי פולקמן (כולנו):

אני מבקש רביזיה על הכל.

מיקי לוי (יש עתיד):

גם אני מבקש רביזיה. אין עניין כלכלי בנושא של סעיף 2.

היו"ר יואב קיש:

ב-23:10 תהיה רביזיה.

(הישיבה נפסקה בשעה 22:40 ונתחדשה בשעה 23:10.)

היו"ר יואב קיש:

חבר הכנסת מיקי לוי, אני מבין שאתה מושך את הרביזיות שלך.

מיקי לוי (יש עתיד):

באתי בדברים עם אנשי האוצר. אמיר רשף התחייב שאחרי תיקון החוק הם מיד יטפלו
בתקנות משנת 2015. התקנות האלו חשובות מאוד להסברת הנושא.

היועץ המשפטי לכנסת איל ינון:

על תמרוקים אנחנו מדברים?

מיקי לוי (יש עתיד):

כן, על תמרוקים.

היו"ר יואב קיש:

אתה מושך את הרביזיה?

מיקי לוי (יש עתיד):

כן, אני מושך.

היו"ר יואב קיש:

את נושא הקיבוצים שאמרנו שיישאר בוועדת הכנסת, נעביר לוועדת כספים.

איתן ברושי (המחנה הציוני):

של מי הרביזיה הזאת?

היו"ר יואב קיש:

רועי פולקמן.

איתן ברושי (המחנה הציוני):

רועי פולקמן, אתה מגיש רביזיה על הקיבוצים?

היו"ר יואב קיש:

זה תקציבי. זה 500 מיליון שקל.

יואל חסון (המחנה הציוני):

פולקמן, תגיד לנו מה יש לך נגד הקיבוצים.

רועי פולקמן (כולנו):

אין לי שום דבר.

יואל חסון (המחנה הציוני):

אז למה אתה עושה את זה?

רועי פולקמן (כולנו):

הגשתי רביזיה על נושאים שהיו לנו סיכומים עליהם.

היו"ר יואב קיש:

הסיפור של הרשויות המקומיות ייכנס לרביזיה. כנראה שזה ילך לוועדת הפנים,
אבל תיכף נסגור את זה.

רועי פולקמן (כולנו):

הייתה בקשה שהסיפור עם דמי אבטלה ופנסיה לעצמאים יהיה בוועדת המשותפת
לוועדת הרפורמות וועדת עבודה ורווחה, בראשות עבודה ורווחה.

היו"ר יואב קיש:

אני לא רואה את ההיגיון. אל תכניס נושאים. שני הנושאים שדיברנו עליהם - זה
מה שיהיה. 5 דקות התייעצות סיעתית.

(הישיבה נפסקה בשעה 23:15 ונתחדשה בשעה 23:20.)

היו"ר יואב קיש:

אנחנו עוברים לרביזיה. הרביזיה היא על 3 סעיפים: קיבוצים, רשויות ועקרונות
לקביעת תקציב הביטחון. לגבי העקרונות לקביעת תקציב הביטחון, הייעוץ המשפטי
מתלבט בשאלה אם נכון שהוועדה המשותפת תהיה ועדה משותפת בין חוץ וביטחון
לכספים, או ועדה משותפת בין חוץ וביטחון לעבודה ורווחה. זאת החלטה משפטית.
ההודעה הייתה שההחלטה זאת תישאר בוועדת הכנסת.

היועץ המשפטי לכנסת איל ינון:

מאחורי הכותרת: "עקרונות לקביעת תקציב הביטחון" נשאלת השאלה: מה מסתתר -
האם יש שם עניין מרכזי שקשור להסדרי הפרישה, שזה דבר שמועבר עכשיו לוועדה
משותפת לחוץ וביטחון וועדת העבודה והרווחה, או שמדובר בנושאים שהרבה יותר
קשורים לעניינים שנידונים בוועדה המשותפת לתקציב הביטחון, שזאת ועדה משותפת
לכספים וחוץ וביטחון. פה אין עניין פוליטי, יש פה סוגיה עניינית שלא טוב
ששני פורומים שונים יעסקו בסוגיה שצריכה להתכתב חזק אחת עם השנייה. הדבר
הזה לא נעשה מסיבות של לטרפד.

אסי מסינג:

בפרק שאנחנו מדברים עליו, שזה סימן א': תקציב הביטחון, יש סעיף אחד מתוך 10
סעיפים שמתייחס למקצועות הפרישה השנתיות של חיילי קבע. זה הדבר היחידי
שרלוונטי לפרישה מוקדמת, יתר הדברים מתייחסים לתקציב שכר ועוד. אלה עניינים
שלא צריכים להיות נידונים בוועדת העבודה והרווחה.

היו"ר יואב קיש:

זו שאלה של היועץ המשפטי, אין פה פוליטיקה.

היועץ המשפטי לכנסת איל ינון:

תביא את זה מחר.

היו"ר יואב קיש:

רועי, תסיר את הרביזיה בסעיף הזה. זה יישאר בוועדת הכנסת. הרביזיה הזאת
יורדת, רועי. זה בהסכמתך. זה ייסגר ביום רביעי בוועדת הכנסת.

הסעיף הבא הוא נושא של מיסוי ודמי ביטוח לאומי של חברי קיבוץ. הוגשה רביזיה
על ידי חבר הכנסת רועי פולקמן.

איתן ברושי (המחנה הציוני):

הסעיף הזה מטופל מזה מספר חודשים, מעורבים בו חברים שיושבים פה, יושב-ראש
הכנסת ופקידים בכירים באוצר. הייתה הבנה שעושים מאמץ להידבר. כשהסבירו מה
לא מתאים לחוק ההסדרים, זו הייתה הדוגמה הבולטת לחוק מורכב שלא בטוח שמי
שכתב אותו מבין את כל הפרטים שלו. גם התנועה הקיבוצית עדיין לא למדה, עדיין
לא מוסכמים עליה חלק ניכר מהסעיפים. מה שביקשנו זה שהחוק הזה ימתין בוועדת
הכנסת, כדי למצות עוד ימים ספורים של הידברות. הוא עדיין לא בשל לוועדת
כספים ולחוק ההסדרים. יש פה כוחנות של האוצר. יש הבנה שנמשכות ההידברויות,
כולל בימים אלה. אנחנו מבקשים להשאיר את זה בוועדת הכנסת לעוד יומיים או עד
לסוף השבוע.

היו"ר יואב קיש:

דיברנו. כמובן שגם היושב-ראש מעורב בזה. הסיכום הוא שבוועדת הכספים החוק לא
יקודם בלי הסכמות עם יושב-ראש הכנסת. לפחות בעניין הזה זה הסיכום. אני מביא
את הרביזיה להצבעה. מי שמצביע בעד הרביזיה ידע שהנושא ייפתח מחדש להצבעה.
מי בעד הרביזיה בנושא: מיסוי ודמי ביטוח לאומי של חברי קיבוץ, ירים את ידו?
מי נגד?

הצבעה

בעד – 9

נגד – 5

נמנעים – אין

הרביזיה אושרה.

היו"ר יואב קיש:

אנחנו ממליצים עכשיו להעביר את מיסוי ודמי ביטוח לאומי של חברי קיבוץ
לוועדת הכספים. מי בעד, מי נגד?

הצבעה

בעד – 10

נגד – 5

נמנעים – אין

העברה של מיסוי ודמי ביטוח לאומי של חברי קיבוץ לוועדת הכספים אושרה.

היו"ר יואב קיש:

את הרביזיה האחרונה תמשוך, זה נשאר בוועדת הכנסת. הישיבה נעולה.

הישיבה ננעלה בשעה 23:29.
