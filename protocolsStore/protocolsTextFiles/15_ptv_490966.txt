פרוטוקולים/ועדת הכנסת/2581

ירושלים, כ' בטבת, תשס"א

15 בינואר, 2001

הכנסת החמש-עשרה נוסח לא מתוקן

מושב שלישי

פרוטוקול מס' 147

מישיבת ועדת הכנסת

שהתקיימה ביום שני, כ"א בכסלו התשס"א (18.12.00), בשעה 12:00

נכחו:

חברי הוועדה: סאלח טריף – היו"ר

בני אלון

אלי בן-מנחם

משה גפני

אבשלום וילן

נעמי חזן

שאול יהלום

יהודית נאות

מוזמנים: אילת פישביין – משרד הפנים

סיגל קוגוט – משרד המשפטים

יועץ משפטי: שלמה שוהם

מנהלת הוועדה: אתי בן-יוסף

קצרנית: אורה לוין

סדר היום: 1. בקשת יו"ר ועדת החוקה, חוק ומשפט למיזוג הצעות חוק

2. בקשת יו"ר ועדת החוקה, חוק ומשפט להקדמת הדיון בהצעת חוק

1.  
    בקשת יו"ר ועדת החוקה, חוק ומשפט למיזוג הצעות חוק

היו"ר סאלח טריף:

רבותיי, אני פותח את הישיבה.

ועדת החוקה, חוק ומשפט החליטה על מיזוג החוקים הקשורים לנושא הבחירות
והקדמת הבחירות. מדובר בחמש הצעות חוק התפזרות הכנסת החמש עשרה,
התשס"א-2000.

נעמי חזן:

מה התאריך המוצע במיזוג?

היו"ר סאלח טריף:

אין כאן תאריך. אנחנו לא עוסקים בזה.

בנימין אלון:

ועדת החוקה לא החליטה.

שלמה שוהם:

ועדת החוקה החליטה באופן עקרוני על המיזוג.

היו"ר סאלח טריף:

מתבקש אישור ועדת הכנסת על ההחלטה של ועדת החוקה, חוק ומשפט בעניין מיזוג
ההצעות. פנו אליי חברי הכנסת ריבלין ואמנון רובינשטיין, ואנחנו מתבקשים
לאשר את הבקשה שלהם. המשמעות היא שכל ההצעות בנושא פיזור הכנסת יובאו יחד.

אבשלום וילן:

זה הגיוני מאוד.

היו"ר סאלח טריף:

מי בעד לאשר את הבקשה? מי נגד?

הצבעה

בעד הבקשה – רוב

נגד – אין

הוחלט: לאשר את בקשת יו"ר ועדת החוקה, חוק ומשפט למיזוג הצעות חוק בנושא
הבחירות

2. בקשת יושב-ראש ועדת החוקה, חוק ומשפט להקדמת הדיון בהצעות חוק

היו"ר סאלח טריף:

יש לפנינו בקשה של יושב-ראש ועדת החוקה, חוק ומשפט להקדמת הדיון בשתי הצעות
חוק: 1. חוק הבחירות לכנסת ולראש הממשלה (הוראת שעה לעניין בחירות
מיוחדות), התשס"א-2000; 2. חוק הבחירות (דרכי תעמולה) (תיקון – דרכי
תעמולה), התש"ס-2000.

אפשר לקבל הסבר במה מדובר?

סיגל קוגוט:

ראש הממשלה התפטר. צריך לקצץ את כל המועדים כדי שאפשר יהיה לקיים בחירות.
ההתפטרות של ראש הממשלה לא מתאימה למועדים של החוק הקיים. כדי שיהיה אפשר
לעשות בחירות מיוחדות בשישים יום, בלי קשר להתפזרות הכנסת – אם זה יתקבל
יצטרכו עוד חוק – כרגע יש לנו בחירות מיוחדות תוך שישים יום וחייבים לתקן
את החוק.

היו"ר סאלח טריף:

מה צריך לתקן?

סיגל קוגוט:

את המועדים – מתי מגישים רשימות.

היו"ר סאלח טריף:

אין הוראות מפורשות?

איילת פישביין:

אני מייצגת את משרד הפנים. חוק הבחירות לכנסת קובע שברגע שיש בחירות
מיוחדות לראש ממשלה חייבים להכין פנקס בוחרים מיוחד שיכלול את כל בני
השמונה-עשרה . לצורך הכנת פנקס כזה צריך לחוקק הוראת שעה שקובעת את הכנת
הפנקס, כפי שעשינו כבר מספר פעמים בעבר. הואיל ואנחנו נמצאים בלוח זמנים
מאוד צפוף, כשלהזכירכם, ביום חמישי כבר מגישים את הצעות המועמד לראש ממשלה,
אנחנו מבקשים את הפטור מהנחה על מנת שאפשר יהיה להריץ את החקיקה של הוראת
השעה.

בנימין אלון:

אנחנו לא רואים את הוראת השעה. לוח הזמנים נשאר אותו דבר?

איילת פישביין:

נכון.

סיגל קוגוט:

אנחנו מדברים אך ורק על פנקס הבוחרים.

היו"ר סאלח טריף:

אני מבין שזו התאמה למצב שנוצר.

סיגל קוגוט:

נכון.

היו"ר סאלח טריף:

מי בעד לאשר את הבקשה לפטור מחובת הנחה לחוקי הבחירות?

הצבעה

הוחלט: לאשר בקשת יו"ר ועדת החוקה, חוק ומשפט להקדמת הדיון בהצעות חוק:

1. חוק הבחירות לכנסת ולראש הממשלה (הוראת שעה לעניין בחירות מיוחדות),
התשס"א-2000

2. חוק הבחירות (דרכי תעמולה) (תיקון – דרכי תעמולה), התש"ס-2000

היו"ר סאלח טריף:

חברים, הישיבה נעולה. הבהרות נוספות אפשר לקבל מהיועצים המשפטיים.

הישיבה ננעלה בשעה 12:20
