פרוטוקולים/ועדת הכנסת/3322

ירושלים, י"א בתמוז, תשס"א

2 ביולי, 2001

הכנסת החמש-עשרה נוסח לא מתוקן

מושב שלישי

פרוטוקול מס' 204

מישיבת ועדת הכנסת

יום שלישי, כ"ח בסיון התשס"א (19 ביוני 2001), שעה 9:00

נכחו:

חברי הוועדה: יוסי כץ - היו"ר

אפי אושעיה

מוחמד ברכה

זהבה גלאון

שאול יהלום

אליעזר כהן

תמר גוז'נסקי

אבשלום וילן

אחמד טיבי

מוזמנים: מזכיר הכנסת אריה האן

מנהלת לשכת המזכיר גאולה רזיאל

יועצת משפטית: אנה שניידר

ארבל אסטרחן

מנהלת הוועדה: אתי בן-יוסף

קצרנית: תמר מרימוביץ

סדר היום: חלק א':

1.  ערעורים על החלטת יו"ר הכנסת והסגנים שלא לאשר דחיפות הצעות לסדר-

  היום.

א. ערעורים על החלטת יושב-ראש הכנסת והסגנים שלא לאשר דחיפות הצעות
לסדר-היום

היו"ר יוסי כץ:

אני פותח את הישיבה. יש ערעור אחד בלבד של חברת-הכנסת תמר גוז'נסקי בנושא
"מותם של שני הילדים שנפלו לבור ספיגה ברהט." האם יש נציג של הנשיאות?

מזכיר הכנסת אריה האן:

אני יכול לייצג את הנשיאות.

אתי בן-יוסף:

חבר-הכנסת מלול צריך היה להגיע, אבל הוא לא הגיע.

מזכיר הכנסת אריה האן:

חבר-הכנסת מלול איננו.

היו"ר יוסי כץ:

כמה מציעים היו?

מזכיר הכנסת אריה האן:

שלושה. בסך הכל הנשיאות אמרה שזה נושא מאד חשוב, אבל לא דחוף, כי לצערנו
הרב האסון התרחש, ואפשר להגיש עליו הצעה רגילה. זה מה שנאמר.

תמר גוז'נסקי:

אפשר על כל דבר להגיש הצעות רגילות. המצב של בטיחות ילדים בנגב הוא החמור
ביותר בארץ. העובדה ששני הילדים האלה מתו יכולה להיות מקרה, אבל אני רוצה
לומר שבאופן שיטתי יש מקרים כאלה בכל שבוע, כאשר בעצם לא עושים דבר כדי
להגן על הילדים.

מדובר ברשלנות פושעת של אנשים שמפעילים כל מיני מתקנים, אבל מדובר גם בחוסר
מודעות חברתית, ציבורית ושל ההורים. בשבוע שעבר דנו בכנסת במסגרת שבוע
הבטיחות בעניין בטיחות הילדים. מדובר בילדים שמתו, כי הם הלכו לשחק במים.
לכן זה קשור להרבה מאד שאלות אחרות. אני לא חושבת שיש דברים הרבה יותר
דחופים מהנושא הזה.

היו"ר יוסי כץ:

במיוחד מאחר שמדובר בילדים, אני מציע לקבל את הערעור. מי בעד קבלת הערעור?
מי נגד?

הצבעה

בעד – כולם

נגד – אין

נמנעים – אין

הערעור על החלטת יו"ר הכנסת והסגנים שלא לאשר את דחיפות ההצעה לסדר-היום של
חברת-הכנסת תמר גוז'נסקי בנושא "מותם של שני הילדים שנפלו לבור ספיגה ברהט"
התקבל.

היו"ר יוסי כץ:

הערעור התקבל.

תמר גוז'נסקי:

תודה רבה.

