הכנסת החמש-עשרה נוסח לא מתוקן

מושב רביעי

פרוטוקול מס' 142

מישיבת ועדת הכנסת

יום שני, ט' בתמוז התשס"ד (28 ביוני 2004), שעה: 09:30

סדר היום: א. קביעת ועדות לדיון בהצעות החוק הבאות:

 1. הצעת חוק הביטוח הלאומי (תיקון מס' 73), התשס"ד-2004

  (מ/106).

  2. הצעת חוק האזרחות (תיקון - אזרחות לכל תושב קבוע

  המשרת שירות סדיר), התשס"ג-2003 (פ/1268), של חבר

  הכנסת אברהם הירשזון.

  ב. קביעת ועדה לדיון בהצעות לסדר היום הבאות:

  1. בנושא: "ממצאים מדאיגים על-אודות מצב האוכלוסייה

  הערבית בנגב", של חבר הכנסת ג'מאל זחאלקה.

  2. בנושא: "מסמך המועצה לביטחון לאומי בנושא הפיצויים

  למתנחלים", של חברי הכנסת יצחק הרצוג, זהבה גלאון,

  יולי אדלשטיין.

  ג. קביעת מסגרת הדיון להצעות להביע אי-אמון בממשלה.

נכחו:

חברי הוועדה: רוני בר-און - היו"ר

מיכאל גורלובסקי

רשף חן

גדעון סער

מאיר פרוש

מזכיר הכנסת, אריה האן

סגן מזכיר הכנסת, דוד לב

סגנית מזכיר הכנסת, ירדנה מלר-הורביץ

מוזמנים:

יועץ משפטי: אנה שניידר

מנהלת הוועדה: אתי בן-יוסף

קצרנית: דרורה רשף

א. קביעת ועדות לדיון בהצעות חוק:

1. הצעת חוק הביטוח הלאומי (תיקון מס' 73), התשס"ד-2004

היו"ר רוני בר-און:

אני מתכבד לפתוח את ישיבת ועדת הכנסת, ישיבה מס' 142. אנחנו מבקשים לקבוע
ועדות לדיון בהצעות החוק הבאות:

הצעת חוק הביטוח הלאומי (תיקון מס' 73), התשס"ד-2004, מ/106. בדיון במליאה
בתאריך 21 ביוני 2004 הוחלט כי ועדת הכנסת תחליט באיזה ועדה יש לדון בעניין
הזה. בדיון הקודם החלטנו להקים ועדה משותפת של ועדת הכספים, העבודה, הרווחה
והבריאות, ועדה בראשות חבר הכנסת רצאבי, שנכללים בה גם יאיר פרץ ואהוד יתום
מטעם העבודה, הרווחה והבריאות, וחברי הכנסת ליצמן, בריזון, ובנלולו מטעם
הכספים. הוועדה דנה בהצעת חוק הביטוח הלאומי (תיקון - הכנסות פטורות מדמי
ביטוח), התשס"ד-2004 פ/1895. מבקש חבר הכנסת רצאבי כי שתי ההצעות הללו, שהן
זהות לחלוטין, יידונו יחד בוועדה המשותפת והוא הציג פה מכתב חתום בידי
יושבי ראש ועדות הכספים והעבודה, הרווחה והבריאות, שמסכימים לבקשתו. אני
מציע, איפוא, לאשר את הבקשה. מי בעד? תודה, נא להוריד. מי נגד? תודה. מי
נמנע? תודה. אני קובע שפה אחד העניין הזה אושר.

2. הצעת חוק האזרחות (תיקון-אזרחות לכל תושב קבוע המשרת שירות סדיר),
התשס"ג-2003

היו"ר רוני בר-און:

העניין הבא הוא קביעת ועדה לדיון בהצעת חוק של חוק האזרחות (תיקון - אזרחות
לכל תושב קבוע המשרת שירות סדיר), של חבר הכנסת אברהם הירשזון.

נשמעה הצעה להעביר את הצעת החוק לוועדת החוקה, חוק ומשפט. אם זה כך למה זה
בא אלינו בכלל?

סגן מזכיר הכנסת דוד לב:

נדמה לי שהייתה גם הצעה לוועדת הפנים.

היו"ר רוני בר-און:

גם הצעה לפנים. מה רוצה אברהם הירשזון?

גדעון סער:

השאלה היא מה היה בהצעות הקודמות שהיו, של חברי כנסת אחרים. כמו הצעת החוק
של ג'ומס, איפה היא נדונה? כבר הוכנה לקריאה ראשונה ועברה קריאה ראשונה.
באותו נושא.

אנה שניידר:

זה היה בפנים.

גדעון סער:

זה היה בפנים?

אנה שניידר:

כן.

גדעון סער:

אז לפנים צריך להעביר. כי זה אותו נושא ממש.

אנה שניידר:

נכון. אזרחות זה בדרך כלל ועדת הפנים.

היו"ר רוני בר-און:

אוקי. מי בעד פנים, ירים את ידו. תודה, נא להוריד. מי נגד, תודה, נא
להוריד, מי נמנע? אני קובע, איפוא, שפה אחד זה הועבר לוועדת הפנים ואיכות
הסביבה.

ב. קביעת ועדה לדיון בהצעות לסדר היום:

1. בנושא: "ממצאים מדאיגים על-אודות מצב האוכלוסייה הערבית בנגב"

היו"ר רוני בר-און:

הנושא הבא: קביעת ועדות לדיון בהצעות - - -

גדעון סער:

הם הגיעו בינתיים, אדוני היושב ראש.

היו"ר רוני בר-און:

כן, אני אסיים את הפרשיה הזאת.

ועדה לדיון בהצעה לסדר היום בנושא: "ממצאים מדאיגים על-אודות מצב
האוכלוסייה הערבית בנגב", של חבר הכנסת ג'מאל זחאלקה. חבר הכנסת זחאלקה לא
פה. מה הוא רוצה, את יודעת להגיד? מה היו גדר הספקות במליאה?

אתי בן-יוסף:

השר עזרא הציע לוועדה למלחמה בסמים, והציעו לוועדת פנים.

היו"ר רוני בר-און:

ועדה למלחמה בסמים?

אתי בן-יוסף:

בגלל הממצאים המדאיגים על האוכלוסייה הערבית בנגב.

רשף חן:

על הבסיס הזה, יש גם את הוועדה למעמד האישה. גם שם יש ממצאים מדאיגים.

אתי בן-יוסף:

והציעו לפנים - - -

קריאה:

תעביר לפנים, נו.

גדעון סער:

ועדת הפנים, ועדת הפנים.

היו"ר רוני בר-און:

מי בעד פנים ירים את ידו. תודה, נא להוריד. מי נגד? תודה. מי נמנע? תודה.
קובעים פה אחד שעבר לוועדת הפנים.

2. בנושא: "מסמך המועצה לביטחון לאומי בנושא הפיצויים למתנחלים"

היו"ר רוני בר-און:

הנושא הבא: הצעה לסדר יום בנושא: "מסמך המועצה לביטחון לאומי בנושא
הפיצויים למתנחלים", של חברי הכנסת הרצוג, זהבה גלאון ויולי אדלשטיין. כן,
חבר הכנסת הרצוג.

יצחק הרצוג:

זה היה בין פנים לבין חוץ וביטחון.

היו"ר רוני בר-און:

ומה אתה רוצה?

יצחק הרצוג:

האמת היא שאני מוכן לשמוע דעות של החברים. מישהו הציע גם כספים, אם אינני
טועה.

היו"ר רוני בר-און:

הוצע. השר הציע חוץ וביטחון ובמליאה נזרקו פנים, כלכלה, כנסת וכולי.

יצחק הרצוג:

מצדי שזה יהיה בחוץ וביטחון.

היו"ר רוני בר-און:

אתה זוכר רק שבחוץ וביטחון אתם באים, מציגים ויוצאים.

יצחק הרצוג:

בסדר. תראה, עוד פעם, אתה יכול להגיד לי שאני - - -

רשף חן:

למה חוץ וביטחון? זו שאלה של - - -

יצחק הרצוג:

פיצויים. הפיצויים, יו"ר הוועדה, צריכים להיות בכספים. ואני אשמח שזה יהיה
בוועדת הכספים.

היו"ר רוני בר-און:

כן, נציג החשב הכללי, אליהו גבאי, לכם יש איזו עדיפות בעניין הזה?

אליהו גבאי:

אני חושב שכספים זו הדרך הנכונה.

היו"ר רוני בר-און:

כספים. בוז'י?

יצחק הרצוג:

בהחלט.

היו"ר רוני בר-און:

גדעון?

גדעון סער:

אדוני היושב ראש, לפי דעתי צריך להסתכל על הנושא. הנושא זה ההתנתקות. הנושא
זה המתנחלים. לפי דעתי זו טעות לבוא ולהסתכל - - -

היו"ר רוני בר-און:

אתה חושב שהלו"ז פה הוא העניין הפוליטי ולא העניין הכלכלי?

גדעון סער:

בוודאי. להתנתקות הזאת יש הרבה מאד היבטים. מחר יבואו עם כל היבט לחוד,
ויגידו: זה, העברת טיפות חלב, זו ועדת הבריאות. אנחנו נגיע פה לאבסורדים.
לפי דעתי המועצה לביטחון - אני מדגיש: אנחנו מדברים על מסמך של המועצה
לביטחון לאומי. אנחנו לא רוצים שהגופים האלה ירוצו בין כולם. לפי דעתי - -
-

מאיר פרוש:

ועדת הכנסת היא ועדה פוליטית. הייתה הצעה.

גדעון סער:

להיפך. ועדה א-פוליטית.

לכן, לפי דעתי, כל הנושא שנוגע להתנתקות צריך ללכת לחוץ וביטחון וזה המקום
המתאים בשבילו.

היו"ר רוני בר-און:

הכי פשוט היה לעשות את זה במליאה. צריך להסביר לשר שהפתרונות הכי טובים הם
במליאה, ביום רביעי, ב-23:30 בלילה. לא ועדה ולא - - -

גדעון סער:

אבל יש לך הצעות סיכום.

יצחק הרצוג:

היושב ראש, אני משאיר את זה לשיקולכם. אני אומר את האמת. אני לא הופך את
זה, לא לעניין של מחלוקת פוליטית. אני, כשלעצמי, הבנתי את עמדתו של
גדעון - - -

היו"ר רוני בר-און:

לא נימלט מלהקים ועדה לענייני ההתנתקות.

יצחק הרצוג:

יגיע הרגע. הרי יגיעו חוקים, גם.

היו"ר רוני בר-און:

לא, ועדה שתדון בכל המכלול.

כך או כך, אני מבין שכרגע אתה מסיר את הבקשה שלך.

יצחק הרצוג:

או חוץ וביטחון או כספים.

היו"ר רוני בר-און:

אתה עומד על חוץ וביטחון?

יצחק הרצוג:

לא. מצדי כספים.

היו"ר רוני בר-און:

אוקי. מי בעד כספים? שניים.

קריאות:

מה שניים?

גדעון סער:

הוא לא חבר כנסת עדיין.

קריאות:

בטעות.

הוא התבלבל.

גדעון סער:

יש הפרדת רשויות עדיין, במדינת ישראל.

היו"ר רוני בר-און:

לא, אין שום בעיה לעבוד על בסיס עיתוי. יקבלו. אנחנו נבוא, נצביע בחשב
הכללי. אין לנו שום בעיה.

קריאה:

בממשלה, אם כבר.

יצחק הרצוג:

נו, אז תתחיל שוב.

היו"ר רוני בר-און:

כן, בממשלה. אני מנסה להסוות את האריזות שלתוכן שלהם יש לנו הסכמה.

יצחק הרצוג:

היושב ראש, מה ההצעה אם כך?

היו"ר רוני בר-און:

מי בעד חוץ וביטחון ירים את ידו, בבקשה. מי נגד? תודה. מי נמנע? תודה. פה
אחד עובר לחוץ וביטחון.

סיימנו גם את הנושא הנפלא הזה.

ג. קביעת סדרי-דיון להצעות אי-אמון

היו"ר רוני בר-און:

עכשיו אנחנו באים לקביעת סדרי דיון.

סיעות העבודה-מימד-ש"ס-יהדות התורה ומרץ - למה כותבים מרץ? יחד, יחד.

אתי בן-יוסף:

זה עוד לא התפרסם ברשומות.

קריאות:

זה עוד לא התפרסם ברשומות.

התפרסם, עוד לא עבר הזמן.

היו"ר רוני בר-און:

ומרץ-חד"ש-תע"ל-בל"ד-רע"מ הגישו ליושב ראש הכנסת הצעות להביע אי-אמון
בממשלה בשל:

א. המצב החברתי והכלכלי (עבודה-מימד).

ב. אי תשלום שכר עובדי הרשויות המקומיות והמועצות הדתיות למרות אישור החוק
(ש"ס-יהדות התורה)?

ג. המצב הכלכלי והחברתי (מרץ-חד"ש-תע"ל-בל"ד-רע"מ).

"ההצעות יידונו בישיבת הכנסת ביום שני, ט' בתמוז, התשס"ד (28 ביוני 2004),
ועדת הכנסת מתבקשת לקבוע מסגרת דיון להצעות אלו".

ברם, אולם. היום מבקשת הכנסת לקיים דיון פרידה חגיגי מהיושב ראש לשעבר, חבר
הכנסת אברהם - אברום בורג. ולוח הזמנים שנכפה עלינו עקב ההתפטרות של חבר
הכנסת בורג, מחייב אותנו לעשות את זה עוד היום. כיוון שכך, מבקשים לצמצם
צמצום ניכר את פרק הזמן שייקח הדיון בהצעות אי האמון. אשר על כן, נוכח
הדברים שבאו בין יושב ראש הקואליציה ליושב ראש סיעת העבודה - נכון?

גדעון סער:

לא. לחבר הכנסת הרצוג ולחבר הכנסת בורג, עצמו.

עמרי שרון:

הוא משתתף בקביעת סדרי הדיון של עצמו?

היו"ר רוני בר-און:

חבר הכנסת הרצוג - - -

יצחק הרצוג:

הוא גם קבע מי ינאם.

גדעון סער:

אי אפשר לבוא ולהגיד שזה אישי, כי הוא גם הספיד אחרים פה.

עמרי שרון:

הוא קבע גם את התכנים עצמם, או רק את - - -

יצחק הרצוג:

הוא ביקש שברק יבוא במיוחד.

סגן מזכיר הכנסת דוד לב:

- - -

היו"ר רוני בר-און:

להספיד אחרים זו דרך העולם. להספיד אחרים טרם זמנם, זה - - -

עמרי שרון:

אתה יודע, כל הספד מורכב משלושה חלקים: המנוח המנוח, ואני אני.

היו"ר רוני בר-און:

בסדר גמור. אם כך, ההצעה שלי, לאור רוח הדברים שעלתה מהשיחות שבין הסיעות
הגדולות בבית היא, שאנחנו נקבע דיון משולב - לכל מציע חמש דקות ולא יותר,
ולכל סיעה שלוש דקות ולא יותר. הצעות אחרות? אין. תודה. מי בעד ההצעה הזאת,
ירים את ידו. תודה, נא להוריד. מי נגד? תודה. מי נמנע?

מאיר פרוש:

תגביל גם את השר המשיב.

היו"ר רוני בר-און:

חמש דקות לשר המשיב על כל שלושת ההצעות.

גדעון סער:

אני לא יכול לשר המשיב על כל שלושת ההצעות, אדוני היושב ראש. אלה הצעות
שונות. אתה יכול לתת את מסגרת הזמן הזאת לכל הצעה. יש תשובה בנושא המועצות
הדתיות. מפלגת העבודה באה ושמה אתגר לדיון על המצב הכלכלי. האם אפשר להשיב
על המצב הכלכלי בחמש דקות?

היו"ר רוני בר-און:

נו, אז מה אנחנו עושים?

רשף חן:

אני מפלגת המרכז. עשר דקות.

גדעון סער:

המציע יציע בחמש דקות והממשלה תסתפק בחמש דקות?

היו"ר רוני בר-און:

תראה מה אנחנו עושים? בחלק המעניין אנחנו מצמצמים ובחלק המשעמם אנחנו
מרחיבים.

גדעון סער:

לא, לא. אני בעד לצמצם, אדוני היושב ראש. אבל אני חושב שיש שלוש הצעות, יש
שלושה מציעים שונים. כל אחד מנמק את תחום הצעתו, למה לקפח את הממשלה? זו גם
ממשלה טובה, אין סיבה לקפח אותה. אם הממשלה הייתה ממשלה לא טובה - - -

מאיר פרוש:

מדוע שכל סיעה לא תוכל להתבטא בכל הצעה?

גדעון סער:

היא יכולה, משך שלוש דקות לכל ההצעות.

מאיר פרוש:

לא.

גדעון סער:

דקה לכל הצעה.

מאיר פרוש:

גם להוא יהיה דקה וחצי - --

היו"ר רוני בר-און:

טוב. כשמשך הדיון על סדרי הדיון יעבור את פרק הזמן המוקצב לדיון עצמו, אני
אחליט להפסיק את הדיון.

רשף חן:

אז תן לממשלה עשר דקות.

היו"ר רוני בר-און:

הממשלה שלוש דקות לכל הצעה, אלא או סך הכל עשר דקות.

מזכיר הכנסת א' האן:

תציע לשר האוצר.

היו"ר רוני בר-און:

כן. שר האוצר לא השיב עד היום על ההפצה בעניין הזה, ולפי דעתי הוא גם לא
ישיב. הוא לא ישיב עד נובמבר 2007 על כל ההצעות האלה.

יצחק הרצוג:

יש היום דיון בבג"ץ.

היו"ר רוני בר-און:

כן. דיון בבג"ץ. עדיין 2007.

אם כך, מי בעד ההצעה הזאת? סיכמנו. מי נגד? אין נגד. מי נמנע? אין. אני
קובע שמסגרת הדיון שקצבנו התקבלה פה אחד.

תודה רבה, חברים. הישיבה נעולה.

הישיבה ננעלה בשעה: 09:45.
