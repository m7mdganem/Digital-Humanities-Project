הכנסת השמונה-עשרה נוסח לא מתוקן

מושב ראשון

פרוטוקול מס' 4

מישיבת הוועדה המסדרת לכנסת ה-18

יום שלישי, ו' בניסן, התשס"ט (31.3.2009), בשעה 11:00

סדר-היום:

א. קביעת מסגרת לדיון סיעתי בעניין כינון הממשלה.

ב. המלצה בדבר מינוי שני סגנים זמניים ליו"ר הכנסת.

ג. המלצה בדבר יושב-ראש ועדת הכספים הזמנית.

ד. בחירת חבר בוועדת הכספים הזמנית מטעם סיעת הליכוד.

ה. עבודת הוועדות הזמניות בפגרה.

ו. אישור הצעת ועדת החדרים בדבר חלוקת חדרי הסיעות בקומת הוועדות לשעבר.

ז. בחירת יושב-ראש חדש לוועדה המסדרת וחילופי אישים בוועדה המסדרת (בשל
שינויים בעקבות כינון הממשלה).

ח. שונות.

נוכחים:

חברי הוועדה:

גדעון סער – היו"ר

רחל אדטו

יואל-יולי אדלשטיין

זבולון אורלב

זאב אלקין

חיים אמסלם

אופיר אקוניס

אורי אריאל

דניאל בן-סימון

מוחמד ברכה

דן בילסקי

משה גפני

צחי הנגבי

יצחק הרצוג

נסים זאב

ג'מאל זחאלקה

יואל חסון

יריב לוין

שלמה מולה

אלכס מילר

אברהם מיכאלי

אורית נוקד

חמד עמאר

אופיר פינס-פז

יוחנן פלסנר

דוד רותם

כרמל שאמה

ליה שמטוב

עתניאל שנלר

מוזמנים:

איל ינון – מזכיר הכנסת

יועצת משפטית: עו"ד ארבל אסטרחן

מנהלת הוועדה: אתי בן-יוסף

רשמת פרלמטרית: אתי אפלבוים

א. קביעת מסגרת לדיון סיעתי בעניין כינון הממשלה

היו”ר גדעון סער:

בוקר טוב. אני פותח את ישיבת הוועדה המסדרת לכנסת ה-18.

הסעיף הראשון על סדר היום: קביעת מסגרת לדיון סיעתי בעניין כינון הממשלה.
ההקשר של הנושא הוא מכתב של ראש הממשלה המיועד לנשיא, שבו הוא הודיע שעלה
בידו להרכיב ממשלה. בעקבות זאת אנחנו נדרשים לקבוע היום את הדיון.

האמת היא שלא בדקתי מה היה בעבר. אולי מזכיר הכנסת יבהיר.

איל ינון:

בעבר נקבעו מסגרות שונות לדיון. בממשלה האחרונה מסגרת הדיון היתה 6 שעות.
לפני-כן היתה מסגרת דיון של 4 שעות והיתה גם מסגרת דיון של שעה וחצי. הדבר
נתון לשיקול דעתכם.

הדיון הוא דיון סיעתי, אבל בגלל שהוא רחב כל-כך, יש הזדמנות להרבה חברי
כנסת להביע את עמדתם.

היו"ר גדעון סער:

מתי זה היה שעה וחצי?

איל ינון:

אני חושב שבממשלת שרון הראשונה.

אופיר פינס-פז:

זאת היתה ממשלה שניה באותה כנסת.

היו”ר גדעון סער:

לדעתי זאת מסגרת טובה, אבל אפשר להרחיב אותה.

האם קבעו מינימום לסיעה? כאשר זה היה שעה וחצי, מה היה המינימום לסיעה?

דוד רותם:

למה לא מספיקה שעה?

היו"ר גדעון סער:

אני מודיע מראש, חבר הכנסת ברכה, שזאת לא תהיה עמדתי, אבל אני מנסה להבין
איך חילקו את הזמן.

חבר הכנסת הנגבי, מה דעתך?

צחי הנגבי:

צריך לסיים עד חצות. לא חייבים, אבל מעבר זה נראה לי יותר מידי.

איל ינון:

אומר מילה לגבי מסגרת הדיון שהיא מעבר לדיון הסיעתי. אני רוצה שלוח הזמנים
יהיה ברור לכולם, כי הוא לא מורכב רק מהדיון הסיעתי. הדיון אמור להיפתח
בשעה 17:00 בשלושה נאומים: נאומו של ראש-הממשלה היוצא, נאומו של ראש-הממשלה
הנכנס ונאום ראש האופוזיציה המיועדת. אנחנו מעריכים ששלושת הנאומים האלה
יסתיימו בשעה 18:00. לאחר השעה 18:00 אמור להתחיל הדיון הסיעתי. לאחר הדיון
הסיעתי תתקיים הצבעת האמון בממשלה החדשה.

נסים זאב:

כמה זמן הדיון הסיעתי?

איל ינון:

זה מה שצריך עכשיו לקבוע.

זבולון אורלב:

מה השעה המוקדמת ביותר שבה אפשר להשביע את הממשלה?

נסים זאב:

אני מציע שזה יהיה 5 דקות.

איל ינון:

רבע לתשע היא השעה הכי מוקדמת שבה אפשר לקיים את ההצבעה.

אחרי ההצבעה נעשה הפסקה קצרה מאוד של 10 דקות עד רבע שעה, על מנת לסדר את
שולחן הממשלה החדש. פיזית השולחן מסודר, אבל צריך לסדר את השמות ולכבות את
הנוריות של השרים היוצאים.

צריך להביא בחשבון שטקס ההשבעה עצמו אורך גם הוא כשעה. יש לנו לא מעט שרים,
כל אחד מהם יעלה, ילחצו לו ידיים וכדומה.

נסים זאב:

אני רוצה להציע הצעה. ראשי הסיעות ידברו 10 דקות, חברי הכנסת ידברו 5 דקות.
נקיים הצבעה ואפשר להמשיך קדימה. 5 דקות זה מעל ומעבר.

אני מבקש שהדיון יהיה גם אישי. יש לנו הרבה מה לומר, יש לנו הרבה על הלב.

דוד רותם:

נסים, לפני זה יש נאומים בני דקה.

יואל חסון:

יש כל כך הרבה שרים וכל כך הרבה על מה לדבר.

היו”ר גדעון סער:

חבר הכנסת חסון, תהיה לך קדנציה מלאה לצורך זה. אל תגיד את כל מה שאתה חושב
עכשיו.

יואל חסון:

בקדנציה הקודמת אמרת לי לא להיות אופטימי. אני אומר לך, לא להיות כזה
אופטימי.

היו"ר אופיר פינס-פז:

תלמד מהלקח של גדעון, יש כמה דברים שכדאי לא להגיד כי הם חוזרים אליך.

היו”ר גדעון סער:

אני חייב לומר לך שהנאום הזה הושמע לי היום בבוקר באופן אישי. התקשר אלי
אחד הכתבים והשמיע לי אותו. הוא שאל אותי מה אני אומר ואמרתי לו שזה היה די
משכנע. תמיד תזכרו שלכל נאום טוב יכול להיות נאום תשובה.

אני רוצה להציע פשרה. בסך-הכול יש מתכונת מאוד ארוכה בגלל שלושת הנאומים,
שאין סיכוי שהם יארכו פחות משעה. יש להניח שאלה יהיו נאומים פרוגרמאתיים.
אני מציע להוסיף לזה 3 שעות של דיון סיעתי.

אני אגיד לך, חבר הכנסת רותם, ממה אני גוזר את זה. זמן המינימום שאנחנו
יכולים להסכים עליו הוא שעתיים, כי אני רוצה שלכל סיעה יהיו מינימום 10
דקות לפי מה שכתוב בתקנון. את השעה השלישית נפצל לפי גודל הסיעות. לא יהיה
כאן צדק מוחלט, אבל זה יהיה משהו שמתקרב לזה. יחלקו את השעה השלישית באופן
פרופורציונאלי. אולי יקבע פרמטר לפי גודל הסיעות, נגיד, מסיעה של 8 חברים
או סיעה מעל 10 חברים. בשעתיים הראשונות ידברו 10 דקות והשעה השלישית תחולק
פרופורציונאלית בין הסיעות שיש להן יותר מ-10 חברים. כך אני חושב נגיע
לתוצאה סבירה. בכל מקרה, לא נראה לי שנצא מוקדם.

האם יש הצעות אחרות?

זבולון אורלב:

מתי תהיה ההצבעה, בסביבות השעה 21:00?

היו”ר גדעון סער:

אני חושב שזה ייקח הרבה יותר. 3 שעות זה הנטו. בדרך כלל לא עומדים בזמנים
ואנחנו יודעים שזה יארך לפחות עוד שעה. אחרי זה יש את השעה של שלושת
המנהיגים ואת זמן ההשבעה. לדעתי זה לא ייגמר לפני השעה 23:00.

איל ינון:

השאלה, האם אתם רוצים להכריז שלא תהיה הצבעה לפני 23:00?

היו"ר גדעון סער:

אנחנו נכריז שלא תהיה הצבעה לפני 21:30 למרות שזה יהיה הרבה אחרי?

נסים זאב:

אפשר לקבל החלטה שלסיעה מעל 10 חברים יהיו 15 דקות ולסיעה עם פחות מ-10
חברים יהיו 13 דקות? בואו נקבל החלטה בעניין הזה. כדי לסגור את זה עכשיו.

היו”ר גדעון סער:

אני מעמיד את הצעתי להצבעה. מי בעד הצעתי?

הצבעה

בעד – רוב

נגד – אין

נמנעים - אין

היו"ר גדעון סער:

אני קובע שהצעת ההחלטה התקבלה.
ב. המלצה בדבר מינוי שני סגנים זמניים ליו"ר הכנסת

היו”ר גדעון סער:

אני עובר לסעיף ב' בסדר היום, והוא המלצה בדבר מינוי שני סגנים זמניים
ליו"ר הכנסת. אני רוצה להדגיש שמדובר בסגנים זמניים שכהונתם תפקע עם מינוי
הסגנים הקבועים על-ידי נשיאות הכנסת הקבועה. לאור העובדה שמדובר ביום ארוך,
בקשת יו"ר הכנסת היתה שלא להשאיר אותו לבד במשך כל הדיון. בקשת יו"ר הכנסת
היא, שיהיו לפחות שני סגנים, כפי שהיה מקובל בעבר. היו"ר בפועל אמר לי שהוא
לא צריך את זה כי הוא אהב לשבת במשך כל הדיון, אבל יושב הראש הנבחר מעוניין
לעשות את זה.

אברהם מיכאלי:

כמה זמן זה יימשך?

היו”ר גדעון סער:

אינני יודע, עד שהוועדה הזאת תבחר נשיאות קבועה. אני מקווה שזה יהיה כמה
שיותר מהר. אינני יודע מה נספיק לעשות עד מחר. אני אתייחס לזה בסוף הדיון,
אבל נעשה מאמץ להתקדם כמה שיותר עד מחר. בינתיים, לפחות תהיה נשיאות זמנית.
מקובל שהנציגות מורכבת מנציגי שתי הסיעות הגדולות, אחת מהקואליציה ואחת
מהאופוזיציה.

החלטתם מי נציגכם?

צחי הנגבי:

חבר הכנסת שנלר.

זאב אלקין:

אנחנו מציעים את חבר הכנסת אקוניס.

היו"ר גדעון סער:

אני מציע את חברי הכנסת אופיר אקוניס ועתניאל שנלר כסגנים זמניים ומודיע
שכהונתם תפקע עם מינוי הסגנים הקבועים. מי בעד?

הצבעה

בעד – רוב

נגד – אין

נמנעים – אין

נסים זאב:

אפשר להצביע את עצמי מש"ס.

היו”ר גדעון סער:

אני קובע שההצעה התקבלה.

נסים זאב:

אתם עוד תיראו אותי סגן. אני אתן לכם קצת צבע במליאה.

ג. המלצה בדבר יו"ר ועדת הכספים הזמנית

היו”ר גדעון סער:

אנחנו עוברים לסעיף ג' בסדר היום: המלצה בדבר יו"ר ועדת הכספים הזמנית.

כמו שאתם יודעים, יו"ר ועדת הכספים הזמנית נבחר אתמול ליו"ר הכנסת ולכן היה
צריך לבחור יושב ראש חדש לוועדת הכספים הזמנית. חבר הכנסת אלקין הוא המועמד
שלנו. לעת עתה, לא הסתרנו את דעתנו, גם במסמכים שהוגשו לכנסת, שאנחנו רואים
בוועדת הכספים סוג של פיקדון ויכול מאוד להיות שסיעה אחרת תחזיק בה במעמד
הקבוע. בוועדת הכספים הזמנית עמד רובי ריבלין ואני מציע את חבר הכנסת אלקין
ליו"ר.

נסים זאב:

שלא יהיה בלבול, זה זאב אלקין ולא זאב נסים.

היו"ר גדעון סער:

אני מציע את זאב אלקין ליו"ר ועדת הכספים הזמנית. מי בעד?

הצבעה

בעד – רוב

נגד – אין

נמנעים – אין

היו”ר גדעון סער:

  ההצעה התקבלה.

  ד. בחירת חבר בוועדת הכספים הזמנית

היו”ר גדעון סער:

ישנם חברי כנסת שכהונתם בוועדות הזמניות תפקע ברגע שהם יתמנו להיות שרים.
בסיעת הליכוד היו הרבה חברים כאלה, גם בוועדת חוץ וביטחון הזמנית וגם
בוועדת הכספים הזמנית. יכול להיות שיש כאלה גם בסיעת ש"ס ובסיעת ישראל
ביתנו.

חבר הכנסת אלקין, מה אתה יכול לספר לנו על הנושא הזה?

אנחנו עוסקים במינוי חברים לוועדות הזמניות, במקום חברים שצפויים להתמנות
לתפקידים בממשלה.

זאב אלקין:

אנחנו מבקשים לעשות שתי החלפות בוועדת הכספים: חבר הכנסת ציון פיניאן במקום
חבר הכנסת ראובן ריבלין וחבר הכנסת כרמל שאמה במקום חבר הכנסת איוב קרא.
הבקשות שלנו הן ל-4 חילופי גבריי בוועדת חוץ וביטחון הזמנית: במקום כל
הארבעה שרשומים שם, אנחנו מבקשים למנות את אופיר אקוניס, דני דנון, מירי
רגב וציפי חוטובלי.

יואל חסון:

אתם רוצים שנשאיל לכם חברי כנסת?

היו”ר גדעון סער:

אני מציע לכם ללמוד את השמות ולהכיר את האנשים כי תבלו איתם את רוב הזמן
בשנים האחרונות.

יואל חסון:

זה פשוט נראה צפוף ואין לכם מספיק אנשים. לא נשארו לליכוד חברי כנסת בכנסת.

משה גפני:

לא, הם עשו את ההסדר הזה עם מפלגת העבודה, הם נתנו להם.

היו”ר גדעון סער:

חבר הכנסת חסון. אנחנו הוכחנו לכם שגם עם 12 חברים אנחנו יכולים להתמודד
בזמן שאתם הייתם 29 אז אתה לא צריך לדאוג.

יואל חסון:

אז אתה יודע מה זה כשיש מולך 28.

היו"ר גדעון סער:

אני כרגע בעיקר שומע את חבר הכנסת אלקין. אני אשתדל, כמיטב יכולתי, שגם היא
מוגבלת, להתעלות מעל הפולמוסים.

זאב אלקין:

תהיה לנו גם בקשה לחילופי גבריי בוועדה המסדרת: חברי הכנסת דנון, חברת
הכנסת רגב וחברת הכנסת חוטובלי, במקום חברי הכנסת אדלשטין, חברת הכנסת
גמליאל וחבר הכנסת - - -

היו”ר גדעון סער:

זה ייכנס לתוקף אחרי שהמינויים במליאה.

נסים זאב:

אדוני היושב ראש, זה לא תופס חוקית.

היו"ר גדעון סער:

פעם ראשונה אני קורא לך לסדר. פעם שניה אני קורא לך לסדר.

חבר הכנסת אלקין, לא נשמעת טוב בגלל שחבר הכנסת זאב לא כיבד את זכות הדיבור
שלך.

זאב אלקין:

במקום חברי הכנסת אדלשטין, גמליאל וסער, יהיו חברי הכנסת: דנון, רגב
וחוטובלי.

היו”ר גדעון סער:

בסדר, זה נרשם, תודה.

האם יש סיעות נוספות מסיעת ישראל ביתנו ומסיעת ש"ס - - -

אופיר פינס-פז:

לנו יש החלפה, ברוורמן בוועדת הכספים.

היו”ר גדעון סער:

מי ימונה במקום חבר הכנסת ברוורמן?

יואל חסון:

הם צריכים לעשות התייעצות בין סיעת ברק לסיעת העבודה.

היו”ר גדעון סער:

חבר הכנסת בן סימון, חבר הכנסת פינס, תודיעו לנו מי במקום ברוורמן ואנחנו
נאשר את החילופים.

מה עם סיעת ש"ס?

אברהם מיכאלי:

בוועדת חוץ וביטחון: במקום חבר הכנסת מרגי ייכנס חבר הכנסת נסים זאב כקבוע
בזמני, וממלא מקום יהיה חבר הכנסת חיים אמסלם.

היו”ר גדעון סער:

אין ממלא מקום כרגע.

אברהם מיכאלי:

יש שניים. בוועדת חוץ וביטחון, במקום חבר הכנסת מרגי יהיה חבר הכנסת אמסלם.
בוועדה המסדרת, במקום חבר הכנסת מרגי יהיה חבר הכנסת נסים זאב.

היו”ר גדעון סער:

סיעת ישראל ביתנו?

אלכס מילר:

בוועדת הכספים, יכנסו חברת הכנסת פאינה קירשנבוים וחברת הכנסת אורלי לוי
במקום חבר הכנסת מיסז'ניקוב וחברת הכנסת לנדבר.

בוועדת חוץ ביטחון ייכנסו חבר הכנסת מטלון, חבר הכנסת אילטוב וחבר הכנסת
מילר במקום חבר הכנסת לנדאו, חבר הכנסת דני אלון וחבר הכנסת אהרונוביץ.

היו”ר גדעון סער:

האם יש סיעות נוספות?

דניאל בן-סימון:

חבר הכנסת אופיר פינס ימלא את מקומו של חבר הכנסת בוורמן בוועדת הכספים
הזמנית.

היו”ר גדעון סער:

האם יש עוד סיעה שמבקשת לבצע חילופין בוועדות הזמניות? אין.

חבר הכנסת נסים זאב, אתה עדיין מעוניין לדבר?

נסים זאב:

שכחתי את השאלה.

משה גפני:

אדוני היושב ראש, מכיוון שמחליפים בוועדה המסדרת גם את החבר שהוא יושב
הראש, צריך להחליט מי יהיה יו"ר הוועדה המסדרת.

היו”ר גדעון סער:

זה יהיה חבר הכנסת אלקין. גם אמרתי שבוועדה הקבועה יכול להיות שתהיה סיעה
אחרת.

היו”ר גדעון סער:

תודה. למען הסר ספק, היועצת המשפטית מציעה שנצביע על החילופים בוועדות
הזמניות. מי בעד? מי נגד?

הצבעה

בעד – רוב

נגד – אין

נמנעים – אין

היו"ר גדעון סער:

התקבל פה אחד. זה יובא היום למליאה.

ה. עבודת הוועדות הזמניות בפגרה

היו”ר גדעון סער:

אני עובר לסעיף ה': עבודת הוועדות הזמניות בפגרה.

מזכיר הכנסת, בבקשה.

איל ינון:

הצעתו של יו"ר הכנסת, בנושא עבודת הוועדות הזמניות בפגרה היא, לא להגביל את
עבודת הוועדות הזמניות בזמן הפגרה, למעט כינוסים בחול-המועד פסח באישור
מראש שלו ובהתראה של 48 שעות לחברי הכנסת לזימון הוועדות. זאת ההצעה של
יו"ר הכנסת. הסייג הוא שחול- המועד פסח זה באישור של היושב ראש וזימון
לוועדות בהתראה של 48 שעות. חוץ מזה לא יהיו הגבלות.

אברהם מיכאלי:

זה רק 2 ועדות.

היו”ר גדעון סער:

3 ועדות.

יואל-יולי אדלשטיין:

אדוני היושב-ראש ואדוני המזכיר, אני לא יודע מה היו השיקולים של יושב הראש,
שהוא מנוסה ממני ובוודאי מבין עניין. לדעתי יש תרתי דה סתריי בהצעה. אני לא
מעלה על הדעת שללא סיבה מיוחדת, תתכנסנה ועדות חוץ וביטחון או וועדת הכספים
בחול-המועד. לכן התראה של 48 שעות סותרת את הנסיבות שיכולות להיווצר.

איל ינון:

לא הסברתי את עצמי טוב. התראה של 48 שעות לא קשורה לחול-המועד פסח. לגבי
חול-המועד פסח, יושב הראש אמר שרק במקרים דחופים ובאישור שלו.

יואל-יולי אדלשטיין:

אני שמח ששאלתי כי כך זה השתמע.

אופיר פינס-פז:

זה צריך להיות באמת בנסיבות מיוחדות.

איל ינון:

לכן הוא אמר שהוא רוצה אישור שלו.

היו"ר גדעון סער:

אני רוצה להזכיר שהפגרה היא הרבה מעבר לחול המועד פסח.

אורי אריאל:

אדוני היושב ראש, אני מציע, למען הסדר הטוב, לכלול גם ערב פסח וגם יום לאחר
הפסח, שהוא המימונה.

מוחמד ברכה:

היות והוועדות הזמניות הן זמניות ליותר מידי זמן ואני מניח שהיסודות של
הדיון בתקציב המדינה יתחילו בוועדה הזמנית של ועדת הכספים, אני חושב שיש
מקום להוסיף חברים לוועדה, במיוחד מהסיעות שלנו. אני חושב שזה מצב לא תקין
ולא מתקבל על הדעת, שתחילתו של דיון על התקציב, ייערך בוועדה זמנית כל כך
חסרה.

נסים זאב:

מכיוון שמדובר בשבוע אחד אחרי פסח. אני מבקש שלא יהיו הצבעות בוועדות. אפשר
להימנע מהצבעות על חוקים ולהמתין ליום הראשון של המושב. אני מאוד מבקש כי
זה מאוד מהותי. חברי כנסת יוצאים לפגרה אחרי פסח. אני מבקש שלא יהיו
הצבעות.

היו”ר גדעון סער:

אני רוצה להתייחס להערות. ההצעה של יושב ראש הכנסת נראית לי הגיונית. בהנחה
שלא יהיו ועדות קבועות, אני מציע שלא להגביל את הוועדות הזמניות. בעצם הן
שלד הפעולה העיקרי שיש לנו כרגע בשני נושאים קריטיים.

לגבי הוועדה המסדרת, אם לא נסיים לעבוד עד מחר, זה חיוני שהיא תפעל במהלך
הפגרה שמסתיימת בעוד חודש.

שנית, ההערה של אורי אריאל מקובלת.

שלישית, ההערה של נסים זאב לא יכולה להיות מקובלת, כי לא יכול להיות שנחליט
לסרס את הכנסת מראש ונחליט שהיא תאבד יכולת סטטוטורית שלה במהלך פגרת
הכנסת. אינני יודע אלה מהחוקים יחליטו להביא. בוודאי שלא נחליט מראש שאם
יחליטו לכנס את הוועדה במהלך הפגרה, על פי בקשת הממשלה ובאישור יושב הראש,
לא תהיה הצבעה. זה לא רציני. לכן אני מציע לאשר את הצעת יושב ראש הכנסת.

מה שהעלה חבר הכנסת ברכה הוא למעשה המשך של הויכוח שהיה בישיבה הקודמת,
לגבי הייצוג של חלק מהסיעות והסיעות הערביות בפרט בוועדה הזמנית. אנחנו
הכרענו בדבר הזה.

מוחמד ברכה:

הכרענו בהנחה שהוועדות הזמניות לא מתארכות.

היו”ר גדעון סער:

לא היתה הנחה כזאת.

מוחמד ברכה:

זאת היתה הנחה שלנו, הנחה שלי.

היו"ר גדעון סער:

בסדר גמור. כרגע אני לא פותח לדיון את הרכב הוועדה הזמנית. אני בוודאי לא
אחוקק הוראת-שעה להגדלת הוועדה הזמנית. אני גם בספק אם תחוקק הוראת שעה
לגבי הרחבת הוועדה הקבועה, אבל זה יהיה בדיון נפרד. בוודאי שלא נעשה פארסה
של חקיקה של הוראת שעה לוועדה זמנית.

מוחמד ברכה:

אתם מספיק חזקים כדי לוותר על מקום בוועדת הכספים.

היו”ר גדעון סער:

אני מזמין אותך לפנות לכל סיעה אופוזיציונית שמיוצגת בוועדה המסדרת ולהגיע
איתה להבנות, כפי שאנחנו, למשל, הגענו להבנות עם סיעות בקואליציה על חשבון
המקומות שלנו. אם כוונתך היא, שהקואליציה תוותר על מקום בוועדה זמנית לטובת
סיעה אופוזיציונית, לא נראה לי שזה הולך לקרות. אם תרצה לבוא בדברים בנושא
זה עם חבר הכנסת אלקין, תוכל לעשות זאת. בסך-הכול אני ממלא תפקיד עד סוף
הישיבה הזאת ואז השרביט תעבור אליו. קשה לי להאמין שהוא יסכים לזה. לכן אני
מציע להצביע על הצעת יושב ראש הכנסת, בתיקון שהציע חבר הכנסת אריאל.

הצעת יושב ראש הכנסת היא: 1. לא להגביל את הוועדות הזמניות, הוועדה המסדרת,
ועדת חוץ וביטחון וועדת הכספים לקיום ישיבות בפגרה. 2ף. בחופשת פסח, מערב
החג ועד סיומו, כולל המימונה, לא יתקיימו ישיבות, למעט אם יהיה צורך דחוף
ובאישור יו"ר הכנסת. 3. התראה לחברי וועדות לגבי זימון לישיבות תהיה 48
שעות לפני קיום הישיבה. מי בעד?

הצבעה

בעד – רוב

נגד – אין

נמנעים – אין

היו”ר גדעון סער:

פה אחד.

אופיר פינס-פז:

גדעון, סליחה. אמרת שתתייחס לוועדות הקבועות.

היו”ר גדעון סער:

אנחנו בעצם סיימנו אתמול, וזה הונח על שולחן הכנסת. יצרנו את הפאזל של
הוועדות, כאשר הוא כולל גם 3 ועדות שנמסרות לאופוזיציה. לפי דעתי, במבנה
הקיים, הן יצטרכו להיות כולן לסיעת האופוזיציה הגדולה. מדובר בוועדת
ביקורת, בוועדת המדע והטכנולוגיה וועדת הכלכלה. אין סיעה אופוזיציונית אחרת
שעומדת במדד לוועדת סטטוטורית. בסידור הכולל יצרנו מצב שבו כל סיעה מסיעות
הבית, לפחות לפרק זמן מסוים, עומדת בראשות ועדה, כולל ועדות הרשות, ללא שום
יוצא מן הכלל. גם הגענו להבנה, כמובן, בין כל סיעות הקואליציה, לגבי
הוועדות שיתחלקו בין סיעות הקואליציה עם נושא אחד שתלוי בנושא יהדות התורה.

כלומר, אנחנו יכולים להביא הצעה לעניין ראשי הוועדות הקבועות. מה שעדיין לא
עשינו זה הרכב הוועדות הקבועות, זאת אומרת, המפתחות בכל ועדה וועדה. זה
ידרוש זמן. נעשה מאמץ להגיע לזה במהלך הזמן הקצר שנשאר עד ליציאה לפגרה.
יכול להיות שנביא את זה במהלך הפגרה. העקרונות הם פחות או יותר מה שאמרתי
עכשיו. צריך לעשות כיוונון. יש מפתח סיעתי, 1.6 לכל סיעה.

צחי הנגבי:

לגבי יושבי הראש אני לא יודע אם נצליח.

היו”ר גדעון סער:

אנחנו יכולים להחליט מה המפתח, כמה מקומות יש לכל סיעה בכל ועדה, מי עומד
ברשות כל ועדה, ואחרי זה הסיעות בוחרות. אחר כך נשאר לאשר את ההרכבים
במליאה. אנחנו, מצידנו, נעשה את המירב וגם נבוא בדברים, כדי לנסות להתקדם
בנושא הזה בזמן שנשאר עם ליציאה לפגרה. אם לא נצליח, נצא לפגרה עם הוועדות
הזמניות והוועדה המסדרת תכונס במהלך הפגרה, כמה שיותר מוקדם ותקבל החלטות.

זה מניח את דעתך?

אופיר פינס-פז:

בהחלט.

ו. בחירת יושב ראש חדש בוועדה המסדרת

היו”ר גדעון סער:

חבר הכנסת אלקין, בבקשה.

זאב אלקין:

על שולחנכם מונחת הצעה של ועדת החדרים לגבי חלוקת חדרי סיעות בקומת הוועדות
לשעבר. היא נדונה ואושרה פה-אחד בדיון בוועדת החדרים אבל מבחינה סטטוטורית
ועדת הכנסת חייבת לאשר את הסיכום של ועדת החדרים, כדי שנוכל באופן מזורז,
במהלך הפגרה, להכין את החדרים החדשים לסיעות לקראת המעבר.

היו"ר גדעון סער:

האם יש הערות?

מזכיר הכנסת מבהיר שזה על דעת מנהל הכנסת. פורמאלית נאשר. מי בעד? מי נגד?

הצבעה

בעד – רוב

נגד – אין

נמנעים – אין

היו"ר גדעון סער:

אני קובע שההצעה שהביא יו"ר ועדת החדרים התקבלה פה אחד.

ז. בחירת יושב ראש חדש לוועדה המסדרת וחילופי אישים בוועדה המסדרת

(בשל שינוייםבעקבות כינון הממשלה)

היו"ר גדעון סער:

עשינו כבר חילופי אישים בוועדה המסדרת.

אני רוצה להציע את חבר הכנסת אלקין לעמוד במקומי בראשות הוועדה המסדרת. בכל
הנושאים יש מעתה לפנות אליו. אני מעמיד להצבעה. זה יהיה בתוקף מההודעה
במליאה.

אני מקבל את התיקון שכניסת הכהונה לתוקף תהיה מעת ההודעה לכנסת. מי בעד?

הצבעה

בעד – רוב

נגד – אין

נמנעים אין

היו”ר גדעון סער:

התקבל פה אחד.

אני מודה לכל החברים על שיתוף הפעולה, בהצלחה ליושב-הראש הנכנס.

הישיבה ננעלה בשעה 11:40
