הכנסת השבע-עשרה נוסח לא מתוקן

מושב שלישי

פרוטוקול מס' 207

מישיבת ועדת הכנסת

שהתקיימה ביום שלישי, ה' באדר א', התשס"ח (12.2.2008), בשעה 09:00

סדר היום:

1.  ערעורים על החלטת יו"ר הכנסת והסגנים שלא לאשר דחיפות הצעות לסדר היום.

2.  קביעת ועדה לדיון בהצעת חוק מועמדות ובחירת עובד מדינה לכנסת ולגוף
    בוחר (תיקוני חקיקה), התשס"ז-2007 (פ/2874/17), של חה"כ מיכאל מלכיאור.

3.  בקשה לפטור מחובת הנחה בהצעת החוק לתיקון פקודת העיריות (ועדת חקירה),
    התשס"ס-2007, של חה"כ גדעון סער.

נכחו:

חברי הוועדה:

דוד טל – היו"ר

יואל-יולי אדלשטיין

אבישי ברוורמן

יצחק זיו

משה כחלון

מיכאל מלכיאור

יעקב מרגי

גדעון סער

מאיר פרוש

מוזמנים:

ירדנה מלר – סגנית מזכיר הכנסת

יועצת משפטית:

עו"ד ארבל אסטרחן

מנהל/ת הוועדה:

אתי בן-יוסף

רשמת פרלמנטרית:

אתי אפלבוים

  א. ערעורים על החלטת יו"ר הכנסת והסגנים שלא לאשר דחיפות הצעות לסדר
  היום.

היו"ר דוד טל:

אני מתכבד לפתוח את ישיבת ועדת הכנסת. על סדר יומנו: ערעורים על החלטת יו"ר
הכנסת והסגנים שלא לאשר דחיפות הצעות לסדר היום.

הערעור הראשון הוא של חבר הכנסת אבישי ברוורמן בנושא צמצום הטבות לתשלום מס
לתושבי באר שבע. חבר הכנסת מרגי, אתה באותו נושא?

יעקב מרגי:

כן.

היו"ר דוד טל:

נדבר על שני הנושאים יחד. חבר הכנסת ברוורמן, יש לך מה להוסיף?

אבישי ברוורמן:

אני חושב שהדברים מדברים בעד עצמם.

היו"ר דוד טל:

סגן יו"ר הכנסת, מה יש לנשיאות לומר?

יצחק זיו:

אני חושב שהפעם נתנו מעל ומעבר. אישרנו 6 הצעות דחופות לסדר היום ובדרך כלל
אנחנו מאשרים רק 5. עברנו על כל הנושאים והחלטנו שהנושאים שאישרנו הם
הנושאים הדחופים.

אבישי ברוורמן:

חבר הכנסת מרגי ואנוכי נקראנו שלשום, על ידי ראש עירית באר שבע, לכנס חרום
שבו השתתפו ראשי רשויות.

היו"ר דוד טל:

מרגי, למען הגילוי הנאות אתה תושב באר שבע.

יעקב מרגי:

כן, אבל רק לחצי השנה הקרובה. אם יש עניין של הטבות מס, בעוד 5 חודשים אני
ממילא - - -

היו"ר דוד טל:

לא בגלל זה, בגלל שקצת הפרעת לי עם אדלשטיין.

אבישי ברוורמן:

רבותי, היתה שם צעקה. יש חוסר הבנה למצב. אנשים עוזבים את הנגב, קיימת
בעיית הגבולות הפרוצים וקיימת בעיה בשדרות. כל בעיית התכנון של ישראל מדברת
על מטרופולין באר שבע. להוריד את הטבות המס מבאר שבע זה אומר שלצעירים,
שממילא עוזבים, אין מה לעשות שם.

ראשי הרשויות אומרים שהם לומדים כרגע שבלי כוחנות לא מתייחסים אליהם. הייתי
ב-50 כנסים על הדרום. זה טמטום מבחינה כלכלית, לבטל הטבות מס לבאר ושכנסת
ישראל לא תעלה את זה? שומו שמיים. אני רוצה להעלות את זה להצבעה.

היו"ר דוד טל:

אני מעלה את זה להצבעה ובמידה וזה יתקבל, שתי ההצעות יהיו כהצעה אחת.

מי בעד לאשר את הערעורים של חברי הכנסת ברוורמן ומרגי?

הצבעה:

רוב – בעד

נגד – 2

נמנעים - אין

היו"ר דוד טל:

הערעורים התקבלו.

חבר הכנסת זיו, תמסור לנשיאות שהנושא הוצבע פה אחד כאיש אחד.

יואל-יולי אדלשטיין:

אני מבקש לציין בפרוטוקול ששני חברי הנשיאות לא תמכו בהצעה.

היו"ר דוד טל:

אני מציין שחברי הכנסת אדלשטיין וזיו לא תמכו בהצעה.

חבר הכנסת אדלשטיין, אתה רוצה רביזיה?

יואל-יולי אדלשטיין:

אני מוותר על הרביזיה.

  ב. קביעת ועדה לדיון בהצעת חוק מועמדות ובחירת עובד מדינה לכנסת ולגוף
  בוחר (תיקוני חקיקה), התשס"ז-2007 (פ/2874/17), של חה"כ מיכאל מלכיאור.

היו"ר דוד טל:

אנחנו עוברים לנושא: קביעת ועדה לדיון בהצעת חוק מועמדות ובחירת עובד מדינה
לכנסת ולגוף בוחר (תיקוני חקיקה), התשס"ז-2007, של חבר הכנסת מיכאל
מלכיאור.

חבר הכנסת מלכיאור, נשמעו הצעות להעביר את הצעת החוק שלך לדיון בוועדות
הבאות: בועדת הכנסת, ועדת חוץ וביטחון או ועדת חוקה חוק ומשפט. המלצת הלשכה
המשפטית שלנו היא, ועדת חוקה חוק ומשפט, שם סבורה הלשכה המשפטית שזה המקום
הטבעי. מה אדוני אומר?

מיכאל מלכיאור:

אין לי בקשה. מה שמקובל על חברי ועדת הכנסת בוודאי מקובל גם עלי. אני חושב
מישהו הציע את וועדת חוץ וביטחון כבדיחה, אין לזה שום קשר.

היו"ר דוד טל:

לפעמים אומרים את זה כדי שזה יעבור לוועדת הכנסת.

מיכאל מלכיאור:

אני חושב שהמקום הטבעי לעניינים הקשורים לבחירות הוא בוועדת החוקה.

היו"ר דוד טל:

מישהו סבור אחרת?

מאיר פרוש:

אפשר לקבל חומר? אני לא רואה שום דבר. על מה מדבר מלכיאור? שיסביר בבקשה.

מיכאל מלכיאור:

זאת הצעת חוק שבאה לתקן עיוות שיש בחוק הבחירות שלנו, שקובע שארבע הדרגות
הבכירות בכל מקצוע, בכל סולם של שכר ציבורי, לא יכול להיות חבר של גוף בוחר
או לא יכול להיבחר בעצמו. יש סוג של סולמות שיש בהם רק סך הכל בפועל 4
דרגות. זה אומר שכל האנשים מכל הסולם לא יכולים להיות בגוף בוחר.

זה לתקן דבר שכולם מסכימים שצריך לתקן. אין לזה משמעות מעבר לכך. מדובר
בגוף בוחר של מפלגה. זה דבר שאתם לא מחזיקים אבל יש מפלגות שיש להן גוף
בוחר.

היו"ר דוד טל:

תודה רבה. מי בעד להעביר את הנושא לוועדת חוקה חוק ומשפט?

הצבעה

בעד – רוב

נגד – אין

נמנע - 1

היו"ר דוד טל:

אשר על כן הצעת חבר הכנסת מלכיאור תועבר לוועדת החוקה חוק ומשפט.

זאת הזדמנות לקדם בברכה את תלמידי כיתה י"א מבית ספר ליד"ה בירושלים. אני
מרשה לכם להתערב בדיון. אני מרשה להם גם קריאות ביניים אבל הם מנומסים והם
לא יעשו את זה.

  ג. בקשה לקבלת פטור מחובת הנחה בחוק לתיקון פקודת העיריות (ועדות חקירה),
  התשס"ס-2007, של חה"כ גדעון סער.

היו"ר דוד טל:

אנחנו עוברים לתוספת לסדר היום. בקשתו של חבר הכנסת גדעון סער פטור מחובת
הנחה בהצעת חוק לתיקון פקודות העיריות. למען הגילוי הנאות גם אני חתום.

גדעון סער:

אתה גם יוזם.

ארבל אסטרחן:

אין קוורום.

מאיר פרוש:

הוא עוד לא יכול לעסוק בעניין של לקחת מהאופוזיציה את ועדת הביקורת.

היו"ר דוד טל:

התבקשתי על ידי חברת הכנסת שלי יחימוביץ לבקש מגדעון סער לדחות את הדיון.
אם הוא לא יסכים, אז נדון בזה.

גדעון סער:

אני יכול להתנגד לבקשה של חברת הכנסת יחימוביץ?

היו"ר דוד טל:

אשר על כן, משכנו את זה. אם אתה רוצה, נדבר על חוק הרבנות הראשית.

גדעון סער:

אני רק רוצה להציג את הנושא.

היו"ר דוד טל:

בבקשה. אני רק רוצה לומר לפרוטוקול שהתבקשתי על ידי ראש האופוזיציה להזכיר
לחברים בוועדת הכנסת, שאמנם אנחנו זריזים ומביאים הצעות במהירות האפשרות
ולא משאירים שום דבר במגירות. אבל, זה בתנאי שוועדת שרים לענייני חקיקה
תסכים לפטור את זה. יושב ראש הקואליציה קיבל על עצמו, היות והוא מכיר
בחשיבות החוק, לעשות ככל אשר לאל ידו כדי לשכנע את ועדת השרים לאשר את הדבר
הזה. אנחנו מדברים על הצעת החוק של גדעון סער.

אשר על כן, הודעתי לו שאם ועדת השרים לא תאשר - - -

גדעון סער:

מה זאת אומרת לא תאשר? סליחה, אדוני היושב ראש, זה לא הולך כך.

מותר לי להעיר?

היו"ר דוד טל:

מותר לך אבל אני יודע מה אתה רוצה להגיד. דיברנו על זה כבר פעם.

גדעון סער:

אנחנו לא נעלה את זה השבוע במליאה כדי לאפשר לוועדת שרים לחקיקה להידרש
להצעת החוק בישיבתה הקרובה ביום ראשון. היא לא מאשרת או לא מאשרת פטור, היא
קובעת עמדה.

זה מקובל עלי להמתין לוועדת שרים לענייני חקיקה אבל לא להכפיף.

היו"ר דוד טל:

גם אני אחד משני היוזמים. היות והנושא הגיע אתמול אני יכול להעלות אותו
לדיון ביום שני הבא, לאחר שוועדת השרים תקבע את העמדה שלה. בדרך כלל אנחנו
משתדלים לקדם את הנושא הזה, אבל על דעת זה שאנחנו תלויים בצורה כזאת או
אחרת בוועדת השרים. חבר הכנסת סער, במקרה הספציפי הזה, אני מניח שוועדת
השרים תאשר את זה.

נסים זאב:

חבל על הזמן, אדוני היושב ראש, אני הולך.

גדעון סער:

אבל אני צריך אותך לקוורום.

אם כך, אדוני היושב ראש, אני מסכים להצעה לאפשר לוועדת שרים לחקיקה לדון
ביום ראשון הקרוב בהצעת החוק ולא אעלה זאת מחר במליאת הכנסת. כמובן, אני
מקווה שהיא תעשה לי חיים קלים.

היו"ר דוד טל:

מי בעד פטור מחובת הנחה?

הצבעה

בעד – רוב

נגד – אין

נמנעים – אין

מאיר פרוש:

אני לא מבין את הדחיפות.

היו"ר דוד טל:

אתה רוצה שהוא יסביר? אני רוצה לדעת מה הדחיפות.

גדעון, תסביר לו את הדחיפות.

גדעון סער:

כל אדם שחי בארץ יודע שבאחרונה היו מקרים רבים של הדחות. המקרה האחרון,
נדמה לי היה באופקים, אבל היו גם מקרים רבים אחרים. כל תכלית הצעת החוק היא
ליצור סיטואציה שבה גורמים בלתי תלויים הם אלה שישקלו האם צריך להדיח את
המועצה או להדיח את ראש הרשות. קל וחומר, שהדבר כבר גולש לשנת בחירות ופוגע
בדמוקרטיה.

יעקב מרגי:

בית המשפט כבר אמר את דברו מול הדחה של ראש עיר.

יואל-יולי אדלשטיין:

לא הבנתי ממה נובעת האופטימיות שהממשלה תאשר את ההצעה.

גדעון סער:

אם היא לא תאשר, אז אני אביא את זה בניגוד לעמדתה אבל אני אאפשר לה לגבש
עמדה.

אורי אריאל:

הוא לא צריך אישור מוועדת שרים.

היו"ר דוד טל:

גדעון, אתה לא צריך את האישור ועדת השרים אבל אנחנו צריכים לקבל על
עצמנו - - -

מרגי בוא שניה?

יעקב מרגי:

כבר הצבענו.

היו"ר דוד טל:

לא הצבענו, בוא שניה. אנחנו צריכים לקבל על עצמנו ועל דעת זה אנחנו מביאים
את זה, שאם ועדת השרים מתנגדת אנחנו לא מעלים את זה.

גדעון סער:

אני לא מקבל את זה. אם הממשלה היא לא לעניין הפטור מחובת הנחה, אלא היא כבר
מונעת מלהעלות במליאה, אז לא, תודה ואני לא צריך את הפטור מחובת הנחה.

היו"ר דוד טל:

גדעון, אבל זאת המסורת.

גדעון סער:

לא נכון.

היו"ר דוד טל:

אני אעלה את זה להצבעה. מי בעד פטור מחובת הנחה להצעתו של גדעון, ירים את
ידו.

הצבעה

בעד - 7

נגד - 1

נמנעים – אין.

היו"ר דוד טל:

ההצעה קיבלה פטור מחובת הנחה. הישיבה נעולה, סיימנו את סדר היום.

הישיבה הסתיימה בשעה 09:20
