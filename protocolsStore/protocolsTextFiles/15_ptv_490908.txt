פרוטוקולים/ועדת הכנסת/416

ירושלים, י"א באייר, תש"ס

16 במאי, 2000

הכנסת החמש-עשרה נוסח לא מתוקן

מושב שני

פרוטוקול מס' 86

מישיבת ועדת הכנסת

יום שני, כ"ו בניסן התש"ס (1.5.2000), שעה 10:45

נכחו:

חברי הוועדה:

סאלח טריף – היו"ר

זהבה גלאון

משה גפני

צבי הנדל

רחבעם זאבי

אמנון כהן

ישראל כץ

סופה לנדבר

אופיר פינס-פז

יורי שטרן

מוזמנים:

חבר הכנסת בנימין אלון

חבר הכנסת יצחק גאגולה

חבר הכנסת עופר חוגי

חבר הכנסת יצחק וקנין

חברת הכנסת לימור לבנת

חבר הכנסת אביגדור ליברמן

חבר הכנסת גדעון עזרא

חבר הכנסת מאיר פרוש

חבר הכנסת שלום שמחון

דוד לב – סגן מזכיר הכנסת

ארבל אסטרחן – הלשכה המשפטית

יועצים משפטיים:

צבי ענבר

מירי פרנקל שור

מנהלת הוועדה:

אתי בן-יוסף

קצרנית:

חנה אלטמן

סדר היום:

1 – בקשת ועדת העלייה, הקליטה והתפוצות למיזוג הצעות חוק ותיקי מלחמת העולם
השנייה, התש"ס-2000;

2 – אישור העלאת הצעת חוק הכנסת (מספר חברי ועדות בתקופת כהונתה של הכנסת
החמש עשרה), התש"ס-2000;

3 – מינוי ממלא מקום ליושב ראש הכנסת;

4 – הסדר תשלום שיחות טלפון לחברי הכנסת.

בקשת ועדת העלייה, הקליטה והתפוצות

למיזוג הצעות חוק ותיקי מלחמת העולם השנייה, התש"ס-2000

היו"ר סאלח טריף:

בוקר טוב, אני מתכבד לפתוח את ישיבת ועדת הכנסת - - -

אופיר פינס-פז:

השעה היא רבע לאחת עשרה ואני מבקש להסב את תשומת לבך לכך שבשעה אחת עשרה
יושמעו במליאה דברי הספד לרפיק חאג' יחיא.

היו"ר סאלח טריף:

חברים, בשעה אחת עשרה יישמעו דברי הספד לרפיק חאג' יחיא לכן אני מבקש אתכם
לא להאריך בדבריכם.

על סדר יומנו בקשה למיזוג הצעות חוק – פנייתה של חברת הכנסת נעמי בלומנטל,
יושבת ראש ועדת העלייה, הקליטה והתפוצות, ואני מעביר את רשות הדיבור לגב'
מירי פרנקל שור - - -

רחבעם זאבי:

מדוע אתה מתחיל את סדר היום מהסעיף השני?

היו"ר סאלח טריף:

רשות הדיבור לגב' מירי פרנקל שור.

מירי פרנקל שור:

מדובר בשלוש הצעות חוק שהונחו על שולחן ועדת העלייה, הקליטה והתפוצות, הצעת
חוק ממשלתית ושתי הצעות חוק פרטיות. מאחר והצעות החוק נדונו ביחד בוועדת
העלייה, הקליטה והתפוצות והן מדברות על אותו נושא, אנחנו מתבקשים להביא
אותן למליאת הכנסת כהצעת חוק אחת ממוזגת - - -

היו"ר סאלח טריף:

יחד עם הצעת החוק הממשלתית.

מירי פרנקל שור:

כן.

צבי ענבר:

ברצוני להשמיע הערה; הוועדה הזאת כבר שחררה את הצעת החוק הממשלתית מחובת
הנחה של 24 שעות לכן רואים את החלטת הוועדה כחלה גם על - - -

היו"ר סאלח טריף:

אפשר לפטור אותה מחובת הנחה.

רבותיי, אני מבקש אתכם לאשר את בקשת יושבת ראש ועדת העלייה, הקליטה
והתפוצות. אני מעמיד להצבעה את הבקשה לאשר את מיזוגן של הצעות החוק כהצעת
חוק אחת.

הצבעה

הבקשה אושרה.

היו"ר סאלח טריף:

לא היו מתנגדים ולא היו נמנעים. תודה.

אישור העלאת הצעת חוק הכנסת

(מספר חברי ועדות בתקופת כהונתה של הכנסת החמש עשרה), התש"ס-2000

היו"ר סאלח טריף:

אנחנו עוברים לנושא השני בסדר יומנו שעניינו הצעותינו והחלטת הוועדה בנושא
החלוקה לוועדות לאור בקשת המפלגה של האיחוד הלאומי ישראל ביתנו. בזמנו,
כאשר הבאנו את העניין למליאה לקריאה שנייה ולקריאה שלישית, אחרי ההצבעה על
הקריאה השנייה, חבר הכנסת יאיר פרץ, בשם סיעת ש"ס, ביקש להציע הצעת אי אמון
ולכן הליך החקיקה נעצר והנושא לא הובא לקריאה שלישית. לאחר מכן, במשך זמן
הפגרה, התקבלה חוות דעתו של היועץ המשפטי של הכנסת שהעניין הזה איננו בגדר
הצעת חוק ממשלתית, אין זה מעניינה של הממשלה , לא חל עליו סעיף אי האמון
בממשלה ולכן ועדת הכנסת יכולה, לאחר קבלת החלטה בהצבעה, להמשיך בהליך
החקיקה.

רשות הדיבור ליועץ המשפטי מר צבי ענבר.

צבי ענבר:

חוות הדעת שלי הונחה על שולחן הוועדה והיא מסתמכת גם על ההיגיון של הליכי
עבודת הכנסת וגם על החלטה מפורשת שמנוסחת בתקנון.

אני אתחיל את דברי קודם כל ממה שקבוע בתקנון, שם נאמר במפורש שכאשר יש הצעה
להביע אי אמון בסיום דיון בסעיף העומד על סדר היום, יש צורך, כך כתוב בסעיף
קטן (ב2) של סעיף 36, שהממשלה תודיע האם היא מתנגדת או מסכימה ורק אז סיעה,
כאשר היא סבורה שהממשלה נגדה, - היא מחליטה האם היא מציעה הצעת אי אמון.
כלומר אם הממשלה מתנגדת לדבר שהסיעה רוצה בו – הסיעה אומרת שהיא תביע אי
אמון בראש הממשלה. אם הממשלה מסכימה לעניין שהסיעה מתנגדת לו – אז הסיעה
אומרת שהיא תביע אי אמון בראש הממשלה. כאמור, התקנון מדבר על כך במפורש.

אבל סיעה לא יכולה, בעניין שלממשלה אין שום התייחסות אליו או שום עניין בו,
כמו עניין שנוגע בכלל לכנסת או לחברי הכנסת, להגיד שהיא מגישה הצעת אי
אמון, וכאן אני מגיע לנימוק השני, לא מטעמים קונסטיטוציוניים חוקתיים של אי
אמון בראש הממשלה כיוון שאי אמון בראש הממשלה הוא עניין חוקתי, עניין מהותי
אבל מה עשו? הפכו את העניין הזה לדבר של טקטיקה לדחיית דיון, וזה, לדעתי,
לא מכובד כלפי הדבר החשוב שנקרא: הבעת אי אמון בראש הממשלה.

כאשר נתבקשתי להתייחס לנושא הזה אלה הן המסקנות שהגעתי אליהן, דהיינו בנושא
שאין בו לממשלה התנגדות או הסכמה אי אפשר, מטעמים טקטיים של דחיית דיון,
ובמקרה הזה הרי כל הסיעות מכל הכיוונים, מימין, משמאל, מצפון, מדרום, כל
הסיעות נהגו בכך כעניין טקטי ודעתי שזה לא תואם את התקנון ואי אפשר לצרף אי
אמון להצעה שבה הממשלה לא נקטה

עמדה - - -

משה גפני:

סיעת מרצ הגישה הצעת אי אמון בנושא שהממשלה הודיעה שהיא מתנגדת לו.
להזכירכם, בתום המושב סיעת מרצ הגישה הצעת אי אמון בקשר לחוק של חבר הכנסת
הלפרט כאשר ראש הממשלה הודיע כי הוא מתנגד לאותו החוק. זה טקטי לגמרי.

צבי ענבר:

גם כאן בכל מקרה רק אם הממשלה הודיעה שהיא מתנגדת ומרצ אמרה שהיא מסכימה.

משה גפני:

זאת אומרת שמה שאתה אומר תופס גם לגבי אי האמון בהצעת החוק של חבר הכנסת
הלפרט?

צבי ענבר:

ודאי. בכל מקרה אי אמון לא יכול להיות רק עניין של טקטיקה ודחיית דיון. הוא
צריך להיות עניין מהותי.

משה גפני:

גם אתם התנגדתם.

צבי ענבר:

להיפך; זאת טקטיקה. זה עוד יותר קיצוני - - -

משה גפני:

יותר גרוע.

היו"ר סאלח טריף:

השימוש בנושא האי אמון יעלה לדיון בוועדת הכנסת אבל לא עכשיו. זמננו קצר.
חוות דעתו של היועץ המשפטי שלנו בעניין הזה ברורה לחלוטין.

כאמור, כיוון שזמננו קצר לא ניכנס עכשיו לדיון אלא נצביע - - -

משה גפני:

אדוני היושב ראש, אני לא מביע עמדה לגבי החוק של הרחבת הוועדות אלא רק מדבר
על חוות הדעת של היועץ המשפטי של הכנסת; אני רוצה להביע הסתייגות לגבי
ההצעה להעלות את הנושא שאנחנו דנים עליו עכשיו, להצבעה.

בנושא עצמו ברור שאני בעד האיחוד הלאומי ואני סבור שצריך לגמור את העניין
הזה, הדבר נחשב חד משמעי והוא ברור למדיי אבל אנחנו עושים פה מעשה לא תקין
מבחינת הנוהל ומבחינת מה שעומד על סדר היום כיוון שעל סדר היום של הכנסת
עומדים חוקים שההצבעות עליהם נדחו בגלל הצעת אי אמון שהגישה סיעה שהוא טקטי
לגמרי באופן הקיצוני ביותר.

הממשלה נלחמה בכל כוחה נגד חוק, סיעה קואליציונית נכון לרגע זה, הביעה אי
אמון בראש הממשלה, דבר שהוא טקטי לחלוטין אבל את זה אנחנו לא מביאים
להצבעה. אנחנו מביאים להצבעה דבר פחות חמור - - -

צבי הנדל:

אתה לא הבאת 25 חתימות.

צבי ענבר:

זאת בדיוק התשובה לדבריך, חבר הכנסת גפני.

צבי הנדל:

אם כך מדוע העניין חוזר לוועדה? בגלל הפגרה?

צבי ענבר:

כן.

צבי הנדל:

זאת אומרת שבעצם הוועדה קיבלה החלטה - - -

צבי ענבר:

גם במקרה הזה דרשתי שתהיינה חתימות של 25 חברים כדי - - -

רחבעם זאבי:

חברים, אנחנו מאחרים לישיבת המליאה.

היו"ר סאלח טריף:

רשות הדיבור לחבר הכנסת אופיר פינס-פז.

אופיר פינס-פז:

אני רוצה לבקש מסיעת האיחוד הלאומי ישראל ביתנו שחברים שלה נמצאים כאן, לא
להביא את העניין הזה להצבעה בפגרה למרות שיש הסכמה על החוק מכל חלקי הבית,
גם בקואליציה וגם באופוזיציה, וזאת, אני אומר בכנות, משום שסיעת ש"ס ביקשה
מאתנו בקשה בהקשר לחוק הזה וטרם סיימנו את הדיונים בקשר אליה.

אנחנו מבקשים ומתחייבים ואני מציע שוועדת הכנסת תחליט על כך בצורה חד
משמעית, שהחוק הזה יובא לדיון בשבוע הראשון אחרי שנחזור מפגרת פסח - - -

היו"ר סאלח טריף:

מבחינתי – ביום הראשון.

אופיר פינס-פז:

בשבוע הראשון אחרי חזרתנו מהפגרה.

היו"ר סאלח טריף:

רשות הדיבור לחבר הכנסת בני אלון.

בנימין אלון:

יש לי בקשה; אני מבקש שיושב ראש המליאה, חבר הכנסת מלול מש"ס, אבל בלי קשר,

הואיל וב-25 חברים עשו הסבה לעניין הזה למרות שהוא לא הופיע בסדר היום,
שיינתן לחבר הכנסת זאבי או לנציג מטעמנו לדבר על הנושא שהממשלה כבר התכוננה
אליו - - -

אופיר פינס-פז:

אם הממשלה מוכנה לענות – אין לי בעיה.

היו"ר סאלח טריף:

על החוק הזה?

אופיר פינס-פז:

את הנושא הזה אנחנו מוכנים לדחות ולהביא נושא אחר שהם חשבו עליו קודם.
השאלה שנשאלת בהקשר הזה של הדברים היא אם הממשלה - - -

היו"ר סאלח טריף:

אם כך צריך לשאול את הממשלה. אני מסכים. אני מבין שיש הסכמה בינינו ואני גם
מתחייב בפני כולם אבל מבקש שלא תועלינה בקשות נוספות, שאני אביא את העניין
הזה בתחילת המושב הקרוב, ביום הראשון או השני שלו.

אני מודה לכם.

נעבור לסעיף הבא בסדר יומנו – מינוי ממלא מקום ליושב ראש הכנסת.

מינוי ממלא מקום ליושב ראש הכנסת

היו"ר סאלח טריף:

אני מבקש להודיע שממלא מקום יושב ראש הכנסת לתקופה שבה הוא ישהה בחוץ לארץ,
בין ה-3 במאי 2000 עד שובו ארצה, יהיה סגנו חבר הכנסת רחמים מלול.

אני מעמיד את הבקשה הזאת להצבעה.

הצבעה

הבקשה אושרה.

היו"ר סאלח טריף:

תודה.

צבי ענבר:

אדוני היושב ראש, האם בנושא העקרוני אתה רוצה לקיים דיון?

היו"ר סאלח טריף:

לא היתה התנגדות ויש הסכמה.

  רבותיי, אני מבקש אתכם להצביע על הסיכום שהוסכם על כולנו כדי להביא את
  החוק כפי שסיכמנו אותו קודם, לקריאה שלישית.

הצבעה

  הבקשה אושרה.

רחבעם זאבי:

ההצבעה אושרה פה אחד.

היו"ר סאלח טריף:

  אני מודה לכם.

  נעבור לנושא הבא בסדר יומנו – הסדר תשלום שיחות טלפון לחברי הכנסת.

  הסדר תשלום שיחות טלפון לחברי הכנסת

היו"ר סאלח טריף:

רשות הדיבור ליועץ המשפטי שלנו מר צבי ענבר.

צבי ענבר:

בשם הוועדה ביקשנו מחשבות הכנסת לקיים דיון עם בזק ובעקבותיו גם להציע
לוועדת הכנסת הסדר חדש לגבי שיחות טלפון - - -

היו"ר סאלח טריף:

פעימות מונה.

צבי ענבר:

ההסדר מבוסס, כולו, על פעימות מונה בהסדר אשר בוטל על ידי בזק.

היו"ר סאלח טריף:

ועדת גלנור - - -

בנימין אלון:

האם מחזירים את המצב לקדמותו?

היו"ר סאלח טריף:

  מדובר על מצב חדש. ועדת גלנור תיתן לנו את מסקנותיה בשבועיים הקרובים
  כאשר הכוונה היא למצוא פיתרון לנושא הטלפונים, פעימות המונה - - -

צבי ענבר:

בינתיים הנושא הטכני ייבדק.

היו"ר סאלח טריף:

אני מודה לכם על השתתפותכם בדיון.

הישיבה ננעלה בשעה 11:10
