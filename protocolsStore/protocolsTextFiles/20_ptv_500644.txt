הכנסת העשרים

מושב רביעי

פרוטוקול מס' 358

מישיבת ועדת הכנסת

יום שני, כ"ח בסיון התשע"ח (11 ביוני 2018), שעה 11:00

סדר היום:

1.  פניית יושב ראש ועדת החוקה, חוק ומשפט בדבר טענת נושא חדש בעת הדיון
    בהצעת חוק שיפוט בתי דין רבניים (נישואין וגירושין) (תיקון מס' 4)
    (סמכות בין לאומית בתביעה לגירושין), התשע"ח-2018, בוועדת החוקה, חוק
    ומשפט.

2.  קביעת ועדות לדיון בהצעות החוק הבאות:

1.  הצעת חוק העונשין (תיקון – החמרת הענישה בשל תקיפת צוות רפואי),
    התשע"ח-2018, של חברי הכנסת מירב בן-ארי ואיציק שמולי (פ/5164/20).

2.  הצעת חוק העונשין (תיקון – החמרת הענישה על עבירות כלפי אנשי צוות
    רפואי), התשע"ח-2018, של חה"כ איילת נחמיאס ורבין (פ/4954/20).

  -----------------------------------------------------------------------
  3. בקשת חה״כ משה גפני להקדמת הדיון בהצעת חוק התגמולים לנפגעי פעולות
  איבה (תיקון - זכאות ליתום שהתייתם משני הוריו לאחר גיל 37), התשע״ח–2018
  (פ/5436/20), לפני הקריאה הטרומית.
  -----------------------------------------------------------------------

  -----------------------------------------------------------------------

נכחו:

חברי הוועדה:

מכלוף מיקי זוהר – היו"ר

ישראל אייכלר

רוברט אילטוב

דוד ביטן

יואב בן צור

יואל חסון

שולי מועלם-רפאלי

רועי פולקמן

פנינה תמנו

חברי הכנסת:

עליזה לביא

מרב מיכאלי

מוזמנים:

  -----------------------------------------------------------------------
  ח"כ משה גפני              –     יו"ר ועדת הכספים
  ------------------------- ----- ---------------------------------------
  ח"כ ניסן סלומינסקי        –     יו"ר ועדת החוקה, חוק ומשפט

  ח"כ מירב בן ארי           –     יוזמת הצעת חוק

  תמי סלע                   –     יועמ"ש ועדת החוקה, חוק ומשפט
  -----------------------------------------------------------------------

ייעוץ משפטי:

ארבל אסטרחן

דן מרזוק

מנהל/ת הוועדה:

אתי בן יוסף

רישום פרלמנטרי:

ירון קוונשטוק

1.  פניית יושב-ראש ועדת החוקה, חוק ומשפט בדבר טענת נושא חדש בעת הדיון
    בהצעת חוק שיפוט בתי דין רבניים (נישואין וגירושין) (תיקון מס' 4)
    (סמכות בין לאומית בתביעה לגירושין), התשע"ח–2018, בוועדת החוקה, חוק
    ומשפט

היו"ר מכלוף מיקי זוהר:

שלום, אני מתכבד את ועדת הכנסת. מגוון רחב של נושאים על סדר-היום. הנושא
הראשון: פניית יושב-ראש ועדת החוקה, חוק ומשפט בטענת נושא חדש בעת הדיון
בהצעת חוק שיפוט בתי דין רבניים (נישואין וגירושין) (תיקון מס' 4) (סמכות
בין לאומית בתביעה לגירושין), התשע"ח, בוועדת החוקה, חוק ומשפט. כן, היועצת
המשפטית. אני לא רואה פה את המנמק.

אתי בן יוסף:

גם מירב הוזמנה.

קריאה:

לא, מירב מנהלת ועדה, היא ביקשה שהיא רוצה את זה ברווחה.

היו"ר מכלוף מיקי זוהר:

לא דיברתי על זה עכשיו, זה נושא אחר. אז אני לא רואה פה. כן, גברתי, אנא
נמקי, פרטי והסבירי.

תמי סלע:

אני תמי, היועצת המשפטית של ועדת החוקה. בדיון האחרון בהצעת החוק, שעוסקת
בסמכויות השיפוט של בתי הדין הרבניים, וליתר דיוק בהרחבת סמכות השיפוט של
בתי הדין הרבניים, וכרגע אנחנו מתמקדים בסיטואציה שבני הזוג נישאו על פי
דין תורה ואין להם זיקה ישראל, ורוצים לתת סמכות להתיר את העגינות.

אגב הפסקה שעוסקת בכך שבני הזוג נישאו על פי דין תורה, עלתה השאלה האם
לדייק את הניסוח ולומר שהם נישאו בטקס נישואין על פי דין תורה? ואז אני
אמרתי שלא נכנסנו לפרטים בישיבה הקודמת, במובן זה שבישיבה הראשונה עסקנו
בהיבט העקרוני ובישיבה השנייה נכנסנו לפרטי ההסדרים.

ואז נטענה הטענה, שהנה זה נושא חדש. אני מסבירה שמבחינת הנושא עצמו זה
בהחלט מדייק את - - -

היו"ר מכלוף מיקי זוהר:

טוב, אני מבקש לדחות את הטענה של - - -

מרב מיכאלי (המחנה הציוני):

אה, זה שלי, הנושא חדש.

תמי סלע:

אוקיי, פשוט ניסיתם להסביר, כי לא היית פה.

מרב מיכאלי (המחנה הציוני):

תודה רבה, תודה רבה.

היו"ר מכלוף מיקי זוהר:

כן, חברת הכנסת מיכאלי, את טענת את הטענה?

מרב מיכאלי (המחנה הציוני):

אני טענתי.

היו"ר מכלוף מיקי זוהר:

אז למה רשום ניסן?

ארבל אסטרחן:

יו"ר הוועדה פונה.

היו"ר מכלוף מיקי זוהר:

אה, זו טענה שלך. אז פרטי, הסבירי ונמקי.

מרב מיכאלי (המחנה הציוני):

תודה רבה, אדוני. קודם כול, כמו שאמרה היועצת המשפטית, באמת זה לא נדון.
אני רוצה רגע להגיד על המציאות בוועדת החוקה בדיונים, בוודאי בדיונים
טעונים. ואני רוצה לתת דוגמה את מה שקרה בדיון האחרון. ואנחנו באמת פנינו
על זה גם ליושב-ראש הכנסת וגם ליועץ המשפטי, וביקשנו לפסול את ההצבעה, משום
שיושב-ראש הוועדה החליט שהוא מצביע, למרות שגם חברת הכנסת גרמן וגם אני
ביקשנו לקבל הסברים מהמשנה ליועץ המשפטי לממשלה שישב בדיון.

עליזה לביא (יש עתיד):

על הדיון הזה?

מרב מיכאלי (המחנה הציוני):

לא, בדיון אחר. וחבר הכנסת סלומינסקי הבטיח שמיד בתום ההקראה תינתן התשובה.
אבל אז, במקום לתת את התשובה הוא מיד עבר להצבעה, והתעלם גם מבקשתו של חבר
הכנסת דב חנין תוך כדי ההקראה להציע נוסח אחר, לא נתן לו להציג את הנוסח
ועבר מיד להצבעה.

זאת ההתנהלות שקורית פעמים רבות בוועדת החוקה, כשיש דברים שלקואליציה דחוף
להעביר כאן ועכשיו, ואותו דבר קרה במקרה הזה. דיון סוער מאוד.

היו"ר מכלוף מיקי זוהר:

בחוק הזה?

מרב מיכאלי (המחנה הציוני):

כן. דיון סוער מאוד, שיש אליו התנגדות גדולה מאוד מצד האופוזיציה. ואז מגיע
מצב שלא מגיעים לדון בדברים, והיו"ר דוהר להצבעה, למרות שאנחנו מבקשות בכל
זאת ודורשות לברר את הדברים ולדון בהם.

יואל חסון (המחנה הציוני):

באמת, היו"ר סלומינסקי מתנהג - - -

פנינה תמנו (יש עתיד):

גם היו"ר פה דוהר לא מעט פעמים.

יואל חסון (המחנה הציוני):

קודם כול, למה את חושבת שהיו"ר הזה הוא דוגמה?

מרב מיכאלי (המחנה הציוני):

הוא דורש מהיועצת המשפטית לדלג, בגלל שכבר מבחינתו זה ברור.

היו"ר מכלוף מיקי זוהר:

איזה שמאלן אתה.

מרב מיכאלי (המחנה הציוני):

ולכן, אדוני, אני סבורה, שגם אם מבחינת התכנים זה לא מאה אחוז נושא חדש,
מבחינת ההתנהלות של הדיון בוועדה זה בוודאי נושא חדש, שלא התאפשר הדיון
עליו. ולכן אני מתעקשת להחזיר את הנושא לוועדה.

יואל חסון (המחנה הציוני):

אני חושב שחבר הכנסת מרב מיכאלי אמרה דברי טעם.

היו"ר מכלוף מיקי זוהר:

חבר הכנסת סלומינסקי, יש לך התנגדות שזה יחזור לדיון בוועדה?

ניסן סלומינסקי (יו"ר ועדת החוקה, חוק ומשפט):

אנחנו מדברים על הנושא של - - -

היו"ר מכלוף מיקי זוהר:

נושא חדש.

עליזה לביא (יש עתיד):

של טקס הנישואים, נושא חדש.

ניסן סלומינסקי (יו"ר ועדת החוקה, חוק ומשפט):

אז קודם כול, מה פירוש זה יחזור? אני ממש לא מצליח להבין.

מרב מיכאלי (המחנה הציוני):

זה אומר שזה צריך לחזור לדיון בוועדה.

ניסן סלומינסקי (יו"ר ועדת החוקה, חוק ומשפט):

רק שנייה. הוצעה הצעה, שלהצעה הזאת, איך שהיא נוסחה, אנחנו התנגדנו כולם.
כולנו התנגדנו. וקיבלנו החלטה לעשות פיצול ולדון רק בחלק הראשון שלה.
ונוסחה הצעה לחלק הראשון. ולנושא הזה גם חלק גדול מהאופוזיציה מסכים. חוץ,
אני חושב, ממרב, שהיא יחידה, אני חושב אפילו במפלגתך. לפחות לי נמסר
שבוז'י, דיברו איתו אנשים והוא תומך בזה. אבל, שוב, זה אתם תעשו את החשבון.

מרב מיכאלי (המחנה הציוני):

מה זה משנה מה נמסר? זה לא רלוונטי מה נמסר. אני הייתי בדיון.

היו"ר מכלוף מיקי זוהר:

אני אגיד לך משהו. הטענות של חברת הכנסת מיכאלי הן לא טענות מהותיות לגבי
החקיקה, הן טענות לגבי הליך החקיקה.

ניסן סלומינסקי (יו"ר ועדת החוקה, חוק ומשפט):

מה זה הליך החקיקה?

היו"ר מכלוף מיקי זוהר:

לטענתה הליך החקיקה לא היה תקין, מאחר שלא אפשרת להם יומם. בעצם מיהרת עם
החקיקה, לא נתת להן להביע את עמדתן, ולכן הן טוענות לחקיקה לא תקינה. נכון,
אני צודק? זו הטענה?

מרב מיכאלי (המחנה הציוני):

חד משמעית.

ניסן סלומינסקי (יו"ר ועדת החוקה, חוק ומשפט):

היא מערבבת שני דברים. הרי יש לנו עוד דיון.

היו"ר מכלוף מיקי זוהר:

חברים, לא להפריע. בבקשה.

ניסן סלומינסקי (יו"ר ועדת החוקה, חוק ומשפט):

על הצעת החוק של עליזה יש לנו הרי עוד דיון.

מרב מיכאלי (המחנה הציוני):

עליזה, אני ממש מצטערת שזה גם בהצעה שלך, אבל מה לעשות, אני מתנגדת לה.

ניסן סלומינסקי (יו"ר ועדת החוקה, חוק ומשפט):

יש לנו הרי עוד דיון בנושא הזה, שבו יגישו את ההצעה מנוסחת, מסודרת. יהיה
זמן גם למי שירצה להגיש הסתייגויות. ואז תהיה ישיבה שבה יגמרו להקריא ותהיה
הצבעה. ואם יהיו הסתייגויות - - - לא מצליח ממש להבין מה - - -

היו"ר מכלוף מיקי זוהר:

טוב. אני רוצה לשאול את היועצת המשפטית, מה יקרה אם נחליט שהבקשה לנושא חדש
מאושרת. מה זה אומר.

ארבל אסטרחן:

אם יוחלט שזה נושא חדש לא ניתן להכניס את זה להצעת החוק.

היו"ר מכלוף מיקי זוהר:

לא ניתן יהיה להכניס את זה להצעת החוק. זה משהו שאני לא יכול לעשות.

ניסן סלומינסקי (יו"ר ועדת החוקה, חוק ומשפט):

אבל זה הצעת החוק.

עליזה לביא (יש עתיד):

זו הצעת החוק, אדוני, זה לא נושא חדש.

היו"ר מכלוף מיקי זוהר:

אז לכן אני לא אוכל לאשר את הבקשה, כי זה פשוט משנה את החקיקה.

מרב מיכאלי (המחנה הציוני):

לא, יהיה עוד דיון למרות – כשאני ביקשתי - - -

היו"ר מכלוף מיקי זוהר:

לא, אני כן רוצה שיתקיים שם דיון רציני וענייני ומעמיק, אבל אני לא רוצה
לשנות את החקיקה.

תמי סלע:

הדיון בוועדה טרם הסתיים. יש עוד דיון, ולכן אפשר - - -

היו"ר מכלוף מיקי זוהר:

אז זה עוד לא הסתיים?

ניסן סלומינסקי (יו"ר ועדת החוקה, חוק ומשפט):

אמרנו - - -

תמי סלע:

אפשר להמשיך את הדיון.

מרב מיכאלי (המחנה הציוני):

אני רוצה להבהיר. כשאני ביקשתי את הנושא חדש זה היה כשהייתה כוונה לקיים
הצבעה. אם עומד להיות עוד דיון אז - - -

היו"ר מכלוף מיקי זוהר:

אז יהיה עוד דיון? תודה. אני מבקש להצביע נגד הבקשה לטענת נושא חדש. מי
בעד?

מרב מיכאלי (המחנה הציוני):

אני מושכת אותה, אין צורך.

היו"ר מכלוף מיקי זוהר:

היא מושכת, אז אין צורך להצביע.

2. קביעת ועדות לדיון בהצעות החוק הבאות:

א. הצעת חוק העונשין (תיקון – החמרת הענישה בשל תקיפת צוות רפואי),
התשע"ח–2018, של חברי הכנסת מירב בן-ארי ואיציק שמולי (פ/5164/20).

ב. הצעת חוק העונשין (תיקון – החמרת הענישה על עבירות כלפי אנשי צוות
רפואי), התשע"ח–2018, של חה"כ איילת נחמיאס ורבין (פ/4954/20).

היו"ר מכלוף מיקי זוהר:

סעיף 2 לסדר-היום – קביעת ועדה לדיון בהצעות החוק הבאות: הצעת חוק העונשין
(תיקון – החמרת הענישה בשל תקיפת צוות רפואי), של חברי הכנסת מירב בן ארי
ואיציק שמולי. גברתי היועצת המשפטית, מה דעתך, לאיפה זה צריך ללכת?

ארבל אסטרחן:

החמרת ענישה זה תיקון לחוק העונשין. באופן מובהק - - -

היו"ר מכלוף מיקי זוהר:

המציעה מבקשת את ועדת העבודה והרווחה.

ארבל אסטרחן:

תיקון לחוק העונשין נדון תמיד בוועדת חוקה.

קריאה:

היא רוצה רווחה.

ארבל אסטרחן:

אז מה? אבל זה נושא של החמרת ענישה. זו ראיית רוחב של עונשים על תקיפה.

היו"ר מכלוף מיקי זוהר:

סעיף ב': הצעת חוק העונשין - - -

ארבל אסטרחן:

זה אותו דבר.

היו"ר מכלוף מיקי זוהר:

אותו הדבר, של חברת הכנסת איילת נחמיאס ורבין. אז נראה, אז כרגע אנחנו לא
מצביעים על זה.

3. בקשת חה"כ משה גפני להקדמת הדיון בהצעת חוק התגמולים לנפגעי פעולות איבה
(תיקון – זכאות ליתום שהתייתם משני הוריו לאחר גיל 37), התשע"ח–2018
(פ/5436/20), לפני הקריאה הטרומית.

היו"ר מכלוף מיקי זוהר:

אני עובר לסעיף 3 – יש פה קוורום? – בקשת חבר הכנסת משה גפני להקדמת הדיון
בהצעת חוק התגמולים לנפגעי פעולות איבה (תיקון – זכאות ליתום שהתייתם משני
הוריו לאחר גיל 37), התשע"ח–2018, לפני הקריאה הטרומית. חבר הכנסת גפני
מבקש בעצם פטור מחובת הנחה.

אתי בן יוסף:

הוא אמור לבוא לנמק.

היו"ר מכלוף מיקי זוהר:

גפני אמור היה לבוא להסביר.

יואל חסון (המחנה הציוני):

אני רוצה להעיר הערה.

ישראל אייכלר (יהדות התורה):

אדוני היושב-ראש, אני רואה את הסעיף, לא צריך שום הסברים. אם מדובר
ביתומים, צריך לקדם את החקיקה כמה שיותר מהר, מה הבעיה.

היו"ר מכלוף מיקי זוהר:

נכון. אז איפה גפני שיסביר? אפשר לקרוא לגפני לפה להסביר בבקשה, בדחיפות?
שיגיע לפה עכשיו.

ארבל אסטרחן:

הוועדה כמעט לא נותנת פטורים לטרומית מאז שיש את הסידור להעביר הצעות
לוועדת שרים.

היו"ר מכלוף מיקי זוהר:

אז שגפני יבוא לכאן להסביר לנו מדוע.

יואל חסון (המחנה הציוני):

אני יכול להגיד משהו?

היו"ר מכלוף מיקי זוהר:

כן, בבקשה, אדוני. אם אפשר קצת שקט.

קריאה:

- - -

היו"ר מכלוף מיקי זוהר:

אבל אני צריך הסבר לפי החוק, מה לעשות. רוצה את להסביר?

ישראל אייכלר (יהדות התורה):

למה, אני לא יכול להסביר? אני רוצה להסביר.

היו"ר מכלוף מיקי זוהר:

הוא יכול להסביר בשמו?

ארבל אסטרחן:

הוא הסמיך אותו?

היו"ר מכלוף מיקי זוהר:

הוא הסמיך אותך?

ישראל אייכלר (יהדות התורה):

לא.

היו"ר מכלוף מיקי זוהר:

אז תקבל הסמכה ממנו.

ארבל אסטרחן:

בקשה של חבר כנסת, הוא צריך להסביר, אלא אם הוא כתב - - -

ישראל אייכלר (יהדות התורה):

רגע, חבר אחר לא יכול להסביר?

היו"ר מכלוף מיקי זוהר:

אם הוא הסמיך אותך רק.

ארבל אסטרחן:

הבקשה לפטור היא בקשה חריגה. וצריך להסביר - - -

יואל חסון (המחנה הציוני):

שנייה. אני יכול לקבל את רשות הדיבור, אדוני?

היו"ר מכלוף מיקי זוהר:

כן, קיבלת.

יואל חסון (המחנה הציוני):

בלי להתייחס לנושא החוק, אני רוצה לדבר רגע על הפטור. עד כמה שאני יודע,
גברתי היועצת המשפטית, היה פה איזה סיכום בין האופוזיציה לקואליציה על
הנושא של פטורים, ואיזון בנושא של הפטורים. אני חשבתי שההסכם הזה, אגב, היה
גרוע ביותר. ומה שאני רואה בינתיים זה שמוגשים לפה רק פטורים של הממשלה
ופטורים של חברי קואליציה. ואני לא זוכר מתי אושר פה פטור של חבר
אופוזיציה. בטח אם תעשה השוואות במדד הפער הוא כזה.

ארבל אסטרחן:

כמעט לא היו פטורים בכנסת הזאת. בשתי הכנסות הקודמות בכלל לא היו.

יואל חסון (המחנה הציוני):

גברתי היועצת המשפטית, אני רוצה לשאול שאלה. אם ההסכם הזה לא עומד, וההסכם
הזה אגב בעיניי מפר ופוגע בזכויות של חברי הכנסת ובפעולה הפרלמנטרית שלהם,
אז אנא תגידי שזה לא עובד ונחזור למה שהיה פעם קודמת, וכל פטור יגיע להצבעה
בוועדת הכנסת, כמו שצריך להיות. וחברי הוועדה יוכלו באופן ענייני, כמו שאני
אגב רוצה להתייחס לזה עניינית. אני לא עכשיו אצביע נגד החוק הזה כי אני
ארצה לפגוע באיש קואליציה, כי אני כן מתייחס עניינית לפטור הזה ולמה החוק
הזה הוא חשוב.

אז אני רוצה שיחזרו לנוהל הקודם, אדוני היושב-ראש, אני מבקש שתשקול את זה,
לנוהל הקודם שבו כל פטור מוגש לדיון בוועדת הכנסת, וחברי הכנסת באים ודנים
עניינית – אתה יודע מה, או לא עניינית בפטור. אבל לא בעניין של לחסום הגשת
פטור לחלוטין.

ישראל אייכלר (יהדות התורה):

הנה, החתן הגיע. רציתי למלא את מקומך אבל אמרו לי שלא.

יואל חסון (המחנה הציוני):

לחסום הנחת פטורים לחלוטין, זה לא מקובל עליי.

היו"ר מכלוף מיקי זוהר:

טוב.

יואל חסון (המחנה הציוני):

לא, אני רוצה התייחסות של היועצת המשפטית.

היו"ר מכלוף מיקי זוהר:

אני חושב שזו החלטה שלי אבל.

יואל חסון (המחנה הציוני):

לא, אבל היועצת המשפטית הייתה מעורבת - - -

היו"ר מכלוף מיקי זוהר:

בסדר, אבל בסוף אני צריך להחליט אם אני מסכים להצעה.

יואל חסון (המחנה הציוני):

לא רק אתה מחליט, זה כולנו מחליטים, אתה יודע.

היו"ר מכלוף מיקי זוהר:

כולכם. אבל אני בראשכם. כן, חבר הכנסת גפני.

יואל חסון (המחנה הציוני):

ראשון בין שווים.

2. קביעת ועדות לדיון בהצעות החוק הבאות:

א. הצעת חוק העונשין (תיקון – החמרת הענישה בשל תקיפת צוות רפואי),
התשע"ח–2018, של חברי הכנסת מירב בן-ארי ואיציק שמולי (פ/5164/20).

ב. הצעת חוק העונשין (תיקון – החמרת הענישה על עבירות כלפי אנשי צוות
רפואי), התשע"ח–2018, של חה"כ איילת נחמיאס ורבין (פ/4954/20).

מירב בן ארי (כולנו):

אני יכולה דקה?

היו"ר מכלוף מיקי זוהר:

עוד דקה, להמתין בבקשה. גפני, כן. הוא בדיוק התחיל לדבר. הוא קצת יותר
מבוגר ממך.

משה גפני (יו"ר ועדת הכספים):

מאיפה אתה יודע?

מירב בן ארי (כולנו):

אני פשוט מנהלת את ועדת החינוך במקום מרגי, ועצרתי את הוועדה.

היו"ר מכלוף מיקי זוהר:

טוב, היועצת המשפטית אומרת שזה צריך להיות בוועדת החוקה.

מירב בן ארי (כולנו):

אוקיי, אז אני רוצה רגע להסביר, כי היה על זה אירוע במליאה, על כל החוק
הזה. החוק הזה הוא שונה לחלוטין מאיך שהוא כתוב. לחלוטין. זאת אומרת,
ההסכמה שלי בוועדת השרים, שהסכמתי עליה, לא הייתה לי ברירה, זה בעצם לא
להחמיר את הענישה. הענישה נשארת. לכן היה לי חשוב לי להסביר לך – הענישה
נשארת.

מה שאנחנו הולכים לעשות שינוי זה לגבי התחולה של החוק. עד היום החוק חל רק
על עובדי ציבור. החוק החדש בעצם יגיד שכל עובדי מערכת הבריאות. לדוגמה,
מתנדבי "איחוד הצלה", שהיום לא מוגדרים, רק מד"א מוגדר. לדוגמה, רופאי
שיניים שבכלל לא בחוק, או לדוגמה רופא שהלכת אליו פרטי, והוא לא קשור, הוא
לא עובד ציבור. לכן אין כאן החמרת ענישה, החוק יישאר as is, התחולה היא
הרחבה.

היו"ר מכלוף מיקי זוהר:

טיעון מעניין.

מירב בן ארי (כולנו):

למה רצינו ועדת העבודה, הרווחה והבריאות? כי ביקשו משרד המשפטים שבשביל
להרחיב את התחולה, הם רוצים לשמוע את עובדי משרד הבריאות מגיעים, ובעצם
מסבירים למה צריך להרחיב את התחולה על העובדים. ולכן זה לא קשור לחוקה, זה
קשור למערכת הבריאות.

יואל חסון (המחנה הציוני):

מדהימה, מדהימה.

היו"ר מכלוף מיקי זוהר:

טענה חזקה.

מירב בן ארי (כולנו):

ולכן רצתי מהר מהר, כדי להגיד לכם שאם אני אשאר בחוקה, אני אבזבז את הזמן
של הוועדה שם, כי זה לא רלוונטי להחמרת ענישה.

יואל חסון (המחנה הציוני):

טוב שרצת. תודה שרצת. תודה. אל תפסיקי לרוץ.

מירב בן ארי (כולנו):

אני מודה לך. האם את יכולה להעביר את זה לוועדת העבודה, הרווחה והבריאות?

היו"ר מכלוף מיקי זוהר:

מי בעד ועדת העבודה והרווחה? ירים את ידו. מי נגד? מי נמנע?

יואל חסון (המחנה הציוני):

אני בעד. שכנעה אותי.

הצבעה

בעד הבקשה – רוב

נגד – מיעוט

הבקשה להעביר את הצעת חוק העונשין (תיקון – החמרת הענישה בשל תקיפת צוות
רפואי), התשע"ח–2018, לוועדת העבודה, הרווחה והבריאות נתקבלה.

היו"ר מכלוף מיקי זוהר:

ההחלטה התקבלה. גם הצעת חוק העונשין של איילת נחמיאס ורבין – כנ"ל, ההצבעה
גם לגביה.

יואל חסון (המחנה הציוני):

אני מבקש רוויזיה על ההחלטה האחרונה.

היו"ר מכלוף מיקי זוהר:

למה?

יואל חסון (המחנה הציוני):

שלא תקבלו הכול בקלות.

היו"ר מכלוף מיקי זוהר:

תבטל את הרוויזיה.

יואל חסון (המחנה הציוני):

מבטל.

היו"ר מכלוף מיקי זוהר:

תודה רבה, רוויזיוניסט שכמוך.

3. בקשת חה"כ משה גפני להקדמת הדיון בהצעת חוק התגמולים לנפגעי פעולות איבה
(תיקון – זכאות ליתום שהתייתם משני הוריו לאחר גיל 37), התשע"ח–2018
(פ/5436/20), לפני הקריאה הטרומית.

היו"ר מכלוף מיקי זוהר:

טוב, חבר הכנסת גפני, כן, בבקשה.

יואל חסון (המחנה הציוני):

כן, בוא תשכנע אותנו כמו מירב, בוא נראה אותך, אם יש לך את אותו להט.

רוברט אילטוב (ישראל ביתנו):

הוא צעיר מדי.

יואל חסון (המחנה הציוני):

או שאיבדת את הלהט.

שולי מועלם-רפאלי (הבית היהודי):

הוא לא מספיק שנים פה בשביל לאבד את הלהט.

משה גפני (יו"ר ועדת הכספים):

אדוני היושב-ראש, אנחנו באמצע דיון על רמת הגולן.

היו"ר מכלוף מיקי זוהר:

חשוב.

יואל חסון (המחנה הציוני):

להחזיר?

משה גפני (יו"ר ועדת הכספים):

לא.

היו"ר מכלוף מיקי זוהר:

מה להחזיר? אין סיכוי. אין סיכוי.

משה גפני (יו"ר ועדת הכספים):

על התיירות.

יואל חסון (המחנה הציוני):

אתה יודע שרמת הגולן מעולם לא הייתה חלק מארץ ישראל ההיסטורית.

ישראל אייכלר (יהדות התורה):

בתקופת דוד המלך זה כן היה.

רוברט אילטוב (ישראל ביתנו):

אתה מתכוון להחזיר את החלק הסורי?

יואל חסון (המחנה הציוני):

אני לא מחזיר כלום.

היו"ר מכלוף מיקי זוהר:

לכבוש חלק מסוריה חזרה לישראל, זה מה שהוא מתכוון.

משה גפני (יו"ר ועדת הכספים):

אנחנו אישרנו במסגרת התקציב, אדוני יושב-ראש הוועדה ורכז הקואליציה בוועדת
הכספים, אנחנו אישרנו ליתומים ששני הוריהם נהרגו, בגלל הסיפור של מעלה
עקרבים וכמה מקומות כאלה בארץ, היה מדובר על יתומים שגם הגיעו לוועדה,
ואנחנו אישרנו להם רק עד גיל 37. ואנחנו מבקשים עכשיו, פנוי אליי
היתומים - - -

היו"ר מכלוף מיקי זוהר:

אדוני יושב-ראש ועדת הכספים, מנין הדחיפות? למה אנחנו צריכים לתת לזה פטור?
למה זה לא יכול לחכות בנוהל הרגיל?

משה גפני (יו"ר ועדת הכספים):

כי אם יש אפשרות להעביר את זה, אנחנו צריכים להעביר את זה כבר לפני חודש,
לפני חודשיים.

היו"ר מכלוף מיקי זוהר:

אוקיי, אוקיי.

משה גפני (יו"ר ועדת הכספים):

זאת אומרת, הדחיפות היא, אתה תעמוד מול היתומים, אתה גם עמדת מול היתומים,
אתה תראה שהדחיפות היא דחיפות. אני רק מקווה שאכן יהיה את התקציב לעניין
הזה, אבל מבחינת הדחיפות זה ודאי דחוף. אתה תראה את האנשים, עמדה אישה פה
במסדרון ובכתה. היא אומרת: אין לי, אנחנו לא בעניין ואנחנו לא מקבלים כלום,
אנחנו נולדנו ככה בלי הורים.

היו"ר מכלוף מיקי זוהר:

טוב, אני נוטה להסכים עם דחיפות העניין.

יואל חסון (המחנה הציוני):

אבל אני רוצה התייחסות להערה העקרונית שלי.

היו"ר מכלוף מיקי זוהר:

אני ואתה נשב על זה אחר כך ונחליט, אם אנחנו ממשיכים את הנוהל או לא. אתה
כמרכז האופוזיציה, שיש לך עוזר נוסף עכשיו, ואני - - -

דוד ביטן (הליכוד):

חבר'ה, אני יכול לעזור לכם טיפה?

היו"ר מכלוף מיקי זוהר:

כן, בטח, תמיד.

דוד ביטן (הליכוד):

יפה. זה לא רק בעניין של הכנסת. מכיוון שזו ועדת שרים לחקיקה, לפי השיטה
הזאת שאפשר להביא כל דבר לוועדת הכנסת, אז אפשר להביא 100 סעיפים לוועדת
הכנסת.

ארבל אסטרחן:

ככה היה בעבר.

דוד ביטן (הליכוד):

ולכן הנוהל הזה הוסדר עם הממשלה, במובן הזה שרק שניים יקבלו פטור. אחרת נשב
פה וניתן לכל החוקים פטור, ואז הכול יעבור לוועדת השרים.

ישראל אייכלר (יהדות התורה):

אגב, זה רעיון טוב.

דוד ביטן (הליכוד):

זה הסכם בין הממשלה - - - ולכן זו לא החלטה רק שלכם. אתה צריך להתייעץ גם
עם שרת המשפטים וגם עם יריב לוין.

היו"ר מכלוף מיקי זוהר:

בסדר גמור.

אז הצבעה לגבי הבקשה לפטור של חבר הכנסת גפני. יש קוורום. מי בעד? מי נגד?
מי נמנע?

יואל חסון (המחנה הציוני):

כולל עליזה. עליזה גם נספרת.

הצבעה

בעד הבקשה – רוב

נגד – מיעוט

בקשת חה"כ משה גפני להקדמת הדיון בהצעת חוק התגמולים לנפגעי פעולות איבה
(תיקון – זכאות ליתום שהתייתם משני הוריו לאחר גיל 37), התשע"ח–2018, לפני
הקריאה הטרומית, נתקבלה.

היו"ר מכלוף מיקי זוהר:

ההחלטה התקבלה.

משה גפני (יו"ר ועדת הכספים):

עליזה הצביעה בעד, אני ראיתי.

היו"ר מכלוף מיקי זוהר:

טוב, תודה רבה, חברים, הישיבה נעולה.

הישיבה ננעלה בשעה 11:19.
