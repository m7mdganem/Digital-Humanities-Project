פרוטוקולים/ועדת הכנסת/6370

ירושלים, ו' בניסן, תשס"ג

8 באפריל, 2003

הכנסת השש-עשרה נוסח לא מתוקן

מושב ראשון

פרוטוקול מס' 7

מישיבת ועדת הכנסת

יום שלישי, כ"א באדר ב', התשס"ג (25 במרץ 2003), שעה: 09:00

סדר היום: 1. ערעורים על החלטת יו"ר הכנסת והסגנים שלא לאשר דחיפות הצעות
לסדר היום.

2. קביעת ועדות בהן יהיו ממלאי מקום קבועים (לפי סעיף 9ב לתקנון הכנסת).

3. בקשות חברי הכנסת לשחרור הצעות חוק מדיון מוקדם.

4. הקמתה מחדש של ועדת החקירה הפרלמנטרית בנושא איתור והשבת נכסים של

נספי השואה בכנסת ה-16.

5. קביעת מכסה לישיבות של ועדות הכנסת במהלך פגרת הפסח.

נכחו:

חברי הוועדה: רוני בר-און – היו"ר

גדעון סער – מ"מ יו"ר

קולט אביטל

יולי אדלשטיין

אורי יהודה אריאל

דניאל בנלולו

רוני בריזון

מיכאל גורולובסקי

זהבה גלאון

רשף חן

אחמד טיבי

שאול יהלום

איתן כבל

אופיר פינס-פז

מאיר פרוש

יאיר פרץ

שלום שמחון

עמרי שרון

מזכיר הכנסת, אריה האן

סגן מזכיר הכנסת, דוד לב

מנהלת לשכת מזכיר הכנסת, גאולה רזיאל

מוזמנים: עו"ד אריאלה קלעי, משרד המשפטים

יועץ משפטי: אנה שניידר

ארבל אסטרחן

מנהלת הוועדה: אתי בן-יוסף

קצרנית: דרורה רשף

1. ערעורים על החלטת יו"ר הכנסת והסגנים שלא לאשר דחיפות הצעות לסדר היום

היו"ר רוני בר-און:

חברים בוקר טוב. אני מתכבד לפתוח את ישיבת ועדת הכנסת, מספר 7. הנושא
הראשון על סדר היום הוא ערעורים על החלטת יושב-ראש הכנסת והסגנים שלא לאשר
דחיפות בהצעות לסדר היום. מונח בפנינו היום ערעור אחד בלבד וכמה מפתיע
שהערעור הוא דווקא של עבדכם הנאמן.

חבר הכנסת סער, אני מבקש ממך לנהל את חלק הדיון שנוגע לערעור שלי.

היו"ר גדעון סער:

חבר הכנסת בר-און, אני מציע שתנמק בקצרה. אני מקדים ואומר שמאחר שקראתי את
הערעור ולדעתי בדין יסודו, אם יש מישהו שירצה לנמק נגד, ינמק אחרי זה
ונצביע.

רוני בר-און:

ההצעה נוגעת לעניין "ההכרה דה-פאקטו בבית הדין הבינלאומי בהאג לפשעי מלחמה"
ואלו דברי ההסבר להצעה: ביום ה-11 במרץ הובאה בפני הוועד המרכזי של לשכת
עורכי הדין המלצה למנות עורך דין ישראלי ללשכת עורכי הדין הבינלאומית
לעניינים פליליים שליד בית הדין הבינלאומי לפשעי מלחמה בהאג. בעקבות ההצעה
הזאת פנה מנכ"ל לשכת עורכי הדין אל מנהלת המחלקה הבינלאומית בפרקליטות
המדינה כדי לקבל את עמדת משרד המשפטים בשאלה, האם יש מקום להשתתפות לשכת
עורכי הדין בישראל באסיפה הכללית של האיגוד הנ"ל. תגובתה של מנהלת המחלקה
הבינלאומית בפרקליטות המדינה היתה כי – אני מצטט – "אין פגם בהשתתפות לשכת
עורכי הדין בישראל באסיפה הכללית של האיגוד האמור ויתכן שהמדינה אף תוכל
להפיק תועלת מכך".

אני אומר שהכרה – ואני נתלה פה באילנות גבוהים, בהם היועץ המשפטי לממשלה –
ואפילו הכרה עקיפה, בבית הדין הבינלאומי לפשעי מלחמה, הינה צעד בעל משמעות
מדינית מרחיקת לכת המנוגד למדיניות הממשלה ועלולות להיות לו השלכות על אלפי
ישראלים המשרתים בשירות סדיר ומילואים או שעשו זאת בעבר.

רשף חן:

זו עמדתו הספציפית ביחס לשאלה הזאת?

רוני בר-און:

ככל שאני קראתי בעיתונות – לא דיברתי אתו עליה – אבל זו עמדת היועץ המשפטי
לממשלה. יתר על כן, קראתי היום בבוקר מאמר ב"הארץ" על הרכבת בית הדין,
שהתמשכה לא מעט ועל העובדה שלא נמצא לו עד עכשיו תובע ראוי ועל העובדה
שארצות הברית מסרבת לשתף פעולה בכל דבר ועניין הנוגע לבית הדין הבינלאומי
הזה, אני אומר - למה חשוב לנו להתערב ולהביע את דעתנו בכל הנוגע ללשכת
עורכי הדין? כי בניגוד למצב במקומות אחרים בעולם, לשכת עורכי הדין אצלנו
היא גוף סטטוטורי וההחלטות שלו עלולות להיתפס בעולם כעמדה של מוסד רשמי
במדינת ישראל. אם נשלח לשם פרופסור פלוני או פרופסור אלמוני כנציג ללשכה
הזאת של עורכי הדין הפליליים, אנחנו עושים הכרה דה-פאקטו בבית הדין הזה,
שהיועץ המשפטי לממשלה – שהוא, לפי דעתי, מייצג את משרד המשפטים בעניין הזה
– אמר עליו שאנחנו לא רוצים להשתתף בו, במשחק הזה.

היו"ר גדעון סער:

אם אני יכול לסייע לך בעניין הזה – אני יכול לאשר דבר אחד והוא, שעמדת
ממשלת ישראל הנוכחית, שתקנה בזה את אחת מהשגיאות הרבות שעשתה הממשלה
בראשותו של אהוד ברק, היא שהיא הצביעה נגד השתתפותנו בבית הדין הבינלאומי
בהאג בעקבות ארצות הברית של אמריקה וכתבה גם מכתב לאומות המאוחדות שבו היא
מנמקת מדוע החלטנו כך. הטעם המרכזי הוא פוליטיזציה ובעניין הזה היא קבלה את
עמדת היועץ המשפטי לממשלה אליקים רובינשטיין.

אני לא מכיר את הנושא הזה לפרטיו במובן התהליך שהיה בלשכת עורכי הדין - - -

קולט אביטל:

אבל היועץ המשפטי לממשלה חשב קודם שכן צריך את זה.

היו"ר גדעון סער:

לא, לא נכון. שר המשפטים יוסי ביילין הוציא מכתב ליועץ המשפטי לממשלה - - -

אחמד טיבי:

אדוני היושב ראש, על מה אנחנו דנים פה?

זהבה גלאון:

אדוני היושב ראש, אני מבקשת לא לקרוא לזה מכתב. זה שהיה לכם כוח ושיניתם את
זה – זו היתה החלטה נבונה בזמנו - - -

היו"ר גדעון סער:

לא נקיים דיון בזה עכשיו.

רוני בר-און:

אני אסביר רק את עניין הדחיפות. הדחיפות היא שאנחנו יוצאים עכשיו לפגרה ואם
אנחנו לא נדון בזה, אני מבטיח לכם שביום שלישי הבא לשכת עורכי הדין, ברוב
קונקטורלי כזה ואחר תמנה את הנציג ואז הדיון מתייתר.

זהבה גלאון:

תעשה הצעה רגילה לסדר.

רוני בר-און:

אין כבר זמן. יום שני הבא אין כנסת.

זהבה גלאון:

למחר, הצעה רגילה לסדר, על חשבון מכסה.

יולי אדלשטיין:

אדוני היושב ראש – הזמני – ברשותך. מכיוון שהמחזה הזה יחזור על עצמו – כל
יום שלישי, תמיד בסדר היום הנושא הראשון הוא ערעורים – אז בואו, לטובת
כולנו נגדיר את הנושא. מדובר במכסה מקובלת של חמש הצעות דחופות לסדר היום
שהנשיאות של הכנסת מאשרת. לפעמים, לפנים משורת הדין, מאשרים גם יותר, אם
באמת לא יכולים לעמוד בלחץ הנושאים. זה גם מה שקרה אתמול. אושרו שישה
נושאים דחופים לסדר היום. המאפיין של רוב הנושאים הוא שמספר רב של חברי
כנסת, מכל סיעות הבית – ברור שלא יכולים להיות מאותה סיעה – חשבו שהנושאים
הם דחופים לדיון ולכן הגישו הצעות דחופות לסדר יום בנושא זה או אחר. בנושא
הזה, למיטב זכרוני, חבר הכנסת בר-און שעוסק בנושא ביסודיות היה היחידי
שהגיש הצעה דחופה לסדר היום. מבלי להיכנס לכל הנימוקים הענייניים, שהיו
מעניינים ואולי גם נכונים – אין לי עמדה כרגע, ודאי שלא בשם הנשיאות – אני
חושב שמה שצריך פה להגדיר זה שהנושא הזה אולי ראוי לשאילתה, אולי אפילו
לשאילתה בעל-פה, אולי להצעה רגילה לסדר היום, אבל הנשיאות לא מצאה לנכון
להכניס אותו לקדימות של ששת הנושאים הראשונים שנקבעו לדיון דחוף. תודה רבה.

רשף חן:

מצד אחד, אני חושב שאנחנו צריכים להגן על הזכות של הנשיאות לקבוע את העמדות
שלה ולא להתערב להם בעניינים, אלא אם במצבים מאד מאד קיצוניים - ואני לא
בטוח שזה אחד מהם - מצד שני אני מבין למה חבר הכנסת בר-און היה רוצה שהנושא
הזה ייפתר מהר. אני חושב שהדרך היותר מהירה לפתור את העניין הזה, זה על ידי
זה שהנושא ילך ישר – כבר השבוע – לוועדת חוק, חוקה ומשפט.

רוני בר-און:

אבל את זה אתה מחליט במליאה.

רשף חן:

זאת השאלה שלי: האם אי אפשר להגיש הצעה ישירה לוועדת חוק, חוקה ומשפט?

מזכיר הכנסת אריה האן:

לא, דיון מהיר הוא היה צריך לבקש עד יום שני. עבר, עבר הזמן.

היו"ר גדעון סער:

האם הוא יכול היה לנקוט מלכתחילה בפרוצדורה אחרת? – כן. אבל האם הנושא
מספיק חשוב כדי שבאופן הזה נוכל לכלול אותו בסדר היום של ועדת החוקה? הוא
נושא מאד מאד כבד.

רשף חן:

אני מסכים. אז הדיון הזה יהיה מתי? ביום רביעי?

היו"ר גדעון סער:

הדיון הזה יהיה ביום רביעי.

רוני בר-און:

בפגרה יש ועדות.

היו"ר גדעון סער:

אני מבקש להעמיד להצבעה את ההצעה של חבר הכנסת בר-און. מי בעד לקבל את
הערעור של חבר הכנסת בר-און ירים את ידו.

אתי בן-יוסף:

שבעה.

היו"ר גדעון סער:

מי נגד?

אתי בן-יוסף:

שלושה.

היו"ר גדעון סער:

הערעור התקבל. בצער רב אני מפנה לך את מקום היושב ראש.

היו"ר רוני בר-און:

תודה רבה.

2. קביעת ועדות בהן יהיו ממלאי מקום קבועים (לפי סעיף 9ב לתקנון הכנסת)

היו"ר רוני בר-און:

הנושא הבא על סדר היום הוא קביעת ועדות בהן יהיו ממלאי מקום קבועים לפי
סעיף 9ב לתקנון הכנסת.

אדוני יושב ראש הקואליציה, בבקשה להציע את ההצעה. ועדות בהן יהיו ממלאי
מקום.

מאיר פרוש:

אפשר אולי שמישהו יקריא לנו את התקנון ולא יושב ראש הקואליציה?

היו"ר רוני בר-און:

את התקנון?

מאיר פרוש:

כן. על מה מדובר. אני לא יודע על מה מדובר. הכל הולך פה
קואליציה-אופוזיציה?

היו"ר רוני בר-און:

בבקשה, היועצת המשפטית.

אנה שניידר:

סעיף 9ב לתקנון דן בממלא מקום קבוע. הסעיף הזה הוסף בכנסת ה-15 והוא אומר
כך: "ועדת הכנסת רשאית לקבוע ועדות שבהן יהיו לחברים ממלאי מקום קבועים
מסיעתם, במספר שלא יעלה על מספר החברים באותן ועדות. ממלאי המקום הקבועים
ייבחרו על ידי הכנסת ויחולו... הוראות סעיף 9ב..." שזה סעיף שאומר שבהעדר
הסכמה על זהות ממלאי המקום מטעם הסיעה יכריע בדבר יושב ראש הסיעה או ממלא
מקומו ובהעדרם יכריע יושב ראש הוועדה. ואז כתוב מה הסמכויות של אותו ממלא
מקום קבוע.

היו"ר רוני בר-און:

כן, בבקשה. אדוני יושב ראש הקואליציה.

גדעון סער:

ההצעה, אני חייב לומר, נולדה כתוצאה מצרכים של סיעות באופוזיציה, כאשר בראש
ובראשונה אנחנו החרגנו מהמכסה את יושב ראש האופוזיציה ואת ראש הממשלה לשעבר
כמוזמנים קבועים ואף על פי כן לא היה בכך די. אני עשיתי כפי שהיה נהוג
בכנסות הקודמות – לא בדיוק פרופורציונית, כי חשבתי שכל אחת מהסיעות שמיוצגת
בוועדות צריכה לקבל ממלא מקום או בוועדת כספים או בוועדת חוץ וביטחון
ובהתאם לזה הבאתי את ההצעה:

לסיעת יהדות התורה ממלא מקום בוועדת הכספים, סיעת מרצ - ממלא מקום בוועדת
חוץ וביטחון, סיעת המפד"ל - ממלא מקום בוועדת הכספים, האיחוד הלאומי – ממלא
מקום בוועדת החוץ והביטחון, סיעת ש"ס – ממלא מקום בוועדת הכספים, סיעת
שינוי – ממלא מקום בוועדת חוץ וביטחון, סיעת העבודה – ממלא מקום בוועדת חוץ
וביטחון – אני מבהיר: זה מעבר לאותם שני מוזמנים קבועים שהזכרתי אותם קודם
– סיעת הליכוד – ממלא מקום בוועדת הכספים ושני ממלאי מקום בוועדת חוץ
וביטחון.

היו"ר רוני בר-און:

כן, חברים. הערות, בבקשה. כן, בבקשה, חבר הכנסת פרוש.

מאיר פרוש:

יכול להיות שאני חדש בקטע הזה של ועדת הכנסת. לא יכול להיות שסיעה תמנה
ממלא מקום קבוע בכל מקום שיש לה חבר? מה הכבדות הזו?

אנה שניידר:

אין מניעה. הסעיף אומר שממלאי המקום יהיו במספר שלא יעלה על מספר החברים
באותן ועדות ואין הגבלה אחרת.

גדעון סער:

ניתן להרחיב, אבל השיקול שלי היה – ולכן גם עשינו את החלוקה הזאת,
בהתייעצות עם ועדת החוץ והביטחון, שהיא ועדה מאד מאד מבוקשת – שלמעשה היינו
יכולים להגיע למצב של פורום ענק בוועדת החוץ והביטחון ולכן עשינו את המשחק
הזה כדי להגיע למשהו שילך גם לקראת הצרכים שיש בסיעות, אבל גם יהיה סביר
מבחינת היקף הוועדות.

היו"ר רוני בר-און:

כן, בבקשה. חבר הכנסת פרוש, מזכיר הכנסת ישיב גם הוא לשאלתך.

מזכיר הכנסת אריה האן:

חבר הכנסת פרוש, אני הבנתי את השאלה שלך. כל סיעה יכולה למלא ממלא מקום
לנציגה בוועדה – פרט לוועדת חוץ וביטחון – כאשר החבר הקבוע לא נמצא בוועדה.
במושג של ממלא מקום כפי שהביא חבר הכנסת סער מדובר באנשים שיש להם תואר של
ממלא מקום והם יכולים להשתתף באופן קבוע בתוך הוועדה.

היו"ר רוני בר-און:

זו השתתפות בלי זכות הצבעה, גם אם החבר המקורי נמצא.

מאיר פרוש:

אני שואל שאלה אחרת: האם אנחנו לא יכולים למנות, בתוך הסיעה שלנו, לוועדת
הכנסת, ממלא מקום? במקום פרוש יבוא כך וכך? להכריז עליו?

היו"ר רוני בר-און:

לא צריך להכריז עליו.

מאיר פרוש:

אני יודע שלא צריך, אבל אם אני רוצה לכבד את החבר?

היו"ר רוני בר-און:

לא צריך. אני אדפיס לו כרטיס ביקור. נעשה לו שלט על הדלת.

מאיר פרוש:

את השלט אני אעשה.

אנה שניידר:

אין מניעה.

היו"ר רוני בר-און:

בסדר, אין מניעה.

גדעון סער:

אני רק רוצה לשאול קודם את המזכיר או את היועצת המשפטית: האם צריך להודיע
במליאה על ממלאי המקום כפי שמודיעים על חברות?

אנה שניידר:

לא.

ארבל אסטרחן:

כן.

גדעון סער:

זאת אומרת, הם נכנסים על ידי הודעה של הסיעות ליו"ר הוועדה?

סגן מזכיר הכנסת דוד לב:

כן.

מזכיר הכנסת אריה האן:

א', לא צריך להודיע. ב', צריך לבדוק מה היתה הפרקטיקה.

גדעון סער:

בסדר. אני מבקש מהסיעות להודיע ליושב ראש הוועדה מי יהיו הנציגים שלהם.

אנה שניידר:

על פי התקנון, אני לא רואה שכתוב שצריך להודיע במליאה, אבל אמרה לי ארבל
שהנוהג היה שהודיעו.

היו"ר רוני בר-און:

אז התשובה לשאלתך, חבר הכנסת סער, היא שעל פי התקנון זה לא כתוב, אבל אומרת
עורכת הדין ארבל אסטרחן, שזה היה הנוהג. אני מציע שתודיעו את השמות במליאה.

סגן מזכיר הכנסת דוד לב:

כתוב פה: "ייבחרו על ידי הכנסת". גמרנו.

היו"ר רוני בר-און:

"ייבחרו על ידי הכנסת" ובכן, הדיון המשפטי הסתיים. צריך להודיע.

סגן מזכיר הכנסת דוד לב:

לא להודיע. כתוב פה "ייבחרו", אז צריך להצביע.

היו"ר רוני בר-און:

מי בעד אישור הודעתו של חבר הכנסת סער ירים את ידו. תודה רבה, נא להוריד.
מי נגד? תודה רבה. מי נמנע? תודה רבה. אני קובע איפה שברוב דעות עם שני
נמנעים, בלא מתנגדים, אושרה הצעתו של חבר הכנסת סער.

3. בקשות חברי הכנסת לשחרור הצעות חוק מדיון מוקדם

היו"ר רוני בר-און:

הנושא השלישי על סדר היום הוא בקשתו של חבר הכנסת איתן כבל, שביקש ממני
לקיים דיון בשאלה האם ניתן לפטור אותו מחובת הנחה על הצעות החוק שהוא הגיש,
שנמצאות בפניכם.

איתן כבל:

אני מוריד את הצעת חוק בתי המשפט.

היו"ר רוני בר-און:

הורדת את הצעת חוק בתי המשפט (תיקון – תקופת צינון). נותרת, איפה, על כנה,
בקשת חבר הכנסת כבל כי הוועדה הנכבדה הזאת תחליט על פטור מחובת הנחה להצעת
החוק שלו, שנקראת הצעת חוק שירות המדינה (מינויים) (דרכי מינוי היועץ
המשפטי לממשלה ופרקליט המדינה), התשס"ג-2003.

חבר הכנסת כבל, על מה ולמה הדחיפות הנוראה? עכשיו נשמע את חבר הכנסת כבל
מנמק על מה ולמה הדחיפות והבהילות.

חבר הכנסת פרוש, יש לנו סיבה לחשוב שהיום אתה מבקש לשבש את עבודת הוועדה?

מאיר פרוש:

חס וחלילה. פשוט אין לי את החומר.

היו"ר רוני בר-און:

אבל אפשר לקבל את זה גם בלי דיון.

כן, חבר הכנסת כבל.

איתן כבל:

חברים, הבקשה שלי לפטור מחובת הנחה באה כיוון שהכנסת אמורה לצאת מחר, ביום
רביעי, לפגרה וכיוון שאני רוצה להזכיר לכם: בעקבות מה שכונה בזמנו "פרשת
בר-און – חברון", הממשלה התכנסה והקימה את ועדת שמגר, שקבעה את החלטותיה
ומסקנותיה. הממשלה אישרה ובסוף החלטת הממשלה גם נקבע שדרך מינוי היועץ
המשפטי לממשלה תובא בחקיקה. בינתיים, הנושא לא הובא בחקיקה וכיוון שכך
וכיוון שלקראת יוני – לפחות על פי הפרסומים בכלי התקשורת – הן היועץ המשפטי
לממשלה והן פרקליטת המדינה אמורים לסיים את תפקידם וכיוון שהנושא נמצא, על
כן, בסדר היום – מה שאני עשיתי בהצעת החוק הזאת, לא רק שלקחתי את ההחלטות
של הממשלה, אלא נצמדתי יותר להחלטות ועדת שמגר - - -

גדעון סער:

זה תנ"ך?

איתן כבל:

רגע, סליחה. לא. למה? זה קשור?

קריאות:

  - - -

איתן כבל:

אדוני היושב ראש, תגן עלי.

היו"ר רוני בר-און:

חבר הכנסת סער, אני נעתר לבקשתו של חבר הכנסת כבל ואני מגן עליו מפניך.

זהבה גלאון:

על כולם תגן.

היו"ר רוני בר-און:

כל אלה שיבקשו ואני אאמין שהבקשה היא אמיתית ולא מניפולטיבית.

איתן כבל:

חברים, אני לא הבנתי את העניין הזה. אני רוצה לומר ככה: יש החלטת ממשלה,
הממשלה קיבלה את ההחלטה, הנושא הוא נושא אמיתי ולא קשור לזה תנ"ך או לא
תנ"ך. במאי אמורים היועץ המשפטי לממשלה ופרקליטת המדינה להתחלף ואני חושב
שראוי ששני הגורמים האלה ייבחרו וייקבעו על ידי גורמים אובייקטיביים. זה
הכל. מה כל כך מסובך? וכיוון שהנושא נמצא בדחיפות רבה, אני – יתרה מכך:
הייתה לי שיחה עם נציגי משרד המשפטים והם אמרו לי: תשמע, זה לא נראה, כן
נראה. הצעתי ואמרתי להם: תעזרו לי להעביר את זה מחר בקריאה טרומית ובמהלך
הפגרה יש לכם את כל ההזדמנות לעשות את כל הפעולות הנדרשות על מנת להביא
חקיקה לכנסת לאחר הפגרה.

היו"ר רוני בר-און:

תודה רבה. בבקשה, חברת הכנסת גלאון.

זהבה גלאון:

אדוני היושב ראש, אני חושבת שצודק חבר הכנסת כבל – אני מתייחסת רק לרישא של
דבריו – שבמקרה כמו של מינוי יועץ משפטי לממשלה, כיוון שהייתה ועדה חשובה –
שום דבר לא תנ"ך וגם התנ"ך זה לא מה שהיה פעם ויסלחו לי אלה שחושבים אחרת.

מאיר פרוש:

תנ"ך זה מה שהיה פעם. נשאר אותו דבר.

זהבה גלאון:

אדוני היושב ראש, כיוון שאני חושבת שצריך להסדיר את הנושא של היועץ המשפטי
לממשלה בחקיקה, עם פתיחת המושב הזה של הכנסת הגשתי הצעת חוק שמאמצת את
המלצות ועדת שמגר. אבל, אני חושבת שהדבר הזה יצטרך להידון כדי להגיע לדיון.
אני רואה בעיה בהצעה של חבר הכנסת כבל שמנסה עכשיו, כשמדובר לגופם של
אנשים, לעשות חקיקה שמתייחסת לגופם של אנשים. יש בזה אפילו מידה של
פוליטיזציה - - -

היו"ר רוני בר-און:

חברת הכנסת גלאון, אנחנו לא דנים בהצעה הזאת. זאת לא ועדת חוקה, חוק ומשפט.
אני מבקש להתייחס לפטור מחובת הנחה.

זהבה גלאון:

ולכן אני מתנגדת.

היו"ר רוני בר-און:

יפה, תודה רבה. חבר הכנסת כבל, אם ביקשתי למקד את הדיון בשאלת הדחיפות ולא
בשאלת התוכן, אתה לא יכול לפזר עכשיו את הדיון על התוכן.

איתן כבל:

אדוני צודק.

היו"ר רוני בר-און:

תודה רבה לך. אדוני יושב ראש הקואליציה, בבקשה.

גדעון סער:

תודה, אדוני יושב ראש הוועדה. המוסד של פטור מחובת הנחה עובר זילות ואני
ברצינות שוקל להתחיל ולהגיש כל הצעת חוק יחד עם פטור מחובת הנחה, כי נראה
לי שאני יכול, אם אני אתאמץ מאד, לגייס גם רוב בוועדה ובדרך הזאת לקבל
איזושהי עדיפות פרוצדורלית.

אין יסוד למה שאמר חבר הכנסת כבל. אני גם שוחחתי אתמול עם שר המשפטים, כי
חשבתי שאולי באמת קרה משהו דחוף ובהול ומאחר שהוא אמר – בהקשר להצעה אחרת,
יותר חמורה, שהגיש חבר הכנסת כבל – שמינוי שני האנשים האלה, וגם זה התפרסם
בתקשורת, אינו עומד על הפרק כרגע – ממילא גם איוש המשרות שבהן הם מכהנים
כרגע אינו עומד על הפרק. לכן זה לא דחוף וזה ולא בהול.

אני רוצה להגיד משהו לחבר הכנסת כבל ופה לחרוג קצת כי זה נושא כבד מאד: אם
אתה חושב שוועדת שמגר עשתה עבודה כל כך טובה וחשובה, אני חושב שחלק מההצעות
של ועדת שמגר נובעות מההיסטריה הציבורית המוגזמת שהייתה בעקבות אותה פרשה
שהזכרת והפקעת יכולתה של הממשלה למנות יועץ משפטי לממשלה בהליך שהיה נהוג
והעברתה לקבלת ההחלטה הזאת, שהיא עוד טעות של ממשלת ברק – כי זו לא החלטה
שהתקבלה על ידי הממשלה שמינתה את ועדת שמגר – הדבר הזה פשוט לא נכון,
לגופו. אבל, הממשלה עיגנה את זה בהחלטת ממשלה. אין ספק שמחר אם ימונה יועץ
משפטי לממשלה, הוא ימונה לפי הפרוצדורה הזאת. רק מה יעשה חבר הכנסת כבל?
הוא יביא את זה לכנסת. אני מודיע לכם שאם זה יבוא לכנסת, אנחנו לא נקבל את
ההרכב הזה של הוועדה ואנחנו נדרוש שהמרכיב הפוליטי בוועדה הזאת יהיה הרבה
יותר דומיננטי וחבר הכנסת כבל יסייע לנו להחזיר את משרת היועץ המשפטי
לממשלה למה שהיא באמת צריכה להיות – ייעוץ משפטי לממשלה ולא גוף שהאקדמיה
משתתפת בבחירתו.

לכן, טוב היה עושה חבר הכנסת כבל, מבחינת התכלית שהוא רואה ביסוד החקיקה,
אם היה מחר חוזר בו מהצעת החוק הזאת, אבל אני חושב שלא לזה אנחנו צריכים
להיכנס היום, אין ספק שהנושא לא דחוף.

היו"ר רוני בר-און:

כן, בבקשה. סגן יושב ראש הכנסת, יולי אדלשטיין.

יולי אדלשטיין:

תודה רבה. אני במפתיע מסכים עם שני הדברים לפני, בשתי נקודות שונות. אחת,
אני רוצה להזכיר לחברי הוועדה שלפני שבוע, אם אני לא טועה, הובא לכאן נושא
לא פחות חשוב שנוגע לבחירת הרבנים ובעצם לבחירת רב ראשי אחד. גם שם, בהמשך
לדברים של חברת הכנסת גלאון, נאמר שכרגע, שבועות ספורים לפני מועד הבחירה,
כשמדובר באמת בגופם של אנשים ספציפיים שמועמדים, זה לא ראוי וצריך לחוקק את
זה כשהאווירה תהיה שונה והחקיקה תהיה עקרונית ולא ספציפית.

נקודה שניה שהעלה אותה חבר הכנסת גדעון סער – אני מציע, אדוני היושב ראש,
לחשוב על זה ברצינות ולא לצורכי הפולמוס: כנראה צריך לשנות מן היסוד את
הנושא הזה של פטור מחובת הנחה. יכול להיות שיש מקום למתן מכסה לחבר כנסת,
משהו כמו פטור אחד במושב או שלושה - - -

היו"ר רוני בר-און:

זה במסגרת מאה ימי החסד שאני נותן לכם במקום שאתם תתנו לי. הייתי מביא את
זה דחוף, אבל זה עומד להסתיים כמניין ימי הפגרה, לא במניין מאה הימים.

דיבר יושב ראש הקואליציה על הזילות ואיים להביא הרבה הצעות לפטור מחובת
הנחה.

יולי אדלשטיין:

את זה אנחנו לא ניתן לו.

היו"ר רוני בר-און:

ואז, כמובן, אנחנו נקבל הרבה כבוד למוסד הזה - - -

שאול יהלום:

בקדנציה הקודמת קיבלנו החלטה של "מסננת", שצריך להיות שליש מחברי הוועדה
הקבועים.

היו"ר רוני בר-און:

את זה הבנתי. אני נטיתי להניח, שאני לא יכול לעשות שימוש בסמכותי לעצב את
סדר היום ולקיים את המסננת כאשר חברי הכנסת חושבים שיש דחיפות בהצעה שלהם,
רציתי להביא את זה לוועדה. אבל אם יש שיטפון – תאמינו לי שאני יודע לפתוח
מטריות.

יולי אדלשטיין:

לסיכום, אדוני היושב ראש, כל עוד הזכות הזאת קיימת לכל חבר כנסת, הוא רשאי
וחייב להביא.

היו"ר רוני בר-און:

העניין הזה ייבדק ויוסקו המסקנות המתאימות.

יולי אדלשטיין:

אני מודה לך מאד.

היו"ר רוני בר-און:

תודה רבה. חבר הכנסת אחמד טיבי, נאום הבכורה שלך בוועדה. נא לא להפריע.

אז חבר הכנסת טיבי ואחריו חבר הכנסת רשף חן, יברך אותך, כמובן.

אחמד טיבי:

אדוני היושב ראש, הדיון כאן הוא על מידת הדחיפות שבהצעת החוק ולא על מהות
ההצעה. זו גם הסיבה ששטף דיבורה של יושב סיעת מרצ, חברת הכנסת זהבה גלאון,
נקטע בעודו באיבו בשל העובדה שהיא התייחסה למהות ההצעה, בעוד דבריו
המלומדים היטב של יושב ראש הקואליציה גדעון סער, שגם הוא התייחס למהות
העניין ולא לדחיפות ההצעה לא נקטעו כפי שנקטעו דבריה של חברת הכנסת גלאון.

היו"ר רוני בר-און:

האם אני שומע איזה רמז של אי שביעות רצון מדרך ניהול הישיבה? כי אם כך, אני
מרגיש את עצמי במצב של מחמאה נפלאה.

אחמד טיבי:

אבל האמת היא, שבעניין הדחיפות, אדוני היושב ראש, נושא ההצעה מאד רלוונטי
לדברים שמתרחשים כיום. מדברים הרי על מינוי של יועץ משפטי ואגב – מינוי
יועץ משפטי הוא תמיד מינוי פרסונלי. מדברים על גופו של אדם, גופם של
מועמדים. על כן אני בעד ללכת לקראתו של חבר הכנסת איתן כבל ולהכיר בדחיפות
ההצעה.

היו"ר רוני בר-און:

אני מודה לך. חבר הכנסת רשף חן.

רשף חן:

אני חושב שאין פה שום דבר דחוף. אני חושב שאנחנו לא צריכים לתרום, על ידי
איזשהו אקט מלאכותי של הצגת העניין הזה כדחוף, עוד אש ללהבה שהיא די מיותרת
בעיני, סביב כל הנושא הזה של מינוי בבית המשפט העליון ובפרקליטות.

חצי לגופו של עניין – כל הנושא הזה של היועץ המשפטי לממשלה לא מוסדר בחקיקה
והיה צריך להיות מוסדר בחקיקה ולכן זה נושא כבד ורציני שצריך התייחסות כבדה
ורצינית, כולל לפחות, התייחסות של הממשלה במשך תקופת ההנחה.

שאול יהלום:

רק רציתי להעיר שעד שהדיון פה נמשך, כבר ימנו יועץ משפטי. אני מציע לגשת
להצבעה.

היו"ר רוני בר-און:

אני מודה לך על זה. הגברת קלעי, משרד המשפטים.

אריאלה קלעי:

יושב ראש הקואליציה היטיב לבטא את עמדת הממשלה.

היו"ר רוני בר-און:

כדרכו.

אריאלה קלעי:

כדרכו.

איתן כבל:

אדוני היושב ראש, אני רק רוצה לומר משפט סיום. היושב ראש ביקש שלא להתייחס
למהות ובכל זאת התייחסתם למהות. אני רק רוצה לומר – אני אומר לך את זה
בידיעה, זהבה, שאת לא קראת את ההצעה שלי. בהצעה שלי, כל מה שהתייחסתי אליו
בנושא של מינוי יועץ משפטי ופרקליט מדינה, זו פרוצדורה ופרוצדורה בלבד. לכן
אני אומר: את הגבת על דבר שאיננו ממין העניין, עם כל הכבוד.

היו"ר רוני בר-און:

תודה רבה.

להצבעה. אנחנו מצביעים עכשיו. מי בעד לפטור מחובת הנחה את הצעת החוק של חבר
הכנסת איתן כבל שעניינה חוק שירות המדינה (מינויים)(תיקון דרכי המינוי של
היועץ המשפטי לממשלה ופרקליט המדינה), התשס"ג-2003, ירים את ידו, בבקשה. מי
בעד לפטור. נא לספור.

אתי בן-יוסף:

שישה.

היו"ר רוני בר-און:

שישה, תודה רבה. מי נגד, בבקשה?

אתי בן-יוסף:

11.

היו"ר רוני בר-און:

תודה רבה. אני קובע איפה שאין פטור מחובת הנחה.

4. הקמתה מחדש של ועדת החקירה הפרלמנטרית בנושא איתור והשבת נכסים

של נספי השואה בכנסת ה-16

היו"ר רוני בר-און:

הנושא הבא על סדר היום הוא הקמתה מחדש של ועדת החקירה הפרלמנטרית לנושא
איתור והשבת נכסים של נספי השואה, בכנסת השש-עשרה. לפני שנתיים הוקמה ועדת
החקירה, שעניינה ההיבטים הקשורים לחשבונות ולנכסים של קורבנות השואה
בישראל.

בחמישה במרץ 2002 אישרה מליאת הכנסת להעביר לוועדת הכנסת את ההצעה להקים
מחדש בכנסת השש-עשרה את ועדת החקירה הפרלמנטרית. ה"צ'רטר" של הוועדה
בפניכם, ההרכב המוצע בפניכם, יש דחיפות לעניין הזה כפי שאולי תרצה להסביר
לנו חברת הכנסת קולט אביטל בכמה משפטים. בבקשה, חברת הכנסת אביטל.

קולט אביטל:

שלושה היבטים. קודם כל, הנושא הזה הוא לא נושא פוליטי. הוא נושא שנוגע
לנכסים ששייכים לקורבנות השואה, שלצערנו הולכים ונעלמים כל יום. אנחנו כבר
צופים את זה די הרבה זמן.

היו"ר רוני בר-און:

הנכסים או היורשים.

קולט אביטל:

גם היורשים הולכים ונעלמים. אנחנו מדברים על זה שהקמנו שתי תתי-ועדות
מקצועיות. אחת שעוסקת בנושא הבנקים, העבודה מתבצעת על ידי רואי חשבון שמונו
על ידי הכנסת במכרז, הם עומדים לסיים את עבודתם. כל החקירה משולמת על ידי
הבנקים עצמם ואנחנו מניחים שהחקירה הזאת והתוצאות יונחו על שולחן הכנסת תוך
חודשיים. את הקטע הזה אנחנו נגמור.

אנחנו תקועים בקטע של הנדל"ן שחלקו הגדול בקרן הקיימת. לפני למעלה משנה
אישרה הכנסת לא רק להקים את הוועדה המקצועית, אלא גם לממן את החקירה של
הקרן הקיימת. המכרזים לבחירת רואי החשבון שייבדקו את הקרן הקיימת מוכנים,
הם הוכנו על ידי הלשכה המשפטית. אנחנו לא התקדמנו עם זה משום שהיינו תקועים
באוצר. אנחנו פשוט רוצים לסיים את העבודה. יש מידת דחיפות משום שאם לא נאשר
את זה עכשיו, שוב פעם נמזמז את זה עד אחרי הפגרה.

גדעון סער:

אין לנו התנגדות להצעה בתנאי שיוכנסו בה השינויים הבאים: קודם כל, ההרכב
המוצע נוגד את תקנון הכנסת במובן זה – אני הערתי על זה לגבי ועדת החקירה
הקודמת שאישרנו ואמרתי שזה לא יהיה מנהג, שלאופוזיציה יש רוב בניגוד לתקנון
הכנסת.

קולט אביטל:

אין לי שום בעיה עם זה.

גדעון סער:

לכן אני מציע את השינויים הבאים לעניין זה: קודם כל, במקום חברת הכנסת גילה
פינקלשטיין יהיה חבר הכנסת סלומיאנסקי מטעם המפד"ל.

קולט אביטל:

הוא מוכן לזה?

גדעון סער:

הוא מוכן. אני מציע להוסיף את גלעד ארדן כנציג נוסף מטעם הליכוד ואני מציע
להכניס חבר כנסת מטעם סיעת האיחוד הלאומי - ואני לא רוצה לקבוע מי מחברי
האופוזיציה יצטרך לצאת, אבל אנחנו נצטרך לקבוע - הוא חבר הכנסת מיכאל
נודלמן.

קולט אביטל:

חבר הכנסת נודלמן לא מוכן. אין לו זמן.

גדעון סער:

אז יהיה חבר הכנסת יורי שטרן.

זהבה גלאון:

אבל למה אתה מכריז על שמות? זה לא הזמן.

גדעון סער:

אז נדון בזה אחרי שיהיה זמן לעשות שינויים.

זהבה גלאון:

קח את העיקרון, אבל בלי שמות, כרגע.

היו"ר רוני בר-און:

אדוני יושב ראש הקואליציה, מפנים את תשומת לבי לכך שמותר, על פי התקנון, עד
תשעה ח"כים.

גדעון סער:

נכון.

היו"ר רוני בר-און:

ועכשיו יש לנו שמונה. זאת אומרת, בצירופים אתה צריך לגרוע.

גדעון סער:

לא, בצירופים הגעתי לעשרה ולכן אמרתי: אם חבר כנסת מסיעת - - -

היו"ר רוני בר-און:

לא, לא. אם צרפת את ארדן ומישהו מהאיחוד הלאומי, הגעת ל-11.

גדעון סער:

לא, יש כרגע שמונה, הגעתי לעשרה והודעתי שנציג אחד מסיעות האופוזיציה נאלץ
להוציא. אני לא רוצה לקבוע מי זה יהיה. לא אכפת לי להגיד נציג האיחוד
הלאומי ולא להגיד כרגע מי.

זהבה גלאון:

  - - -

היו"ר רוני בר-און:

זהבה, בבקשה, אל תנהלו את זה ביניכם. אני מנסה לקדם את הדיון. בואו נגמור
את ההסתייגות בעניין ההרכב. אומר חבר הכנסת סער: כדי שחברים בקואליציה סביב
השולחן הזה יוכלו להצביע – שלך יש עניין בכך שזה עוד היום יובא לפני מליאת
הכנסת, שתוכלו להתקדם ממחר בבוקר או מהיום בערב, צריך לגרוע חבר כנסת אחד
מהרשימה שהצגת מן האופוזיציה ולהוסיף שניים מין הקואליציה. האם יש לך חבר
כנסת שאת יכולה להודיע על כך בשמו, או שאת גורעת אותו על דעתך, כיושבת ראש
המוצעת של הוועדה?

מיכאל גורולובסקי:

אפשר להצביע לפי המפתח הזה ללא השמות.

היו"ר רוני בר-און:

תאמין לי שהבאתי את הדיון לצוואר הדק של המשפך. תגידי לי, יש שם שאת יכולה
להגיד לי שמורידים אותו?

זהבה גלאון:

שם שלא היה בפעם הקודמת, קולט. כיוון שיש חברים ממשיכים מהפעם הקודמת,
תגרעי שם של חבר שלא היה בוועדה הקודמת.

קולט אביטל:

לכם חשוב להיות בוועדה הזאת? אם חשוב לכם, אני אוריד את חבר הכנסת מלכיאור.

היו"ר רוני בר-און:

אוקי.

זהבה גלאון:

אנחנו מיד נבדוק.

עמרי שרון:

זה נושא שמאד חשוב למלכיאור, סליחה. מורידים לו את הראש מפני שהוא לא כאן.

היו"ר רוני בר-און:

האופציות, לאור ההערה של חבר הכנסת שרון, שהנושא קרוב למלכיאור וחבל במחיר
ההתכתשות הטכנית הזאת לגרוע מישהו שיכול לתרום לגופם של הדברים, האופציות
הן כדלקמן: או להוריד את חבר הכנסת אבו וילן, או חבר הכנסת נסים זאב
שיוותר, או חבר הכנסת רביץ שיוותר ומכיוון שיושבים פה נציגים נאמנים של
סיעות מרצ, שינוי ויהדות התורה, שיבררו את זה ויודיעו לנו.

אני רוצה להתקדם. מה ההסתייגות השניה, בבקשה, חבר הכנסת סער?

גדעון סער:

ההסתייגות השניה היא שהמנדט לוועדה יהיה לשנה אחת.

היו"ר רוני בר-און:

שהמנדט לוועדה יהיה לשנה אחת. אין לנו בעיה עם זה.

קולט אביטל:

עם אפשרות הארכה.

גדעון סער:

אם נרצה להאריך אחרי זה, תמיד נוכל.

היו"ר רוני בר-און:

ודאי.

גדעון סער:

אני מציע להגיד את זה כך: שבעה ננקוב שמית, אחד להגיד נציג האיחוד הלאומי
והתשיעי להגיד: נציג העבודה או מרצ ואז נקבע את זה.

זהבה גלאון:

אדוני, מכיוון שנאמר לי שאבו וילן מוכן להתפשר, אני מציעה כך: נבדוק עם
נסים זאב, אחד משניהם נוריד, נקבל את העיקרון ונודיע לך תוך חצי שעה.

היו"ר רוני בר-און:

מאה אחוז. ההצעה היא איפה כדלקמן, שימו לב בבקשה: זוהי הוועדה, זה הצ'רטר
שלה, אנחנו מאשרים את הקמתה לשנה עם אפשרות להאריך בבוא המועד והרכבה יהיה
כלהלן: או חבר הכנסת וילן או חבר הכנסת נסים זאב, אחד משניהם, יהיה חבר
בוועדה ויהיו בה חברים בלא תנאי חבר הכנסת מלכיאור, חברת הכנסת סולודקין,
חבר הכנסת סלומיאנסקי, חבר הכנסת רביץ, חבר הכנסת רצאבי, חבר הכנסת ארדן,
חבר הכנסת יורי שטרן והיושבת ראש, כמובן, בברכתנו המלאה, בלא הסתייגויות,
חברת הכנסת קולט אביטל.

מי בעד ההצעה הזאת בבקשה ירים את ידו. תודה רבה, נא להוריד. מי נגד? תודה
רבה. מי נמנע? תודה רבה. פה אחד עברה ההצעה.

גדעון סער:

אני מציע רק שעד מחר, כאשר יציגו את זה, תהיה לך כבר תשובה לגבי זה או זה.

היו"ר רוני בר-און:

בוודאי. גבירתי יושבת ראש הוועדה, את צריכה להגיד לי מי נשאר מבין השניים.

5. קביעת מכסה לישיבות של ועדות הכנסת במהלך פגרת הפסח

היו"ר רוני בר-און:

חברים, הנושא הבא על סדר היום הוא נושא חשוב. כידוע לכם אנחנו, אחרי שעבדנו
באמת קשה מאז כינונה של הכנסת הזאת ומאז השבעתה ואחרי שעברנו בהצלחה מרובה
את פגרת הפורים, בעזרת השם יוצאים מחר בערב לפגרה. פגרה שלא תסתיים אלא
בעיצומו של הקיץ, באחד-עשר במאי. בפגרה הזאת אמנם לא תהיינה ישיבות במליאה
אלא אם נתבשר אחרת, אבל ועדות הכנסת צריכות להמשיך לעבוד. יש לנו כוועדת
הכנסת סמכות, על פי סעיף 99א לתקנון הכנסת, להטיל על כל ועדות הכנסת להמשיך
בעבודתן בימי הפגרה. אנחנו רק צריכים להגביל למקסימום את מספר הישיבות שהן
תוכלנה לקיים. יושב ראש הכנסת, כמובן, אחרי החלטה שלנו, יהיה רשאי להתיר
ישיבה או ישיבות נוספות וזאת על פי סמכותו לפי סעיף 99ב לתקנון. לעניין
ישיבות הוועדות, גם ישיבות ועדות משנה וסיורים כמוהם כישיבות הוועדות.
ועוד: ההגבלה שאנחנו מטילים על כלל ועדות הכנסת איננה חלה על ועדת החוץ
והביטחון וועדת הכספים.

לאחר שבדקתי את היומן וראיתי שבמשך התקופה הזאת יש חמישה שבועות שהם בלתי
מופרעים על ידי חגים, או להבדיל על ידי יום השואה ויום הזיכרון, אני מציע
שאנחנו נקבע ונטיל על ועדות הכנסת לקיים ישיבות ועדות במספר שלא יעלה על
חמש ישיבות לכל ועדה כפי שאמרתי. יש למישהו הערות לעניין הזה? זה מספר
מקסימום. כן, בבקשה.

דניאל בנלולו:

העניין לא רק מספר מקסימום או לא. אני רק פונה למזכיר הכנסת וליושב ראש
הכנסת ומבקש, שאם אנחנו באים באותו יום לוועדה, שימלאו לנו את היום
בישיבות.

רשף חן:

זהו. יש אפשרות לקבוע ימים?

היו"ר רוני בר-און:

חבר הכנסת בנלולו, אני מבקש להפנות את תשומת לבך לעובדה – אתה צעיר ממני
בשנים – אני באתי למקום העבודה הזה רק מתוך מגמה אחת, שפה אני קובע את סדרי
העבודה ולא הנהלת הבית, להבדיל ממקומות עבודה אחרים שבהם ההנהלה קובעת את
סדרי העבודה. פה, אם אנחנו נעמיס, הם יעבדו. הם עלינו לא יכולים להעמיס.
הבנתי את ההערה.

כן, בבקשה, חבר הכנסת פרוש.

מאיר פרוש:

שני דברים. א', אני לא מבין מדוע, אם לוועדה יש מה לעשות, היא לא תוכל
להתכנס. האם צריך להעסיק עובדים פה ולכנסת יש בעיה בעניין הזה? זה דבר אחד.

דבר שני: לדעתי, לוועדות אין היום מה לעשות, מפני שאין היום שום הצעת חוק.

היו"ר רוני בר-און:

אדרבה ואדרבה. זו לא חובה להתכנס. לא אמרתי שאסור להם. נתנו כרטיס פתוח.

מאיר פרוש:

אז נחזור לשאלה הראשונה: מדוע ועדות הכנסת אינן יכולות להתכנס בפגרה?

היו"ר רוני בר-און:

הן יכולות, על פי דרישה של שליש מחברי הוועדה. קבענו מסגרת. תקרה, רצפה:
מאפס עד חמש. ככל שירצה יושב ראש הוועדה. זו המסגרת שאנחנו קבענו.

מאיר פרוש:

למה לא יותר מזה? למה אנחנו צריכים לצאת בהודעה שהוועדות לא תתכנסנה יותר
מחמש פעמים?

היו"ר רוני בר-און:

חבר הכנסת פרוש, זו דרישת התקנון. אני יכול להגיד לך שמבחינה ציבורית אנחנו
נראה הרבה יותר טוב מוועדת הכנסת של פגרת הפסח של השנה שעברה. הם קבעו שלוש
ישיבות, אנחנו קבענו חמש.

מאיר פרוש:

למה לא יותר?

היו"ר רוני בר-און:

חבר הכנסת פרוש, איזה דור אתה בארץ?

מאיר פרוש:

דור שביעי.

היו"ר רוני בר-און:

דור שביעי, אז אתה יודע שהמציאות בארץ הזאת חזקה יותר מכל דמיון. אנחנו
יודעים מה יקרה פה מחר? מה יקרה פה מחרתיים? אנחנו מכינים פה מסגרת ובתוך
המסגרת הזאת נפעל ככל שיתבקש.

תודה רבה. מי בעד לאשר את ההצעה הזאת ירים את ידו. תודה רבה. מי נגד? תודה
רבה. אני קובע איפה שהטלנו מכסה כמו שפרטתי בהתחלה. תודה רבה, אני מאחל לכם
המשך יום פורה.

הישיבה נעולה.

הישיבה ננעלה בשעה: 09:55.
