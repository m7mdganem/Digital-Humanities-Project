הכנסת העשרים

מושב שלישי

פרוטוקול מס' 210

מישיבת ועדת הכנסת

יום שני, כ"ה בטבת התשע"ז (23 בינואר 2017), שעה 20:20

סדר היום:

שעת שאלות לראש הממשלה

נכחו:

חברי הוועדה:

דוד ביטן – מ"מ היו"ר

יואב בן צור

יואל חסון

מרב מיכאלי

איילת נחמיאס ורבין

מוזמנים:

מזכירת הכנסת ירדנה מלר-הורוביץ

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדס צנוירט

שעת שאלות לראש הממשלה

היו"ר דוד ביטן:

שלום רב, אני מתכבד לפתוח את הישיבה.

בישיבה הקודמת החלטנו – זה היה ללא הסכמה, אבל החלטנו שב-30 בחודש שעת
השאלות לראש הממשלה תהיה. האופוזיציה טענה שאיחרנו את זה יותר מדי. בישיבה
הקודמת מה שהחלטנו. בסופו של דבר ביקשנו להקדים את שעת השאלות. הגענו
להסכמה עם האופוזיציה – שעת השאלות תהיה ביום רביעי 25 בינואר, אחרי החקיקה
ואחרי שתי הצעות של ועדות חקירה, ולפני הצעות לסדר הרגילות.

מזכירת הכנסת ירדנה מלר-הורוביץ:

אני רק רוצה להעיר שאנחנו עוד לא סגורים על זה, איפה למקם את זה, אבל בנוסף
לשתי הצעות על הקמת ועדת חקירה פרלמנטרית, יש הצעה רגילה בדיוק באותו נושא.
אני מניחה שהשר ירצה להשיב גם עליה.

מרב מיכאלי (המחנה הציוני):

ראיתי שחוץ מזה יש רק עוד הצעה אחת – יש בסך הכול שתי הצעות רגילות לסדר.

מזכירת הכנסת ירדנה מלר-הורוביץ:

אני לא יודעת. אני יודעת על ההצעה הזו, שהיא מאוד צמודה להקמת ועדת חקירה
פרלמנטרית. לא הייתי מביאה עוד הצעה רגילה לפני הדחופות; כן הייתי מצרפת את
ההצעה הרגילה, שבדיוק דנה בנושא של הקמת ועדת חקירה פרלמנטרית- - -

מרב מיכאלי (המחנה הציוני):

אבל אז את עושה איפה ואיפה בין חברי הכנסת.

מזכירת הכנסת ירדנה מלר-הורוביץ:

אני לא עושה איפה ואיפה. אני לא עושה בגלל השר. אני אומרת - בגלל הנושא.
אני מצרפת את הנושא.

מרב מיכאלי (המחנה הציוני):

אז למה מישהו שהשאילתה- - -

מזכירת הכנסת ירדנה מלר-הורוביץ:

אז למה מישהו שיש לו הצעה דחופה, שהיא דחופה לפי הגדרתה- - -

מרב מיכאלי (המחנה הציוני):

אז בואו נעשה בסוף כל סדר-היום. למה לא בסוף סדר-היום בעצם?

היו"ר דוד ביטן:

אתם לא רוצים הסכמה? סיכמנו. ואמרתי לך מתי – אמרת לי שבסדר. מה עכשיו את
רוצה? אחרי ההצעות של ועדות החקירה נתחיל. אחר כך נשלים. היתה הצעה – נוותר
עליה.

איילת נחמיאס ורבין (המחנה הציוני):

כמה יש אחרי?

היו"ר דוד ביטן:

לא יודע.

ארבל אסטרחן:

ההחלטה פה פורמלית בכל מקרה היא על היום.

מזכירת הכנסת ירדנה מלר-הורוביץ:

בדיוק.

היו"ר דוד ביטן:

זאת ההסכמה. אתם בסדר אתה?

מרב מיכאלי (המחנה הציוני):

בסדר.

היו"ר דוד ביטן:

מי בעד?

יואל חסון (המחנה הציוני):

אני רוצה דיון. קודם כל צריך לומר איך הגענו למצב הזה – כי הכנסת היתה
צריכה לבוא ולהוכיח את כוחה ואת סמכותה, לגרום לראש הממשלה, שניסה להתחמק
משעת השאלות הזאת, צריך לומר את האמת. אתה מציג את זה עכשיו בהסכמה.

היו"ר דוד ביטן:

ההפך.

יואל חסון (המחנה הציוני):

צריך לזכור איך הגענו למצב הזה ולא לזלזל בזה. ראש הממשלה ניסה להתחמק משעת
השאלות.

מרב מיכאלי (המחנה הציוני):

התחמק כבר ארבע פעמים.

יואל חסון (המחנה הציוני):

ניסה להתחמק שוב, והגיע למצב הזה. זאת האמת וזאת העובדה. אני שמח, אדוני,
שהרשות המחוקקת, שהיא הגוף המפקח על הממשלה, התעקש על סמכות הכנסת שראש
הממשלה יעמוד בתקנון, ויגיע להופיע ביום רביעי, ואני רוצה להעריך את מרכזת
האופוזיציה, שנלחמה כמו שצריך, ואני מודה לך שהבנת, וכנראה הצעת לראש
הממשלה עצה נבונה, להיעתר ולבוא לשעת שאלות.

היו"ר דוד ביטן:

קודם כל אומר לך שראש הממשלה לא התחמק משום דבר. יש אילוצים - מדובר בכל
זאת בראש ממשלה. לפני שלושה חודשים הוא גם הופיע בפני הכנסת.

איילת נחמיאס ורבין (המחנה הציוני):

מה פתאום שלושה חודשים? זה היה בחודש יוני. זה לא שלושה חודשים. אל תגיד
סתם.

היו"ר דוד ביטן:

ביקשתם להקדים. שקלנו את זה שוב, והחלטנו להקדים, ואני שמח שהאופוזיציה
הסכימה על זה.

איילת נחמיאס ורבין (המחנה הציוני):

אני שמחה על זה, ועדיין אומרת ששעת השאלות הראשונה היתה ביוני. חשוב לדייק
בעובדות.

מזכירת הכנסת ירדנה מלר-הורוביץ:

היתה לי שיחה עם הלשכה המשפטית, עם היועץ המשפטי ועם עו"ד אסטרחן, היועצת
המשפטית של הוועדה, ולדידנו מזכירות הכנסת - אני לא נכנסת לדיון בין
הצדדים, אני רק אומרת את המצב כפי שהתקבל במזכירות.

  המושב השלישי נפתח ביום שני, 31.10.16.

ביום 7.11.16 ביקשה האופוזיציה לקבוע שעת שאלות לשר לביטחון הפנים, ואכן
ביום 21.11.16 - שבועיים - התקיימה שעת השאלות.

  השבוע שבין 19.12.16 ל-21.12.16 – הוקדש לדיוני התקציב.

  היה ניסיון לתאם שעת שאלות ל-26.12, שלא צלח- - -

מרב מיכאלי (המחנה הציוני):

עם לשכת ראש הממשלה זה צלח והוסכם. תאריך שלא תואם מראש.

מזכירת הכנסת ירדנה מלר-הורוביץ:

חברת הכנסת מיכאלי, אסביר. הכול יש לי כאן. ואם יהיו לך הערות, אשמח לשמוע.
אני אומרת מה שהיה מבחינת המזכירות.

אז ב-26.12, למה הוא לא צלח - מכיוון שהיה זה שבוע חנוכה, ובו התחלנו דיוני
המליאה בשעה 13:00. מה שקרה, שראש הממשלה נתן הסכמה מהלשכה שלו ל-26, ואז
אמרנו: מכיוון שהישיבה נפתחת ב-13:00 ולא ב-16:00 – צריך לומר לו את זה;
אולי הוא לא מודע לזה. ואכן הוא לא היה מודע, ובאמת זו הסיבה שהוא לא יכול
היה להגיע, וזה לא צלח.

  ביום 7.12 נמסרו לנו על-ידי לשכת ראש הממשלה שלושה מועדים אפשריים לקיום
  שעת השאלות,

ויש לנו את זה ממוסמך: 2.1, 9.1, 23.1. תאריכים אלו נמסרו לאופוזיציה,
לליאת מהמחנה הציוני.

  ב-12.12, כאשר עדיין לא התקבלה תשובה מהאופוזיציה, ובלשכת ראש הממשלה
  עדיין שמרו

שלושה מועדים אפשריים ביומן, נכתב מייל תזכורת על התאריכים המוצעים
לאופוזיציה. לא נענינו.

מרב מיכאלי (המחנה הציוני):

יש שיבוש.

מזכירת הכנסת ירדנה מלר-הורוביץ:

אין שיבוש. הכול ממוסמך.

מרב מיכאלי (המחנה הציוני):

סליחה, אבל זה לא ככה עובד, עם כל הכבוד.

מזכירת הכנסת ירדנה מלר-הורוביץ:

רק אסיים ואז תעירי.

לא נענינו. שבוע לאחר מכן, ביום שני 19.12, הובאו להחלטת ועדת הכנסת מועדים
לשעת שאלות בהתאם לסעיף 50א'. ביניהם הופיע ה-9.1 – מועד שהוצע כאמור
על-ידי לשכת ראש הממשלה. בעוד מתנהל הדיון בוועדה, ואני יושבת פה, אני
אומרת לאלינור: תבדקי את זה מול לשכת ראש הממשלה, ולסגור את התאריך המוצע.

  במקביל שאלה מנהלת לשכתי אלינור את מנהלת סיעת המחנה הציוני, אם אפשר
  לסגור המועד עם

ראש הממשלה, ונענתה כי לא בטוח כי אכן הם ירצו את ראש הממשלה. מאז לא
קיבלנו מענה.

ב-16.1 התקיימה ישיבת ועדת הכנסת בה נקבע כי ביום 30.1.17 תתקיים שעת שאלות
לראש הממשלה, ובמקום ה-9.1 יקבע מועד נוסף לשעת שאלות.

היו"ר דוד ביטן:

האמת שלא ידעתי את כל הדברים האלה, אבל זה לא משנה.

מזכירת הכנסת ירדנה מלר-הורוביץ:

כיוון שעשו בדיקה עם היועץ המשפטי, ביקשו ממני לבוא ולהגיד את זה. לא
התנדבתי.

היו"ר דוד ביטן:

אני לא רוצה לעורר ויכוח. הגענו להסכמה סוף-סוף, ואני חושב שהסכמה עדיפה על
חוסר-הסכמה.

מרב מיכאלי (המחנה הציוני):

אגיד לפרוטוקול שזה לא תמונת המצב מצדנו. לנו היה ברור שנקבע, ו-9.1 נקבע
בגלל ההסכמה עם ראש הממשלה. זה אחד המועדים שנקבע לשעת שאלות. כשלא היתה
הסכמה ממנו, פנינו לוועדת הכנסת, וביקשנו לקבוע תוך שבועיים, ויושב-ראש
הוועדה יואב קיש לא הסכים תוך שבועיים - ביקשנו ל-16. רק ב-16 קבע את
הדיון, ואז ביקשנו ל-23. הוא לא הסכים ל-23.

היו"ר דוד ביטן:

קבענו 26.

מרב מיכאלי (המחנה הציוני):

אבל הוא קבע ל-30. זה שעכשיו באת עם 25 - לכן הסכמנו.

היו"ר דוד ביטן:

זה בדיוק מה שביקשתם, כמעט.

מרב מיכאלי (המחנה הציוני):

מבחינתנו כאמור תמונת המצב היא אחרת.

היו"ר דוד ביטן:

אז מי בעד לשנות את ההחלטה הקודמת, ולהקדים את התאריך ל-25? מי נגד?

הצבעה

בעד השינוי – פה אחד

השינוי בנוגע למועד שעת השאלות נתקבל.

היו"ר דוד ביטן:

פה אחד התקבל.

תודה רבה, הישיבה נעולה.

הישיבה ננעלה בשעה 20:35.
