הכנסת העשרים

מושב ראשון

פרוטוקול מס' 13

מישיבת ועדת הכנסת

יום רביעי, ז' בתמוז התשע"ה (24 ביוני 2015), שעה 9:00

סדר היום:

1. פניית יושב-ראש הכנסת בדבר מועדי עבודת הכנסת בסיום כנס הקיץ במושב
הראשון ומועד פתיחת כנס החורף במושב השני של הכנסת ה-20

2. הרכב הוועדות לעניין מסוים, לפי סעיף 108 לתקנון הכנסת

נכחו:

חברי הוועדה:

דוד ביטן – היו"ר

ישראל אייכלר

רוברט אילטוב

יואב בן צור

יואל חסון

אחמד טיבי

רועי פולקמן

תמר זנדברג

מוזמנים:

עליזה בראשי – מנהלת סיעת הליכוד

זהבה אילני – מנהלת סיעת המחנה הציוני

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

אסתר מימון

פניית יושב-ראש הכנסת בדבר מועדי עבודת הכנסת בסיום כנס הקיץ במושב הראשון
ומועד פתיחת כנס החורף במושב השני של הכנסת ה-20

היו"ר דוד ביטן:

אני פותח את ישיבת ועדת הכנסת. בוקר טוב לכולם, נתחיל עם הנושא של הפגרה.
ההמלצה של נשיאות הכנסת, שכנס הקיץ שנפתח ביום ראשון, י"ד באייר התשע"ה, 3
במאי 2015, יסתיים ביום ראשון, י"ז באב התשע"ה, 2 באוגוסט 2015. כנס החורף
2015-1016, הכנס ייפתח ביום ראשון, כ"ח בתשרי התשע"ו, 11 באוקטובר 2015.
אני יודע שהולכים לקרוא לכולנו בספטמבר לתקציב.

יואב בן צור:

31 באוגוסט.

ארבל אסטרחן:

זה יהיה רק הנחה. לא קוראים לנו.

היו"ר דוד ביטן:

יקראו לנו לדיונים. תדעו שיקראו לנו לדיונים באמצע על התקציב.

ארבל אסטרחן:

בתחילת ספטמבר.

ישראל אייכלר:

לא הצבעות.

היו"ר דוד ביטן:

יהיו גם הצבעות.

ארבל אסטרחן:

כן. התוכנית שנאמרה בנשיאות שתהיה קריאה ראשונה - -

היו"ר דוד ביטן:

בספטמבר יהיו כינוסים והצבעות.

ארבל אסטרחן:

- - הצבעה במליאה ואח"כ הוועדות.

היו"ר דוד ביטן:

ועדת הכספים, וועדת הכנסת – יכול להיות שתתכנס.

ארבל אסטרחן:

כל הוועדות הרלוונטיות יעבדו בפגרה.

היו"ר דוד ביטן:

תביאו את זה בחשבון. מי בעד הצעת הנשיאות?

הצבעה

בעד הצעת הנשיאות – פה אחד

הצעת הנשיאות התקבלה פה אחד.

אתי בן יוסף:

פה אחד.

היו"ר דוד ביטן:

התקבלה פה אחד. זה גמרנו.

הרכב הוועדת לעניין מסויים, לפי סעיף 108 לתקנון הכנסת

היו"ר דוד ביטן:

עכשיו הרכב הוועדות. לגבי הוועדות המיוחדות – החלטנו בפעם הקודמת שביום
שני - - -

ישראל אייכלר:

החלטנו על יום שני, ודחית ליום רביעי.

היו"ר דוד ביטן:

דחיתי ליום רביעי לסיים את נושא הוועדות האלה. לצערי הרב האופוזיציה לא
הצליחה להגיע להסכמה כללית, אז נמנה את מי שאפשר ונודיע במליאה כדי
שהוועדות יתחילו לעבוד, וברגע שהאופוזיציה תביא לנו שמות, אנחנו נוסיף.

אחמד טיבי:

אני רוצה להודיע לפרוטוקול בקולי מי הנציגים שלנו, אדוני היושב-ראש.

היו"ר דוד ביטן:

רגע, תן לי להגיד קודם מי מהקואליציה.

ישראל אייכלר:

רק רגע. אני רוצה לשמוע מהיועצת המשפטית שנוכל להתחיל לפעול. מה שקורה שיש
מאות פניות ואנשים תקועים. אני רוצה לשמוע שאפשר.

היו"ר דוד ביטן:

למה לא?

ארבל אסטרחן:

המליאה בוחרת ועדה, היא קובעת את הסמכויות שלה ואת הרכבה. היא לא יכולה
לקבוע שלושה חברים כשיודעים שזו הולכת להיות ועדה של שבעה או יותר.

היו"ר דוד ביטן:

אנחנו מצהירים שבתוך שבוע נסיים את זה.

ארבל אסטרחן:

אין משמעות להצהרה הזאת. המליאה צריכה לבחור את הוועדה. אם המליאה לא בחרה
אותה - - -

היו"ר דוד ביטן:

נביא עוד פעם למליאה.

ארבל אסטרחן:

המליאה תבחר עכשיו שלושה חברים, כולם מהקואליציה?

היו"ר דוד ביטן:

אחר-כך נוסיף עוד.

ארבל אסטרחן:

כל החברים יהיו כרגע מהקואליציה? זה גם לא תקין.

היו"ר דוד ביטן:

זה המצב, מה אני יכול לעשות.

רוברט אילטוב:

אני מוכרח לא להסכים לסוגיה הזאת. אם מקימים ועדה, צריך לקיים אותה כמו
שצריך.

היו"ר דוד ביטן:

מה אתם רוצים, שנחכה עד שאתם תחליטו?

ישראל אייכלר:

אני מציע הצעה פשוטה, אדוני היושב-ראש - - -

היו"ר דוד ביטן:

אנחנו כבר חודש מחכים.

רוברט אילטוב:

יחכו כמו שחיכינו שהקואליציה תרכיב את הכנסת והממשלה.

ישראל אייכלר:

אני מציע לקבל את הצעת היושב-ראש - - -

היו"ר דוד ביטן:

אין בעיה משפטית עם העניין הזה. נכון שזה פחות טוב מלהקים את כל הוועדה,
אבל נקים אותה בחלקה.

ארבל אסטרחן:

הוועדה תהיה רק שלושה חברים מהקואליציה, והם אלה שיבחרו את היושב-ראש?

היו"ר דוד ביטן:

כן.

ארבל אסטרחן:

אי-אפשר להקים ועדה רק עם חברי קואליציה.

היו"ר דוד ביטן:

למה לא? גם האופוזיציה ממליצה על אותו יושב-ראש, אין בעיה עם זה.

ארבל אסטרחן:

אם יהיו לך שמות של סיעות - - -

רוברט אילטוב:

אין לך אופוזיציה, אדוני. איך נמליץ על אותו יושב-ראש אם אנחנו לא שם?

ארבל אסטרחן:

אי-אפשר ועדה רק מהקואליציה, אי-אפשר.

ישראל אייכלר:

אדוני היושב-ראש, הצעת שנעשה - - -

היו"ר דוד ביטן:

קודם כול, זו לא ועדה רק מהקואליציה, כי הרשימה המשותפת נותנת שם, אז
הטיעון הזה יורד. הטיעון הזה נופל.

רוברט אילטוב:

זה לא רלוונטי, כבוד היושב-ראש, כי לא הגענו להסכמה גם על זה.

ישראל אייכלר:

הצעת שנעשה הרכב סיעתי. נכון?

היו"ר דוד ביטן:

אני בכל זאת מתעקש לעשות את זה ככה. לגבי הטיעון שאי-אפשר רק אופוזיציה,
הרשימה המשותפת - - -

רוברט אילטוב:

אני רוצה לתת את השם גם של ישראל ביתנו.

היו"ר דוד ביטן:

אני לא יכול.

רוברט אילטוב:

למה לא?

היו"ר דוד ביטן:

הרשימה המשותפת היא סיעה גדולה. אני מניח שיש לה.

רוברט אילטוב:

גם לנו יש חברי כנסת. מה זאת אומרת, חבר הכנסת ביטן?

היו"ר דוד ביטן:

אני לא יכול.

רוברט אילטוב:

אתה לא יכול, אז אל תמנה גם אותם.

היו"ר דוד ביטן:

למה לא? יש לו בטוח.

רוברט אילטוב:

גם לי יש.

ארבל אסטרחן:

הוא אומר שלפניות הציבור אין לו.

היו"ר דוד ביטן:

פניות ציבור לא. בסדר. לא חשוב.

ארבל אסטרחן:

שוב, אתה מקים ועדה רק עם חברי קואליציה. לפחות תגיד "נציג מהמחנה הציוני".

היו"ר דוד ביטן:

מה אני אעשה? הוא לא מוכן להביא לי שם. תביא לי שם.

רוברט אילטוב:

אני מביא לך שם, כבוד היושב-ראש.

ארבל אסטרחן:

בלי שם.

יואל חסון:

אין לי. אני לא יכול.

קריאה:

- - -

היו"ר דוד ביטן:

לגבי ועדה אחת, אתה אומר. אז בואו נקים קודם את הוועדות שאין ויכוח עליהן.
יהיה יותר קל.

ישראל אייכלר:

על איזה אין ויכוח?

היו"ר דוד ביטן:

עליך יש עדיין ויכוח.

ישראל אייכלר:

אז אני לא מצביע על כלום, אדוני היושב-ראש.

היו"ר דוד ביטן:

שנייה, נפתור לך את הבעיה.

ישראל אייכלר:

תפתור – אין בעיה.

אחמד טיבי:

כמה נציגי אופוזיציה יש בפניות הציבור?

היו"ר דוד ביטן:

ארבעה.

אחמד טיבי:

מי הם הארבעה?

היו"ר דוד ביטן:

אין. אנחנו לא יודעים.

ישראל אייכלר:

אתה יכול להיות אחד מהם.

היו"ר דוד ביטן:

למה אין לך נציג שם?

אחמד טיבי:

אני תמה, אני המום מהעובדה שאין לנו נציג בפניות הציבור.

יואל חסון:

אתה באמת המום?

אחמד טיבי:

המום. המום.

רוברט אילטוב:

אתה יודע כמה פעמים אני המום בכנסת הזאת?

אחמד טיבי:

אני מבקש להוסיף נציג לפניות הציבור.

היו"ר דוד ביטן:

אתם יכולים לבחור אחד בכל הוועדות, תחליט מה.

רוברט אילטוב:

פניות הציבור.

היו"ר דוד ביטן:

בסדר. ניתן לך את זה. הנה, פתרנו גם את הבעיה הזאת.

יואל חסון:

סליחה, אדוני, אדוני, זה לא מקובל עלי.

היו"ר דוד ביטן:

יש. הנה בוא תראה.

יואל חסון:

לא, לא, לא. היה סיכום אחר, אתה יודע שהיה סיכום אחר. היה סיכום שנציגי
אופוזיציה רק בשבוע הבא. אתה מכניס אחד מפה ואחד מפה, ואתה משבש פה הכול,
זה לא יכול להיות. היה סיכום.

אחמד טיבי:

יואל, לא נכון.

היו"ר דוד ביטן:

זה הסיכום עם איתן, צודק.

יואל חסון:

סליחה, היה סיכום.

אחמד טיבי:

מרב אמרה שתבוא היום עם שמות.

יואל חסון:

זה לא מקובל.

ישראל אייכלר:

יושבת-ראש סיעת המחנה הציוני התחייבה פומבית ואישית שביום רביעי בבוקר היא
מביאה - - -

היו"ר דוד ביטן:

כל האופוזיציה בשבוע הבא.

קריאות:

- - -

אחמד טיבי:

דקה. דקה. אני רוצה לפתור את הבעיה. אני לא מתעקש, אני מוכן שזה יידחה בעוד
שבוע.

היו"ר דוד ביטן:

של האופוזיציה.

אחמד טיבי:

של האופוזיציה, בתנאי שאנחנו מקבלים אחד בכל ועדה. אנחנו הסיעה השנייה
בגודלה באופוזיציה, אני רוצה אחד בפניות ציבור, אחד בסמים ואחד ב - - -

יואל חסון:

מה זה אתה רוצה? אין דבר כזה. מה זה רוצה? לכן לא מוכרע היום האופוזיציה
בכלל.

אחמד טיבי:

לכן אמרתי לדחות בשבוע.

רוברט אילטוב:

כבוד היושב-ראש, אני מבקש לדחות את ההצבעה לשבוע הבא.

אחמד טיבי:

יש משבר. יש משבר.

היו"ר דוד ביטן:

לפי החלוקה מגיע להם שלושה באמת.

יואל חסון:

איך אתה קובע את זה?

היו"ר דוד ביטן:

בוא תסתכל.

אחמד טיבי:

זו החלוקה. זו החלוקה של אלקין.

יואל חסון:

בסדר, אבל השתנו דברים מאז.

היו"ר דוד ביטן:

אני לא קובע, אני רק אומר לך. לרשימה המשותפת מגיע שלושה.

יואל חסון:

אלקין לא סגר עם המשותפת, דיברנו עם אלקין.

אחמד טיבי:

אדוני, רק שלושה, פחות משלושה אי-אפשר. הבעיה עם השלישי, כי אין לנו שם
אצלנו, זאת הבעיה.

יואל חסון:

אני יכול להגיד משהו? אני יכול להגיד משהו עכשיו?

היו"ר דוד ביטן:

אני לא קורא את האופוזיציה, לא קורא, עזוב. הוא הסכים, אבל מגיע לו שלושה.
לפי היחסיות מגיע לו שלושה.

יואל חסון:

הוא ידבר אתם.

ארבל אסטרחן:

אי-אפשר להביא למליאה בלי האופוזיציה - - -

קריאות:

- - -

ארבל אסטרחן:

אי-אפשר להביא ועדות בלי אופוזיציה.

זהבה אילני:

דוד, הרצוג מבקש לא לנהל שום דיון עכשיו. הוא אתי בטלפון, הוא ביקש לא לנהל
שום דיון בעניין האופוזיציה. יש סיכום עם צחי שיושבים אתו ומביאים את כל
האופוזיציה, אז נא להפסיק את הדיון לבקשתו.

היו"ר דוד ביטן:

כן, אבל עם כל הכבוד - - -

ישראל אייכלר:

אני מבקש ודורש לא להפסיק שום דיון, עד שאין ועדה.

היו"ר דוד ביטן:

רגע, יש לי פה ייעוץ משפטי שאני לא יכול להביא רק את הקואליציה, אז אתם
דוחקים אותנו לפינה. אתם התחייבתם עד יום רביעי להביא את השמות. למה לא
הבאתם? אני לא מוכן להיות בסיטואציה הזאת, אני מאוד מצטער. אני אקבל את
השמות של הרשימה המשותפת, זה הכול.

ישראל אייכלר:

אחר-כך שיחליפו.

היו"ר דוד ביטן:

תביא לי את השמות של הרשימה המשותפת.

ארבל אסטרחן:

הרכב סיעתי, אפשר להביא, אבל סיעות.

היו"ר דוד ביטן:

אין גם הרכב סיעתי, אין כלום.

ארבל אסטרחן:

אז אי-אפשר - - -

ישראל אייכלר:

אילטוב, אתה נותן שם? תגיד שם.

היו"ר דוד ביטן:

- - - אנחנו נביא את זה.

יואל חסון:

אבל היא לא מאשרת.

היו"ר דוד ביטן:

אם היא לא מאשרת, תביאו לי שם אחד שאני אעביר.

יואל חסון:

אני לא יכול, לא יכול.

היו"ר דוד ביטן:

אתם גם צריכים לעמוד בסיכומים, לא רק אני.

יואל חסון:

אני לא יכול. זו יושבת-ראש חדשה של סיעה, שלא היתה – תן לי להגיד לך מילה.
תנו לי להגיד מילה.

היו"ר דוד ביטן:

אין שום ועדה, לא הבאתם אף שם, אף שם. מה זה, כמו ילדים קטנים פה.

אתי בן יוסף:

זה לא היה אף פעם.

היו"ר דוד ביטן:

לא היה דבר כזה. היא אומרת שלא היה דבר כזה.

אתי בן יוסף:

אני הרבה שנים בוועדות.

היו"ר דוד ביטן:

סך-הכול להביא שמות בוועדות שוליות.

רוברט אילטוב:

היושב-ראש, אין לי ועדות, יש לי שמות. יש להם ועדות, אין להם שמות...

ישראל אייכלר:

אדוני היושב-ראש, אני חושב שאנחנו - - -

היו"ר דוד ביטן:

זה לא ועדת הכספים.

ישראל אייכלר:

אדוני היושב-ראש, אני רוצה את זכות הדיבור.

קריאות:

- - -

ישראל אייכלר:

אני רוצה את זה זכות הדיבור ל-60 שניות, אדוני היושב-ראש.

היו"ר דוד ביטן:

בבקשה.

ישראל אייכלר:

לא מדובר פה בוועד בית, לא מדובר פה בשיחה משפחתית, לא מדובר פה בעניין
אישי. יש ועדת הכנסת ויש יושב-ראש ועדת הכנסת, והוא הודיע כבר לפני כמה
שבועות שהוא הולך לקבוע הרכב סיעתי, כהצעת היועצת המשפטית, והוא מוסמך
לעשות את זה – ארבעה לקואליציה ושלושה לאופוזיציה.

ארבל אסטרחן:

לא. זה לא סיעתי. סיעתי זה שמות של סיעות.

ישראל אייכלר:

שמות של סיעות, כן, אבל לפי הסדר הזה היושב-ראש רצה לחלק. היתה בקשה חוזרת
ונשנית, וזה שבוז'י הרצוג בלונדון, כבר שמענו ביום שני, ולכן אני מציע,
אדוני היושב-ראש, היות שהציבור דורש להתחיל להפעיל את הוועדות, לא משנה
איך, אתה תקבע, אדוני היושב-ראש, סיעות אופוזיציוניות וקואליציוניות לפי
הסדר שתקבע. אחרי זה כשבוז'י יחזור מלונדון - -

יואל חסון:

חזר. חזר.

ישראל אייכלר:

חזר.

- - אז הוא ישב אצלו בפנים וייתן את השמות. הוא יכול בכל יום, בכל יום כל
סיעה יכולה להחליף את חבריה. זה כל הסיפור. אם נמצאים פה שני נציגי
אופוזיציה, גם אחמד טיבי וגם אילטוב, אז אפשר להרכיב הרכב סיעתי, ואחרי
זה - - -

היו"ר דוד ביטן:

הוועדה למאבק בנגע בסמים, מכיוון שגם היושב-ראש מהאופוזיציה, אין יושב-ראש,
אין כלום, אני מוריד את זה מסדר-היום. זה יהיה בשבוע הבא. זה לא מפריע לאף
אחד. עכשיו נשארו לנו שתי ועדות.

רוברט אילטוב:

לא הבנתי.

יואל חסון:

עכשיו אני יכול להגיד משהו?

היו"ר דוד ביטן:

הוועדה למאבק בנגע הסמים, היושב-ראש שלה הוא נציג האופוזיציה, ואפילו עוד
לא הבאתם לי את השם. את זה אני לא מאשר היום בכלל.

עכשיו נעבור לוועדה לזכויות הילד.

יואל חסון:

אני יכול לקבל את רשות הדיבור?

היו"ר דוד ביטן:

כן.

יואל חסון:

אני מבקש כבר שעה.

קודם כול, אדוני, אני רוצה לעדכן אותך שהבוקר היתה שיחה עם יושב-ראש הסיעה
ויושב-ראש הקואליציה - -

היו"ר דוד ביטן:

אני יודע. מכיר את השיחה.

יואל חסון:

- - שבה סוכם שנציגי האופוזיציה לא יגישו היום את נציגיהם וגם לא את
ההרכבים.

רוברט אילטוב:

אתי לא סוכם, סליחה.

יואל חסון:

אני מדבר בשם האופוזיציה הראשית.

רוברט אילטוב:

לא, לא. אתה מדבר בשם עצמך. אני חלק מהאופוזיציה, עם כל הכבוד.

יואל חסון:

בשם המחנה הציוני והאופוזיציה.

רוברט אילטוב:

דבר בשם המחנה הציוני.

אחמד טיבי:

האופוזיציה השפויה.

רוברט אילטוב:

השפויה... השמאלנית...

יואל חסון:

עוכרת ישראל...

רוברט אילטוב:

הוא לא יכול לדבר בשם כל האופוזיציה.

היו"ר דוד ביטן:

בסדר, הבנו. הוא אמר בין יושב-ראש האופוזיציה לקואליציה.

יואל חסון:

אני מציע לא לשנות את הסיכום שהיה ולא להגיע כאן למצב שלא עומדים בסיכומים
שהיו כאן הבוקר.

ישראל אייכלר:

אתם לא עומדים בסיכום שהיה ביום שני.

היו"ר דוד ביטן:

הסיכום בלתי אפשרי ליישום. למה הוא בלתי אפשרי ליישום? היו שני צדדים
בסיכום, מצד אחד, אתם לא מביאים לנו את הנציגים, אבל מצד שני אנחנו מעבירים
במליאה את הוועדות רק עם נציגי הקואליציה. אומרת לי היועצת המשפטית שזה
בלתי אפשרי. זאת אומרת, אני לא יכול ליישם את הסיכום הזה. היו לו שני
צדדים. אנחנו לא נגד סיכומים, אבל הסיכום הזה לא תופס.

יואל חסון:

למה לעשות בכוח מה שיכול לעבור לא בכוח ביום שני?

היו"ר דוד ביטן:

תשכנעו את יושבי-ראש הוועדות.

ישראל אייכלר:

יש לכם מילה? מילה זו מילה אצלכם?

יואל חסון:

ביום שני אנחנו מתחייבים שזה קורה.

רוברט אילטוב:

לא, רק אצלנו מילה זו מילה.

ישראל אייכלר:

היושבת-ראש היתה פה, התחננה ביום שני, אחרי שהיושב-ראש כבר קבע שבוע לפני
זה שביום שני קובעים.

רוברט אילטוב:

אם תסכמו אתנו, יהיה לכם - - -

ישראל אייכלר:

אתם יכולים כל יום לשנות, זה לא שהסיעה לא תוכל לשנות.

יואל חסון:

אין לי שמות.

ישראל אייכלר:

אתה יכול לשנות אחר-כך. עוד יומיים - - -

יואל חסון:

אבל אין לי שמות.

ישראל אייכלר:

אז עוד יומיים יהיו לך שמות, עוד שבוע תחליט.

יואל חסון:

אני מתחייב שביום שני זה יונח על השולחן של הוועדה.

היו"ר דוד ביטן:

גם בפעם שעברה התחייבו.

ישראל אייכלר:

כבר התחייבו.

היו"ר דוד ביטן:

אייכלר, מה אתה אומר?

ישראל אייכלר:

מנהל הבנק לא מאמין לאדם שבא ומתחייב בכל שבוע שהוא יכסה את החוב ולא מכסה.

יואל חסון:

אני מבין שאצלכם הכול זה כסף, אבל אני לא מדבר כאן במושגים של כסף.

ישראל אייכלר:

אצלכם? זה אצל המרוקאים?

יואל חסון:

אני לא מרוקאי.

ישראל אייכלר:

אז איזה עדה אתה?

קריאות:

- - -

ישראל אייכלר:

אמרת "אצלכם". זה עדתי, ואני אשכנזי.

יואל חסון:

אני חוזר בי, מאה אחוז. תירגע. אני חוזר בי.

היו"ר דוד ביטן:

עד יום שני אין פעילות גם כך.

ישראל אייכלר:

יש פעילות כל שעה. ברגע שהיועצת המשפטית אמרה שאי-אפשר להפעיל את הוועדה עד
שאין הרכב, אז אני משותק. לא אני, יעידו פה המנהלות, יש פניות כל יום,
אנשים אומרים: מה זה אתם לא עונים? מה זה אתם לא עונים?

אחמד טיבי:

המרכזייה קורסת...

ישראל אייכלר:

לא אמרתי שהמרכזייה קורסת.

היו"ר דוד ביטן:

הוא צודק.

יואל חסון:

אני יודע שהוא צודק, הייתי יועץ ראש הממשלה לפניות ציבור, אני יודע מה זה
פניות ציבור.

ישראל אייכלר:

הנה, יואל יודע מה זה.

יואל חסון:

אני יודע מה זה פניות ציבור, אבל אני אומר - - -

קריאות:

- - -

היו"ר דוד ביטן:

אייכלר, בוא נדחה את זה. אני יודע שאתה צודק. אני אומר לך מראש שאתה צודק.

ישראל אייכלר:

הם פשוט לא צודקים. יש לפעמים מישהו שאומר: לא היה לי מאיפה לגייס את
הכסף - - -

קריאה:

- - -

היו"ר דוד ביטן:

לא נורא. פעם אחרונה, תסכים.

ישראל אייכלר:

אני חושב שהכבוד שלך והכבוד של הוועדה יותר חשובים.

יואל חסון:

זה גם הכבוד שלי שזה יהיה ביום שני.

ישראל אייכלר:

תכריחו אותה שתבוא לפה, הגברת שהתחייבה פה ביום שני, ותגיד שהיא לא עומדת
בהתחייבותה.

קריאות:

- - -

היו"ר דוד ביטן:

אני מודיע שביום שני הבא.

קריאות:

- - -

היו"ר דוד ביטן:

רגע, חבר'ה. ביום שני הבא, אם האופוזיציה לא מביאה שמות ולא הרכב סיעתי,
אנחנו ועדת הכנסת נקבע את ההרכב הסיעתי.

ישראל אייכלר:

אמרת את זה לפני שבועיים. המילה שלך שווה משהו.

היו"ר דוד ביטן:

המילה שלי, אתה רואה מה היא שווה.

ישראל אייכלר:

אבל אמרת.

היו"ר דוד ביטן:

יש פה בעיה.

ישראל אייכלר:

אין שום בעיה. הם יכולים להחליף את החברים מתי שהם רוצים.

היו"ר דוד ביטן:

האופוזיציה גם לא תתנגד לעניין הזה.

יואל חסון:

סגור. אני מתחייב.

היו"ר דוד ביטן:

דחייה אחרונה, אייכלר.

ישראל אייכלר:

אני לא מסכים, ואם אתם רוצים שאני אצא לחופש עד יום שני, אני יוצא לחופש.
אין בעיה.

עליזה בראשי:

תצא לחופש עד יום שני.

ישראל אייכלר:

אין בעיה. תודה רבה לך, הגברת בראשי. אני יוצא לחופש.

היו"ר דוד ביטן:

עד כדי כך?

ישראל אייכלר:

אתם לא מבינים את הדבר הזה.

יואל חסון:

חבר'ה, ועדת החוץ והביטחון לא היתה כאן חודשיים. על מה אתם מדברים? נו,
באמת. ועדת החוץ והביטחון חודשיים לא היתה פה.

ישראל אייכלר:

אתה מוכן לתת למנהלת הוועדה זכות דיבור?

יואל חסון:

ועדת כלכלה לא היתה פה כשעשו דיונים על הגז. אתם מדברים אתי על הוועדה
הזאת?

היו"ר דוד ביטן:

אייכלר, בחייך נו. כולם מבקשים ממך בעניין הזה.

ישראל אייכלר:

באותה סיטואציה היינו בפעם הקודמת.

היו"ר דוד ביטן:

הפעם אני מבטיח לך שלא תהיה. אני אביא הצעה מסודרת בפעם הבאה.

ישראל אייכלר:

נניח שיש להם בעיה בחלוקה, שיקבעו לפי סיעות.

היו"ר דוד ביטן:

בין כה וכה אין פעילות עד יום שני.

ישראל אייכלר:

מה זה "אין פעילות"?

היו"ר דוד ביטן:

יש מליאה וזהו. אתה לא יכול לכנס ועדה ומליאה.

ישראל אייכלר:

מי מדבר על כינוס ועדה. הפקידות אומרות לי שאסור לי להעביר פניות. אתה שומע
מה זה? חצי שנה הוועדה הזאת פועלת בלי יושב-ראש, אנשים פונים, וברגע שנבחרה
ועדה אסור לה לפעול. זה לא ייאמן.

היו"ר דוד ביטן:

אייכלר, תסלח לנו בעניין הזה. אתה צודק, אבל - - -

ישראל אייכלר:

אמרתי לכם שזה לא עניין אישי, זה עניין ציבורי ממדרגה ראשונה.

היו"ר דוד ביטן:

אתה צודק, אבל בואו ניתן זכות לאופוזיציה גם כן להגיע למשהו.

ישראל אייכלר:

את זה הם אמרו לפני שבועיים.

היו"ר דוד ביטן:

אין מה לעשות. עד יום שני. אני נועל את הישיבה.

הישיבה ננעלה בשעה 09:53.
