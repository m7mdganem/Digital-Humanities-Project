הכנסת העשרים-ושלוש

מושב שני

פרוטוקול מס' 111

מישיבת ועדת הכנסת

יום חמישי, ט"ו בשבט התשפ"א (28 בינואר 2021), שעה 11:00

סדר היום:

<< נושא >> התפלגות סיעת הרשימה המשותפת << נושא >>, לפי סעיף 59(2) לחוק
הכנסת

נכחו:

חברי הוועדה:

תהלה פרידמן – מ"מ היו"ר

חברי הכנסת:

ווליד טאהא

אוסאמה סעדי

עאידה תומא סלימאן

ייעוץ משפטי:

ארבל אסטרחן

מנהלת הוועדה:

נועה בירן - דדון

רישום פרלמנטרי:

שלומית כהן

<< נושא >> << נושא >> התפלגות סיעת הרשימה המשותפת << נושא >>, לפי סעיף
59(2) לחוק הכנסת

<< יור >> היו"ר תהלה פרידמן: << יור >>

  בוקר טוב. אני פותחת את הדיון בהתפלגות סיעת הרשימה המשותפת לפי סעיף 59
  לחוק הכנסת.

<< דובר >> ארבל אסטרחן: << דובר >>

מי שביקש את הבקשה זה רע"מ ותע"ל.

<< יור >> היו"ר תהלה פרידמן: << יור >>

חבר הכנסת אוסאמה סעדי, תציג את הבקשה.

<< דובר >> אוסאמה סעדי (הרשימה המשותפת): << דובר >>

בוקר טוב, גברתי היושבת-ראש, חבריי חברי הכנסת מהרשימה המשותפת, שאני מקווה
שאנחנו נמשיך להיות רשימה משותפת וההתפלגות – אני כבר מציין בפתח הדברים –
לפחות בכל הקשור אלינו בתע"ל היא התפלגות טכנית גרידא, דבר שאנחנו עושים
ומקובל בכנסות. אנחנו צירוף מפלגות ואנחנו מבקשים את ההתפלגות הזאת אך ורק
למען הייצוג בוועדות הבחירות האזוריות וגם בעניין חברי ועדות קלפי, ואין
שום משמעות פוליטית לבקשה שלנו. אנחנו הבהרנו את עמדתנו, גם אחרי מה שקרה
אתמול והתפוצצות הישיבה שהייתה למשותפת. אנחנו לא אמרנו ולא אומרים נואש,
אנחנו עושים כל מה שלאל ידינו ולא נרפה את ידינו ונמשיך במאמצים שלנו על
מנת שהרשימה המשותפת על ארבעת מרכיביה, חד"ש, רע"מ, תע"ל ובל"ד, ימשיכו
ותמשיך לייצג את הציבור הערבי במדינה. זה מה שמצפים מאתנו וזה מה שרוצה
הרוב המכריע של התומכים של הרשימה המשותפת. לכן אני מוצא לנכון במעמד הגשת
הבקשה לחזור ולהדגיש את הנושא הזה, שמדובר אך ורק בהתפלגות טכנית שאין לה
שום משמעות מעבר לזה ושאנחנו פועלים ועושים כל מה שאנחנו יכולים על מנת
שנמשיך ברשימה המשותפת בהרכב של ארבעת מרכיביה.

בערבית אני אומר (תרגום): הבקשה שאנו מגישים היום לוועדת הכנסת להכריז על
התנועה הערבית לשינוי כמפלגה עצמאית – אין לה שום משמעויות פוליטיות. זו
בקשה טכנית הנהוגה בכנסת אך ורק ביחס לחברי הקלפי ולהסדרים הלוגיסטיים
בבחירות. עמדתנו בתנועה הערבית לשינוי ברורה והודענו עליה. אנחנו פועלים,
פעלנו ונפעל למען הישארות הרשימה הערבית המשותפת על ארבעת מרכיביה. זו בקשה
טכנית ואין לה שום משמעויות או השלכות פוליטיות.

  תודה, גברתי. אני מבקש לאשר את הבקשה.

<< יור >> היו"ר תהלה פרידמן: << יור >>

תודה רבה. אתה רוצה להוסיף משהו?

<< דובר >> ווליד טאהא (הרשימה המשותפת): << דובר >>

כן. תודה רבה, היושבת בראש, חברים, חברות. אנחנו גם מגישים בקשה לפיצול
טכני בשם רשימת האיחוד הערבי רע"מ. היינו אלה שיזמנו את הקמת הרשימה
המשותפת. לעולם לא נהיה אלה שמפוצצים את הרשימה המשותפת. בדרך ויתרנו בכל
פעם שהיה צריך, כדי להקל על המשך דרכם של ארבע מפלגות ברשימה אחת. זה לא
קל. לעתים יש מחלוקות מהותיות בדעות הן בהיבט החברתי, הן בהיבט הפוליטי.
ובכל זאת היינו תמיד ראשונים לעשות את הכול כדי להמשיך את דרכה של הרשימה
המשותפת, ומכאן שהפיצול היום הוא אכן טכני לשם התארגנות יותר יעילה
בבחירות. אני גם אגיד כמה משפטים בערבית.

(תרגום): אנחנו פעלנו יותר מכולם על מנת שהרשימה המשותפת תתקיים על ארבעת
מרכיביה. היא הייתה רצון העם. היו מחלוקות בהיבט החברתי, האידיאולוגי
והפוליטי. רצינו לגשר עליהן עד אתמול. אתמול האחים מיהרו להכריז על סיומה
של הרשימה המשותפת ולמרות עמדה זו אנו מדגישים שאנחנו נשארים ברשימה
המשותפת ונחזיר את ההחלטה אל המוסדות שלנו. המוסדות שלנו נתנו לנו שהות של
48 שעות לנסות לשמור על הרשימה המשותפת, ואם השותפים יחליטו לפרק את
השותפות הזו וייכפה עלינו ללכת כל אחד לדרכו הוא, נעמוד מול כך באומץ
באמצעות הרשימה שלנו, הרשימה הערבית המאוחדת ובעזרת האל נשיג תוצאות. קודם
כול למען החברה הערבית. המפלגות קיימות כדי לשרת את הציבור ולא להפך.
הציבור לא משרת את המפלגות.

על כן אני מבקש גם את הפיצול הזה בשם רשימת האיחוד הערבי רע"מ. תודה רבה.

<< יור >> היו"ר תהלה פרידמן: << יור >>

יש פה שלושה נציגים אבל אין נציג לבל"ד.

<< דובר >> ארבל אסטרחן: << דובר >>

נכון, כי בל"ד לא יזמו שום דבר. נשארים בל"ד וחד"ש.

<< יור >> היו"ר תהלה פרידמן: << יור >>

זה לא משנה לצורך הפיצול?

<< דובר >> ארבל אסטרחן: << דובר >>

לא. הדבר היחידי, שנוצרת עכשיו סיעה שתכלול רק את בל"ד וחד"ש ולכן תתבקש
להגיד מה השם המבוקש ומי בא כוח וממלא מקום. אבל הם לא השתנו.

<< יור >> היו"ר תהלה פרידמן: << יור >>

חברת הכנסת עאידה תומא סלימאן.

<< דובר >> עאידה תומא סלימאן (הרשימה המשותפת): << דובר >>

תודה רבה, כבוד היושבת-ראש, חברי הכנסת הנכבדים. מי שהיה בכנסות הקודמות
יודע שבקשות כאלה בדרך כלל מוגשות על ידי הסיעות, והרבה פעמים לאחר ויכוחים
פוליטיים סוערים בתוך הסיעות. לפעמים בעניינים טכניים בלבד, לרוב זה
בעניינים טכניים. גם בעבר הרשימה המשותפת עשתה אותו דבר בבחירות הקודמות.
יכול להיות שהבלבול היום נובע מהעובדה ששני הדברים נפגשו בנקודת זמן אחת,
גם יש ויכוחים פוליטיים וגם יש בקשה טכנית.

זה לא במקרה שחד"ש החלטנו שאנחנו לא מגישים את הבקשה, במיוחד שאנחנו גם
מאוד מעוניינים שהרשימה המשותפת תמשיך כרשימה משותפת על כל מרכיביה, בעיקר
כדי להוביל את המאבק שהתחילה הרשימה המשותפת והבטיחה לבוחרים שלנו שנהיה
כוח פוליטי מוביל, שיכול לעמוד באיתנות על הקו הפוליטי שסוכם בין כלל
המרכיבים של הרשימה המשותפת. ואין שום בעיה עם בקשות שהן טכניות כדי לאפשר
לכל הגורמים לפעול בצורה הכי יעילה בשטח כדי להגיע לתוצאות הכי מרביות
שאפשר, וזה אפשרי וקיים. אני מקווה מאוד שהבקשות האלה לא מסתמכות על שום
רקע בעניין המגעים והישיבות הפוליטיות שהיו לרשימה המשותפת בזמן האחרון.
אנחנו עדיין רואים את החשיבות להמשיך את הדרך ביחד. כשאני אומרת אנחנו,
במקרה הזה זה חד"ש. נפעל כמה שאפשר שהרשימה המשותפת תמשיך לפעול, עם בקשות
טכניות או בלי בקשות טכניות. העיקר הוא המאבק הפוליטי, לא העניינים
הטכניים. העיקר הוא התוכנית הפוליטית, זה מה שחשוב, על זה אנחנו נמצאים
ביחד. ואם זה יעזור בקידום העשייה בזמן הבחירות, אז שיהיה.

<< דובר >> ארבל אסטרחן: << דובר >>

יש כאן בקשה, בדומה לבקשות שהיו פה לאחרונה מטעם סיעת ימינה.

<< דובר >> אוסאמה סעדי (הרשימה המשותפת): << דובר >>

יהדות התורה ודגל התורה, אותו דבר.

<< דובר >> ארבל אסטרחן: << דובר >>

נכון. אלה בקשות שקורות לא מעט לפני בחירות.

<< יור >> היו"ר תהלה פרידמן: << יור >>

ימינה זה לא דומה.

<< דובר >> ארבל אסטרחן: << דובר >>

זה גם היה לפי מפלגות, האיחוד הלאומי.

<< דובר >> עאידה תומא סלימאן (הרשימה המשותפת): << דובר >>

היא מתכוונת ששם זה לא היה רק טכני.

<< יור >> היו"ר תהלה פרידמן: << יור >>

נכון. יהדות התורה זה דומה.

<< דובר >> ווליד טאהא (הרשימה המשותפת): << דובר >>

שם התפצלו לפני שהתפצלו טכנית.

<< דובר >> ארבל אסטרחן: << דובר >>

כמובן מה שקורה כאן לא מחייב את דרך הריצה לכנסת הבאה. כמו שנאמר, אלה
שיקולים אחרים. הסיעה היום בכנסת, ששמה היום הוא הרשימה המשותפת חד"ש,
רע"מ, תע"ל, בל"ד – רשימת המועמדים הוגשה על ידי ארבע מפלגות. הגישו הסכם
שמאפשר התפלגות לפי הרכב מפלגתי, ובהתאם לאותו הסכם מתבקשת עכשיו ההתפלגות.

<< יור >> היו"ר תהלה פרידמן: << יור >>

זאת אומרת, אם תרוצו יחד תצטרכו שוב להגיש את ההסכם?

<< דובר >> ארבל אסטרחן: << דובר >>

בשביל שיתאפשר להתפלג צריך להגיש הסכם ליו"ר ועדת הבחירות. אפשר לרוץ ולא
להגיש הסכם, כמו שהיה כאן הסיפור עם הליכוד וכולנו, ואז זה לא מאפשר
התפלגות. בשביל שתתאפשר התפלגות, גם אם אין שליש, צריך הסכם. המשמעות של
הריצה הנפרדת גם אומרת כמובן שהמימון בנפרד, גם המימון השוטף, גם מימון
הבחירות וכו'.

<< יור >> היו"ר תהלה פרידמן: << יור >>

כשעשינו את זה בכחול לבן הגשנו הסכם?

<< דובר >> ארבל אסטרחן: << דובר >>

הגשתם הסכם. בסוף ההתפלגות לא הייתה לפי מפלגות, כי היה הסיפור של פנינה
תמנו.

<< דובר >> עאידה תומא סלימאן (הרשימה המשותפת): << דובר >>

הם שברו את כל הכלים.

<< דובר >> ארבל אסטרחן: << דובר >>

מי שמבקש את הבקשה כעת זה רע"מ ותע"ל, ולכן הסיעה נשארת עם חד"ש ובל"ד,
שכמובן בל"ד גם הוזמנו אבל לא הגיעו, וזה בסדר.

<< דובר >> עאידה תומא סלימאן (הרשימה המשותפת): << דובר >>

אבל אני יודעת מה עמדתם.

<< דובר >> ארבל אסטרחן: << דובר >>

עכשיו מה שצריך טכנית זה להגיד מה יהיו שמות הסיעות, ובכל סיעה מי יהיה בא
כוח וממלא מקום. דיברתי עם הסיעות ואני רוצה להגיד את זה גם לפרוטוקול
ולוודא שזה על דעתכם.

החלק הגדול יותר יישאר הרשימה המשותפת או הרשימה המשותפת חד"ש בל"ד? כי
היום זה נקרא הרשימה המשותפת חד"ש, רע"מ, תע"ל, בל"ד.

<< דובר >> אוסאמה סעדי (הרשימה המשותפת): << דובר >>

הרשימה המשותפת, ומתחת לזה חד"ש בל"ד.

<< דובר >> ארבל אסטרחן: << דובר >>

אין שורה מתחת. יש שם של סיעה. זה שם הסיעה רק בכנסת הזאת.

<< דובר >> עאידה תומא סלימאן (הרשימה המשותפת): << דובר >>

אפשר להשאיר הרשימה המשותפת.

<< דובר >> ארבל אסטרחן: << דובר >>

אוקיי. אז יש לנו הרשימה המשותפת.

<< דובר >> ווליד טאהא (הרשימה המשותפת): << דובר >>

דווקא זה יהיה יותר מתאים משותפת חד"ש בל"ד, כי זו המציאות.

<< דובר >> ארבל אסטרחן: << דובר >>

נכון, למרות שיש להם הזכות, בגלל שהם החלק הגדול יותר, להשתמש ברשימה
המשותפת. את רוצה לבדוק את זה?

<< דובר >> עאידה תומא סלימאן (הרשימה המשותפת): << דובר >>

לא, זה בסדר.

<< דובר >> ארבל אסטרחן: << דובר >>

הרשימה המשותפת חד"ש בל"ד?

<< דובר >> עאידה תומא סלימאן (הרשימה המשותפת): << דובר >>

הרשימה המשותפת.

<< דובר >> ארבל אסטרחן: << דובר >>

אוקיי. מסרת לנו שהיום הרשימה המשותפת בא כוח זה מנסור דהאמשה וממלא מקום
חבר הכנסת מנסור עבאס, שכבר לא יהיה רלוונטי לסיעה הזאת. אמרת שמנסור
דהאמשה יישאר בא כוח וממלא המקום יהיה חבר הכנסת שחאדה, נכון?

<< דובר >> עאידה תומא סלימאן (הרשימה המשותפת): << דובר >>

כן.

<< דובר >> ארבל אסטרחן: << דובר >>

הסיעה הזאת, כמובן, תייצג את בל"ד וחד"ש כמו שהיה עד היום כשתי מפלגות
נפרדות.

תהיה לנו סיעת רע"מ-רשימת האיחוד הערבי. אמרנו רע"מ עם מ"ם רגילה. שם אין
שינוי, כי כבר היום היא סיעה נפרדת. מי שהיום באי כוח זה חבר הכנסת מנסור
עבאס וממלא מקום אבראהים חיג'זי, וכך יישאר.

<< דובר >> ווליד טאהא (הרשימה המשותפת): << דובר >>

נכון.

<< דובר >> ארבל אסטרחן: << דובר >>

אוקיי. והסיעה השלישית תהיה תע"ל – התנועה הערבית להתחדשות, וגם כן לא יהיה
שינוי בבאי הכוח.

<< דובר >> עאידה תומא סלימאן (הרשימה המשותפת): << דובר >>

הם כבר סיעה נפרדת?

<< דובר >> ארבל אסטרחן: << דובר >>

כי היום כל אחד מכם כבר סיעה נפרדת לעניין המימון. למשל בחד"ש היום מי שבא
כוח זה מנסור דהאמשה, ועאדל עמר הוא הממלא מקום. מי שהיו סיעות נפרדות
עכשיו הופכות להיות סיעות רגילות בכנסת. אני אשלים. תע"ל – התנועה הערבית
להתחדשות, שבא כוח הוא חבר הכנסת טיבי וממלא מקום הוא חבר הכנסת סעדי. צריך
להצביע על זה.

<< יור >> היו"ר תהלה פרידמן: << יור >>

מי בעד? מי נגד?

הצבעה

בעד – 3

נגד – אין

נמנעים – אין

<< יור >> היו"ר תהלה פרידמן: << יור >>

בעד שלושה, נגד אין. את נמנעת?

<< דובר >> עאידה תומא סלימאן (הרשימה המשותפת): << דובר >>

אני לא חברה, וגם יש לנו שני חברים בוועדה.

<< יור >> היו"ר תהלה פרידמן: << יור >>

אז אישרנו פה אחד. בהצלחה.

<< סיום >> הישיבה ננעלה בשעה 11:22. << סיום >>
