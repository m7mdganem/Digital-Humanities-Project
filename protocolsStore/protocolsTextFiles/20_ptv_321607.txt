הכנסת העשרים

מושב שני

פרוטוקול מס' 100

מישיבת ועדת הכנסת

יום שני, ח' בשבט התשע"ו (18 בינואר 2016), שעה 14:00

סדר היום:

1. הצעת חוק הבטחת הכנסה (תיקון – זכאות לגמלה בתקופת שהייה במקלט לנשים
מוכות), התשע"ה-2015 – קביעת ועדה לדיון בהצעת החוק

2. הצעת חוק הבטחת הכנסה (תיקון – זכאות אישה השוהה במקלט לנשים מוכות),
התשע"ה-2015 – קביעת ועדה לדיון בהצעת החוק

3. בקשת יושב-ראש ועדת הכספים להקדמת הדיון בהצעת חוק תעריפי התחבורה
הציבורית, התשע"ו-2016 (מ/998), לפני הקריאה השנייה והשלישית

4. בקשת שר הביטחון, חה"כ משה (בוגי) יעלון, בדבר טענת חריגה מגדר נושא
הצעת חוק הסדרת העיסוק בהדברת מזיקים לאדם ולרכוש, התשע"ד-2014 (מ/861)
הנדונה בוועדת הפנים והגנת הסביבה

5. תיקון לחוק יסוד: הכנסת בעניין כהונת סגן ליו"ר הכנסת

נכחו:

חברי הוועדה:

דוד ביטן – היו"ר

יואב בן צור

יואל חסון

חברי הכנסת:

דוד אמסלם

משה גפני

בצלאל סמוטריץ

מוזמנים:

  ------------------------------------------------------------------------
  עו"ד גבריאלה פיסמן  –   ממונה ייעוץ וחקיקה – פלילי, משרד המשפטים
  ------------------- --- ------------------------------------------------
  עו"ד רעות בינג      –   מחלקת ייעוץ וחקיקה, משרד המשפטים

  ואיל עטאמנה         –   מתמחה, מח' ייעוץ וחקיקה, משרד המשפטים

  עו"ד דלית דרור      –   היועמ"ש, המשרד להגנת הסביבה

  רותם קקון           –   יועץ השר, המשרד להגנת הסביבה

  עו"ד גל כהן         –   ייעוץ משפטי, משרד הביטחון

  סא"ל איל עזרא       –   ראש מינהל הגנת הסביבה, צה"ל, משרד הביטחון

  רס"ן מירב תמיר      –   התביעה הצבאית הראשית, צה"ל, משרד הביטחון

  רס"ן אורטל          –   מח' ייעוץ וחקיקה, הפרקליטות הצבאית, צה"ל, משרד
  יוחפז-ארז               הביטחון

  לאה קריכלי          –   מנהלת ועדת הפנים והגנת הסביבה של הכנסת
  ------------------------------------------------------------------------

ייעוץ משפטי:

ארבל אסטרחן

תומר רוזנר

מנהלת הוועדה:

אתי בן יוסף

רישום פרלמנטרי:

אירית שלהבת

הצעת חוק הבטחת הכנסה (תיקון – זכאות לגמלה בתקופת שהייה במקלט לנשים
מוכות), התשע"ה-2015 – קביעת ועדה לדיון בהצעת החוק

הצעת חוק הבטחת הכנסה (תיקון – זכאות אישה השוהה במקלט לנשים מוכות),
התשע"ה-2015 – קביעת ועדה לדיון בהצעת החוק

היו"ר דוד ביטן:

אני פותח את הישיבה. הנושא הראשון על סדר היום הוא קביעת ועדה לדיון בהצעות
חוק: 1) הצעת חוק הבטחת הכנסה (תיקון – זכאות לגמלה בתקופת שהייה במקלט
לנשים מוכות), התשע"ה-2015; 2) הצעת חוק הבטחת הכנסה (תיקון – זכאות האישה
השוהה במקלט לנשים מוכות), התשע"ה-2015.

הגעתי פה להסכם. פניתי ליושב-ראש ועדת העבודה, הרווחה והבריאות והוא הסכים
לוותר. אז זה יעבור לוועדה לקידום מעמד האישה.

מי בעד? מי נגד?

הצבעה

בעד – 3

נגד – אין

נמנעים – אין

ההצעה להעביר את הצעות החוק – הצעת חוק הבטחת הכנסה (תיקון – זכאות לגמלה
בתקופת שהייה במקלט לנשים מוכות), התשע"ה-2015 והצעת חוק הבטחת הכנסה
(תיקון – זכאות אישה השוהה במקלט לנשים מוכות), התשע"ה-2015 – לדיון בוועדה
לקידום מעמד האישה, נתקבלה.

היו"ר דוד ביטן:

ההצעה נתקבלה. זה יותר מתאים לוועדת לקידום מעמד האישה, ולוועדת העבודה
הרווחה והבריאות יש מספיק עבודה, לא יקרה כלום אם זה יידון בוועדה אחרת.
דיברנו בטלפון.

בקשת יושב-ראש ועדת הכספים להקדמת הדיון בהצעת חוק תעריפי התחבורה
הציבורית, התשע"ו-2016 (מ/998), לפני הקריאה השנייה והשלישית

היו"ר דוד ביטן:

בקשת יושב-ראש ועדת הכספים להקדמת הדיון בהצעת חוק תעריפי התחבורה
הציבורית, התשע"ו-2016 (מ/998), לפני הקריאה השנייה והשלישית.

סיימת את הדיון בהצעת חוק התחבורה הציבורית?

משה גפני (יהדות התורה):

בטח.

היו"ר דוד ביטן:

שינית שם משהו?

משה גפני (יהדות התורה):

הוצאתי שני סעיפים.

היו"ר דוד ביטן:

כל הצעת החוק הייתה סעיף אחד. איך הוצאת שניים?

משה גפני (יהדות התורה):

יש שם 6 סעיפים. משרד האוצר רצה שבהמשך נוכל לבטל את זה.

היו"ר דוד ביטן:

הוא כתב את זה?

משה גפני (יהדות התורה):

הוא לא כתב. הבנתי מהצעת החוק. ביטלתי את סעיפים 5 ו-6 וקבעתי תאריך, מתי
עליהם לסיים את זה, תוך שבוע, בגלל שזה הולך לצו פיקוח, לוועדת מחירים, זו
פרוצדורה שלמה. קבעתי שבוע.

היו"ר דוד ביטן:

מי בעד? מי נגד?

הצבעה

בעד – 3

נגד – אין

נמנעים – אין

בקשת יושב-ראש ועדת הכספים להקדמת הדיון בהצעת חוק תעריפי התחבורה
הציבורית, התשע"ו-2016 (מ/998), לפני הקריאה השנייה והשלישית, התקבלה.

היו"ר דוד ביטן:

הבקשה נתקבלה.

בקשת שר הביטחון, חה"כ משה (בוגי) יעלון, בדבר טענת חריגה מגדר נושא הצעת
חוק הסדרת העיסוק בהדברת מזיקים לאדם ולרכוש, התשע"ד-2014 (מ/861) הנדונה
בוועדת הפנים והגנת הסביבה

היו"ר דוד ביטן:

אנשי משרד הביטחון כבר הגיעו? אני מחכה להם.

דוד אמסלם (הליכוד):

למה אתה מחכה להם? תתחיל את הדיון.

היו"ר דוד ביטן:

אני מחכה להם בעניין הזה. אני חייב לחכות להם עוד כמה דקות.

אני מבין שלא הגעתם לפשרה, או אולי כן הגעתם? אני רוצה להבין, לא הגעתם
לפשרה כי אתם לא מוסמכים? מה הבעיה בדיוק?

גל כהן:

אני מן הלשכה המשפטית במשרד הביטחון. אנחנו נמצאים פה בדיון בוועדה על נושא
חדש או לא נושא חדש. אנחנו לא אמורים להגיע לוועדה הזאת עם פתרון, ככל
שיימצא או לא יימצא. אנחנו מנסים למצוא פתרונות. זה נושא סבוך מאוד ואנחנו
כרגע לא מצליחים.

אני רוצה לחזור לעניין הזה של נושא חדש. עכשיו כשאתם נחשפים לנושא הזה ואתם
מבינים שזה לא היה בהצעת החוק המקורית וזה לא היה בקריאה הראשונה, אתם
מבינים שמדובר פה בנושא חדש.

היו"ר דוד ביטן:

אסביר לך. אני לא יודע אם זה היה או לא היה, אבל זה לא משנה לי.

גל כהן:

זה משנה מאוד.

היו"ר דוד ביטן:

לא משנה, כי כשהוועדה דנה בהצעת חוק היא יכולה לכתוב מה קורה עם תקנות
על-פי אותו החוק ויכולה להחליט שהתקנות על-פי החוק יהיו בהתייעצות או
בהסכמה, או אני לא יודע מה. לכן זה לא יכול להיות נושא חדש ביחס לאותו חוק.

גל כהן:

זה לא באותו חוק.

היו"ר דוד ביטן:

לא שייך. הוועדה רשאית להכניס את זה. זה קורה כל הזמן. לא מדויק מה שאתם
אומרים.

גל כהן:

מדובר בתיקון עקיף. זה לא באותו חוק.

היו"ר דוד ביטן:

לא נכון. היועץ המשפטי של ועדת הפנים והגנת הסביבה, מכיוון שאתה אמון עליי
מכוח זה שאני מכיר אותך כבר שנים, בבקשה.

תומר רוזנר:

אני מפנה את אדוני לסעיף 46 להצעת החוק הממשלתית המקורית, שעוסק בנושא
הספציפי שבו אנחנו דנים. אנחנו מדברים על נוהל על תקנות במקרה הזה. ההצעה
הממשלתית הייתה שיהיה נוהל בהסכמת השר הממונה והשר להגנת הסביבה. זה נושא
שנידון בהצעת החוק המקורית.

היו"ר דוד ביטן:

הנושא הזה של המשטרה הכחולה, שאמרת לנו בישיבה הקודמת, אין טעם לעשות כך
שזה יהיה אותו דבר? הנוהל הזה יחול גם פה?

דלית דרור:

זה שינוי.

דוד אמסלם (הליכוד):

אתה רוצה לדון בהצעת החוק?

היו"ר דוד ביטן:

מותר לי לשאול. אתה רוצה לנהל לי את הישיבה? אני שואל אותו.

דוד אמסלם (הליכוד):

אתה מבזבז פה שתי ישיבות. דנים האם זה נושא חדש או לא נושא חדש.

תומר רוזנר:

נושא הנוהל של משטרת ישראל לעומת המשטרה הצבאית החוקרת ושל המשרד להגנת
הסביבה לעומת המשטרה הצבאית החוקרת הוא הנושא שצריך להיות מוסדר בנוהל.
הנוהל היה צריך להיות מוסדר בהסכמה בין שני השרים, ואין הסכמה ביניהם.

היו"ר דוד ביטן:

מה העמדה שלך לגבי זה שיהיה שוויון בנוהל: כחולים, ירוקים, צהובים, אדומים,
כולם יהיו אותו דבר?

תומר רוזנר:

יש שוני בין עבירות סביבתיות ובין עבירות סמים למשל כי מדובר בעבירות
שחורגות אל מעבר לתחום. הרי במקור כל נושא אכיפת דיני הסביבה במערכת
הביטחון התחיל מכך שהזיהום לא עוצר בפתח המחנה אלא משפיע גם על הסביבה. הוא
לא משפיע רק על חיילים אלא גם על האזרחים שחיים מחוץ למחנה, הוא משפיע על
האוויר שנושמים כל האזרחים, הוא משפיע גם על המים ששותים כל האזרחים והוא
משפיע על כל המערכת האקולוגית של הסביבה. לכן לא הרי עבירת סמים שעושה
חייל, וצריך לשאול את השאלה אם היא קשורה לשירותו הצבאי או לא, כעבירת
סביבה. יש צורך בהסדר אחר. מה מהות ההסדר? היו צריכים להגיע להסכמה. לא
מגיעים להסכמה.

היו"ר דוד ביטן:

אתם מבקשים שזה יהיה בהתייעצות?

תומר רוזנר:

כן. אגב, התייעצות, כפי שמפרש אותה היועץ המשפטי לממשלה, היא כמעט הסכמה.

גל כהן:

אדוני היושב-ראש, רק להקריא לך את סעיף 46, כי אנחנו מדברים פה על דבר
עובדתי שפשוט כתוב על הנייר.

היו"ר דוד ביטן:

אתה לא יכול לשכנע אותי בטענה כזאת, מן הסיבה הפשוטה, שמותר לוועדה לעשות
תיקון שמתייחס לתקנות או לנוהל מסוים.

גל כהן:

עוד דבר באשר לדברים שאמר היועץ המשפטי לוועדת הפנים. הנוהל הזה מכיל 17
סעיפים ויש הסכמה לגבי 16 מהם. יש אי-הסכמה רק לגבי אחד מהם.

היו"ר דוד ביטן:

מה אני יכול לעשות? ניסינו, נתנו לכם שבועיים, והיום נתנו לכם עוד כמה
שעות. זה לא עוזר.

גבריאלה פיסמן:

זה לא עניינו של החוק הזה. אני מבקשת להתייחס. הסעיף שנכתב פה בהצעה הכחולה
הוא בעצם סעיף נוהל "רזה" שהיה במקור גם בהצעת חוק אכיפה סביבתית. התפיסה
של חוק הגנת הסביבה (סמכויות פיקוח ואכיפה) היא שהאכיפה לגבי כלל הפיקוחים
של הגנת הסביבה היא אכיפה כוללת. כלומר, כל הסדרי האכיפה כלפי מערכת
הביטחון הם אותם הסדרים.

היו"ר דוד ביטן:

אבל הכנסתם את זה. מה זה משנה?

גבריאלה פיסמן:

תיקון ספציפי אגב הצעת חוק ספציפית סביבתית, תהיה לו השלכה על כלל התפיסה
של החיקוקים הסביבתיים, ומעבר לזה בכלל על אכיפה כלפי הגנת הסביבה גם
בחוקים שאינם סביבתיים. לכן בהגדרה זה נושא חדש.

היו"ר דוד ביטן:

אגיד לך מה העמדה שלי אחרי כמה דיונים. אני בעמדה הפשוטה, שהנושא הוא לא
נושא חדש בהתייחס להצעת החוק הספציפית. זאת אומרת, על מה שחל הנושא
הספציפי, שזה חוקי הדברה, זכותה של הוועדה להתייחס לזה ולהכניס את זה
במסגרת הצעת החוק. בכל הקשור לחוקים אחרים- - -

גבריאלה פיסמן:

אנחנו טוענים שהנוהל הוא נוהל כללי של אכיפה כלפי מערכת הביטחון.

היו"ר דוד ביטן:

אני לא יודע, אני לא נכנס לגופו של עניין.

גבריאלה פיסמן:

הנוהל הוא לא נוהל פרטני אגב הצעת חוק המדבירים. הצעת חוק המדבירים, עם כל
הכבוד, לא מעלה חוק נפרד לאכיפה כלפי מערכת הביטחון.

היו"ר דוד ביטן:

בהחלטה שלנו נגיד שאנחנו מתייחסים לנושא של ההדברה.

קודם כול, זכותה של הממשלה למשוך את הצעת החוק. אם אתם חושבים שיושב-ראש
ועדת הפנים והגנת הסביבה חורג ממה שהוא צריך לעשות ושוועדת הכנסת חרגה גם
כן אז קודם כול, זה הצעת חוק ממשלתית, תמשכו את הצעת החוק ומצדי תלכו ליועץ
המשפטי לממשלה לחצי שנה, זה לא בעיה שלי. כל עוד הצעת החוק הזאת מונחת על
השולחן, ליושב-ראש ועדת הפנים ולוועדת הפנים יש סמכות לעשות תיקוני חקיקה.
זה במהות של הליכי החקיקה. במצב הזה מותר להם לקבוע שהתקנות שיותקנו על-פי
החוק הספציפי יהיו בהסכמה או בהתייעצות או בכלל לא, והם גם יכולים לכתוב
"באישור ועדת הפנים". הם יכולים לכתוב מה שהם רוצים בעניין הזה אם זה עבר
את המליאה אחר-כך. היועץ המשפטי פה, הוא יגדיר את זה יפה וינסח את זה יפה,
אני סומך עליו.

גל כהן:

בעניין אותו חוק.

גבריאלה פיסמן:

יש כאן מחלוקת עקרונית.

היו"ר דוד ביטן:

אתם תמשכו את הצעת החוק. נתתי לכם שבועיים. אף אחד לא רוצה פה להגיע לפשרה.
5 שנים המתנו שמשרדי הממשלה יעשו את העבודה.

גבריאלה פיסמן:

לא בהקשר הספציפי של הצעת החוק הזאת.

היו"ר דוד ביטן:

משרד המשפטים שאמון על העניין הזה, שהיה צריך לסיים את העניין, עם כל
הכבוד- - -

גבריאלה פיסמן:

הפנייה לפי החוק אמורה הייתה להיות לראש הממשלה ולא נעשתה פנייה.

היו"ר דוד ביטן:

אבל מה זה משנה? אתם רואים שאין פנייה אז תגידו: עד כאן. בשביל מה יש את
משרד המשפטים?

אני מבקש, אם אפשר, אנחנו רוצים לקבוע שככל שזה קשור לתוכן של החוק הספציפי
הזה זה לא נושא חדש. אפשר לקבוע שהתקנות יהיו בהתייעצות בלבד. בכל הקשור
לחוקים אחרים, זה כן נושא חדש.

גבריאלה פיסמן:

בהקשר של הצעת חוק המדבירים בלבד.

היו"ר דוד ביטן:

בהקשר של הצעת חוק המדבירים הוועדה רשאית לקבוע שהתקנות יהיו בהתייעצות ולא
בהסכמה. אני מקווה שכאשר יתקינו את התקנות האלה משרד המשפטים- - -

גבריאלה פיסמן:

הנושא שבהתייעצות או בהסכמה יש לו השלכה על הנוהל הכללי ולכן נבקש להביא את
זה בפני היועץ המשפטי לממשלה. יש כאן מחלוקת בין שני משרדי ממשלה.

היו"ר דוד ביטן:

תעשו מה שאתם רוצים, זה זכותכם. יושב-ראש הוועדה וחברי הכנסת האחרים בוועדה
זכאים לקבוע. איפה הייתם עד היום?

יואל חסון (המחנה הציוני):

את מתארת את המחלוקת בין שני המשרדים כאילו זה דבר חדש. הרי בכל יום אנחנו
נחשפים למחלוקות כאלה שלא מסתיימות אף פעם.

היו"ר דוד ביטן:

תמשכו את הצעת החוק, מה הבעיה. אתם תמשכו את הצעת החוק, תביאו את זה ליועץ
המשפטי לממשלה, זה יחזור לוועדת השרים לענייני חקיקה, יחזור למליאה לקריאה
ראשונה ונראה, ואז זה יחזור לוועדה. זה הזכות שלכם, אין בעיה. אני לא אאפשר
מצב שבמשך 5 שנים אין תקנות, שזה משפיע על הציבור. אתם שומעים מה קורה.

יואל חסון (המחנה הציוני):

אדוני היושב-ראש, אני רוצה להגיד איזה משפט. הרי אנחנו כחברי כנסת חווים את
החוויה הזאת. בשבילך היא אולי חוויה ייחודית אבל אנחנו חווים את החוויה
הזאת יום-יום- -

גבריאלה פיסמן:

אני לא יום ראשון בכנסת.

יואל חסון (המחנה הציוני):

- -שמשרדי ממשלה שמגיעים אלינו לא מצליחים להידבר, לא מצליחים להגיע
להסכמות. הציבור נפגע מזה.

גבריאלה פיסמן:

אני חווה יום-יום את החוויה שמשרדי ממשלה שחלוקים מגיעים להסכמות.

יואל חסון (המחנה הציוני):

אנחנו כל הזמן חווים את זה, וזה על הגב של הציבור. הציבור בסופו של דבר לא
מקבל את הסטנדרט שאנחנו מבקשים. כמעט בכל הצעת חוק יש מחלוקות בין המשרדים
ולא יודעים להידבר.

היו"ר דוד ביטן:

זה מחלוקת מהותית. איפה היועץ המשפטי לממשלה? למה הוא לא מטפל בזה?

גבריאלה פיסמן:

אנחנו מבקשים לאפשר לנו להביא את זה בפני היועץ המשפטי לממשלה. זו בדיוק
בקשתנו.

דוד אמסלם (הליכוד):

אני מקבל את מה שאתה אומר. אני חושב שאנחנו נעביר את זה בקריאה הראשונה
ויהיה להם זמן להסתדר ביניהם, ואם הם יסתדרו ביניהם אז לא תהיה לנו בעיה גם
להסדיר את העניין.

היו"ר דוד ביטן:

זה עבר קריאה ראשונה. זה הכנה לקריאה השנייה והשלישית. בסדר, הם יכולים
למשוך את הצעת החוק. שימשכו.

דוד אמסלם (הליכוד):

הם יכולים למשוך את הצעת החוק.

במהות הצעת החוק אנחנו יכולים לשנות מה שאנחנו רוצים, במהות הצעת החוק
הספציפית. אנחנו מוסיפים, מורידים.

היו"ר דוד ביטן:

מה שאמרתי מקובל?

יואל חסון (המחנה הציוני):

אני תומך בעמדת היו"ר.

היו"ר דוד ביטן:

אני מבקש מהיועץ המשפטי של ועדת הפנים ומהיועצת המשפטית של ועדת הכנסת, אני
מבקש ממך תומר רוזנר, כשוועדת הפנים דנה לדאוג שזה יהיה רק לגבי הצעת החוק
הספציפית הזאת.

דוד אמסלם (הליכוד):

יש עוד משפט אחד שאני רוצה לומר. יש כאן מצב שהם עוברים על החוק כבר 5
שנים. זה עבירה על החוק. אם זה היה אזרח היו מעמידים אותו לדין. גם מפורט
בחוק תוך כמה זמן הם היו צריכים להסדיר את התקנות, תוך 90 ימים, והם לא עשו
כלום במשך 5 שנים. אני מתכוון גם להוביל את הנושא הזה. ערכתי עליו דיון
בוועדה לפני חצי שנה, לא דרך חוק המדבירים, וביקשתי מהם להסדיר את זה.
כמובן לא דובים ולא זבובים... הכול בסדר, אתה אמרת והשיירה עוברת, לא קרה
כלום, הצבא זה צבא. אני מתכוון לטפל בנושא הזה גם אם אצטרך להביא את זה
כהצעת חוק פרטית שלי שנועדה לתקן את החוק הראשי.

היו"ר דוד ביטן:

בסדר, למה לא.

דוד אמסלם (הליכוד):

בגלל שהם כרגע עוברים על החוק והם עוד מתלוננים.

יואל חסון (המחנה הציוני):

מי זה "הם"?

דוד אמסלם (הליכוד):

הצבא.

יואל חסון (המחנה הציוני):

לא אמרו לך שזה צבא שיש לו מדינה?...

היו"ר דוד ביטן:

מכיוון שהערת לי, כבוד יושב-ראש ועדת הפנים והגנת הסביבה, אני אומר לך
שבנושא הזה, בעניין נושא חדש, אני חייב להיכנס לגופה של הצעת החוק כי אחרת
לא אדע אם זה נושא חדש או לא. לכן בנושאים האלה אנחנו דנים גם בהצעת החוק
עצמה. זה לא רק נוהל אלא אני חייב לראות מה בדיוק הבעיה ולמה זה נושא חדש
במסגרת של הצעת החוק הספציפית. אני חייב להיכנס לתוכן הצעת החוק.

גל כהן:

רק לחדד, אתה אומר שזה לא נושא חדש רק ככל שמדובר בחוק ההדברה, נוהל רק
לגבי חוק ההדברה?

היו"ר דוד ביטן:

כן, רק לגבי זה. פה לא חייבים הסכמה. פה רק התייעצות. בחוקים אחרים – זה
נושא חדש. בחוק הזה – זה לא נושא חדש.

מי בעד? מי נגד?

הצבעה

בעד – פה אחד

טענת חריגה מגדר נושא בהצעת חוק הסדרת העיסוק בהדברת מזיקים לאדם ולרכוש,
התשע"ד-2014, לא נתקבלה.

היו"ר דוד ביטן:

יש הסכמה פה אחד. תודה רבה לכם.

משרד המשפטים, אם אתם חושבים שאנחנו לא בסדר, תמשכו את הצעת החוק בחזרה ואז
יהיה לכם זמן לערוך ישיבות. היו לכם 5 שנים ולא ערכתם ישיבות. אולי ערכתם
ישיבות ולא הצלחתם.

גבריאלה פיסמן:

אנחנו לא אמורים להיות.

תיקון לחוק יסוד: הכנסת בעניין כהונת סגן ליו"ר הכנסת

היו"ר דוד ביטן:

אני עובר לתיקון לחוק-יסוד: הכנסת בעניין כהונת סגן ליושב-ראש הכנסת. זה לא
תחילה מהכנסת הבאה, יש כאן טעות, זה יהיה מהכנסת הנוכחית, אבל זה לא חל על
הסגנים הקיימים.

אני רוצה להסביר את מהות הצעת התיקון של החוק. היום, בגדול, יושב-ראש הכנסת
וסגן יושב-ראש הכנסת חלים עליהם אותן הוראות. אנחנו חושבים שצריך להפריד
בין היושב-ראש, שנבחר על-ידי המליאה ויש לו מעמד, לבין הסגנים.

יואל חסון (המחנה הציוני):

מי זה "אנחנו", אדוני? מאין נולדה הצעת החוק?

היו"ר דוד ביטן:

זה אני. זה רעיון שלי. אני בודק כל מיני חוקים שקשורים לכנסת ובוחן אם צריך
לתקן או לא, וזה אחד מהם. יש עוד תיקונים שנביא בעתיד. לאט-לאט, אנחנו לא
עושים את זה במכה אחת.

יש להם אותו מעמד, כאשר בסופו של דבר אני חושב שלא צריך להיות להם אותו
מעמד לעניין תחולת ההחלפה.

דבר נוסף, ניקח לדוגמה מקרה שיש רוטציה בסיעה ואדם לא רוצה להתחלף, או אדם
שלא עושה את עבודתו כסגן יושב-ראש. מה קורה במקרה הזה? אני חושב שסגן
יושב-ראש הכנסת צריך לחול עליו שכפי שהסיעה מינתה היא תוכל לקחת את המינוי
הזה ולא יצטרכו 90 חברי כנסת על מנת להחליף סגן יושב-ראש. היום נדרשים 90
חברי כנסת כדי להחליף אותו באישור מליאה. יש אמנם סעיף שאומר שפרט לסיעה,
אם עכשיו סיעת ש"ס לא מוכנה להחליף את הסגן, הכנסת כן רשאית להחליף. היום
יש דרישה ל-90 חברי כנסת.

ארבל אסטרחן:

זה רק מעילות מסוימות.

היו"ר דוד ביטן:

יש עילות מיוחדות בגינן הכנסת יכולה להחליף גם סגן יושב-ראש וגם יושב-ראש,
ברוב של 90 חברי כנסת. חשבנו שצריך לעשות הבחנה, שאת היושב-ראש אפשר יהיה
להחליף ברוב של 90 חברי כנסת ואילו סגן יושב-ראש ברוב של 70 חברי כנסת. זה
לא יחול על הסגנים הקיימים. בשל הסיטואציות שהיו לנו אני סבור שהכנסת צריכה
להגן על עצמה בעניין הזה.

יואל חסון (המחנה הציוני):

אתה אומר במפורש שזה הצעת חוק שנולדה בגלל אורן חזן?

היו"ר דוד ביטן:

לא. אני לא אומר.

יואל חסון (המחנה הציוני):

אמרת: "סיטואציות שקרו".

היו"ר דוד ביטן:

יש סיטואציות מסוימות שהסיעה צריכה להגן על עצמה, גם ציבורית, ושהכנסת
צריכה להגן על עצמה ציבורית. אני לא מתייחס לסגנים הקיימים, עליהם יחול
החוק הקודם.

ארבל אסטרחן:

שאלות בעניינים האלה התעוררו גם בעבר.

היו"ר דוד ביטן:

אם עכשיו יש רוטציה ואתה לא רוצה להתפטר, אי אפשר להחליף אותך. איזה מין
דבר זה?

בצלאל סמוטריץ (הבית היהודי):

מה מסגרת הדיון עכשיו? מה אנחנו רוצים להחליט?

ארבל אסטרחן:

הוועדה מכינה הצעת חוק לקריאה הראשונה.

בצלאל סמוטריץ (הבית היהודי):

מכיוון שזו הצעה של הוועדה זה מדלג על הקריאה הטרומית. אם לא נעביר את זה
עכשיו אז יצטרכו להעביר את זה בקריאה טרומית כהצעת חוק פרטית?

היו"ר דוד ביטן:

מה שלא עובר בוועדה אני לא מעביר.

ארבל אסטרחן:

אם חברי הכנסת יחשבו שאין בזה צורך- - -

היו"ר דוד ביטן:

אני לא עושה דברים על דעת עצמי פה. אני אומר שזה לא חל על הסגנים הקיימים.

בצלאל סמוטריץ (הבית היהודי):

אני לא דואג לעצמי, אני מוכן להתפטר מחר בבוקר.

היו"ר דוד ביטן:

אנחנו לא יכולים בלעדיך, על מה אתה מדבר...

ארבל אסטרחן:

הדברים שנאמרו מדויקים.

היו"ר דוד ביטן:

תגידי גם את העילות בגינן הכנסת יכולה להעביר מכהונה. אני חושב שצריך לתת
כוח לסיעה במקרים האלה, עם כל הכבוד לסגן.

בצלאל סמוטריץ (הבית היהודי):

לזה אני לא מסכים.

ארבל אסטרחן:

יש לכם בעמוד האחרון נוסח משולב אז תוכלו לראות את התיקונים משולבים בתוך
הטקסט.

היום הכנסת, כפי שאתם יודעים, בוחרת את יושב-ראש הכנסת וסגנים ליושב-ראש
הכנסת. לפי תקנון הכנסת הבחירה של היושב-ראש והסגנים היא לכל תקופת כהונתה
של הכנסת. תיקון מסוים שהוכנס לפני כמה שנים קבע שאפשר מלכתחילה לבחור
סגנים לתקופה קצובה. זה תיקון מהכנסת הקודמת או מזו שלפניה ואכן נעשה בו
שימוש וגם בכנסת הזאת יש סגנים שנבחרו לתקופה קצובה ואז לא צריך לפטר אותם,
הם לא צריכים להתפטר, הכהונה שלהם פשוט פוקעת במועד שנקבע.

היו"ר דוד ביטן:

זה בתנאי שהרוטציה נקבעה מראש. אם נקבעה אחר-כך – אי אפשר לעשות את זה.

ארבל אסטרחן:

אם זה נאמר מלכתחילה כאשר הם נבחרו. אבל אם זה לא נקבע כך מראש, קובע
חוק-יסוד: הכנסת את הדרך להעברה מכהונה של היושב-ראש ושל הסגנים שלו. אדגיש
שאנחנו לא מדברים פה על היושב-ראש, אבל אני מזכירה זאת. התיקון לא מציע
לשנות שום דבר לגבי יושב-ראש הכנסת.

חוק-היסוד, כפי שאתם יכולים לראות בנוסח שלפניכם, קובע כי "הכנסת רשאית,
בתקנונה, לקבוע סייגים לבחירתו של חבר הכנסת לכהונת יושב-ראש הכנסת או סגן
ליושב ראש הכנסת", זה מופיע בסעיף קטן 20(ב), ואכן יש בתקנון סייגים, ואז
יש שני סעיפים נוספים רלוונטיים. הכנסת רשאית, בהחלטה ברוב חבריה, להשעות
מכהונתו את יושב-ראש הכנסת או את סגן יושב-ראש הכנסת – "פרטים ייקבעו
בחוק"; ואז יש סעיף שקובע "הכנסת רשאית, בהחלטה ברוב חבריה, או ברוב גדול
יותר שייקבע בחוק" – והוא אכן נקבע, תיכף נראה מה קובע החוק – "להעביר
מכהונתו את יושב-ראש הכנסת או סגן ליושב ראש הכנסת".

יש פה כמה דברים. קודם כול, השאלה האם בכלל דרך ההעברה של הסגנים מכהונה
צריכה להיות בחוק-היסוד. היושב-ראש – כן, אבל הסגנים – לא בטוח. ודבר נוסף,
האם נכון שההוראות האלה שבאות להבטיח את הכהונה של היושב-ראש והסגנים –
למשל אם הוציאו מישהו מן המליאה וזה לא מוצא חן בעיני חברי הכנסת אז יעבירו
אותם מכהונתם. ברור שיש מעמד וחשיבות לכך שתהיה להם עצמאות בתפקיד. האם
נכונה ההשוואה הזאת בין היושב-ראש לסגנים?

מה אומר החוק מכוח חוק-היסוד, שהוא חוק הכנסת כמובן? יש לנו שני סעיפים
רלוונטיים, סעיפים 7 ו-8. סעיף 7 מדבר על השעיה מחמת עבירה, והוא קובע
שהכנסת רשאית ברוב חבריה, 61, להשעות מכהונה יושב-ראש או סגן ליושב-ראש אם
היועץ המשפטי לממשלה החליט להגיש נגדו כתב אישום. פה מוצע שדרישת הרוב תהיה
רק לגבי יושב-ראש הכנסת, ואילו לגבי סגן היושב-ראש – החלטה של הכנסת ברוב
רגיל.

יואל חסון (המחנה הציוני):

להדיח סגן יושב-ראש הכנסת ברוב רגיל?

ארבל אסטרחן:

להשעות בשל החלטה של היועץ המשפטי לממשלה להגיש נגדו כתב אישום. יש לנו כאן
שני סעיפים. הסעיף הראשון אומר: בשל עבירה. היועץ המשפטי לממשלה החליט
להגיש כתב אישום, או שמתקיימים נגדו הליכים פליליים שהחלו כבר. היום זה
השעיה ברוב חבריה של הכנסת לגבי היושב-ראש והסגנים. מוצע להפריד: היושב-ראש
– ברוב חבריה, הסגנים – ברוב רגיל. בכל מקרה זה רק לפי הצעה של ועדת הכנסת.
היום זה ברוב חבריה. גם פה מוצע להבחין: יושב-ראש הכנסת – ברוב חברי ועדת
הכנסת, סגן היושב-ראש – ברוב רגיל. זה מבחינת העילה היותר קלה וברורה, מחמת
עבירה.

סעיף 8 לחוק הכנסת מדבר על העברה מכהונה לא מחמת עבירה. היום הוא קובע
שמליאת הכנסת רשאית ברוב של שלושה-רבעים להעביר יושב-ראש או סגן יושב-ראש,
שזה תנאים זהים. העילה היא: "אם קבעה כי אין הוא ראוי לכהונתו מחמת התנהגות
שאינה הולמת את מעמדו". זו העילה היחידה שקיימת. הפרוצדורה פה מורכבת מאוד:
זה החלטה של המליאה ברוב של שלושה-רבעים; צריכה להיות הצעה של ועדת הכנסת
ברוב של שלושה-רבעים; וקובלנה שהובאה בפני ועדת הכנסת על-ידי 61 חברי כנסת.
זאת הפרוצדורה הנוכחית שהיא מורכבת מאוד. וזה גם רק אחרי החלטה של ועדת
האתיקה על כך שהיושב-ראש או סגנו נהגו באופן שאינו הולם.

היו"ר דוד ביטן:

זה נשאר. אנחנו לא נוגעים בזה. אנחנו נוגעים במספר חברי הכנסת.

ארבל אסטרחן:

לא, מוצע לתקן את הכול. היום צריך החלטה של ועדת האתיקה שהיושב-ראש או סגנו
נהגו באופן לא הולם; אחרי ועדת האתיקה 61 חברי כנסת פונים לוועדת הכנסת;
ועדת הכנסת – החלטה של שלושה-רבעים; מליאת הכנסת – החלטה של שלושה רבעים,
של 90 חברי כנסת.

מה שמוצע כאן: לגבי היושב-ראש לא לגעת; ולגבי סגן להוסיף סעיף שיגיד:
"הכנסת רשאית, בהחלטה ברוב של שבעים מחבריה," – או כמה שיוחלט, לפי הצעת
ועדת הכנסת: ברוב רגיל – "להעביר מכהונתו סגן ליושב ראש הכנסת אם קבעה כי
אין הוא ראוי לכהונתו מחמת התנהגות שאינה הולמת את מעמדו", מאותה עילה,
ומובהר שיש זכות טיעון ושזה הצבעה גלויה וכולי.

ומוצע להוסיף כאן דבר נוסף לגבי סגן, שכהונתו תסתיים "עם מסירת הודעה בכתב
מטעם סיעתו ליושב ראש הכנסת על סיום הכהונה".

יואל חסון (המחנה הציוני):

הסעיף הזה רלוונטי גם לסגנים הנוכחים כי הם בתפקיד.

ארבל אסטרחן:

לפי מה שהוצע כרגע, הכול יחול רק על סגן שנבחר אחרי תחילת החוק. כמובן
תוכלו להחליט כפי שתרצו, אבל כרגע זה מה שמוצע.

היו"ר דוד ביטן:

לא רציתי להחיל את זה על הסגנים הנוכחיים.

בצלאל סמוטריץ (הבית היהודי):

זה דווקא לא יפה. מה, אנחנו דואגים לעצמנו אז "נדפוק" את הבאים? אם זה
נכון, זה נכון מעכשיו. אם זה לא נכון, זה לא נכון.

ארבל אסטרחן:

אפשר גם לעשות את זה מהכנסת הבאה.

היו"ר דוד ביטן:

אני לא רציתי להכניס את זה כבר מעכשיו. אם אתם רוצים שזה יחול כבר היום,
אין לי בעיה.

יואב בן צור (ש"ס):

יהיו סגנים סוג א' וסגנים מסוג ב' בתוך הכנסת הזאת? זה נשמע לי לא טוב, עם
כל הכבוד. תעשה את זה מהכנסת הבאה וגמרנו.

יואל חסון (המחנה הציוני):

או תעשה את זה מעכשיו לכולם.

בצלאל סמוטריץ (הבית היהודי):

קודם כול, אני מוכרח לומר שאני פוגש את זה לראשונה ואני צריך לחשוב קצת.
תוך כדי הדיון נעשיר זה את זה. אני רוצה להגיד כמה אמירות למעלה ואחר-כך
נראה איך צוללים למטה.

אני כן חושב שבאופן עקרוני יש ערך גדול מאוד לשמור על העצמאות של הסגנים.
קודם כול, זה משדר חלק מן הממלכתיות של המוסד הזה של נשיאות הכנסת. כאשר
אני עולה לדוכן, וכך גם יואל חסון ואחרים, אני ממש לא איש הבית היהודי
שעולה לדוכן. אני מנהל את המליאה בצורה הכי ממלכתית שיכולה להיות.

יואב בן צור (ש"ס):

כשאתה עולה אתה הריבון?

בצלאל סמוטריץ (הבית היהודי):

לא, אני לא הריבון.

היו"ר דוד ביטן:

למה- - -?

בצלאל סמוטריץ (הבית היהודי):

כי צריך להיזהר ממצב שאני הופך להיות מריונטה, שאני חייב לתת רשות דיבור
וזכות תגובה למישהו מהסיעה שלי כי אם לא אתן לשולי מועלם שהיא יושבת-ראש
הסיעה שלי אז פעמיים היא תתעצבן עליי ותגיד: נפתלי לא מועיל למערכת, בואו
נחליף אותו. זה יהרוג את המוסד הזה.

הכנסת היא מוסד מאוד-מאוד פוליטי ויש בה איזה אי של שפיות. אני אומר את
האמת, אני חדש פה, אני רואה בהערכה רבה את ישיבות הנשיאות, איך יולי
אדלשטיין מנהל את הנשיאות. הוא דורש מכולנו, ואנחנו משתדלים לעמוד בזה בלי
קשר למקום ממנו הגענו, זה יכול להיות אחמד טיבי מצד אחד ואני מצד שני. יהיה
רע מאוד לכנסת אם נביא את הנשיאות למקום שבו אני חייב להילחם על הצעות לסדר
של הסיעה שלי כי הרי אני שליח של הסיעה שלי ואם לא אעשה את העבודה ואלחם על
ההצעות לסדר או על ההצעות הדחופות של הסיעה שלי אז יחליפו אותי כי אני לא
מספק את הסחורה.

היו"ר דוד ביטן:

בפועל אתה לא נלחם על הצעות של הסיעה שלך?

בצלאל סמוטריץ (הבית היהודי):

לא, לחלוטין לא. אני מעיד פה לפרוטוקול, לחלוטין לא. פונים אליי גם חברי
סיעה שלי וגם חברים אחרים. אני משתדל מאוד, ולא פעם קורה ההיפך, שאני מוותר
על שלי או יואל חסון מוותר על שלו כי אנחנו אומרים: אתה יודע מה, אתה צודק,
הנושא האחר חשוב יותר. אני מתאר לך מעשים שבכל יום.

היו"ר דוד ביטן:

אתם מכניסים את עצמכם להצעות חוק של אחרים. יש לי ביקורת גם על זה.

בצלאל סמוטריץ (הבית היהודי):

זה שלחבר נשיאות יש פריבילגיה להצטרף להצעות חוק אחרות, מותר שתהיה לך
ביקורת. אני אומר לך מבפנים על עבודת הנשיאות, שהיא נעשית 90% באופן
ממלכתי, פרט אולי לקצוות. אני לא יודע מה רע בזה. מה הבעיה שנציג של
הנשיאות יכול להצטרף להצעות חוק?

היו"ר דוד ביטן:

אל תעמיד את השברים כאילו הנשיאות היא מין גוף ניטרלי. הנשיאות היא לא גוף
ניטרלי, היא גוף פוליטי לכל דבר ועניין.

יואל חסון (המחנה הציוני):

עדיין הנשיאות היא גם גוף פוליטי.

בצלאל סמוטריץ (הבית היהודי):

אני חושב שהיא פחות פוליטית מגופים אחרים בכנסת. אני חושב שהשאיפה שלנו
צריכה להיות להפוך אותה – אנחנו בני אדם, זה בסדר, ויש חברים ויש סיעה ויש
מחויבויות וכולי – אבל ההצעה שלך הופכת את זה לעוד יותר פוליטי. אם על
הראשונים אנחנו בוכים בואו לא נחמיר את המצב עוד יותר מאשר הוא עכשיו. אני
כן חושב שצריכה להיות עצמאות לנשיאות.

יש מקום שיושב-ראש וסגנים לא יהיו אותו דבר בדיוק, ויכול להיות שבשל
התנהגות שאינה הולמת לא חייבים רוב של שלושה-רבעים אלא אפשר גם פחות, שוב,
כי זה לא סיעתי. אני כן חושב, גברתי היועצת המשפטית, להכניס את המסננת של
קביעה של ועדת האתיקה. בכל מקרה כשוועדת האתיקה תקבע שהוא עשה מעשה שלא
ראוי לתפקידו – אגב, בוועדת האתיקה יש לי אמון מוחלט, שהיא הגוף הכי לא
פוליטי בכנסת, למרות שאני לא אוהב חלק מהחלטותיה, אבל בעיניי היא משתדלת
להתנהל באובייקטיביות. אוי ואבוי לנו אם ועדת האתיקה תהיה פוליטית. זה
בעיניי איזה בלם, שאני אומר: בעילה הזאת לפחות קודם כול שהיא תקבע. אם היא
תקבע, אני מוכן שיהיה רוב רגיל, לא צריך "קריעת ים סוף" אחרי שוועדת האתיקה
קבעה. אבל קודם כול שתהיה מין מסננת כזאת, כי אחרת הרוב הפוליטי פה- - -

היו"ר דוד ביטן:

רק ועדת האתיקה. מקובל עלי.

בצלאל סמוטריץ (הבית היהודי):

אני מוכן שלא יצטרכו "קריעת ים סוף", אבל אחרי שיש קביעה של ועדת האתיקה.
עוד פעם: ועדת האתיקה, ואז יוזמה של ועדת הכנסת ורוב רגיל. אפשר לחשוב,
אולי כן 61 במליאה. אני לא יודע. אבל 61 זה חוזר לקואליציה-אופוזיציה.

ארבל אסטרחן:

היושב-ראש הציע שבמליאה זה יהיה רוב של 70 להבדיל מ-90.

בצלאל סמוטריץ (הבית היהודי):

כלומר עדיין שומרים רוב. כלומר בוועדת האתיקה ובוועדת הכנסת רוב רגיל ואז
במליאה רוב של 70. זה מקובל עלי לחלוטין.

ארבל אסטרחן:

ואותה עילה.

בצלאל סמוטריץ (הבית היהודי):

לכן אני רוצה את ועדת האתיקה כי היא בעיניי אמינה לקבוע את הקביעה הזאת
באופן עקרוני. אגב, מי פונה לוועדת האתיקה? בהצעת החוק לא כתוב. כל אחד?

ארבל אסטרחן:

כל אדם.

בצלאל סמוטריץ (הבית היהודי):

אני רוצה להציע שתונח בפני ועדת הכנסת ובפני הכנסת חוות דעתו של יושב-ראש
הכנסת כתנאי.

היו"ר דוד ביטן:

היום אין את זה.

בצלאל סמוטריץ (הבית היהודי):

אז אנחנו מאזנים. אני חושב שזה הגיוני אם רוצים להדיח סגן. אם יושב-ראש
הכנסת אומר: האדם "עשר", עושה עבודה נהדרת, מכבד את הכנסת וכולי, אבל עשו
פה איזו קוניוקטורה פוליטית – שתונח חוות דעתו.

היו"ר דוד ביטן:

אבל זה לא מחייב את המליאה.

בצלאל סמוטריץ (הבית היהודי):

זה לא מחייב, אבל תונח חוות דעת.

ארבל אסטרחן:

האם משהו שאינו הולם את מעמדו חייב להיות משהו שקשור לאופן שהוא מנהל
ישיבות?

יואל חסון (המחנה הציוני):

אולי זה הולם את מעמדו אבל לא הולם את מעמדה של הכנסת.

בצלאל סמוטריץ (הבית היהודי):

אני חושב שליושב-ראש הכנסת אמורה להיות מילה משמעותית באשר לשאלה האם חבר
הכנסת עשה מעשה שלא הולם את מעמדו.

היו"ר דוד ביטן:

לא חובה שהפעילות שלו תהיה הכתובת.

בצלאל סמוטריץ (הבית היהודי):

בוודאי שלא. אני חושב שמן הראוי שחוות דעת כזאת תונח בפני חברי הכנסת.

יואב בן צור (ש"ס):

אם הוא מתנהג בצורה שאינה הולמת מחוץ לכנסת.

ארבל אסטרחן:

כבר היום רשאי כל אדם להגיש בקשה לוועדת האתיקה.

היו"ר דוד ביטן:

אתן לך דוגמה. חברת כנסת מהרשימה המשותפת שקיללה שוטרים ובסופו של דבר
העמידו אותה לדין. אמנם הביאו אותה לסיכום שזה לא עם קלון, אבל לא הייתי
צריך להמתין במצב הזה לכתב אישום אם היא הייתה סגנית, יכולתי להביא את זה
כהצעה. אתה מסכים אתי? זה התנהגות שאינה הולמת את המעמד שלה.

בצלאל סמוטריץ (הבית היהודי):

אבל השאלה היא האם אתה מוכן לומר שיש כאן איזשהו מעמד ליושב-ראש הכנסת
ושדעתו צריכה להישמע.

היו"ר דוד ביטן:

אני מוכן לקבל את זה.

ארבל אסטרחן:

זה יהיה תנאי להליך?

היו"ר דוד ביטן:

לא תנאי. יושב-ראש הכנסת יוכל להניח את חוות דעתו.

בצלאל סמוטריץ (הבית היהודי):

בסדר, אבל ברגע שזה כתוב המשמעות היא- - -

היו"ר דוד ביטן:

זה לא מחייב אבל הוא יכול.

בצלאל סמוטריץ (הבית היהודי):

אתה לא חייב לקבל את חוות הדעת שלו.

היו"ר דוד ביטן:

אבל אם הוא לא ירצה להניח חוות דעת אז אני לא יכול להביא את זה לדיון?

בצלאל סמוטריץ (הבית היהודי):

לא, בסדר. זה לא יכול "לתקוע". אני מסכים. ההגדרה צריכה להיות "רשאי", אבל
השאיפה היא שהוא יניח חוות דעת.

היו"ר דוד ביטן:

מקובל.

בצלאל סמוטריץ (הבית היהודי):

בנושא הסיעות אני נוטה להתנגד. זה יטה את הכף. אתה טוען שגם עכשיו זה גוף
פוליטי. זה יהפוך אותו לעוד הרבה יותר פוליטי ואנחנו לא רוצים בכך. אני
בפירוש עומד היום במצב שאני חוסם גם דברים של החברים שלי.

היו"ר דוד ביטן:

אבל אתם לא יכולים "לגלגל עיניים" יותר מדי בעניין הנשיאות כאילו הנשיאות
היא איזה גוף ניטרלי.

בצלאל סמוטריץ (הבית היהודי):

אנחנו משתדלים.

היו"ר דוד ביטן:

אתם משתדלים, אני לא אומר שלא.

בצלאל סמוטריץ (הבית היהודי):

ההצעה הזאת תהפוך את הנשיאות לעוד יותר פוליטית.

היו"ר דוד ביטן:

אני מקבל את זה שמשתדלים אבל עדיין מתקשרים אליך החברים מהסיעה שלך.

יואל חסון (המחנה הציוני):

מכל סיעות הבית. כל חברי הכנסת מתקשרים.

בצלאל סמוטריץ (הבית היהודי):

לא רק מן הסיעה שלי אלא מכל סיעות הבית. אנחנו לא טוענים שאנחנו לא אנשים
פוליטיים.

היו"ר דוד ביטן:

זה מינוי של הסיעה. אין שום סיבה שהסיעה לא תוכל לשנות. לעומת זה, יושב-ראש
הכנסת זה מינוי של הכנסת.

בצלאל סמוטריץ (הבית היהודי):

זה לא נכון. זה מינוי של הסיעה אבל מרגע שמוניתי לא נכון שאני נציג של
הסיעה.

יואל חסון (המחנה הציוני):

גם יושב-ראש הכנסת הוא מועמד של סיעה מסוימת.

היו"ר דוד ביטן:

אבל הוא מינוי של הכנסת.

יואל חסון (המחנה הציוני):

גם אני מינוי של הכנסת, גם עלינו הצביעו.

היו"ר דוד ביטן:

לא, הסיעה ממליצה עליך.

יואל חסון (המחנה הציוני):

אבל גם על יושב-ראש הכנסת המליצה סיעה, בדרך כלל הסיעה הגדולה.

היו"ר דוד ביטן:

סגן יושב-ראש הכנסת לא עובר ועדת נשיאות. למה? כי זה ממש מינוי של הסיעה.
יש לי 9 סגנים, אני לא יכול למנות את מי שאני רוצה, אני לא יכול שכולם יהיו
מהליכוד. חייבים להיות נציגי סיעות לפי יחס סיעתי ולכן זה נציג סיעה. אני
לא מבין את העניין הזה.

יואל חסון (המחנה הציוני):

תיאורטית יכול להיות מועמד ליושב-ראש הכנסת לאו דווקא מסיעת המפלגה הגדולה
ביותר, יכולה להיות גם התמודדות.

היו"ר דוד ביטן:

אבל סגנים אתה מקבל לפי יחס סיעתי. בוועדת הכנסת מביאים מי זה המינוי של
הסיעה. תגיד לי, אני יכול להמליץ על מישהו אחר? לא.

ארבל אסטרחן:

בהתחשב בהרכב הסיעתי של הכנסת וביחס הכוחות.

בצלאל סמוטריץ (הבית היהודי):

הוא נציג סיעה, אבל אני לא רוצה שמרגע שהוא נבחר הוא יראה את עצמו כנציג
סיעה. ברגע שהוא נבחר הוא סגן יושב-ראש הכנסת.

היו"ר דוד ביטן:

למה "לגלגל עיניים"? הנשיאות היא מצב כזה.

בצלאל סמוטריץ (הבית היהודי):

היא לא. אני לא רוצה להפוך אותה לעוד יותר פוליטית.

היו"ר דוד ביטן:

זה המצב. יושב-ראש הכנסת אומר לי הרבה פעמים, כשהנשיאות לא מאשרת הצעה
דחופה לסדר הוא אומר לי: למה אתה צריך? ברור, בשביל זה יש את הערעור, בשביל
זה אנחנו מסתכלים על השיקולים שהיו לה. זה גוף פוליטי לכל דבר ועניין, אי
אפשר להתעלם מזה. גם ועדת הכנסת היא גוף פוליטי. בכמה דברים אני חושב שמי
שטוען בפניי צודק אבל לפעמים אני לא מצביע בעד ואני מעביר הצבעה נגד בגלל
החיוב הקואליציוני. זה המצב.

בצלאל סמוטריץ (הבית היהודי):

בנשיאות אנחנו לא רוצים שאדם ינהל את ישיבות המליאה ויחליט למי הוא נותן
רשות דיבור לפי הסיעה שממנה הוא מגיע.

היו"ר דוד ביטן:

זה טענה נכונה, שהניהול של המליאה צריך להיות ממלכתי, אבל בוא, אם לא נתת
לאיזה חבר סיעה לדבר כי התקנון לא מאפשר לך אז אתה תפוטר מהתפקיד?

בצלאל סמוטריץ (הבית היהודי):

אתה יודע שהרבה פעמים זה גמיש ויש שיקול דעת. אני רוצה להיות אובייקטיבי.
אני לא רוצה לדעת שאם שלוש פעמים לא אהיה בסדר עם יושבת-ראש הסיעה שלי אז
יחליפו אותי. זה לא עובד כך.

יואל חסון (המחנה הציוני):

קודם כול, צריך לומר, אדוני היושב-ראש, שההצעה הזאת נפלה עלי כרעם ביום
בהיר. זה באמת הפתיע אותי. אין לי מושג, אדוני – ואני לא נחשב מן התמימים
בבניין – מאין זה נולד ולמה זה בא.

היו"ר דוד ביטן:

זה תיקון שנראה לי ראוי, ללא קשר להרכב הסגנים היום.

יואל חסון (המחנה הציוני):

אגיד לך מה אני חושב, וזה לא אומר שאני בהכרח מתנגד להצעת החוק, אבל אגיד
לך מה החששות שלי.

היו"ר דוד ביטן:

הנה ראית, כאשר הוא העיר הערות שנשמעו נכונות הלכתי על זה. אני לא מחפש פה
דווקא את מה שאני הצעתי.

יואל חסון (המחנה הציוני):

לא בהכרח ההצעה הזאת היא הצעה לא טובה, אבל אני תמיד חושש מאיפה באות הצעות
החוק ומה הסיבה שהן נולדות. לפעמים יוצרים הצעות חוק, שאנחנו הולכים איתן
אחר-כך שנים קדימה, שנוצרו בגלל סיטואציות פרטניות ייחודיות ולאו דווקא
מייצגות. בגלל זה משנים עכשיו את תקנון הכנסת ומשנים את אורחות חיינו
ומתייחסים פה לתקנון הכנסת ולחוק-יסוד: הכנסת, בוודאי כשפה אנחנו מדברים על
חוק-יסוד: הכנסת, בדברים שהם באמת-באמת מהותיים. אני רוצה לומר לך אדוני,
אני באמת הייתי רוצה שתתנהג קצת יותר בעדינות בשינויים בחוק-יסוד: הכנסת
ונבין האם באמת זה החוק שצריך כדי לפתור בעיות שאתה חושב, או שאחרים חושבים
שקיימות בכנסת הזאת או שנוצרו בכנסת הזאת.

לגופו של עניין על הצעת החוק. אתחיל קודם כול בהערה של חבר הכנסת סמוטריץ.
הוא צודק במאה אחוז. אני חושב שהוא הגדיר את זה בצורה מושלמת ואם אוסיף
נראה לי שרק אהרוס. אני מדבר על עניין התערבות הסיעה. אני אומר לך, כולנו
בסוף חלק מסיעה, שחקנים בסיעה ואני לא רואה שום סיטואציה שבה מישהו יישאר
סגן למרות שסיעתו לא תרצה שהוא יהיה סגן, זה לא יכול לקרות וזה לא יהיה
ואמנם זה לא היה עד היום, אבל אי אפשר להפוך אותנו לשליחים סיעתיים. אני
אומר לך, אני יושב בנשיאות כסגן עכשיו אבל הייתי גם בעבר יושב-ראש
הקואליציה וישבתי בנשיאות גם כיושב-ראש הקואליציה. כיושב-ראש הקואליציה
הייתי יושב בנשיאות ורואה סיטואציות ודברים שלא אהבתי כיושב-ראש הקואליציה,
אבל ראיתי את החשיבה העניינית שקורית שם בפנים. כן, אדוני, אני אומר לך,
אני לא מאחל לך שתהיה סגן יושב-ראש הכנסת, אני מאחל לך להגיע לגדולות הרבה
יותר, אבל אם יום אחד תהיה שם תבין ותראה שלשמור על עצמאות סגן היושב-ראש
זה דבר חשוב.

אתן לך דוגמה. לפחות בתחילת הדרך כשאתה יושב על הדוכן במליאה ופתאום מישהו
מחברי סיעתך מתחיל להשתולל או לפגוע בסדר של הדיון, בהתחלה יש לך באמת את
האינסטינקט הפנימי: מה, אני אוציא אותו? מה, עכשיו אעיר לו? לא נעים לך. זה
אדם שאתה חי אתו. אבל ברגע שאתה מבין איפה אתה יושב, ולרובנו זה קורה- - -

בצלאל סמוטריץ (הבית היהודי):

אני בפעם הראשונה הערתי לראש הממשלה ואז גם יכולתי להעיר לכולם.

יואל חסון (המחנה הציוני):

זה בדיוק הרגע שבו אתה אומר: רגע, אני עכשיו יושב על כס יושב-ראש הכנסת, יש
לי אחריות לניהול התקין של הדיון הזה ואני צריך להיות באמת מורם ולהרים את
עצמי מכל אינטרס ומכל חשיבה סיעתית או מפלגתית. אני מבקש קודם כול שאת
עניין הסיעה תשים בצד. הוא לא רלוונטי, הוא לא נדרש, הוא לא צריך להיות.
לדעתי באמת זה יפגע בעצמאות סגני היושב-ראש וכן יש משמעות לעצמאות סגני
היושב-ראש.

היו"ר דוד ביטן:

למה הם צריכים להיות עצמאיים? בגלל שאתה מנהל איזה דיון במליאה?

יואל חסון (המחנה הציוני):

זה לא "איזה דיון". זה דיון של מליאת הכנסת.

בצלאל סמוטריץ (הבית היהודי):

את רוב דיוני המליאה מנהלים הסגנים. צריך שהדיונים יהיו ממלכתיים.

היו"ר דוד ביטן:

ממלכתיים – כן, אבל לא בגלל זה מחליפים או לא מחליפים סגן. אל תעשו מזה
דרמה.

יואל חסון (המחנה הציוני):

יכולים להגיד לך ותיקי הכנסת, כשהיו כאן הדיונים הסוערים ביותר יצא דווקא
לסגנים לנהל אותם ולא ליושב-ראש, במקרה, וגם היו מקרים שהסגנים, אם לא היה
להם השכל הישר, הראייה הרחבה יותר וההבנה, האמן לי, היו מגיעים פה למצבים
קשים. עצמאות סגני היושב-ראש חשובה ביותר.

אני חוזר לדברים האחרים פה בהגדרות. אני אומר לך עוד פעם, אני דואג מאוד מן
העובדה שנולדים כאן חוקים- - -

היו"ר דוד ביטן:

אילו חוקים, למשל?

יואל חסון (המחנה הציוני):

כמו החוק הזה, וגם חוקים אחרים.

היו"ר דוד ביטן:

אתה מדבר ברבים.

יואל חסון (המחנה הציוני):

אני יכול לתת לך גם דוגמאות אחרות.

היו"ר דוד ביטן:

תן לי דוגמה.

יואל חסון (המחנה הציוני):

נולדים פה חוקים שבאים לתקן סיטואציות שהן בדרך כלל יוצאות מן הכלל והן לא
הכלל, ובגלל זה משנים את החוקים לכלל ומשחקים בחוקי-יסוד של הכנסת באופן לא
טוב.

בצלאל סמוטריץ (הבית היהודי):

למשל החוק הנורבגי שלנו.

יואל חסון (המחנה הציוני):

יש עוד הרבה דוגמאות אחרות. וכל זה בגלל בעיות כלשהן או אינטרסים.

היו"ר דוד ביטן:

אני בעד החוק הנורבגי. תמיד הייתי בעד. עשו את זה קטן. זה שעשו את זה קטן,
זה לא בסדר.

בצלאל סמוטריץ (הבית היהודי):

כי עשו את זה ספציפית.

יואל חסון (המחנה הציוני):

נכון, כי רצו לפתור בעיה ספציפית ולא את הבעיה הלאומית.

היו"ר דוד ביטן:

למה זה קשור להצעת החוק שלפנינו?

יואל חסון (המחנה הציוני):

אסביר לך. הרי אם החוק הנורבגי היה נולד מתוך אינטרס של משילות הייתי מבין
את זה, כי המשילות באמת דורשת שהשרים לא יהיו חברי כנסת ושיהיו פה לפחות
119 חברי כנסת פעילים, אני מסכים. החוק הזה גם נראה שהוא לא היה נולד לעולם
אם לא הייתה נולדת בשנה האחרונה סיטואציה כזאת או אחרת של כנראה סגן כזה או
אחר, בעיה שרוצים לפתור לעתיד.

אני אומר עוד פעם, יכול להיות שיש פה כמה דברים נכונים. ההפרדה בין הסגנים
ובין היושב-ראש היא הפרדה נדרשת. לא ידעתי שהיא לא קיימת בכלל. אני מסכים
שהיא נדרשת. מעמדו של יושב-ראש הכנסת חייב להיות מעמד מבוצר יותר, יציב
יותר, חזק יותר.

היו"ר דוד ביטן:

על זה כבר הסכמנו. נשאר לנו התיקון השני.

יואל חסון (המחנה הציוני):

אני חושב שזה סעיף נכון, והוא גם בלי קשר לדברים שקשורים להיום. היה צריך
לעשות את ההפרדה הזאת מזמן.

כל הדברים האחרים פה, אני אומר לך- - -

ארבל אסטרחן:

הדברים האחרים זה רק העניין של הסיעה.

יואל חסון (המחנה הציוני):

הסיעה וכן מה שהוספנו עכשיו, ועדת האתיקה.

ארבל אסטרחן:

זה המשמעות של ההפרדה בין היושב-ראש לסגנים.

היו"ר דוד ביטן:

הכנסנו את התיקונים שבצלאל סמוטריץ ביקש. אני רואה שיש לובי של הסגנים
המכהנים.

בצלאל סמוטריץ (הבית היהודי):

אנחנו מכירים את העניין.

יואל חסון (המחנה הציוני):

יש עוד נקודה חשובה, הזכרת לי. לגבי החלת החוק – כל המשחקים האלה, של החלת
חוק לסגנים אחרים או החל מן הכנסת הבאה, חבר'ה, זה בדיחה. או שהכנסת מקבלת
את החוק וחושבת שהוא נכון. אם הוא נכון, הוא נכון מעכשיו; אם הוא לא נכון,
הוא לא נכון בכלל. אני נגד כל השינויים הדרסטיים האלה. אם אתם חושבים שהוא
דחוף אז שיהיה מעכשיו. מספיק עם המשחקים האלה.

בצלאל סמוטריץ (הבית היהודי):

לזה גם אני מסכים.

יואל חסון (המחנה הציוני):

אני לא רוצה את המשחקים האלה. אני לא צריך הגנות, אל תגנו עליי. כסגן
יושב-ראש הכנסת אני מבקש שהוועדה לא תפטור אותי מחובתו של החוק הזה. אם
החוק הזה טוב לסגן יושב-ראש שיבוא יום אחריי או קדנציה אחריי אז הוא טוב גם
לי, אם זה מה שהכנסת החליטה. אל תחוקקו חוק שאני מחר אצטרך לתת דין וחשבון,
שיגידו שחוקקו חוק שמקל עליי.

בצלאל סמוטריץ (הבית היהודי):

על זה אנחנו מסכימים.

היו"ר דוד ביטן:

אתה אומר: או להחיל את זה מעכשיו או מהכנסת הבאה, זה שתי האופציות.

יואל חסון (המחנה הציוני):

אני גם לא אוהב את ההצעה להחיל את זה מהכנסת הבאה. אם החוק הזה עובר, אז
מעכשיו. אם הוא לא עובר, אז שלא ייצא בכלל. נקודה. בכנסת הבאה – שהכנסת
הבאה תחוקק. אני אחוקק לכנסת הבאה?

בצלאל סמוטריץ (הבית היהודי):

אני בעד שייצא החלק של הסיעות.

יואל חסון (המחנה הציוני):

אנחנו נתנגד אם החוק יהיה על-פי סיעות.

היו"ר דוד ביטן:

תתנגדו, זכותכם להתנגד, אין שום בעיה. אשקול את מה שאמרתם.

בצלאל סמוטריץ (הבית היהודי):

"אעלה את זה להצבעה כאשר יהיה לי רוב"...

היו"ר דוד ביטן:

אשקול את זה. אני יכול הרי לגייס רוב. זאת הבעיה?

יואל חסון (המחנה הציוני):

אנחנו מדברים פה עניינית.

היו"ר דוד ביטן:

אני מדבר עניינית כרגע. אני אשקול. אני חושב שאתם טועים בגדול, מן הסיבה
הפשוטה, זה לא שאנחנו מתקנים חוק-יסוד כי בא לנו. אנחנו צריכים להגן על
הכנסת מכל מיני סיטואציות בעייתיות ומביכות.

בצלאל סמוטריץ (הבית היהודי):

זה לא הסיעה. לגבי התנהגות שאינה הולמת – זה עניין שהסכמנו עליו.

יואל חסון (המחנה הציוני):

הסכמנו על כך שצריך עכשיו לפשט את התהליכים.

היו"ר דוד ביטן:

רגע, לאט-לאט, זה לא מכסה. צריך להגן על הכנסת ועל הסיעות. ההשפעה של חברי
כנסת על ההתנהגות של חבר כנסת בניגוד לעמדות הסיעה היא חשובה מאוד לסיעה
עצמה כי זה בא לידי ביטוי בבחירות גם. עם כל הכבוד, המינוי של הסגן הוא
מינוי סיעתי מוחלט, ברור מאליו. אי אפשר להגיד שזה לא מינוי סיעתי. כפי
שהמינוי הוא סיעתי- - -

בצלאל סמוטריץ (הבית היהודי):

עד שהוא נכנס לתפקיד. ברגע שהוא נכנס לתפקיד הוא הופך לממלכתי.

היו"ר דוד ביטן:

אני לא מסכים אתך שעד שהוא נכנס לתפקיד, ואז פתאום הוא נהיה אדם ניטרלי
שצריך לנהל את המליאה בניטרליות.

בצלאל סמוטריץ (הבית היהודי):

הוא צריך להשתדל.

היו"ר דוד ביטן:

זה מינוי סיעתי ומאחר והוא מונה סיעתית אפשר גם להיפרד ממנו סיעתית. לסיעה
יש את השיקולים שלה ואי אפשר להתערב בשיקולים האלה. לא יכול להיות שאני
יכול להדיח רק אם אני מביא את זה לדיון. יוצא שסיעת מרצ קובעת מי יהיה מטעם
הליכוד וסיעת הליכוד קובעת מי יהיה מטעם הבית היהודי. זה לא מה שצריך
להיות. יש את השיקולים. כפי שהיה לי שיקול למנות אותך, השיקולים האלה
יכולים לחדול מלהתקיים ואני יכול לשנות את ההחלטה. המינוי הוא סיעתי מכיוון
שהחוק מדבר על החלטה של ועדת הכנסת לפי הרכב סיעתי. אני לא יכול לקבל החלטה
שכל 9 הסגנים יהיו מהליכוד ואני לא יכול לקבל החלטה שכל 9 הסגנים – כמה יש
היום, 9 או 10 סגנים?

יואל חסון (המחנה הציוני):

לגבי מספר הסגנים, שתדע, זה נדרש הפעם כי בעבר הכנסת, מבחינת לוחות הזמנים
של המליאה וכן הלאה, לא הייתה כל-כך עמוסה. היום אם לא היו 9 סגנים היית
צריך להגדיל את המשמרות של ניהול הישיבות ל-3-4 שעות. כלומר, צריך את
הסגנים האלה.

אני רוצה להגיד לך, אתה יודע מה, אני "זורם" אתך. למרות שאני מתנגד לעניין
הסיעה אני "זורם" אתך, אתמוך בהצעת החוק הזאת לקריאה הראשונה, אבל אני מבקש
שתבטיח לי שיתקיים פה דיון אמיתי לגבי שאר הסעיפים בהכנה לקראת הקריאה
השנייה והשלישית.

היו"ר דוד ביטן:

אני מקבל את זה.

יואל חסון (המחנה הציוני):

אז אני אתמוך.

היו"ר דוד ביטן:

דרך אגב, בחוקים האחרים לא עשיתי דיון אמיתי בהכנה לקראת הקריאה השנייה
והשלישית? בחוק הלוביסטים לא הכנסתי שינויים?

ארבל אסטרחן:

ובדיון על סמכויות ועדת האתיקה.

היו"ר דוד ביטן:

שיניתי את הצעות החוק לפי הערות חברי הכנסת. בהצעות החוק האלה אני לא רואה
קואליציה ואופוזיציה.

יואל חסון (המחנה הציוני):

אדוני, מניסיון למדתי שבכל חוק כדאי לברר עם היושב-ראש מראש.

היו"ר דוד ביטן:

איזה יושב-ראש?

יואל חסון (המחנה הציוני):

אתך. לוודא בכל הצעת חוק מראש שאתה הולך לעשות דיון אמיתי, כי כל הצעת חוק
זה עולם ומלואו.

היו"ר דוד ביטן:

אלה חוקים כלליים. אם כך, בסדר, נערוך דיון בהכנה לקריאה השנייה והשלישית.

יואל חסון (המחנה הציוני):

וידאתי אתך את הנושא ואני בסדר.

ארבל אסטרחן:

מה סוכם לגבי הסמכות של הסיעה? לכלול את זה לקריאה הראשונה?

היו"ר דוד ביטן:

כן, להשאיר את זה. רק נתקן את מה שחבר הכנסת סמוטריץ ביקש.

ארבל אסטרחן:

נוסיף את ועדת האתיקה.

היו"ר דוד ביטן:

לגבי מועד התחולה – בינתיים כתבנו שזה לא חל על הסגנים הנוכחיים. נשאיר את
זה, אבל בהכנה לקריאה השנייה והשלישית יהיו לנו שתי הצעות.

יואל חסון (המחנה הציוני):

למה? בואו נוריד את זה מראש. אני רוצה שלא תהיה שום התייחסות ממתי זה חל.

היו"ר דוד ביטן:

אם זה מה שהחברים רוצים, אני לא נגד.

ארבל אסטרחן:

אולי נכניס כולל סמכות הסיעה.

יואל חסון (המחנה הציוני):

זה יכול להשתנות בהכנה לקראת הקריאה השנייה והשלישית. זה לא יהיה נושא חדש.

היו"ר דוד ביטן:

מקובל עליי.

ארבל אסטרחן:

בעצם זה זהה לנוסח שהונח כאן. זה יחול מן הכנסת הזאת.

יואל חסון (המחנה הציוני):

אבל בלי הגבלה שזה החל מן הכנסת הבאה.

היו"ר דוד ביטן:

חבר הכנסת סמוטריץ, למה אתה חושב שבגלל שלא קיבלת איזו הצעה או בגלל שלא
נתת למישהו לדבר אז יחליפו אותך? אתם מנהלים את זה יפה, אני חייב להגיד,
שניכם, אבל אני אומר לך באמת.

בצלאל סמוטריץ (הבית היהודי):

היום אף אחד לא יכול להחליף אותי כי אנחנו קואליציה של 61. אם יחליפו אותי
– אין קואליציה.

היו"ר דוד ביטן:

הסיעה שלך.

בצלאל סמוטריץ (הבית היהודי):

אבל אני לא מסתכל על עצמי עכשיו.

יואל חסון (המחנה הציוני):

גם אותי לא יחליפו, אדוני, כי אוהבים אותי.

היו"ר דוד ביטן:

אתה מונית לכל הקדנציה?

יואל חסון (המחנה הציוני):

אין לי הגבלה אבל לפי הסכמות בחצי הקדנציה אני אמור לפנות את מקומי.

היו"ר דוד ביטן:

ואם לא תרצה לפנות את התפקיד?

יואל חסון (המחנה הציוני):

אין דבר כזה. אני אקיים את ההחלטות.

היו"ר דוד ביטן:

עזוב, בואו ניקח את הסיטואציה שאתה לא מוכן, אז אי אפשר להזיז אותך. אני
אומר, למה צריך להיות כך?

יואל חסון (המחנה הציוני):

אם אני לא רוצה, אם אני מסרב לעזוב את התפקיד כנראה יש לכך סיבה טובה.

היו"ר דוד ביטן:

זה בדיוק הדוגמה. אתה מינוי של הסיעה אבל כדי להוציא אותך אפשר רק ברוב
גדול של הכנסת.

בצלאל סמוטריץ (הבית היהודי):

אני חושש, אני אומר את דעתי לפרוטוקול, ולא אהיה פה בדיונים כי עכשיו אני
רק מחליף את שולי מועלם-רפאלי- - -

היו"ר דוד ביטן:

למה? תבוא. אני מבטיח לך שאקרא לך. אז בואו נעביר את זה בקריאה הראשונה.

יואל חסון (המחנה הציוני):

אז תקבע תחולה מעכשיו.

היו"ר דוד ביטן:

אני מוריד את התחולה. אם זה מה שאתם רוצים, אני לא נגד.

בצלאל סמוטריץ (הבית היהודי):

אם עושים אז מעכשיו.

היו"ר דוד ביטן:

רציתי לקבוע תחולה מאוחרת כדי שלא יגידו לי מה שאומרים לי היום, שזה בגלל
אורן חזן או בגלל מישהו אחר. אני עושה את התיקונים האלה בגלל שאני חושב
שצריך לעשות כל מיני תיקונים, צריך לנצל את ההזדמנות ולעשות את התיקונים
שצריך. יש עוד תיקון שנביא בעתיד, שבמקרה התגלה כאשר הייתה לנו בעיה. אני
עוד מחכה לאישור של ראש הממשלה בעניין הזה. יש לזה השפעה קצת בעייתית.

יואל חסון (המחנה הציוני):

חוקי-היסוד רועדים כבר... בארכיון הכנסת יש מדף שמאז שהגעת לכאן רועד מפחד
באופן קבוע. אתה יודע איזה מדף? זה המדף שעליו מונחים תקנון הכנסת
וחוק-יסוד: הכנסת. הם רועדים מפחד ממך, אדוני, הם כל היום חושבים מה אתה
הולך לעשות בהם.

בצלאל סמוטריץ (הבית היהודי):

עוד דבר אחד שהיושב-ראש רוצה לתקן, למה צריך בחירות בכל 4 שנים. לא חבל?
אפשר בכל 8 שנים.

היו"ר דוד ביטן:

למען האמת, אני בעד זה. כל עוד אנחנו חברי כנסת זה בסדר גמור. אתה לא בעד
זה?

ארבל אסטרחן:

אני רוצה להגיד מה סוכם. זה הנוסח שמונח בפניכם עם שלושה תיקונים.

תיקון אחד, סעיף 3 – סעיף התחולה – יורד לגמרי. זאת אומרת, לקריאה הראשונה
זה יונח כך שהתחילה של החוק תהיה עם פרסומו.

מתווסף העניין לגבי העברה מכהונה של סגן יושב-ראש, שיהיה צריך גם החלטה של
ועדת האתיקה. ועדת האתיקה, ואז ועדת הכנסת ואז מליאת הכנסת ברוב של שבעים.

והיושב-ראש יהיה רשאי להניח בפני ועדת הכנסת את חוות דעתו.

בצלאל סמוטריץ (הבית היהודי):

ויהיה דיון בהכנה לקראת הקריאה השנייה והשלישית על כל הנושא.

היו"ר דוד ביטן:

תמיד יש.

ארבל אסטרחן:

כפי שעשינו גם בעבר, בגלל שזה חוק-יסוד וחוק רגיל, זה יוכן- - -

היו"ר דוד ביטן:

מי בעד? מי נגד?

הצבעה

בעד – 3

נגד – אין

נמנעים – אין

הצעת חוק-יסוד: הכנסת (תיקון – השעיה מכהונה של סגן ליושב ראש הכנסת),
התשע"ו-2016, נתקבלה.

היו"ר דוד ביטן:

הצעת החוק אושרה לקריאה הראשונה וייערך דיון בהכנה לקראת הקריאה השנייה
והשלישית.

תודה רבה. הישיבה נעולה.

הישיבה ננעלה בשעה 14:55.
