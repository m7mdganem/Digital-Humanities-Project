הכנסת השש-עשרה נוסח לא מתוקן

מושב שלישי

פרוטוקול מס' 189

מישיבת ועדת הכנסת 

יום שלישי, ט' בטבת התשס"ה (21.02.2004), בשעה 10:00

סדר היום:

1. בקשות להעברת הצעות חוק מוועדה לוועדה:

-   בקשתם של יו"ר ועדת החוקה, חוק ומשפט ויו"ר ועדת המדע והטכנולוגיה
    להעביר את הצעת חוק הגנת הפרטיות (תיקון פרסום באמצעות דיוור ישיר),
    התשס"ד-2003 (פ/1487), הצעת קבוצת חברי כנסת, מוועדת החוקה לדיון
    בוועדת המדע והטכנולוגיה, וכן להעביר את הצעת החוק של חה"כ רומן
    ברונפמן (פ/2757), הדומה בתוכנה, לדיון בוועדת המדע והטכנולוגיה.

-   בקשת חה"כ יורי שטרן להעברת הצעת חוק אנטנות סלולריות, התשס"ד-2004,
    הצעת חה"כ דני יתום (פ/2727), מוועדת הכלכלה לוועדה משותפת של ועדת
    הפנים ואיכות הסביבה וועדת הכלכלה

-   בקשת יו"ר ועדת הכלכלה להעברת הצעת חוק לטיפול והובלת חומרים מסוכנים
    (תיקוני חקיקה) התשס"ג-2003, הצעת חה"כ אורי אריאל (פ/625),מוועדת
    הפנים ואיכות הסביבה לוועדת הכלכלה

-   בקשת יו"ר ועדת הכספים להעברת הצעת חוק רשות השידור (תיקון-פטור מתשלום
    אגרת טלוויזיה לנכים), התשס"ג-2003, הצעת חבר הכנסת עבד אלמאלכ דהאמשה
    וטלב אלסאנע (פ/856), מוועדת הכלכלה לוועדת הכספים

2. קביעת ועדה לדיון בהצעת חוק בנייה להשכרה (הוראת שעה), התשס"ג-2003-הצעת
חברי הכנסת יורי שטרן, מיכאל נודלמן ואריה אלדד (פ/236)

3. קביעת ועדה לדיון בהצעה לסדר היום בנושא: "היערכות מדינת ישראל
להתמודדות עם מכת הארבה", הצעת חברי הכנסת איוב קרא וגילה פינקלשטיין

4. בקשה להקדמת הדיון בהצעת חוק לעידוד השקעות הון (תיקון מס' 59),
התשס"ה-2004

נכחו:

חברי הוועדה: רוני בר-און - היו"ר

רשף חן

גילה פינקלשטיין

מאיר פרוש

גדעון סער

רומן ברונפמן

מיכאל גורלובסקי

דניאל בנלולו

יולי-יואל אדלשטיין

אורי אריאל

יורי שטרן

עמרי שרון

יועצת משפטית: ארבל אסטרחן

מנהלת הוועדה: אתי בן יוסף

רשמה: מיטל בר-שלום

בקשתם של יו"ר ועדת החוקה, חוק ומשפט ויו"ר ועדת המדע והטכנולוגיה להעביר
את הצעת חוק הגנת הפרטיות (תיקון פרסום באמצעות דיוור ישיר), התשס"ד-2003
(פ/1487), הצעת קבוצת חברי כנסת, מוועדת החוקה לדיון בוועדת המדע
והטכנולוגיה, וכן להעביר את הצעת החוק של חה"כ רומן ברונפמן (פ/2757),
הדומה בתוכנה, לדיון בוועדת המדע והטכנולוגיה

היו"ר רוני בר-און:

שלום, אני פותח את ישיבת הוועדה. אין ערעורים על החלטת יו"ר הכנסת. אנו
עוברים לבקשות להעברת הצעות חוק מוועדה אחת לוועדה אחרת. יו"ר ועדת הכספים
איננו, ולכן לא נדון בבקשתו. חה"כ שטרן איננו, ולכן לא נדון בבקשתו. יו"ר
כלכלה איננו, ולכן לא נדון בבקשתו.

בקשת יו"ר ועדת חוקה, חוק ומשפט ויו"ר ועדת מדע וטכנולוגיה, להעביר הצעת
חוקה מוועדת חוקה לדיון בוועדת המדע והטכנולוגיה. מי בעד להעביר את הצעות
פ/1487 ו-פ/2757, לדיון בוועדת המדע והטכנולוגיה?

ה צ ב ע ה

  בעד – כולם

  נגד - אין

נמנעים – אין

היו"ר רוני בר-און:

הבקשה אושרה. הצעות החוק יידונו בוועדת המדע והטכנולוגיה.

רשף חן:

ההצעה שלי גם היתה צריכה להיות בין ההצעות האלה. מדובר בפליטת פולמוס.

היו"ר רוני בר-און:

אני לא עושה את זה בלי בקשה.

רשף חן:

אני מבקש.

ארבל אסטרחן:

זה באמת היה דיון משותף בכל ההצעות, כולל ההצעה של רשף חן, שמספר פ/1487.

בקשת חה"כ יורי שטרן להעברת הצעת חוק אנטנות סלולריות, התשס"ד-2004, הצעת
חה"כ דני יתום (פ/2727), מוועדת הכלכלה לוועדה משותפת של ועדת הפנים ואיכות
הסביבה וועדת הכלכלה

גדעון סער:

בינתיים הגיע יורי שטרן.

יורי שטרן:

יש עוד חוק אחד שמתייחס להסדרת האנטנות הסלולריות, חוק של דני יתום.

היו"ר רוני בר-און:

מהי עמדת הקואליציה? מי בעד להעביר את זה?

ה צ ב ע ה

  בעד – כולם

  נגד - אין

נמנעים – אין

היו"ר רוני בר-און:

ההצעות יידונו בוועדה משותפת של ועדת הפנים ואיכות הסביבה וועדת הכלכלה.

חבר הכנסת סער, אתה צריך לסכם עם שלום שמחון את החלק של ועדת הכלכלה בוועדה
המשותפת הזו, כי יורי שטרן העביר את זה בזמן.

גדעון סער:

קשה לרכוש את תשומת לבם של חברי העבודה בימים האלה.

בקשת יו"ר ועדת הכלכלה להעברת הצעת חוק לטיפול והובלת חומרים מסוכנים
(תיקוני חקיקה) התשס"ג-2003, הצעת חה"כ אורי אריאל (פ/625), מוועדת הפנים
ואיכות הסביבה לוועדת הכלכלה

היו"ר רוני בר-און:

אנחנו חוזרים לעניין של אורי אריאל. יושב-ראש כלכלה מבקש להעביר הצעת חוק
טיפול הובלת חומרים מסוכנים, מוועדת פנים ואיכות לוועדת הכלכלה. האם להעביר
את זה?

יורי שטרן:

אני מסכים.

היו"ר רוני בר-און:

מה אומר גדעון סער?

גדעון סער:

אין לי התנגדות.

היו"ר רוני בר-און:

מי בעד להעביר את זה מוועדת הפנים לוועדת הפנים ואיכות הסביבה לוועדת
הכלכלה?

ה צ ב ע ה

  בעד – 4

נגד – 1

נמנעים - אין

היו"ר רוני בר-און:

ההצעה תידון בוועדת הכלכלה.

בקשת יו"ר ועדת הכספים להעברת הצעת חוק רשות השידור (תיקון-פטור מתשלום
אגרת טלוויזיה לנכים), התשס"ג-2003, הצעת חבר הכנסת עבד אלמאלכ דהאמשה וטלב
אלסאנע (פ/856), מוועדת הכלכלה לוועדת הכספים

גדעון סער:

למרות שלא נמצא פה יושב-ראש ועדת הכספים, הבקשה שלו הוגשה בתיאום איתי.

היו"ר רוני בר-און:

מי בעד להעביר את הצעת חוק רשות השידור (תיקון - פטור מתשלום אגרת טלוויזיה
לנכים) מוועדת הכלכלה לוועדת כספים?

ה צ ב ע ה

  בעד –4

נגד- 1

נמנעים- אין

היו"ר רוני בר-און:

הצעת החוק עברה מוועדת הכלכלה לוועדת הכספים.

קביעת ועדה לדיון בהצעת חוק בנייה להשכרה (הוראת שעה), התשס"ג-2003-הצעת
חברי הכנסת יורי שטרן, מיכאל נודלמן ואריה אלדד (פ/236)

היו"ר רוני בר-און:

לא נדון בהצעת חוק של נסים זאב, כי הוא לא פה. אנחנו נעבור לחוק בנייה
להשכרה של חה"כ שטרן, נודלמן ואלדד.

יורי שטרן:

אני רוצה להעביר את זה לוועדת כלכלה. מדובר במנהל מקרקעי ישראל.

היו"ר רוני בר-און:

אני רוצה לדבר עם יושב-ראש כלכלה ויושב-ראש כספים לפני שאני מחליט.

יורי שטרן:

חוק של מאיר שטרית בנושא הזה נדון בוועדת כלכלה.

קביעת ועדה לדיון בהצעה לסדר היום בנושא: "היערכות מדינת ישראל להתמודדות
עם מכת הארבה", הצעת חברי הכנסת איוב קרא וגילה פינקלשטיין

היו"ר רוני בר-און:

אנחנו עוברים לקביעת ועדה לדיון בהצעה לסדר יום בנושא היערכות מדינת ישראל
להתמודדות עם מכת הארבה, של איוב קרא וגילה פינקלשטיין. לאן אתם רוצים
להעביר אותה?

גילה פינקלשטיין:

לוועדת הפנים.

היו"ר רוני בר-און:

לאה נס רוצה להעביר את זה לוועדת מדע וטכנולוגיה. מה זה שייך למדע
וטכנולוגיה? כלכלה כוללת גם את החקלאות. מה לחקלאות בוועדת הפנים?

גילה פינקלשטיין:

המצרים היו יכולים למנוע את זה אם היה שיתוף פעולה בינינו, ולכן אני חושבת
שזה מתאים לוועדת הפנים.

היו"ר רוני בר-און:

אז אפשר להעביר את זה לחוץ וביטחון. את ממש מסבכת בזה.

גילה פינקלשטיין:

אני חושבת שזה מתאים לוועדת הפנים.

היו"ר רוני בר-און:

למה לא לוועדת העבודה, הרווחה ובריאות?

גילה פינקלשטיין:

זה גם מתאים.

היו"ר רוני בר-און:

לאה נס רוצה להעביר את זה לוועדת המדע והטכנולוגיה, כי מדובר באסון טבע שיש
בו פוטנציאל לשואה חקלאית. היא אומרת שהיערכות נכונה חייבת להישען על יצירת
בסיס מדעי לשם קבלת החלטות למיגור תופעות הטבע והרסני, וכי הכל נמצא
באחריות מכוני המחקר של משרד החקלאות, ומכוני המחקר על פי סעיף 12 לתקנות
הכנסת נמצאים בתחום האחריות של ועדת המדע והטכנולוגיה.

גדעון סער:

יש אספקטים רבים ומגוונים לסוגיה הזו. רק לפני שעה קלה אנחנו הכבדנו על
ועדת המדע והטכנולוגיה בכך שסדרה של הצעות חוק הופנו לטיפולה. זוהי ועדה
שתמיד עומדת לנגד עינינו כוועדה שצריך גם להוקיר וגם לשמור על מעמדה. יחד
עם זאת, צריך לראות שלמציעה יש גם עמדה בנושא זה. אני מציעה ללכת לפי
כיוונה של המציעה.

היו"ר רוני בר-און:

מי בעד ועדת הפנים?

ה צ ב ע ה

בעד – כולם

  נגד - אין

נמנעים - אין

היו"ר רוני בר-און:

ההצעה לסדר היום בנושא מכת הארבה תעבור לוועדת הפנים ואיכות הסביבה.

בקשה להקדמת הדיון בהצעת חוק לעידוד השקעות הון (תיקון מס' 59),
התשס"ה-2004

היו"ר רוני בר-און:

הממשלה מבקשת להביא לדיון בכנסת את הצעת חוק לעידוד השקעות הון (תיקון מס'
59) התשס"ה-2004. על פי סעיף 113(ג) מבקשים שוועדת הכנסת תחליט על הקדמת
הדיון בהצעת החוק הנ"ל. התכלית להצעה הזו הוא סעיף 18 לחוק לעידוד השקעות
הון, שאומר כי אישור תוכנית קובע כי מינהלת מרכז ההשקעות רשאית לפי שיקול
דעתה, בהתאם לסכומים שתוקצבו, לאשר עד 30 ביוני 2004 את התוכנית שהוגשה לו
או חלק ממנה, אם ראתה שביצועה עשוי לסייע להגשמתה. מי בעד אישור ההצעה?

ה צ ב ע ה

בעד – כולם

  נגד - אין

נמנעים - אין

היו"ר רוני בר-און:

ניתן פטור מחובת הנחה להצעת החוק. תודה רבה, הישיבה נעולה.

הישיבה ננעלה בשעה 10:40.
