הכנסת העשרים

מושב ראשון

פרוטוקול מס' 29

מישיבת ועדת הכנסת

יום שני, י"א באב התשע"ה (27 ביולי 2015), שעה 13:45

סדר היום:

א. בקשה לרביזיה על החלטות ועדת הכנסת בנושאים הבאים:

  1. הקמת ועדה מיוחדת לדיון בהצעת חוק התכנון והבנייה (תיקון מס' 104),
  התשע"ה-2015

  2. הקמת ועדה מיוחדת לדיון בהצעת חוק השידור הציבורי (תיקון),
  התשע"ה-2015

  3. קביעת ועדות לדיון בהצעות חוק:

-   הצעת חוק איסור הונאה בכשרות (תיקון – הגדרת המינוח כשר לעניין הטעיה),
      התשע"ה–2015

-   הצעת חוק איסור הונאה בכשרות (תיקון – הבהרת מצג כשרותי אסור),
      התשע"ה–2015

ב. בקשת הממשלה להקדמת הדיון בהצעת חוק מכוני כושר (רישוי ופיקוח) (תיקון
מס' 2), התשע"ה-2015, בקריאה ראשונה

נכחו:

חברי הוועדה:

דוד ביטן – היו"ר

ישראל אייכלר

יואב בן צור

מכלוף מיקי זוהר

יואל חסון

אחמד טיבי

ינון מגל

אברהם נגוסה

רועי פולקמן

שי פירון

יואב קיש

חברי הכנסת:

מסעוד גנאים

מוזמנים:

  ------------------------------------------------------------------------
  רחל וידל            –      משרד התרבות והספורט
  ------------------- ------ ---------------------------------------------

  ------------------------------------------------------------------------

מנהל/ת הוועדה:

אתי בן יוסף

רישום פרלמנטרי:

ירון קוונשטוק

1. הקמת ועדה מיוחדת לדיון בהצעת חוק התכנון והבנייה (תיקון מס' 104),
התשע"ה-2015

היו"ר דוד ביטן:

טוב, רבותי, אני פותח את הישיבה: הקמת ועדה מיוחדת לדיון בהצעת חוק התכנון
והבנייה (תיקון מס' 104), התשע"ה-2015.

יואל חסון:

תגיד שאתה פותח את הישיבה.

היו"ר דוד ביטן:

פתחתי, הודעתי. אתה לא שומע?

הגשתי רביזיה, מכיוון שהטיעונים כל כך טובים, שאמרתי: נשקול אותם מחדש.

יואל חסון:

אני רוצה להתייחס לזה, אדוני.

היו"ר דוד ביטן:

בבקשה.

יואל חסון:

אני קודם כול חושב שהרביזיה שלך כל כך חשובה, כל כך עניינית וכל כך במקום,
שצריך לקבל אותה. מה אתה אומר?

היו"ר דוד ביטן:

בוא נצביע. מי בעד הרביזיה? ירים את ידו. 2.

יואל חסון:

מה, אדוני, אתה נגד הרביזיה של עצמך?

היו"ר דוד ביטן:

אני נגד עצמי – כן, מה אעשה. מי נגד?

הצבעה

בעד הרביזיה – מיעוט

נגד – רוב

הרביזיה לא נתקבלה.

יואל חסון:

זה שיאים שלא נחצו כאן עדיין. אדוני, אתה מביא לכאן שיאים שלא נחצו במקום
הזה.

2. הקמת ועדה מיוחדת לדיון בהצעת חוק השידור הציבורי (תיקון), התשע"ה-2015

היו"ר דוד ביטן:

הקמת ועדה נפרדת לדיון בהצעת חוק השידור הציבורי (תיקון), התשע"ה-2015. שוב
פעם, הטיעונים היו, שחשבתי לשקול אותם מחדש. מה אתה רוצה לומר?

יואל חסון:

אני רוצה לומר, אדוני היושב-ראש, שיפה שאתה מכין את עצמך לפגרה, ואתה מייחל
שהדברים יעברו במהרה, אבל אני מבטיח לך שהאופוזיציה תמשיך לעשות את עבודתה
ותדאג שאתה תעשה את זה.

היו"ר דוד ביטן:

אתה איש התקנון.

יואל חסון:

אבל לפחות אני שמח שמאז הישיבות הראשונות שלנו, אדוני, התחלת להתייחס
לתקנון ברצינות.

היו"ר דוד ביטן:

כן. מי בעד הרביזיה? 3. מי נגד?

יואל חסון:

צמוד.

מסעוד גנאים:

במקום איימן.

הצבעה

בעד הרביזיה – מיעוט

נגד – רוב

הרביזיה לא נתקבלה.

היו"ר דוד ביטן:

הרביזיה לא עברה.

3. קביעת ועדות לדיון בהצעות חוק:

הצעת חוק איסור הונאה בכשרות (תיקון – הגדרת המינוח כשר לעניין הטעיה),
התשע"ה–2015

הצעת חוק איסור הונאה בכשרות (תיקון – הבהרת מצג כשרותי אסור), התשע"ה–2015

היו"ר דוד ביטן:

הצעת חוק איסור הונאה בכשרות (תיקון – הגדרת המינוח כשר לעניין הטעיה),
התשע"ה-2015; הצעת חוק איסור הונאה בכשרות (תיקון – הבהרת מצג כשרותי
אסור), התשע"ה-2015. טוב, אותן טענות. יש לך מה להגיד?

יואל חסון:

כבר אין מילים, אדוני.

היו"ר דוד ביטן:

אין מילים בפיך.

יואל חסון:

אין מילים כבר לבוא ולהתייחס לתרגילים הפרלמנטריים שלך כאן בוועדה.

היו"ר דוד ביטן:

אוקיי, מי בעד הרביזיה?

קריאה:

יואל, תצביע.

יואל חסון:

אמרתי: אני לא משתתף במשחקים המגוחכים האלה.

היו"ר דוד ביטן:

מי נגד?

הצבעה

בעד הרביזיה – מיעוט

נגד – רוב

הרביזיה לא נתקבלה.

היו"ר דוד ביטן:

אז למה השתתפת קודם?

יואל חסון:

כי לא ידעתי שתגיע לשיאים כאלה של - - -

היו"ר דוד ביטן:

לשיאים? לא שכנעת אותי.

יואל חסון:

שלוש הצעות. שלוש הצעות.

היו"ר דוד ביטן:

שים לב, אמרתי שאני רוצה לשקול מחדש, לא שכנעת אותי.

יואל חסון:

אתה יודע מה?

היו"ר דוד ביטן:

לא לא, גמרנו עם זה כבר. גמרנו.

יואל חסון:

אני רוצה לשאול את היועצת המשפטית – איפה היועצת המשפטית?

אתי בן יוסף:

בוועדת החוקה.

יואל חסון:

רגע, האם היועצת המשפטית מאפשרת שאדם יגיש רביזיה ויצביע נגד עצמו?

היו"ר דוד ביטן:

למה לא? יואל, אתה רציני?

יואב קיש:

יואל, בקטנה.

ב. בקשת הממשלה להקדמת הדיון בהצעת חוק מכוני כושר (רישוי ופיקוח) (תיקון
מס' 2), התשע"ה-2015, בקריאה ראשונה

היו"ר דוד ביטן:

בקשת הממשלה להקדמת הדיון בהצעת חוק מכוני כושר (רישוי ופיקוח) (תיקון מס'
2), התשע"ה-2015, בקריאה ראשונה.

יואל חסון:

עכשיו אתה בא, טיבי? מאז שנהיית סגן, האף שלך בשמיים.

היו"ר דוד ביטן:

בבקשה. נציגת המשרד? תסבירי.

רחל וידל:

אנחנו מבקשים פטור כדי שזה יוכל להיות - - -

יואל חסון:

של איזה משרד את נציגה?

רחל וידל:

התרבות והספורט.

אנחנו מבקשים קודם כול פטור מהנחה, כדי שנוכל להעלות את זה כבר היום במליאה
בקריאה ראשונה. מדובר למעשה בתיקון של החוק שמאוד מאוד מקל עם הציבור, גם
מבחינת - - - הרגולטורי. כל המשמעות שלו זה שבמקום שכל אחד מאתנו, כשהוא בא
להירשם מכון כושר, יצטרך ללכת לרופא, להביא אישור, להמתין שהרופא יעשה לו
את זה וסתם יתעכב, הוא יוכל להצהיר: אני בן-אדם בריא, ולעשות מנוי למכון
כושר.

יואב קיש:

גם בכנסת זה יתפוס?

היו"ר דוד ביטן:

מאוד חשוב.

יואל חסון:

פה זה הכי קל, אתה הולך לרופא הכנסת.

רחל וידל:

בכל מכוני הכושר, כולל בכנסת. פה זה הכי חשוב.

היו"ר דוד ביטן:

אז מה הדחיפות? בוא נשמע הסבר על הדחיפות.

רחל וידל:

זה דחוף מאוד, קודם כול, כי זה באמת משהו שמקל עם הציבור. ואנחנו גם באמצע
החופש הגדול וגם לפני חגים, ורצינו שכמה שיותר - - -

היו"ר דוד ביטן:

שזה יהיה לפני.

רחל וידל:

בדיוק.

היו"ר דוד ביטן:

יש בזה משהו.

רחל וידל:

שאנשים יוכלו ליהנות מזה באמת. ולכן זה באמת דחוף.

קריאה:

למה כושר זה בתרבות?

רחל וידל:

משרד התרבות והספורט.

יואל חסון:

נציגת המשרד, קודם כול, כמי שחוקק בכנסת ה-18 את כל החוקים הקשורים בחדרי
הכושר וההסדרה שקשורה, בלא לחייב לתקופה ארוכה, ולהפוך את חדרי הכושר הרבה
יותר נגישים והרבה יותר צרכניים ולטובת הצרכן, אני שמח על התוספת הזאת של
השרה, שזה באמת מוריד מכשול נוסף בפני ציבור המתאמנים.

ובכלל, אדוני, יש פה איזה מסר, זה גם המסר שאמרנו בכנסת ה-18 כשקידמנו את
זה, מסר של מדינת ישראל בחקיקה, שגם מאפשרת את חדרי הכושר יותר נגישים
ויותר תחרותיים, וגם מה שאתם עושים עכשיו מגביר גם את התחרות בין חדרי
הכושר, אבל בעיקר מעודד את האזרחים לעשות כושר. וזה טוב לבריאות, טוב
למדינה וטוב לתקציב אפילו.

רחל וידל:

זה אומר שכולם נרשמים למכון כושר מחר?

היו"ר דוד ביטן:

טוב, מי בעד הפטור מחובת הנחה?

הצבעה

בעד הפטור מחובת הנחה – רוב

נגד – מיעוט

הפטור מחובת הנחה נתקבל.

קריאה:

אנחנו בשביל מירי רגב.

מסעוד גנאים:

אה, זה למירי רגב? לא התכוונתי.

יואב קיש:

אני מבקש רביזיה.

היו"ר דוד ביטן:

ב-14:20, בסדר?

הישיבה ננעלה בשעה 13:53.
