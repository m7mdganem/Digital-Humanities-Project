הכנסת העשרים

מושב שלישי

פרוטוקול מס' 179

מישיבת ועדת הכנסת

יום שלישי, ו' בכסלו התשע"ז (06 בדצמבר 2016), שעה 13:00

סדר היום:

א. בקשת יו"ר ועדת העבודה, הרווחה והבריאות למיזוג הצעת חוק לפי סעיף 84(ד)
לתקנון הכנסת:

1.  הצעת חוק ההתייעלות הכלכלית (תיקוני חקיקה להשגת יעדי התקציב לשנות
    התקציב 2017 ו-2018), התשע"ז-2016 (מ/1083).

2.  הצעת חוק הביטוח הלאומי (תיקון – דמי אבטלה לעצמאים), התשע"ה-2015
    (פ/666/20).

3.  הצעת חוק הביטוח הלאומי (תיקון – דמי אבטלה לעצמאים), התשע"ה-2015
    (פ/1221/20).

4.  הצעת חוק פנסיה חובה לעצמאים, התשע"ה-2015 (פ/1986/20)

5.  הצעת חוק הביטוח הלאומי (תיקון – דמי אבטלה לעצמאים), התשע"ה-2015
    (פ/670/20).

6.  הצעת חוק הביטוח הלאומי (תיקון – דמי אבטלה לעצמאים), התשע"ה-2015
    (פ/1306/20).

7.  

ב. בקשות יו"ר ועדת הכספים למיזוג הצעות חוק לפי סעיף 84(ד) לתקנון הכנסת:

(א) 1. הצעת חוק ההתייעלות הכלכלית (תיקוני חקיקה להשגת יעדי התקציב לשנות
התקציב 2017 ו-2018), התשע"ז-2016 (מ/1083), שזה חוק ההסדרים.

2. הצעת חוק לתיקון פקודת מס הכנסה (נקודת זיכוי ליחיד שסיים לימודי
מקצוע), התשע"ו-2015 (פ/2180/20).

3. הצעת חוק לתיקון פקודת מס הכנסה (נקודת זיכוי ליחיד שסיים לימודי
מקצוע), התשע"ו-2015 (פ/2202/20).

(ב) 1. הצעת חוק סיוע כלכלי ללומדי תורה נזקקים, התשע"ו-2016 (מ/1075).

2. הצעת חוק הבטחת הכנסה (תיקון – גמלה לתלמיד), התשע"ה-2015 (פ/1618/20).

ג. בקשת חה"כ ישראל אייכלר להעברת הצעת חוק ההוצאה לפועל (תיקון ביטול
האפשרות לצוות על עיכוב יציאה מהארץ בגין חוב כספי נמוך), התשע"ה-2015
(פ/814/20), מוועדת החוקה, חוק ומשפט לדיון בוועדת הכספים.

נכחו:

חברי הוועדה:

יואב קיש – היו"ר

עבדאללה אבו מערוף

ישראל אייכלר

שולי מועלם-רפאלי

איילת נחמיאס ורבין

מוזמנים:

  -----------------------------------------------------------------------
  גיל ברינגר  –   עוזר לענייני חקיקה של שרת המשפטים, משרד המשפטים
  ----------- --- -------------------------------------------------------

  -----------------------------------------------------------------------

ייעוץ משפטי:

ארבל אסטרחן

מנהל/ת הוועדה:

אתי בן יוסף

רישום פרלמנטרי:

הדר אביב

בקשת יו"ר ועדת העבודה, הרווחה והבריאות למיזוג הצעות חוק לפי סעיף 84(ד)
לתקנון הכנסת

היו"ר יואב קיש:

צהריים טובים, אני פותח את ישיבת ועדת הכנסת. על סדר היום בקשת יו"ר ועדת
העבודה, הרווחה והבריאות למיזוג הצעות חוק לפי סעיף 84(ד) לתקנון הכנסת:

1.  הצעת חוק ההתייעלות הכלכלית (תיקוני חקיקה להשגת יעדי התקציב לשנות
    התקציב 2017 ו-2018), התשע"ז-2016 (מ/1083).

2.  הצעת חוק הביטוח הלאומי (תיקון – דמי אבטלה לעצמאים), התשע"ה-2015
    (פ/666/20).

3.  הצעת חוק הביטוח הלאומי (תיקון – דמי אבטלה לעצמאים), התשע"ה-2015
    (פ/1221/20).

ארבל, אני צריך להקריא את כל הפ"אים? אני רוצה פעם אחת ולתמיד לדעת מה - -
-

ארבל אסטרחן:

כדאי שהדבר הזה יהיה בפרוטוקול, אבל אתה יכול להגיד את מספרי הפ"אים.

היו"ר יואב קיש:

זאת אומרת, הכי חשוב זה הפ"אים ואז אף אחד לא יכול לבוא בטענות.

אז אני מתחיל. אנחנו ב-(מ/1083), זאת היתה הראשונה, למזג עם (פ/666/20), עם
(פ/1221/20), שעד עכשיו הקראתי אותן, עם הצעת חוק פנסיה חובה לעצמאים
(פ/1986/20), הצעת חוק הביטוח הלאומי (תיקון – דמי אבטלה לעצמאים)
(פ/670/20)), הצעת חוק הביטוח הלאומי (פ/1306/20).

אני חושב שבוועדה הזאת ניתקל בהרבה מקרים של מיזוגים בעניין הזה. אני לא
רואה שום סיבה שלא להיענות. מישהו רוצה להתייחס? מי בעד? שירים את ידו.

הצבעה

בעד הבקשה – פה אחד

בקשת יו"ר ועדת העבודה, הרווחה והבריאות למיזוג הצעות החוק אושרה.

היו"ר יואב קיש:

ההצעה התקבלה.

בקשות יו"ר ועדת הכספים למיזוג הצעות חוק לפי סעיף 84(ד) לתקנון הכנסת

היו"ר יואב קיש:

(א). בקשות יו"ר ועדת הכספים למיזוג הצעות חוק לפי סעיף 84(ד) לתקנון
הכנסת:

1.  הצעת חוק ההתייעלות הכלכלית (תיקוני חקיקה להשגת יעדי התקציב לשנות
    התקציב 2017 ו-2018), התשע"ז-2016 (מ/1083), שזה חוק ההסדרים.

2.  הצעת חוק לתיקון פקודת מס הכנסה (נקודת זיכוי ליחיד שסיים לימודי
    מקצוע), התשע"ו-2015 (פ/2180/20).

3.  הצעת חוק לתיקון פקודת מס הכנסה (נקודת זיכוי ליחיד שסיים לימודי
    מקצוע), התשע"ו-2015 (פ/2202/20).

  זה המיזוג הראשון. מי בעד? שירים את ידו?

הצבעה

בעד הבקשות – פה אחד

בקשת יו"ר ועדת הכספים למיזוג הצעות החוק אושרה.

היו"ר יואב קיש:

פה אחד.

ובנוסף:

(ב) 1. הצעת חוק סיוע כלכלי ללומדי תורה נזקקים, התשע"ו-2016 (מ/1075).

2. הצעת חוק הבטחת הכנסה (תיקון – גמלה לתלמיד), התשע"ה-2015 (פ/1618/20).

מי בעד? שירים את ידו. מי נגד? מי נמנע?

הצבעה

בעד הבקשה – רוב

נמנעים – 2

בקשת יו"ר ועדת הכספים למיזוג הצעות החוק אושרה.

היו"ר יואב קיש:

התקבל ברוב קולות. אתה נמנע?

עבדאללה אבו מערוף (הרשימה המשותפת):

לא נמנע. המילה "תורה" – אני נתקל בדברים האלו הרבה פעמים. יש לנו שלושה
בתי-ספר דתיים, בירכא, בג'וליס ובכלל, והשאלה היא אם זה נכלל שם. אנחנו
דיברנו על זה, ומטעמים אלו, אני לא נגד אבל אני נמנע.

היו"ר יואב קיש:

הבנתי.

איילת נחמיאס ורבין (המחנה הציוני):

גם אני לא נגד, אבל אני גם לא צריכה להצביע.

היו"ר יואב קיש:

אז זה יעלה בוועדת הכספים. פה אנחנו בסך-הכול מתעסקים במיזוג עצמו.

בקשת חה"כ ישראל אייכלר להעברת הצעת חוק ההוצאה לפועל (תיקון ביטול האפשרות
לצוות על עיכוב יציאה מהארץ בגין חוב כספי נמוך), התשע"ה-2015 (פ/814/20),
מוועדת החוקה, חוק ומשפט לדיון בוועדת הכספים

היו"ר יואב קיש:

אנחנו עוברים לנושא האחרון שעל סדר היום, בקשתו של חבר הכנסת ישראל אייכלר
להעברת הצעת חוק ההוצאה לפועל (תיקון ביטול האפשרות לצוות על עיכוב יציאה
מהארץ בגין חוב כספי נמוך), התשע"ה-2015 (פ/814/20), מוועדת החוקה, חוק
ומשפט לדיון בוועדת הכספים.

ניתן למבקש, חבר הכנסת אייכלר לנמק את בקשתו.

ישראל אייכלר (יהדות התורה):

קודם כל, יש פה עניין טכני שבשעה שהחליטו שזה עובר פה אחד והכנסת הצביעה
בעד החוק, אז לא עלה בדעתי או בדעתנו – כנראה אני חדש פה – לבקש ועדה אחרת
כדי שזה יעלה - - -

היו"ר יואב קיש:

בסדר, לי זה קרה בחוק ההסדרים.

אתי בן יוסף:

גפני היה מבקש לוועדת המדע תמיד.

ישראל אייכלר (יהדות התורה):

אז לא עשיתי את זה. אכן ביקשתי על-פי התקנון, הראתה לי מזכירת הכנסת שאני
יכול לבקש את הבקשה בוועדת הכנסת.

הסיבה הפשוטה היא שהנושא כולו הוא עניין כספי, כי רוב הגובים המעכבים את
היציאה מן הארץ על סכומים קטנים, כפי שביקשתי, זה או רשות מקומית או רשות
של מס, או מישהו ששכח לשלם אגרת חניה, או מישהו ששכח לשלם חשבון טלפון
סלולרי. הרי מדובר פה בשכחה, לא מדובר פה במישהו שרוצה לברוח מחובות. ולכן
גם הכנסנו בהצעת החוק – חוץ מדמי מזונות. זאת אומרת, אם זה דמי מזונות,
אפילו חייב 1,000 שקל, אז זה לא חל על זה. לכן אני רוצה שוועדת הכספים תדון
בחוק, ותכין את זה לקריאה ראשונה. זו כל הבקשה.

היו"ר יואב קיש:

אני אקריא לך מה קיבלנו מוועדת החוקה:

"אתי שלום, חוק ההוצאה לפועל הינו חוק שנדון בוועדת החוקה, חוק ומשפט. עמדת
יו"ר ועדת החוקה היא שהצעת החוק צריכה להיות נדונה בוועדת החוקה, חוק
ומשפט".

ישראל אייכלר (יהדות התורה):

אני רוצה להגיב על זה. אם ועדת החוקה היתה ועדה פנויה לדיון בפרטים קטנים
שנוגעים - - -

איילת נחמיאס ורבין (המחנה הציוני):

לא, כי ועדת הכספים ממש פנויה.

שולי מועלם-רפאלי (הבית היהודי):

אז לוועדת הכספים? כי ועדת הכספים מה זה פנויה.

היו"ר יואב קיש:

לפי ניסיוני, אצל חבר הכנסת גפני למרות שיש שם עומס מאוד גדול, דברים
מתקדמים.

ישראל אייכלר (יהדות התורה):

בדיוק, פי עשרה מהר יותר. אתן חברות בוועדת החוקה.

היו"ר יואב קיש:

ואצל חבר הכנסת ניסן סלומינסקי, עם כל הכבוד לניסן, יש הרבה מאוד דברים
שמתעכבים יותר מדי זמן.

שולי מועלם-רפאלי (הבית היהודי):

אני חלוקה על אדוני, כי יש הרבה דברים שהיו תקועים במערכת עשר שנים, וחבר
הכנסת סלומינסקי סיים את הטיפול בהם.

היו"ר יואב קיש:

אני מסכים איתך. יש דברים שחבר הכנסת סלומינסקי מקדם, ויש דברים שחבר הכנסת
סלומינסקי לא מקדם.

איילת נחמיאס ורבין (המחנה הציוני):

אני מאמינה שחקיקה בסיסית ותיקוני חקיקה, כשיודעים לאיזו ועדה החוק שייך,
אני לא אוהבת שמתחילים את התמרונים האלה. חבר הכנסת אייכלר, אתה יכול לבדוק
אחורה - - -

היו"ר יואב קיש:

ואם זה לא מתקדם? עזבי את המקרה הזה. ואם יש ועדה שהחוק אצלה והוא לא זז?

איילת נחמיאס ורבין (המחנה הציוני):

אני חושבת שזה לא קורה פה לעתים מזומנות. תסלחו לי, וזו הערה פוליטית, אני
חושבת שוועדת החוקה יותר מדי מתומרנת והיושב-ראש שלה נותן שהיא תהיה
מתומרנת, אבל בגלל שזה חוק שלא קשור לשום עניין פוליטי כזה או אחר - - -

ישראל אייכלר (יהדות התורה):

זה כן. אני אגלה לך משהו.

איילת נחמיאס ורבין (המחנה הציוני):

בוא תגיד לי, אני לא יודעת למה זה עניין פוליטי. רק לסיים ולומר, אני עקבית
בעניין הזה, חקיקה צריכה באופן עקרוני להידון – סליחה, ארבל, שאני עושה את
עבודתך, אבל אני חושבת שהשיטה הזאת שבה אנחנו משחקים עם החקיקה, משחקים עם
ועדות מיוחדות, היא לא משרתת את הכנסת והיא לא משרתת את הוועדות.

ישראל אייכלר (יהדות התורה):

אני רוצה להחזיר אותך ואותנו לאותו נוסע שחייב 2,000 או 5,000 שקל לאיזה
בנק או לרשות או למס, והוא עומד עם המזוודות בשדה התעופה - - -

עבדאללה אבו מערוף (הרשימה המשותפת):

מה הסכום?

ישראל אייכלר (יהדות התורה):

אני דיברתי עם יושב-ראש הקואליציה, בוועדת הכספים אנחנו נעשה את זה על
10,000 שקל, משהו כזה. בינתיים עשינו את זה כמו בארצות-הברית ובכל מדינות
אירופה שזה 10,000 דולר, אז זה יהיה קטן מ-40,000. אבל זה ממש כסף קטן. מי
נתקע בזה? לא העשירים שיכולים להרשות לעצמם. נתקעים בזה האנשים ששוכחים
לשלם או האנשים הלא-מסודרים.

ושאלת שאלה למה זה פוליטי – זה שסלומינסקי הוא איש פוליטי מובהק ומנהל את
הוועדה לפי הצרכים הפוליטיים שלו, זה ידוע. אני שומע את זה בוועדת הכנסת כל
יום, באות פה כל הזמן צעקות שהוא מעכב דברים ועושה דברים לפי זה. אבל זה
ניחא.

יש לי בעיה יותר גדולה. השרה שקד, באופן פוליטי מאוד, נלחמת נגד החוקים
שלנו.

איילת נחמיאס ורבין (המחנה הציוני):

שלכם באופן אישי?

ישראל אייכלר (יהדות התורה):

שלנו בכללי - - -

שולי מועלם-רפאלי (הבית היהודי):

אני אגיב אחר-כך, כי זה שאני שותקת לא אומר - - -

ישראל אייכלר (יהדות התורה):

את יכולה להגיב, ואת לא צריכה לשתוק, אני אגיד את זה גם ברדיו וגם
בטלוויזיה. הציבור ישלם לה על היחס הזה שלה לציבור החרדי.

איילת נחמיאס ורבין (המחנה הציוני):

אני מאוד מופתעת, ואני מהאופוזיציה.

ישראל אייכלר (יהדות התורה):

גם כשזה חוקים של אנשים יותר חזקים בסיעה שלנו, כמו הרב גפני ואחרים, שעד
שהם רואים משהו הנשמה יוצאת, ובפרט עכשיו החוק הל-כך הגיוני של ייצוג הולם
לציבור החרדי כמו לציבור הנשים, הערבים, האתיופים וכולי - - -

איילת נחמיאס ורבין (המחנה הציוני):

לא בדיוק אותו דבר. אני מוכנה, אגב, שיהיה ייצוג לנשים חרדיות בתוך הייצוג
של ה-50%. זה לא בדיוק אותו דבר, חבר הכנסת אייכלר. ואני חושבת שחשוב שיהיה
ייצוג לחברי כנסת חרדים, אבל זה באמת ערבוביה.

ישראל אייכלר (יהדות התורה):

והיא לא רצתה והיא עשתה הכול כדי לעכב את זה. אבל פה, אצלי אני רואה את זה
בחוקים הכי סוציאליים, יש לי ארבעה חוקים כאלה. אחד מהם הוא אי חטיפת טובין
ומטלטלין אצל נישומים מסכנים בערבי חגים. הגענו להסכמה עם כולם, עם הערבים,
עם היהודים, כולם, שבפסח, חוק שבקושי הצלחנו להעביר אותו, ושורה של חוקי
אחרים, ובפרט החוק הזה שהוא חוק סוציאלי. שאלת מאיפה הוא מגיע אליי?
מהוועדה לפניות הציבור, של מקרים שכאלה.

אז במשך חצי שנה עיכבו אותנו על סעיף – אני הסברתי בנימוקים שלפעמים קורה
וזה קורה, שאדם כבר הכניס את המזוודות למטוס, ובגלל שהוא לא שילם, באה
ביקורת הדרכונים ומעכבים אותו, המטוס מחכה חצי שעה עד שיורידו את המזוודות
שלו, או שהוא ימצא סניף בנק פתוח באמצע הלילה בתוך נתב"ג ומישהו ירחם עליו
וייתן לו 2,000 שקל כי אין לו בדרך-כלל 2,000 או 3,000 שקל במזומן. ואלה
מקרים שהיו.

אז הם באו ואמרו ככה, משרד המשפטים ימציא עם חברותה תעופה, שכבר בצ'ק-אין,
שם יעצרו אותו, ובכך יחסכו 50% מהבעיה שהעליתי לפחות לגבי הנוסעים האחרים.

איילת נחמיאס ורבין (המחנה הציוני):

ולדעתך, זה לא נכון?

ישראל אייכלר (יהדות התורה):

זה לא אפשרי כי ל"אל-על" אתה יכול לתת את הרשימה של כל המעוכבים. אבל אתה
יכול לתת ל"ג'ט-אייר" ול"לופטהנזה" את כל הרשימות של כל המעוכבים?

איילת נחמיאס ורבין (המחנה הציוני):

זו מערכת הפצה גלובלית.

היו"ר יואב קיש:

יש פה גם חיסיון הפרט. זה לא משרד ממשלתי. אתה לא מוציא את המידע הזה.

ישראל אייכלר (יהדות התורה):

בקיצור, חצי שנה הם סיפרו לוועדת השרים שהולכים לסדר את זה. וכמובן, אחרי
חצי שנה הם לא סידרו שום דבר, והודיעו עוד פעם לוועדת שרים, שהנה-הנה
אוטוטו, שאחד ממשרד המשפטים, לא יודע מה שמו, הכין כבר משהו, איזושהי
מסגרת, שכבר במזוודות לא ייתנו לו ללכת.

אז נניח שפתרנו את הבעיה הזאת, וזה לא נפתר – ל כן אני אומר, בוועדת הכספים
זה יהיה ענייני. אנחנו נוריד את זה למחיר שלא יהיה לרשויות המס או לרשויות
האכיפה לטעון שמישהו רוצה להתחמק מהחוק, אלא שלא ייקחו ממעשים שקורים כמעט
כל חודש בשדה התעופה של מישהו, והדיילות רצות איתם, זה משגע את כל המערכת
על מישהו כזה. אני חושב שלא צריך להרחיב הרבה זמן.

איילת נחמיאס ורבין (המחנה הציוני):

יואב, ב-GDS יפתרו את זה.

היו"ר יואב קיש:

מה? אני לא יודע על מה את מדברת.

איילת נחמיאס ורבין (המחנה הציוני):

מערכת הפצה גלובלית. לא, אני צוחקת.

ישראל אייכלר (יהדות התורה):

זאת אומרת, כל הטייסים ידעו על כל אחד שחייב לבנק? - - -

איילת נחמיאס ורבין (המחנה הציוני):

הטייסים בסוף מכירים רק את הקוק פיט, עזוב.

היו"ר יואב קיש:

תודה. סיימת?

ישראל אייכלר (יהדות התורה):

לא, יש לי שאלה. אם יש עכשיו הצבעה, טוב. אם אתה החלטת עם יושב-ראש
הקואליציה שאתם רוצים עוד לדחות את ההצבעה - - -

היו"ר יואב קיש:

את ההצבעה אני אדחה, אני לא רוצה להצביע עכשיו.

ישראל אייכלר (יהדות התורה):

אז אין טעם לדבר הרבה.

היו"ר יואב קיש:

אבל זה היה חשוב.

שולי מועלם-רפאלי (הבית היהודי):

אני רוצה להגיד משהו למהותה של ההצעה ומשהו על הדברים שנאמרו פה.

הדבר המינימלי שהייתי מצפה מאדוני זה לא לדבר על אנשים שלא נמצאים כאן, בטח
לא במילים כאלה כמו שאתה אומר.

היו"ר יואב קיש:

אבל הם ידעו שיש דיון, עם כל הכבוד.

שולי מועלם-רפאלי (הבית היהודי):

זה כבר בהחלטות הבסיסיות של כל אחד מאתנו. אני מקבלת את מה שאמרת כמובן.

איילת נחמיאס ורבין (המחנה הציוני):

אבל הוא דיבר נגד השרה שקד. השרה שקד לא אמורה להיות פה.

שולי מועלם-רפאלי (הבית היהודי):

אני מציעה לחברי הכנסת לא להיכנס למקום הזה של דיון מול שרים אחרים, שכן
תומכים או לא תומכים בהצעות שלהם כי הם משתייכים למגזר מסוים. כולנו ע
וברים את החוויה הזאת, הן בוועדת שרים והן בדיונים שלנו מול השרים השונים,
שלעתים מקבלים את ההצעות שלנו ולעתים לא.

עבדאללה אבו מערוף (הרשימה המשותפת):

אז מה אגיד אני, למשל?

היו"ר יואב קיש:

לך יש העדפה מתקנת.

איילת נחמיאס ורבין (המחנה הציוני):

בגלל שהוא רופא אורולוג, אתה מתכוון.

שולי מועלם-רפאלי (הבית היהודי):

ולדבר עצמו, לא נראה לי שוועדת הכספים פנויה יותר. יצער אותי לגלות, אם
כוונתו של אדוני היתה, שבוועדת הכספים בגלל מי שיושב בראשה נותנים קדימות
לחברי הכנסת של אותה סיעה. לא נראה שזה מה שהתכוונתם - - -

ישראל אייכלר (יהדות התורה):

לא, בגלל שגפני הרבה יותר זריז. אצל סלומינסקי חודשים ושנים, תשאלו פה את
חברי ועדת הכנסת שמוחים פה השכם והערב. אולי תעידי, המנהלת, כמה פעמים היו
פה תלונות על עיכובים בוועדת הכספים וכמה על ועדת החוקה.

היו"ר יואב קיש:

אני אתייחס לזה. לא צריך את המנהלת.

שולי מועלם-רפאלי (הבית היהודי):

שוב ושוב היו פה, לאורך כל החודשים והשנים שאנחנו כאן גם תלונות על זה וגם
תלונות על זה, וגם תלונות על ועדות אחרות. אדוני זוכר את המציאות שבה הובא
לפה יושב-ראש הוועדה הסמוכה, ועדת העבודה והרווחה, ונאמר לו, אם לא תגמור
דיון בחוק X עד יום Y, ייקחו את זה ממך. אז זה לא שייך רק לחבר הכנסת ניסן
סלומינסקי או לחברי כנסת אחרים.

אני חושבת שבכל הוועדות, בטח בשלוש הוועדות שהעלינו עכשיו, החוקה, הכספים
והעבודה והרווחה, לא מפסיקים לעבוד ימים ולילות. אני חושבת שגם בוועדת
הכלכלה. אני אומרת את זה בחברה בוועדות האלה, חוץ מוועדת הכספים.

ועכשיו למהותו של החוק. יש לי תחושה שרק טישיו היה חסר פה לשמע הדברים שאתה
אומר. סליחה, אני רוצה להציג את המצג השני, שכשאדם בוחר לא לשלם 3,000 שקל
לא לחברות סלולר ולא לעיריית תל-אביב, שגם הן, זכותן לקבל את התשלום שמגיע
להן, אלא לאיש קטן שיש לו עסק פרטי, ועכשיו ההוא לא משלם לו 2,000 וההוא לא
משלם לו 3,000 - - -

ישראל אייכלר (יהדות התורה):

אותו בעל מכולת שהוא חייב לו, לא מגיע לצו עיכוב. מי עושה את זה? עורכי
דין - - -

שולי מועלם-רפאלי (הבית היהודי):

לא, לא, לא. חבר הכנסת אייכלר, כמי שמתעסקת בדבר הזה מול הבנקים - - -

ישראל אייכלר (יהדות התורה):

כן, כן, כן. מי שעושה את זה הם עורכי-דין ומשרדי עורכי-דין שמשתמשים
בביקורת הדרכונים בגבייה.

שולי מועלם-רפאלי (הבית היהודי):

אני רוצה להגיד לאדוני שדווקא לבנקים יש יכולת לטחון את האנשים הקטנים הרבה
יותר מאשר לבעל העסקים הקטנים.

ישראל אייכלר (יהדות התורה):

כן, כן. וזה חלק מהדבר שהם עושים.

שולי מועלם-רפאלי (הבית היהודי):

אז רגע. אני חושבת שמיש יש לו חוב, לא משנה כמה, כלפי מישהו, לא משנה
מיהו - - -

ישראל אייכלר (יהדות התורה):

שלא ייסע לחוץ-לארץ.

שולי מועלם-רפאלי (הבית היהודי):

לא. שיסדיר את חובו לפני שהוא נוסע. אם יש לו כסף לנסוע לחוץ-לארץ, יתכבד
וישלם את חובו.

ישראל אייכלר (יהדות התורה):

הוא אפילו לא יודע. הוא מגיע לשדה התעופה - - -

שולי מועלם-רפאלי (הבית היהודי):

אתה יודע, חבר הכנסת אייכלר, נראה לי שזה קצת לקחת אותנו למחוזות שהם לא
ראויים. מה זאת אומרת, הוא לא יודע? גם אני לא ידעתי על זה שיש לי חוב של
50,000 שקל ולכן רציתי לנסוע, או של 10,000, או של 2,000.

היו"ר יואב קיש:

יש הבדל. אי אפשר לזלזל במספר.

ישראל אייכלר (יהדות התורה):

בטח שיש הבדל.

שולי מועלם-רפאלי (הבית היהודי):

אני לא מזלזלת במספר. אבל הוא התחיל מ-10,000 וכל הדוגמאות שהוא נתן פה היו
3,000 שקל.

היו"ר יואב קיש:

אז אל"ף, יכול להיות שהמספר צריך להיות 5,000. לא ניכנס לחוק - - -

שולי מועלם-רפאלי (הבית היהודי):

אני רק רוצה לסיים. קודם כל, אני לא מקבלת בכלל את הקיום של הדיון הזה.

היו"ר יואב קיש:

למה?

ישראל אייכלר (יהדות התורה):

כי היא יושבת-ראש הסיעה של שקד

היו"ר יואב קיש:

זו זכות לגיטימית של כל חבר כנסת לעורר דיון כזה.

שולי מועלם-רפאלי (הבית היהודי):

בשמחה.

היו"ר יואב קיש:

אז לא הבנתי מה את אומרת.

איילת נחמיאס ורבין (המחנה הציוני):

אז תן ל ה לסיים.

ישראל אייכלר (יהדות התורה):

אצל חבר כנסת אחר זה לא היה דיון כל-כך ארוך בכלל. היא פשוט יושבת-ראש
הסיעה של שקד.

איילת נחמיאס ורבין (המחנה הציוני):

אתמול כשהיית צריך לעצור אותה, לא עצרת אותה. עכשיו אתה עוצר אותה?

ישראל אייכלר (יהדות התורה):

אני תמכתי בחוק ההסדרה. זה לא שלא תמכתי.

שולי מועלם-רפאלי (הבית היהודי):

חבר הכנסת אייכלר, זה לא הדיון פה על חוק ההסדרה.

היו"ר יואב קיש:

שולי, בבקשה.

שולי מועלם-רפאלי (הבית היהודי):

מכיוון שעלה פה שוב ושוב שזה עניין שנוגע לסיעה שלי, ואני יושבת-הראש שלה,
אז אני רוצה להזכיר פה שהסיכום עם חבר הכנסת אייכלר היה שזה בכלל לא מתקדם.

ישראל אייכלר (יהדות התורה):

זה פשוט לא נכון. פשוט לא נכון.

שולי מועלם-רפאלי (הבית היהודי):

אז אם עכשיו הלכנו להאשים את סיעת הבית היהודי, אז בבקשה, אדוני יביא את
הסיכום מוועדת שרים ונראה מה סוכם.

ישראל אייכלר (יהדות התורה):

סיכום ועדת שרים זה סיכום איתי? אני מודיע לך שלא, ואמרתי את זה במליאה
שאני לא מסכים. מזכירת הכנסת אומרת לי אחר-כך, איך יכול להיות שהמליאה
תומכת והיושב-ראש אומר: השרה שקד, את שומעת – והיא כבר ברחה כמובן, כל
העניין הזה עניין אותה כשלג דאשתקד. היא נכנסה, אמרה את דבריה, שבתנאי
אל"ף, בי"ת, גימ"ל, וברחה.

היו"ר יואב קיש:

אז בעצם היה תנאי אל"ף, בי"ת, גימ"ל, אתה אמרת לא מסכים והמליאה הצביעה?

ישראל אייכלר (יהדות התורה):

אמרתי שאני לא מסכים, והמליאה הצביעה פה אחד.

היו"ר יואב קיש:

למרות שידעו שאתה לא מסכים?

ישראל אייכלר (יהדות התורה):

כן, כן. כי מה היא אמרה שם? אנחנו נעכב את החוק, לא נקדם אותו - - -

שולי מועלם-רפאלי (הבית היהודי):

אני יודעת שהסיכום בוועדת שרים היה שזה לא מתקדם.

ישראל אייכלר (יהדות התורה):

ועדת שרים לא מחייבת את הכנסת.

שולי מועלם-רפאלי (הבית היהודי):

בסדר, אוקיי.

היו"ר יואב קיש:

אבל הנה, הוא מסביר לך מה היה. אני שומעת אותו ולכן הדיון הזה חשוב, כדי
שנשמע אחד את השני.

היו"ר יואב קיש:

חבר הכנסת עבדאללה אבו מערוף, בבקשה.

עבדאללה אבו מערוף (הרשימה המשותפת):

להשתמש בכלים הפרלמנטריים הניהוליים, זכותו, בטח, כמו כל חברי הכנסת. אבל
כאן אני אדבר על העניין מבחינה עקרונית, לא רק מבחינה טכנית, ולא בגלל החוק
הזה עצמו, אלא בגלל היחס בכלל להוצאה לפועל. לדעתי ולדעת המון אזרחים צריך
לעשות שם שינוי רדיקלי בכל ההוצאה לפועל.

שולי מועלם-רפאלי (הבית היהודי):

- - -

היו"ר יואב קיש:

לדעתי יש כזה דבר בדרך.

עבדאללה אבו מערוף (הרשימה המשותפת):

ואם אנחנו גולשים לגופו של עניין לגופו של אדם אם זה יותר טוב לקדם את זה
בוועדה הזאת – לא על זה אני מדבר. אני מדבר מבחינה עקרונית, שאכן החוק טוב
אבל לא סכום הכסף הרב.

ישראל אייכלר (יהדות התורה):

10,000 שקל זה הרבה כסף?

עבדאללה אבו מערוף (הרשימה המשותפת):

כן, זה הרבה כסף. אני חתמתי על החוק. אני חשבתי שהחוק הוא מקסימום 5,000
שקל.

ישראל אייכלר (יהדות התורה):

- - -

עבדאללה אבו מערוף (הרשימה המשותפת):

התפיסה שלי היא נגד הוצאה לפועל, מצד שני, התפיסה שלי שלא כל אזרח יהיה
פרוע. אזרח שנוסע לחו"ל ויש לו מזוודות, והוא נוסע לטיול, נכון?

ישראל אייכלר (יהדות התורה):

לטיול או לשמחה משפחתית.

שולי מועלם-רפאלי (הבית היהודי):

לביקור, הכול בסדר.

ישראל אייכלר (יהדות התורה):

ביקור חוזר. יש מקרים שישראלים שנמצאים בחוץ-לארץ - - -

עבדאללה אבו מערוף (הרשימה המשותפת):

אני לא רוצה להגיד לך שאתה צודק והיא צודקת ואני צודק. לא ככה שם המשחק. שם
המשחק הוא עקרוני. אם אכן אנחנו רוצים לעשות משהו טוב לאזרח, משהו סוציאלי,
ואכן עכשיו לא משנה מי יזרז את החוק. אם ועדת שרים לחקיקה לא מקדמת, הם לא
מקדמים הרבה חוקים - - -

ישראל אייכלר (יהדות התורה):

נו, אז תעזור לי. אני עוזר לכם גם במקרים כאלה.

עבדאללה אבו מערוף (הרשימה המשותפת):

אני אשים את הדברים שלי. למשל, חוק מאוד קל, שמעקלים רישיון נהיגה. בן-אדם
שיש לו בסך הכול 2,000 שקל חוב והיו לי מקרים רבים כאלה, שמעקלים לו רישיון
נהיגה, והוא חי מרישיון הנהיגה, אם זה נהג מונית או אוטובוס או בכלל בן-אדם
שעובד ונוסע לעבודה, מעקלים לו רישיון נהיגה, אז הוא לא יכול לשלם את החוב
של 2,000 שקל, והוא גם לא יכול לעבוד, הוא לא יכול לחיות. מעקלים לו רישיון
נהיגה - - -

היו"ר יואב קיש:

טוב, אנחנו לא פה - - -

עבדאללה אבו מערוף (הרשימה המשותפת):

זה דוגמאות. לכן העניין הוא עקרוני ביותר. יש לקדם את החוק הזה, אם זה יהיה
בוועדת הכספים או בוועדת החוקה. איזו ועדה – אני חושב שזה עניין שולי,
והמהות היא שצריך לעשות משהו - - -

היו"ר יואב קיש:

אני רוצה להגיד שני דברים, וברשותך, הוא רוצה לעזוב.

ישראל אייכלר (יהדות התורה):

יש לי ישיבת ועדת - - -

עבדאללה אבו מערוף (הרשימה המשותפת):

גם לי יש ועדות - - -

היו"ר יואב קיש:

קודם כל, חבר הכנסת אייכלר לא אמר במליאה שהוא מחויב לוועדת שרים.

ישראל אייכלר (יהדות התורה):

אמרתי שלא.

היו"ר יואב קיש:

ולכן בעניין הזה אני בהחלט אקיים את הדיון, אנחנו גם נקיים הצבעה והיא תהיה
במועד אחר. דבר שני, ספציפית, אני לא נכנס לנושא של החוק והכסף וכל מה
שדיברנו. אני מדבר רק על הנושא של העומס בוועדות. שולי, בעניין הזה אני
רוצה להתייחס למה שאמרת. מאז שאני בתפקיד יש תלונות רק על ועדת החוקה. יכול
להיות שלפני זה המצב היה הפוך. אני זוכר גם כחבר ועדה שהיו ועדות אחרות.
אני אומר לך שזו הסיטואציה כרגע. אני הבאתי את העניין לתשומת לבו של חבר
הכנסת ניסן סלומינסקי - - -

שולי מועלם-רפאלי (הבית היהודי):

מצוין, וטוב שאתה אומר את זה גם לי, וגם אני - - -

היו"ר יואב קיש:

והוא יצטרך לוועדה הזו לתת דין וחשבון ולא לעכב דברים של ח"כים. אם יש לו
בעיה של עומס, אנחנו נפנה את זה לוועדות אחרות.

עבדאללה אבו מערוף (הרשימה המשותפת):

זה נכון. זה עקרוני.

שולי מועלם-רפאלי (הבית היהודי):

אדוני, אני שמחה שהבאת את זה לתשומת לבי. גם אני אשים לו כוכבית שישים לב.
אני חושבת שרק צריך לשים לב איך מתנהלים. עדיין יש פה משהו שבמהותו בטח לא
שייך לוועדת הכספים. אפשר על זה לקיים דיון - - -

היו"ר יואב קיש:

בסדר, לא כרגע.

אייכלר הלך, אתה בכל זאת רוצה להגיד כמה מילים?

גיל ברינגר:

אני חושב שזה קשור, זה שהוא הלך וזה שרציתי לומר כמה דברים.

היו"ר יואב קיש:

היה חשוב שהוא ישמע, אבל בסדר.

גיל ברינגר:

אפשר לקרוא לו אולי?

היו"ר יואב קיש:

לא, יש לו ועדה באחת וחצי.

גיל ברינגר:

אז אפשר לומר, בכל זאת?

היו"ר יואב קיש:

כן, כן. אתה מקבל את הבמה, אני רק אומר שבלי אייכלר.

ארבל אסטרחן:

הוא יראה בפרוטוקול.

גיל ברינגר:

טוב, הוא יראה את זה אחרי זה.

אל"ף, אני רוצה לומר לפרוטוקול, אל"ף, לגבי הסגנון של הדברים, שאני עוד
אשמע ממנו, אתמול הוא אמר לי ולשרה ללכת לעזאזל. אני חושב שזה סגנון לא
מקובל.

עבדאללה אבו מערוף (הרשימה המשותפת):

מי אתה?

גיל ברינגר:

גיל ברינגר, עוזר שרת המשפטים.

היו"ר יואב קיש:

עבדאללה, זה שאתה לא מכיר אותו זה לא טוב כי כל חקיקה פרטית שאתה רוצה
להעביר זה הצינור.

עבדאללה אבו מערוף (הרשימה המשותפת):

זה הצינור, אבל אני יודע שלדבר אלמנטרי, פשוט מאוד אומרים "נייט", אז עזוב,
בבקשה.

איילת נחמיאס ורבין (המחנה הציוני):

לא הבנתי.

היו"ר יואב קיש:

"נייט" ברוסית, הוא אומר.

איילת נחמיאס ורבין (המחנה הציוני):

אה, "נייט". אה, עבדאללה. עבדאללה, אנחנו יודעים שאתה יודע גם רוסית - - -

גיל ברינגר:

לגופו של עניין, נתחיל מהעניין הפוליטי פשוט כי הוא עלה, ואחרי זה נתייחס
להצעה עצמה.

חבר הכנסת אייכלר העביר חמש הצעות חוק בוועדת שרים לחקיקה, ביניהן ההצעה
הזו - - -

היו"ר יואב קיש:

על טרומית אתה מדבר?

גיל ברינגר:

בוועדת שרים לחקיקה. אני לא אחראי על המליאה.

שולי מועלם-רפאלי (הבית היהודי):

לא, כי היתה לו טענה שלא מעבירים הצעות שלו בוועדת שרים.

היו"ר יואב קיש:

אבל אם ועדת שרים לחקיקה אומרת מעבירים טרומית ועוצרים, אז אתה לא יכול
לומר לי, אני לא אחראי על המליאה.

גיל ברינגר:

בסדר גמור, אז בארבע הצעות חוק היא לא עשתה את זה. אגב, בחלק מהצעות החוק
שהוא פירט את הקשיים שהיו בלהעביר את ההצעות, מי שפתר את הקשיים האלה, אני
אומר את זה פה, זה הייתי אני באופן אישי. עשיתי דוקטורט על ההצעות, כולל
מועדי ישראל, כדי לפתור את זה וכדי להגיע להסכמה עם הערבים ולעשות את זה
באופן שהוא קונסנסואלי. אז אני מתייחס לעניין הזה. זאת אומרת, מבחינת
הסטטיסטיקה הוא הרבה יותר מהממוצע לח"כ בקואליציה. לא לכל ח"כ בקואליציה יש
חמש הצעות חוק שעברו ועדת שרים.

באופן כללי, אני מבין שהוא ייצג את יהדות התורה בהקשר הזה, למרות שאני לא
בטוח שהם - - -

היו"ר יואב קיש:

לא, לא בטוח. הוא לא אמר.

גיל ברינגר:

הוא הציג את זה בצורה כזאת שמתעללים בח"כים של יהדות התורה. מספר 4
בסטטיסטיקה של ועדת שרים הוא גפני - - -

היו"ר יואב קיש:

מי מספר 1?

גיל ברינגר:

אני אגיד לך מי מספר 2.

היו"ר יואב קיש:

לא, מי מספר 1, אני רוצה לדעת.

גיל ברינגר:

אתה יודע מי מספר 2?

היו"ר יואב קיש:

אני.

גיל ברינגר:

נכון. מספר 1 יושבת כאן.

שולי מועלם-רפאלי (הבית היהודי):

לא ידעתי את זה עד הרגע הזה.

איילת נחמיאס ורבין (המחנה הציוני):

אני רוצה להגיד לכם, אני התנהלתי בדיון הזה בשקט ובנימוס, אבל אתם נותנים
לי כלים שאני לא בטוחה שאתם התכוונתם לתת לי. אז אני מציעה לך בתור מי
שדווקא מחשיבה אותך כבן-אדם רציני – אני מציעה לך, תעצור במקומות הנכונים.

שולי מועלם-רפאלי (הבית היהודי):

תעצור ב"אין כניסה" הזה.

גיל ברינגר:

בכל מקרה, אין שחר לעניין הזה שיהדות התורה מופלית, או שחבר הכנסת אייכלר
באופן אישי מופלה. לא רק שאין שחר לדברים האלה, להיפך. אנחנו עושים עבודה
מאוד קשה כדי להעביר הצעות חוק מאוד טובות של אייכלר, והיו לו כמה הצעות
מאוד טובות שהוועדה העבירה.

לגבי ההצעה עצמה – הרעיון שזה יעבור מחוקה לכספים, אין לו שחר. יש מומחיות
לוועדת החוקה, היא המומחית לחוק הוצאה לפועל. מבחינת ההצעה עצמה, לגופה –
הוא אמר, יש איזה מישהו במשרד המשפטים. המשנה ליועץ המשפטי לממשלה בכבודו
ובעצמו יושב על הדבר הזה, עורך-דין אבי ליכט. הוא מטפל בזה באופן אישי, הוא
הפך את כל העולם במשך שבעת החודשים האחרונים כדי להגיע לנוהל עם רשות שדות
התעופה שמקובל גם על הנהלת בתי-המשפט. השבוע יש דיון איתם כדי לסגור את
הנושא הזה, והנושא הזה אמור להיכנס בעוד כמה שבועות. זה פותר את הבעיה כפי
שהוצגה בדברי ההסבר - - -

היו"ר יואב קיש:

של המזוודות או של היציאה?

גיל ברינגר:

תראה, יכול להיות שמחר הוא יחליט שההצעה באה לפתור את בעיית - - -

שולי מועלם-רפאלי (הבית היהודי):

ההצעה באה על הרקע הזה. כשאתה אומר, דברי הסבר – רק זה, רק המזוודות.

גיל ברינגר:

לא, לא. יכול להיות שמחר נגלה שהצעת החוק באה לפתור את בעייתה רעב ברואנדה,
אבל בדברי ההסבר מה שמופיע, זה בדיוק הדבר שעכשיו הולך להיפתר באמצעות
הנוהל. זאת אומרת, הצ'ק-אין המאוחר והמזוודה בבטן המטוס – נפתר. עכשיו אני
מבין שנזכרו מאוחר יותר להגיד, בעצם יש בעיה אחרת, שאותה לא הזכרנו בדברי
ההסבר. בדברי ההסבר דיברו על העיכוב.

עבדאללה אבו מערוף (הרשימה המשותפת):

העניין העקרוני הוא לא עניין המזוודות.

גיל ברינגר:

אני חייב להגיד פה גם את הדבר האחרון ובזה אני אסיים – כנגד כל בן-אדם
שחייב 3,000 שקל, יש מישהו שחייבים לו 3,000 שקל. ובנושא הזה, דין פרוטה
כדין מאה. אני מצפה מהכנסת להגן על אנשים שחייבים להם כסף. זה ספקים קטנים.

היו"ר יואב קיש:

יש לי שאלה – ואם זה 500 שקל?

גיל ברינגר:

אז יש שיקול דעת לרשם ההוצאה לפועל. כרגע אנחנו לא מדברים על מצב שבו רשם
ההוצאה לפועל אומר, חייב 500 שקל – עיכוב יציאה מהארץ. מה שחבר הכנסת
אייכלר מבקש לעשות זה הפוך - - -

שולי מועלם-רפאלי (הבית היהודי):

הרי לא מעכבים יציאה מהארץ כל אחד. אתה יודע את זה הכי טוב פה מכולנו. זה
לא מגיעים אליכם כטייסים?

היו"ר יואב קיש:

אני מעכב אנשים?

שולי מועלם-רפאלי (הבית היהודי):

לא, הייתי בטוחה שאתה מכיר את ההתנהלות הזאת.

היו"ר יואב קיש:

אני מכיר את זה שעוצרים, ומחכים שיורידו את המזוודות. את זה אני מכיר.

איילת נחמיאס ורבין (המחנה הציוני):

יואב, - - - כל הזמן שאתה עובר ב-crew. תקשיב שנייה, הבעיה היא לא ה-500
שקלים, כי ה-500 שקלים, לרוב, בטח אם זה רשויות מדינה, הן יודעות לעקל לך
את הכסף מחשבון הבנק, תאמין לי, אני עכשיו מטפלת סביב חיסכון לכל ילד
בעיקול קצבאות ילדים. תאמין לי, הבעיה היא באמת אותם עוסקים קטנים שאתה
אומר לעצמך, לשים אחד כנגד השני, ואז צריך לראות מה עושים באמת.

גיל ברינגר:

רק נקודה אחרונה – ההצעה של אייכלר מבקשת לקבוע שלעולם לא ניתן יהיה לעשות
את זה. אנחנו מבקשים להשאיר את המצב על כנו, שבו יש שיקול דעת רחב לרשם
ההוצאה לפועל, לא ראיתי שהוא עושה את זה ללא הגבלה.

היו"ר יואב קיש:

ארבל, אני אתן לך להתייחס בסיבוב הבאה. אני יודע שיש לך דעה קבועה.

גיל ברינגר:

היושב-ראש, עוד נקודה אחרונה. חבר הכנסת אייכלר, אומנם באופן די מוזר אמר
את זה במליאת הכנסת, שהוא לא מקבל את ההכרעה של ועדת השרים. היא עדיין
מחייבת אותו לפי המשטר הקואליציוני. אין קשר לשאלה אם הוא אמר או לא
אמר - - -

עבדאללה אבו מערוף (הרשימה המשותפת):

זה כבר ויכוח ביניכם.

שולי מועלם-רפאלי (הבית היהודי):

טוב, זה ויכוח פנים קואליציוני שצריך לדבר עליו.

היו"ר יואב קיש:

אני לא מבין. אז למה שואלים? אז אל תשאלו. תגידו, זו ההחלטה ולמה אתה שואל?

גיל ברינגר:

יכול להיות שהיתה טעות ששאלו, אבל עדיין הקואליציה תמיד עובדת - - -

היו"ר יואב קיש:

לא, זה לא טעות. אתה שואל כל הזמן.

גיל ברינגר:

לא, אבל הקואליציה תמיד עובדת לפי החלטה של ועדת שרים.

היו"ר יואב קיש:

לא, את זה אני לא מוכן לקבל, כי לא עכשיו תפסול ככה על דרך אגב למה שואלים
את הח"כים. זה לא עובד.

גיל ברינגר:

בכל מקרה, אין שום פטור לח"כ בשעה שהוא אמר את זה.

היו"ר יואב קיש:

למה לא? אז למה שואלים?

גיל ברינגר:

כי אין שום חוק כזה. זאת אומרת, יש משמעת קואליציונית - - -

שולי מועלם-רפאלי (הבית היהודי):

גיל, זה לדעתי צריך ללכת לדיון פנימי שלנו בקואליציה, כי גם השאלה, אם זה
לא מחייב אז אולי זה לא מחייב גם את ועדות הכנסת, ואז החגיגה תהיה - - -

גיל ברינגר:

את הכנסת בוודאי שזה לא מחייב. זה ברמה קואליציונית.

היו"ר יואב קיש:

זה לא מחייב את הוועדות, וזה לא מחייב את ההצבעות במליאה.

ארבל אסטרחן:

ועדות זה לא מחייב - - -

שולי מועלם-רפאלי (הבית היהודי):

אנחנו לא רוצים להגיע למקום הזה. זה ברור.

גיל ברינגר:

בסדר, זה דבר שפורם את הקואליציה. הוא לא מחבר אותה.

היו"ר יואב קיש:

אנחנו נקבע דיון נוסף לדבר הזה. להתראות.

הישיבה ננעלה בשעה 13:35.
