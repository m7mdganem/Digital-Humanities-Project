הכנסת השש-עשרה נוסח לא מתוקן

מושב שני

פרוטוקול מס' 136

מישיבת ועדת הכנסת

יום רביעי, כ' בסיון התשס"ד (9 ביוני 2004), שעה 11:15

סדר היום:

בקשת יו"ר ועדת הכספים להקדמת הדיון בהצעת חוק יסודות התקציב (תיקון מס' 31
והוראות שעה) (ייעוד כספי הקצבות לרשות מקומית), התשס"ד-2004, לפני הקריאה
השנייה והשלישית.

נכחו:

חברי הוועדה:

רוני בר-און - היו"ר

רוחמה אברהם

ענבל גבריאלי

אברהם הירשזון

אבשלום וילן

רשף חן

דוד טל

גדעון סער

עמרי שרון

סגן מזכיר הכנסת דוד לב

מוזמנים:

טמיר כהן - מנהל ועדת הכספים

מנהלת הוועדה: אתי בן-יוסף

קצרנית: סיגל גורדון

בקשת יושב-ראש7 ועדת הכספים להקדמת הדיון בהצעת חוק יסודות התקציב

(תיקון מס' 31 והוראת שעה) (ייעוד כספי הקצבות לרשות מקומית), התשס"ד-2004.

היו"ר רוני בר-און:

בוקר טוב חברים, אני מתכבד לפתוח את ישיבה מס' 136 של ועדת הכנסת. על סדר
היום שלנו, בקשה לפטור מחובת הנחה בעניין הצעת חוק יסודות התקציב (תיקון
מס' 31 והוראת שעה) (ייעוד כספי הקצבות לרשות המקומית), התשס"ד-2004, פטור
מחובת הנחה.

"בתוקף הסמכות לפי סעיף 125 לתקנון הכנסת, אודה לך אם ועדת הכנסת תתיר
לקיים קריאה שנייה ושלישית של הצעת החוק בנידון ביום הנחתה על שולחן
הכנסת".

מדובר בהצעת החוק שנדונה אתמול שעות ארוכות, ביעילות רבה וברצינות רבה,
כדרכה המלומדת והטובה של ועדת הכספים בהנהגתו של חברינו, חבר הכנסת
הירשזון.

אברהם הירשזון:

אדוני היושב ראש, לבקשתך, הכנסנו גם את נושא המועצות הדתיות בפנים.

היו"ר רוני בר-און:

שמעתי על זה ואני שמח על כך, ועדת הכספים ביעילותה הרבה, אנחנו שמחים
שהצלחתם. חבר הכנסת הירשזון, יושב-ראש ועדת הכספים, אתה רוצה לומר משהו?

אברהם הירשזון:

אני רק מודה לך מאוד על הצגת הנושא.

אבשלום וילן:

ועדת הכספים כולה התלכדה כדי לפתור בעיה כאובה מזה מספר חודשים. אני רוצה
לשבח גם את היושב ראש, שלקח את היוזמה, אני חושב שזאת דוגמה נכונה, איפה
הכנסת יכולה להתערב כאשר הממשלה לא יכלה לזוז בדבר מאוד חשוב. אני רוצה
להודות ליושב ראש ועדת הכספים על היוזמה שלקח.

היו"ר רוני בר-און:

אנחנו לא יכולים להגזים בשבחה של ועדת הכספים, ננצל את ההזדמנות החגיגית
הזאת לומר דבר בשבחה של הממשלה, גם היא מרגע שחבר הכנסת הירשזון נרתם
לעניין, יחד עם יושב-ראש הקואליציה, הממשלה נענתה בזמן אפס כמעט וסייעה.

אברהם הירשזון:

אתמול, לפני הסיום, בירכתי כל אחד מהפקידים במשרדים השונים, הם עשו עבודה
אדירה של יום ולילה, חלק מהם לא ישן בלילות. אני חושב שמגיע לכל אחד מהם
הרבה יישר כוח.

היו"ר רוני בר-און:

אנחנו מצטרפים לברכות האלה, לממשלה, לפקידים, לשרים המעורבים, ליושב ראש
ועדת הכספים, למרכז הקואליציה בוועדת הכספים, לממלאת מקום מרכז הקואליציה
בוועדת הכספים.

נמצא איפה שכולנו מאוחדים בשבחים ובקומפלימנטים. כעת להצבעה, מי בעד מתן
פטור מחובת הנחה כמבוקש, ירים את ידו.

הצבעה

בעד - 6

נגד - אין

נמנעים - אין

ההצעה למתן פטור מחובת הנחה להצעת חוק יסודות התקציב (תיקון מס' 31 והוראת
שעה) התשס"ד-2004, נתקבלה.

היו"ר רוני בר-און:

ניתן פטור מחובת הנחה, בהצלחה רבה. אני מודה לכולם, הישיבה נעולה.

הישיבה ננעלה בשעה 11:25.
